[
    {
        "uuid": "a5a7fd2527e467c7f693f86229e5d3b6",
        "title": "偈",
        "author": "释智深",
        "content": "兜率降生，双林示灭。\n掘地讨天，虚空钉橛。\n四十九年，播土扬尘。\n三百余会，纳尽败缺。\n尽力布网张罗，未免唤龟作鼈。\n末后拘尸城畔，椁示双趺。\n旁人冷眼，看来大似弄巧成拙。",
        "dynasty": "宋",
        "collection_info": null
    },
    {
        "uuid": "287aff5a1b3e32ab210b2e3016e45329",
        "title": "颂古十二首  其一",
        "author": "释智深",
        "content": "末后无端重漏泄，焦齿翁翁嚼生铁。\n玉鞭击碎月明珠，累及儿孙扬丑拙。",
        "dynasty": "宋",
        "collection_info": null
    },
    {
        "uuid": "edff0d438225bbecdb8101887923ac3e",
        "title": "颂古十二首  其二",
        "author": "释智深",
        "content": "吹毛剑首干坤黑，臂堕山河掩日光。\n羣起须弥头倒卓，方知两两不成双。",
        "dynasty": "宋",
        "collection_info": null
    },
    {
        "uuid": "f645d7f3ca82b9cd9620c0d9c0e4a7fe",
        "title": "颂古十二首  其三",
        "author": "释智深",
        "content": "古渡无风下直钩，丝纶意在得鲸鰲。\n马师言下扬家丑，千古儿孙草裏游。",
        "dynasty": "宋",
        "collection_info": null
    },
    {
        "uuid": "4654b31d4fa6a118a8785ee77632e2fc",
        "title": "颂古十二首  其四",
        "author": "释智深",
        "content": "裴公悟处绝譊讹，尺水能翻万丈波。\n霹雳机中反活眼，锋铓句裏罢干戈。\n峯头路，暂经过。\n浓绿万枝红一点，动人春色不须多。",
        "dynasty": "宋",
        "collection_info": null
    },
    {
        "uuid": "bce84fc773d65f84ad1207b5bb8070f6",
        "title": "颂古十二首  其五",
        "author": "释智深",
        "content": "崔颢曾题黄鹤楼，上头春色少人游。\n清香已逐残春去，无限狂蜂恋不休。",
        "dynasty": "宋",
        "collection_info": null
    },
    {
        "uuid": "8232122c83c3a75fa85fdff77dcbe9d7",
        "title": "颂古十二首  其六",
        "author": "释智深",
        "content": "庵主拳头举处亲，赵州话鲁指西秦。\n知音不在千杯酒，一盏空茶也醉人。",
        "dynasty": "宋",
        "collection_info": null
    },
    {
        "uuid": "8e5abbfa7e139ff88f298046f51523a7",
        "title": "颂古十二首  其七",
        "author": "释智深",
        "content": "兴化逐克宾，观音戴鬼面。\n靴裏动指头，未免傍人见。",
        "dynasty": "宋",
        "collection_info": null
    },
    {
        "uuid": "44f3ad3e859f5524234b9a45a8ddf150",
        "title": "颂古十二首  其八",
        "author": "释智深",
        "content": "好手呈机不露锋，惯将双剑定雌雄。\n忽雷迸出惊天地，华岳三峯倒卓空。",
        "dynasty": "宋",
        "collection_info": null
    },
    {
        "uuid": "25663ce69d61fbbaa43da9e929cef562",
        "title": "颂古十二首  其九",
        "author": "释智深",
        "content": "笑裏凭谁眼豁开，龟毛须向火中栽。\n脚跟有路云泥隔，千里区区谩往来。",
        "dynasty": "宋",
        "collection_info": null
    },
    {
        "uuid": "058b068953ab40f2e76a3833a47f0b95",
        "title": "颂古十二首  其一○",
        "author": "释智深",
        "content": "清波无透路，转处少人知。\n斫却月中桂，清光付与谁。",
        "dynasty": "宋",
        "collection_info": null
    },
    {
        "uuid": "bfdbb0979d95678d6d39fdd356d8f961",
        "title": "颂古十二首  其一一",
        "author": "释智深",
        "content": "古木灵巢鹤梦迷，昆崙白象倒骑归。\n鱼鳞水涨舟横岸，羊角风生花落溪。",
        "dynasty": "宋",
        "collection_info": null
    },
    {
        "uuid": "7fb2adffc2441fc88a866786afa522c6",
        "title": "颂古十二首  其一二",
        "author": "释智深",
        "content": "新妇快骑馿，阿家引鞭走。\n石笋夜抽条，面南看北斗。",
        "dynasty": "宋",
        "collection_info": null
    }
]