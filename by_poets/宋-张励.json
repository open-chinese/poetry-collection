[
    {
        "uuid": "67936069f700bb75f9a67f7af703bbd4",
        "title": "题张公翊清溪图",
        "author": "张励",
        "content": "九华鬰兮江南山，清溪下兮贯山间。\n江北骛兮溪东旋，浊汤汤兮清漫漫。\n山几转兮水几盘，近交臂兮远连环。\n决天末兮浮云端，齐之山兮秋之浦。\n景晦明兮气吞吐，草木蓊兮媚林莽。\n绣屏张兮翠绡舞，深窈窕兮掩幽坞。\n雨吟猿兮风啸虎，下鳬雁兮泳鲂鱮。\n商之樯兮渔之罟，互出没兮更散聚。\n樵有舍兮梵有宇，云岩阿兮棘樊圃。\n翚连甍兮岸之浒，弄潺湲兮棹容与。\n中横绝兮梁为渡，隠孤城兮其西去。\n春之朝兮秋之夕，风既清兮月又白。\n遐矫首兮俯陈迹，携佳人兮不可得。\n空远望兮中感百，思悠悠兮情恻恻。\n怅兴亡兮怀今昔，独兹溪兮无终极。\n嗟夫人兮摆尘滓，遥徜徉兮玩山水。\n移山川兮置窗几，手舒卷兮千万里。\n辀余车兮秣余马，往其从兮山之下。\n枻吾舟兮泛清泻，乐鱼鸟兮放林野。\n愿未适兮胡为者，聊寓言兮公墨画。",
        "dynasty": "宋",
        "collection_info": null
    },
    {
        "uuid": "065cd8b762eb59b6c6ba92d6602ca845",
        "title": "句  其一",
        "author": "张励",
        "content": "莫言伯道无儿嗣，看取千秋祀事存。",
        "dynasty": "宋",
        "collection_info": null
    },
    {
        "uuid": "eb3e08971c03c9b2b261a6c1e0efc007",
        "title": "句  其二",
        "author": "张励",
        "content": "青林蔽日明为晦，绀宇生风暑亦秋。",
        "dynasty": "宋",
        "collection_info": null
    }
]