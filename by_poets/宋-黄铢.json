[
    {
        "uuid": "86929fef524c0ed1d9c7f25e3009cd84",
        "title": "江神子・江城子 秋风袅袅夕阳红",
        "author": "黄铢",
        "content": "秋风袅袅夕阳红。\n晚烟浓。\n暮云重。\n万叠青山，山外叫孤鸿。\n独上高楼三百尺，凭玉楯，睇层空。\n人间日月去匆匆。\n碧梧桐。\n又西风。\n北去南来，销尽几英雄。\n掷下玉尊天外去，多少事，不言中。",
        "dynasty": "宋",
        "collection_info": null
    },
    {
        "uuid": "6fd4b6fcb03a47fd12ccf3cc0d04dd5b",
        "title": "菩萨蛮 海山翠叠青螺浅",
        "author": "黄铢",
        "content": "海山翠叠青螺浅。\n暮云散尽天容远。\n匹马度江皋。\n北风生怒号。\n解鞍栖倦翮。\n皓月空庭白。\n何处小阑干。\n玉箫吹夜寒。",
        "dynasty": "宋",
        "collection_info": null
    },
    {
        "uuid": "3dae3a8f3ce25f105f9f3f61d3ce55dc",
        "title": "渔家傲 永日离忧千万绪",
        "author": "黄铢",
        "content": "永日离忧千万绪。\n雪舟远泛清漳浦。\n珍重故人寒夜语。\n挥玉麈。\n沈沈画阁凝香雾。\n风砌落花留不住。\n红蜂翠蝶闲飞舞。\n明日柳营江上路。\n云起处。\n苍山万叠人归去。",
        "dynasty": "宋",
        "collection_info": null
    },
    {
        "uuid": "5d5a40d1a0539208dacfe3882916a35d",
        "title": "铁笛亭",
        "author": "黄铢",
        "content": "一声苍壁裂，再奏蛟龙悲。\n事往迹犹在，山空人不归。",
        "dynasty": "宋",
        "collection_info": null
    },
    {
        "uuid": "a00bfec17cc4e189fdea8a6319888330",
        "title": "梅花",
        "author": "黄铢",
        "content": "玉箫吹彻北楼寒，野月峥嵘动万山。\n一夜霜清不成梦，起来春信满人间。",
        "dynasty": "宋",
        "collection_info": null
    },
    {
        "uuid": "82a95fa0d92a962f2ce2aa81dbbf4dd2",
        "title": "秋日",
        "author": "黄铢",
        "content": "晓日初浮万里晖，西风摇荡送秋归。\n冥鸿直上三千丈，社燕春鶑不敢飞。",
        "dynasty": "宋",
        "collection_info": null
    },
    {
        "uuid": "05a67f39dc4a4cdb46c4f3617842a6cd",
        "title": "送朱元晦游湘中",
        "author": "黄铢",
        "content": "有美人兮，蹇何为兮中洲。\n鸣玉佩兮，冠云章而远游。\n浮沅湘而西跖兮，因返睇兮层丘。\n繄发轫之指期兮，歌予怀以送之。\n粤大道之汩湮兮，嗟惟君兮何求。\n唐虞远而不可见兮，凤鸟去兮周衰。\n翟朱之诡行兮，邹人拒而劙之。\n竺老氏之猖披兮，浸淫渝而益非。\n思正气之所繇兮，度百世而固然。\n岂日夜而忘之兮，曰夫子之所传。\n髮丝丝其不斩兮，哇淫蔽兮莫开。\n讫大振于兹时兮，余将从乎洛之湄。\n心鬰鬰而无告兮，顾众兆兮何知。\n梏夜气而不存兮，外其良而四驰。\n彼早兴而夕息兮，既日用而不能察也。\n纷蠢蠢其倚靡兮，曰骛乱而莫之达也。\n思存养而莫吾亏兮，所事天下而不忘繇。\n致知以自强兮，至天下以□览。\n余初其性之兮，稽□坟而载陈。\n仁与人其并致兮，道乌乎而远身。\n刚柔之弛张兮，一气缭转而无息。\n矫吾奠夫两间兮，又阴阳而与为一。\n超无极而混沦兮，精凝融而以神。\n卒变化而不穷兮，周流通乎九垠。\n悲空言之无所底兮，固将推乎余所行。\n杂椒兰以并进君兮，终何乖异而不余信。\n既鄙弃而不吴庸兮，徒渊潜以自珍。\n岂不鬰陶而思君兮，觊方来之以申。\n时与时其未际兮，夷与裔兮得志。\n□冠巾之易置兮，曾乐天而不云恚。\n曾永慨以嗟咨兮，聊远举乎湘中。\n即友声以自乐兮，盖将切偲以益其躬。\n山九疑而在上兮，湘流奔其在下。\n故仁智之所乐兮，遂倘佯而辞去。\n超兮浮兮，心若谋兮。\n眴兮眄兮，目横分兮。\n鸾凤并驭，羌不得留兮。\n时未适当适，吾何为东周兮。\n乱曰：汩兮沅湘，生秋风兮。\n商行激御，白云东兮。\n树木萎落，山鬰盘兮。\n风车雨轮，旌摇摇其行兮。\n委蛇噎抑，多修艰兮。\n白首倚户，思结棘兮。\n信莫乐兮，君乎无忘归兮。",
        "dynasty": "宋",
        "collection_info": null
    },
    {
        "uuid": "e8c2b81eb78244a367cbfa9bf9f9418e",
        "title": "送仲晦",
        "author": "黄铢",
        "content": "靡靡岁时晏，乱山红叶稀。\n端居已无悰，况与亲故违。\n驾言临广路，惜此须臾期。\n祖燕未云洽，鸡鸣促再驰。\n晨装俨然队，天澹风凄凄。\n迤逦征人行，怅惘离言悲。\n令德本高世，诚思开圣微。\n虎豹文采异，几年丹诏垂。\n眷兹皇华寄，那得淹遐隮。\n君王久延伫，去矣翔天墀。\n顾我抱幽独，已为清世遗。\n冥鸿聿高举，蜩鷽何由追。\n萦萦西郊道，晻晻朝阳晖。\n出处自殊迹，操袪胡不怡。\n明当逐云月，依旧东冈陂。",
        "dynasty": "宋",
        "collection_info": null
    },
    {
        "uuid": "52b340f8ca9976f3075aacb8d8b90564",
        "title": "寄南康使君仲晦五十二兄",
        "author": "黄铢",
        "content": "故人久已别，出拥朱辕轓。\n昨尝枉札素，谓言寻里门。\n云胡不践诺，使我心烦冤。\n天门深九重，叫阍闻有言。\n狺狺猛犬吠，曀曀黄霾昏。\n何由一褰开，豁然见干坤。\n沈忧谅难寤，掩默孰与论。\n秋风吹层波，落叶何翩翻。\n林端月照夜，谷口云迷村。\n谁同紫芝友，桂枝谁攀援。\n江蓠老已尽，况復芳兰荪。\n应当虎符恋，茕茕劳梦魂。",
        "dynasty": "宋",
        "collection_info": null
    },
    {
        "uuid": "36265f65851a8215f77d43d158efebf8",
        "title": "秋日怀元晦",
        "author": "黄铢",
        "content": "叶落不胜秋，山空退烦暑。\n高斋读书罢，枕臂听残雨。\n霭霭野云昏，翻翻坠红舞。\n中虚万思息，动静理可覩。\n敬直如有存，勇进忽无所。\n要当涵濡得，未易气力取。\n林□传秋声，晚色霁宫宇。\n肃骚节物变，仰伏冥鸿举。\n谁与会心期，怀君自延伫。",
        "dynasty": "宋",
        "collection_info": null
    },
    {
        "uuid": "9c4b7441c427394ace8d7648a013d8f1",
        "title": "季夏有怀仲晦",
        "author": "黄铢",
        "content": "六月苦炎蒸，山居昼方永。\n泠然南风至，萧散荷气骋。\n蜩鸣绿树阴，鱼跃横塘凈。\n高蔓展修条，幽篁茁阴颖。\n良时倏回改，白髮益蔽领。\n虽无簪组累，要有贫贱㾪。\n故交何寥阔，画戟光烱烱。\n沧洲期未远，岁晏心独耿。\n谁同兹寂寞，敛退自幽屏。\n向夕牛羊下，过翮急似逞。\n默默掩荆扉，明蟾在东岭。",
        "dynasty": "宋",
        "collection_info": null
    },
    {
        "uuid": "a6190787cd8876663fa1338e5a218e50",
        "title": "晓起有怀仲晦彦集不至",
        "author": "黄铢",
        "content": "月落北牖晓，邻鸡号梦残。\n林端清露坠，寝衣凄已单。\n爽朗朝景晰，嘲啾庭雀喧。\n日高溪雾收，四望开青天。\n荷谢水初冷，菊黄香正繁。\n晶晶灏气凝，余光浮远川。\n怀人天一方，晤言谁与殚。\n徘徊遂薄暝，丹枫摇暮寒。",
        "dynasty": "宋",
        "collection_info": null
    },
    {
        "uuid": "16a5cdd437009f5693d680add79b36fd",
        "title": "句  其一",
        "author": "黄铢",
        "content": "先圣有遗训，忧道不忧贫。",
        "dynasty": "宋",
        "collection_info": null
    },
    {
        "uuid": "f7fd7be61d7d62041664ddd4efe875b2",
        "title": "句  其二",
        "author": "黄铢",
        "content": "私意苟未克，放心何由驯。",
        "dynasty": "宋",
        "collection_info": null
    }
]