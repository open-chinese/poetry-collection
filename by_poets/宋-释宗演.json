[
    {
        "uuid": "4778e5d35fc56e621ad887e3eb0a8f0b",
        "title": "偈",
        "author": "释宗演",
        "content": "猴王久受幽沉苦，法力冥资得上天。\n须信自心元是佛，灵光洞耀没中边。",
        "dynasty": "宋",
        "collection_info": null
    },
    {
        "uuid": "2857bfee028ca62ce9afac42084961b9",
        "title": "偈颂三十二首  其一",
        "author": "释宗演",
        "content": "今朝三月初十，大野和风袭袭。\n不用转脑回头，向此一时证入。",
        "dynasty": "宋",
        "collection_info": null
    },
    {
        "uuid": "3b9009067a893272cf1d18cbb06b8341",
        "title": "偈颂三十二首  其二",
        "author": "释宗演",
        "content": "空病有为药，有病空为药。\n空有两俱非，药病何处着。\n无处着，万里秋风飞一鹗。",
        "dynasty": "宋",
        "collection_info": null
    },
    {
        "uuid": "9be1a74ca7b773f9c3dc511ecc87ecda",
        "title": "偈颂三十二首  其三",
        "author": "释宗演",
        "content": "九旬禁足精修，今朝休夏自恣。\n山僧不敢自瞒，于中罪过有五。\n一不合说大脱空，二不合抛沙撒土。\n三不合将龙眼核换人眼睛，四不合毁佛谤祖。\n五咄，洎合错举。",
        "dynasty": "宋",
        "collection_info": null
    },
    {
        "uuid": "3e6b7544a85e38f00bde5788d904ef04",
        "title": "偈颂三十二首  其四",
        "author": "释宗演",
        "content": "入圣超凡既有声，卧龙谁顾碧潭清。\n快须鼓浪兴云雨，莫负从前济物心。",
        "dynasty": "宋",
        "collection_info": null
    },
    {
        "uuid": "6f03fe093cab2b5e79ef64e8ce9f57dd",
        "title": "偈颂三十二首  其五",
        "author": "释宗演",
        "content": "今朝腊月初一，次第年穷岁毕。\n从教万物凋零，这箇元无变易。\n诸禅老，知不知。\n孤迥迥，峭巍巍。\n拈来抛掷太湖裏，下载清风付与谁。",
        "dynasty": "宋",
        "collection_info": null
    },
    {
        "uuid": "e75e0c51ad7757a06037bb9e75e64584",
        "title": "偈颂三十二首  其六",
        "author": "释宗演",
        "content": "大川欲济须舟檝，大厦谋成必巨材。\n又是一年能事毕，山僧赢得笑咍咍。",
        "dynasty": "宋",
        "collection_info": null
    },
    {
        "uuid": "22b47c204a51a14bcddd7b15c70208b7",
        "title": "偈颂三十二首  其七",
        "author": "释宗演",
        "content": "人间铄石流金，世外风高月冷。\n要知二无两般，须是一回自肯。\n镬汤炉炭横身入，剑树刀山信脚行。",
        "dynasty": "宋",
        "collection_info": null
    },
    {
        "uuid": "8644b2cb9eaa78a84d52b501108a34ba",
        "title": "偈颂三十二首  其八",
        "author": "释宗演",
        "content": "一日一日復一日，次第年穷岁暮来。\n莫道东君无面目，梅花依旧雪中开。\n见便见，绝疑猜，灯笼沿壁上天台。",
        "dynasty": "宋",
        "collection_info": null
    },
    {
        "uuid": "dc4a31972ea591fb7c7a3959d5d4ce2f",
        "title": "偈颂三十二首  其九",
        "author": "释宗演",
        "content": "凡圣体真，犹存见隔。\n见存即凡，情亡即佛。",
        "dynasty": "宋",
        "collection_info": null
    },
    {
        "uuid": "54e781477b01791c551eb5366e55c99a",
        "title": "偈颂三十二首  其一○",
        "author": "释宗演",
        "content": "今朝季冬朔旦，岁月不可把玩。\n各请打办精神，了却未了公案。\n有我即病生，无我即病灭。\n我病两俱非，万里一条铁。",
        "dynasty": "宋",
        "collection_info": null
    },
    {
        "uuid": "cdbffd6cc69424f38473a6200330aa2c",
        "title": "偈颂三十二首  其一一",
        "author": "释宗演",
        "content": "云门一曲子，腊月二十五。\n唱高和得齐，大棒揸出去。",
        "dynasty": "宋",
        "collection_info": null
    },
    {
        "uuid": "d9be403e9d86599a3bd13db3128a9c50",
        "title": "偈颂三十二首  其一二",
        "author": "释宗演",
        "content": "善财童子采来亲，大智文殊用得灵。\n今日青山端午节，不劳拈出再施呈。",
        "dynasty": "宋",
        "collection_info": null
    },
    {
        "uuid": "e07bce05216b82130a1db3b93dc20df8",
        "title": "偈颂三十二首  其一三",
        "author": "释宗演",
        "content": "今朝腊月十有五，摩那击动三通鼓。\n诸人不是不将来，山僧不是不分付。\n麻三斤，柏树子。\n德山歌，道吾舞。\n此道今人弃如土。\n阿呵呵，较些子，发机须是千钧弩。",
        "dynasty": "宋",
        "collection_info": null
    },
    {
        "uuid": "f81852e85dce31d5846251841c3504b0",
        "title": "偈颂三十二首  其一四",
        "author": "释宗演",
        "content": "有一语，没人知。\n最亲切，又希奇。\n晓来和露看，只欠一声啼。",
        "dynasty": "宋",
        "collection_info": null
    },
    {
        "uuid": "20aa2230d81c211cf36ce97690a910ec",
        "title": "偈颂三十二首  其一五",
        "author": "释宗演",
        "content": "无边不动虚空体，不拒阴阳去復来。\n谁道一双穷相手，未尝容易舞三台。",
        "dynasty": "宋",
        "collection_info": null
    },
    {
        "uuid": "8b5aec729c48623a399f68e147bded3f",
        "title": "偈颂三十二首  其一六",
        "author": "释宗演",
        "content": "张侯白，李侯黑。\n硬如绵，软如铁。\n蓦路相逢两会家，临济未是白拈贼。",
        "dynasty": "宋",
        "collection_info": null
    },
    {
        "uuid": "03dd7157bdaed1f5916489c9e68b8a3e",
        "title": "偈颂三十二首  其一七",
        "author": "释宗演",
        "content": "一九与二九，相逢不出手。\n面面各相看，人人自知有。\n你若野犴鸣，我便狮子吼。\n我若野犴鸣，你亦狮子吼。\n十字纵横自在行，切忌随人背后走。",
        "dynasty": "宋",
        "collection_info": null
    },
    {
        "uuid": "d9640a920073b4b46ab45ca6cfa1b5d6",
        "title": "偈颂三十二首  其一八",
        "author": "释宗演",
        "content": "摩尼珠，人不识，如来藏裏亲收得。\n收者易，见者难。\n见者易，用则难。\n见得用得，二无两般。\n閒把一枝归去笛，夜深吹过汨罗湾。",
        "dynasty": "宋",
        "collection_info": null
    },
    {
        "uuid": "58fec9e6969db7ea99f2a5f4bddf1413",
        "title": "偈颂三十二首  其一九",
        "author": "释宗演",
        "content": "今朝四月一，春去无踪迹。\n衲僧拄杖子，依旧光黑漆。\n看看，旋岚偃岳而常静，江河竞注而不流。\n野马飘鼓而不动，日月历天而不周。\n尽情抛掷太湖裏，下载清风孰与俦。",
        "dynasty": "宋",
        "collection_info": null
    },
    {
        "uuid": "96ffed093442c8cbc456746fd8c84318",
        "title": "偈颂三十二首  其二○",
        "author": "释宗演",
        "content": "观音大士弘悲愿，千臂庄严千眼明。\n定慧慈威咸具足，山僧赢得不惺惺。",
        "dynasty": "宋",
        "collection_info": null
    },
    {
        "uuid": "ff3735364e60d2096546fc4d8e2dc036",
        "title": "偈颂三十二首  其二一",
        "author": "释宗演",
        "content": "今朝十月十五，有误诸人来此。\n山僧口似匾担，说禅烦拄杖子。\n一击忘所知，更不假修持。\n黑蛇当大路，狮子逞全威。",
        "dynasty": "宋",
        "collection_info": null
    },
    {
        "uuid": "d2722ac44cbb06d9e335c2df1db85698",
        "title": "偈颂三十二首  其二二",
        "author": "释宗演",
        "content": "有句无句，如藤倚树。\n打破油瓮，讨甚老鼠。\n楖栗横担不顾人，直入千峰万峰去。",
        "dynasty": "宋",
        "collection_info": null
    },
    {
        "uuid": "5d08ef15e82b4004981be83ba17da65a",
        "title": "偈颂三十二首  其二三",
        "author": "释宗演",
        "content": "无边剎境，自他不隔毫端。\n十世古今，始终不离当念。",
        "dynasty": "宋",
        "collection_info": null
    },
    {
        "uuid": "f9c087091de46a27a04ac390668b535f",
        "title": "偈颂三十二首  其二四",
        "author": "释宗演",
        "content": "今朝已是三月半，到处桃花开烂熳。\n多少游人眼不开，灵云一见疑情断。",
        "dynasty": "宋",
        "collection_info": null
    },
    {
        "uuid": "ab7b7c6008a946cf52525c46ef9e9cd4",
        "title": "辞亦庵相招",
        "author": "释宗演",
        "content": "南北东西总亦庵，尘毛剎海悉包含。\n山僧已住其中矣，更欲招邀即不堪。",
        "dynasty": "宋",
        "collection_info": null
    },
    {
        "uuid": "3e0e8707d2f354c8fa5ae6e14b477505",
        "title": "行者化苔脯",
        "author": "释宗演",
        "content": "琉璃田地无根草，信手拈来属老卢。\n不似时人开着眼，再三捞摝费工夫。",
        "dynasty": "宋",
        "collection_info": null
    },
    {
        "uuid": "bd9286721ac2524deaaae25c3ac04e04",
        "title": "与雁山车岭建接待僧",
        "author": "释宗演",
        "content": "雁山孤顶绝攀跻，当念游人困路歧。\n暂与化城休歇地，莫教忘却转身时。",
        "dynasty": "宋",
        "collection_info": null
    },
    {
        "uuid": "e767466510b3895d130923527cc55c46",
        "title": "送定维那",
        "author": "释宗演",
        "content": "兴化当年为克宾，棒头敲出玉麒麟。\n遯庵放过定禅者，只要渠侬眼自明。",
        "dynasty": "宋",
        "collection_info": null
    },
    {
        "uuid": "5b954273ebe20365b0c7aac7e084f466",
        "title": "题石勒王见佛图澄画像",
        "author": "释宗演",
        "content": "立地成佛杀人汉，握节当胸更问谁。\n莫怪阿师佯瞌睡，要渠回首自知非。",
        "dynasty": "宋",
        "collection_info": null
    },
    {
        "uuid": "c7539f7d670e59b5859dd5ceca436fc4",
        "title": "与正弼侍者",
        "author": "释宗演",
        "content": "三应三呼亘古今，遯庵无此老婆心。\n痛拳热喝出门去，一听渠侬怨恨深。",
        "dynasty": "宋",
        "collection_info": null
    },
    {
        "uuid": "f50f9cb92c36cf3a1b31d6c6ac00efd1",
        "title": "送元功居土归温陵",
        "author": "释宗演",
        "content": "湖山相见笑颜开，知道仁从佛国来。\n败阙尽情都纳了，莫言无物送君回。",
        "dynasty": "宋",
        "collection_info": null
    },
    {
        "uuid": "e052fe7527d0045bb097b9ea0527ff41",
        "title": "示法震头陀",
        "author": "释宗演",
        "content": "头陀事众已多年，华藏无衣可得传。\n劈面三拳仁义绝，陈州人出许州门。",
        "dynasty": "宋",
        "collection_info": null
    },
    {
        "uuid": "fc87c345d848674007f9b2a7b7a9dfc9",
        "title": "偈",
        "author": "释宗演",
        "content": "一九与二九，相逢不出手。\n世间出世间，无剩亦无少。",
        "dynasty": "宋",
        "collection_info": null
    },
    {
        "uuid": "11e51c2fba3dee700823790a7814db9a",
        "title": "颂古十七首  其一",
        "author": "释宗演",
        "content": "从前七佛仪式，庆喜何曾欠少。\n堪笑黄面瞿昙，无端打箇之绕。",
        "dynasty": "宋",
        "collection_info": null
    },
    {
        "uuid": "96e80b209b656b5bb81e2950b1c14946",
        "title": "颂古十七首  其二",
        "author": "释宗演",
        "content": "色空明暗本无因，见见由来亦误人。\n见不及时犹未瞥，那知殃祟是家亲。",
        "dynasty": "宋",
        "collection_info": null
    },
    {
        "uuid": "c26cf620c17a56c8e27cc9689785c646",
        "title": "颂古十七首  其三",
        "author": "释宗演",
        "content": "相见锦江头，相携上酒楼。\n月阑歌笑罢，回首上扁舟。",
        "dynasty": "宋",
        "collection_info": null
    },
    {
        "uuid": "a3992d553ffb1ab67a11af9756b2d4f4",
        "title": "颂古十七首  其四",
        "author": "释宗演",
        "content": "红轮决定沉西去，未委魂灵往那方。\n孝子尽情宣说了，槃山无处可遮藏。\n藏不得，堪与人天为轨则。",
        "dynasty": "宋",
        "collection_info": null
    },
    {
        "uuid": "b6710222735149b53930984483ba4d52",
        "title": "颂古十七首  其五",
        "author": "释宗演",
        "content": "一按牛吃草，一与贼过梯。\n早知灯是火，饭热也多时。",
        "dynasty": "宋",
        "collection_info": null
    },
    {
        "uuid": "ed7325e053584fd1432b80af1d356531",
        "title": "颂古十七首  其六",
        "author": "释宗演",
        "content": "棒下承当早自欺，听人饶舌固非宜。\n纵知佛法无多子，争似当时未问时。",
        "dynasty": "宋",
        "collection_info": null
    },
    {
        "uuid": "ac23c9218933f014457902ac78925296",
        "title": "颂古十七首  其七",
        "author": "释宗演",
        "content": "潭不见，龙不现，亲到龙潭须活荐。\n莫学承虚接响人，守株待兔亡机变。\n知机变，盏子扑落地，楪子成七片。",
        "dynasty": "宋",
        "collection_info": null
    },
    {
        "uuid": "162408427762d7f9b5e5c7cff58ddd99",
        "title": "颂古十七首  其八",
        "author": "释宗演",
        "content": "动絃别曲，落叶知秋。\n人平不语，水平不流。\n只因脚底无羁绊，去住纵横得自由。",
        "dynasty": "宋",
        "collection_info": null
    },
    {
        "uuid": "9692eb98f76dbcd7935713ceb1d98b37",
        "title": "颂古十七首  其九",
        "author": "释宗演",
        "content": "动絃别曲，叶落知秋。\n不肯子放，只肯子收。\n来年更有新条在，恼乱春风卒未休。",
        "dynasty": "宋",
        "collection_info": null
    },
    {
        "uuid": "6d4980d62bd55214d12c5aaa21494974",
        "title": "颂古十七首  其一○",
        "author": "释宗演",
        "content": "未离闽底已还家，纔跨飞鸢又眼花。\n堪笑曾郎更心毒，乌藤轻放老玄沙。",
        "dynasty": "宋",
        "collection_info": null
    },
    {
        "uuid": "9a8d35fd28fc63f542509d5c106d032b",
        "title": "颂古十七首  其一一",
        "author": "释宗演",
        "content": "祖父田园俱属我，中间树子岂由他。\n连枝带叶和根拔，要见儿孙意气豪。",
        "dynasty": "宋",
        "collection_info": null
    },
    {
        "uuid": "411db9e6cd69e3ada9090f4e279b8cca",
        "title": "颂古十七首  其一二",
        "author": "释宗演",
        "content": "黑漆竹箆非触背，大地山河俱粉碎。\n咬人师子急反身，莫学韩獹犹逐块。",
        "dynasty": "宋",
        "collection_info": null
    },
    {
        "uuid": "0e8a80653fd1ce79f9e2b87eec778a9d",
        "title": "颂古十七首  其一三",
        "author": "释宗演",
        "content": "黄龙一唾绝迟疑，笑杀傍观又可悲。\n姹女已归霄汉去，獃郎犹向火边栖。",
        "dynasty": "宋",
        "collection_info": null
    },
    {
        "uuid": "9b052a20b670125dadb16ddc2f02ffeb",
        "title": "颂古十七首  其一四",
        "author": "释宗演",
        "content": "白云举古，直是希奇。\n口堪吃饭，少有人知。\n诸禅老，莫迟疑，一饱自然忘百饥。",
        "dynasty": "宋",
        "collection_info": null
    },
    {
        "uuid": "722798aaf89b8deee4100f7af9a76dc1",
        "title": "颂古十七首  其一五",
        "author": "释宗演",
        "content": "山前田地卖还买，松竹清风痛自怜。\n堪笑梦中夸富贵，觉来那直半分钱。",
        "dynasty": "宋",
        "collection_info": null
    },
    {
        "uuid": "7f71ca22b24b1ee6f5e2081bf138dcc1",
        "title": "颂古十七首  其一六",
        "author": "释宗演",
        "content": "大藏教文为切脚，钵啰娘义最深幽。\n孔门弟子无人识，碧眼胡僧暗点头。",
        "dynasty": "宋",
        "collection_info": null
    },
    {
        "uuid": "612fbf716472b25c1feb1c4f5dfd9ee0",
        "title": "颂古十七首  其一七",
        "author": "释宗演",
        "content": "年穷王老夜烧钱，断送难逢下水船。\n懵底不知身到岸，随他寒暑谩推迁。",
        "dynasty": "宋",
        "collection_info": null
    }
]