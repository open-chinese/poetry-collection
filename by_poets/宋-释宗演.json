[
    {
        "uuid": "2caa93e13033db93b824890a843d74d3",
        "title": "偈",
        "author": "释宗演",
        "content": "猴王久受幽沉苦，法力冥资得上天。\n须信自心元是佛，灵光洞耀没中边。",
        "dynasty": "宋",
        "collection_info": null
    },
    {
        "uuid": "71dacd4d3c488bb5958ad484ff5bc982",
        "title": "偈颂三十二首  其一",
        "author": "释宗演",
        "content": "今朝三月初十，大野和风袭袭。\n不用转脑回头，向此一时证入。",
        "dynasty": "宋",
        "collection_info": null
    },
    {
        "uuid": "96e4937dcda2db8c6e6b9e2846de9be7",
        "title": "偈颂三十二首  其二",
        "author": "释宗演",
        "content": "空病有为药，有病空为药。\n空有两俱非，药病何处着。\n无处着，万里秋风飞一鹗。",
        "dynasty": "宋",
        "collection_info": null
    },
    {
        "uuid": "8114182f0f7cb398b284b4d3d3aaca17",
        "title": "偈颂三十二首  其三",
        "author": "释宗演",
        "content": "九旬禁足精修，今朝休夏自恣。\n山僧不敢自瞒，于中罪过有五。\n一不合说大脱空，二不合抛沙撒土。\n三不合将龙眼核换人眼睛，四不合毁佛谤祖。\n五咄，洎合错举。",
        "dynasty": "宋",
        "collection_info": null
    },
    {
        "uuid": "4a811f4860df4d8f4158be52923c028d",
        "title": "偈颂三十二首  其四",
        "author": "释宗演",
        "content": "入圣超凡既有声，卧龙谁顾碧潭清。\n快须鼓浪兴云雨，莫负从前济物心。",
        "dynasty": "宋",
        "collection_info": null
    },
    {
        "uuid": "71c6865f949e3e239120930093a8e44e",
        "title": "偈颂三十二首  其五",
        "author": "释宗演",
        "content": "今朝腊月初一，次第年穷岁毕。\n从教万物凋零，这箇元无变易。\n诸禅老，知不知。\n孤迥迥，峭巍巍。\n拈来抛掷太湖裏，下载清风付与谁。",
        "dynasty": "宋",
        "collection_info": null
    },
    {
        "uuid": "9bb83b5ffc544f16743c1e7609722b9d",
        "title": "偈颂三十二首  其六",
        "author": "释宗演",
        "content": "大川欲济须舟檝，大厦谋成必巨材。\n又是一年能事毕，山僧赢得笑咍咍。",
        "dynasty": "宋",
        "collection_info": null
    },
    {
        "uuid": "5f2ca86cf360c9f1ca0723f312cb4ad8",
        "title": "偈颂三十二首  其七",
        "author": "释宗演",
        "content": "人间铄石流金，世外风高月冷。\n要知二无两般，须是一回自肯。\n镬汤炉炭横身入，剑树刀山信脚行。",
        "dynasty": "宋",
        "collection_info": null
    },
    {
        "uuid": "785c0fce1f3f986694d4a90637f1b2c3",
        "title": "偈颂三十二首  其八",
        "author": "释宗演",
        "content": "一日一日復一日，次第年穷岁暮来。\n莫道东君无面目，梅花依旧雪中开。\n见便见，绝疑猜，灯笼沿壁上天台。",
        "dynasty": "宋",
        "collection_info": null
    },
    {
        "uuid": "6b0c589626ee0deef538f2e891fadf45",
        "title": "偈颂三十二首  其九",
        "author": "释宗演",
        "content": "凡圣体真，犹存见隔。\n见存即凡，情亡即佛。",
        "dynasty": "宋",
        "collection_info": null
    },
    {
        "uuid": "e3006d2a5de562a8590cb13dafbffcb5",
        "title": "偈颂三十二首  其一○",
        "author": "释宗演",
        "content": "今朝季冬朔旦，岁月不可把玩。\n各请打办精神，了却未了公案。\n有我即病生，无我即病灭。\n我病两俱非，万里一条铁。",
        "dynasty": "宋",
        "collection_info": null
    },
    {
        "uuid": "8512290a715c811812e3d6bd0cb83ae9",
        "title": "偈颂三十二首  其一一",
        "author": "释宗演",
        "content": "云门一曲子，腊月二十五。\n唱高和得齐，大棒揸出去。",
        "dynasty": "宋",
        "collection_info": null
    },
    {
        "uuid": "82e3555c3398894b5d1b1dc2e7711b15",
        "title": "偈颂三十二首  其一二",
        "author": "释宗演",
        "content": "善财童子采来亲，大智文殊用得灵。\n今日青山端午节，不劳拈出再施呈。",
        "dynasty": "宋",
        "collection_info": null
    },
    {
        "uuid": "b85844c9ce4519d41c00e716b8eb02f0",
        "title": "偈颂三十二首  其一三",
        "author": "释宗演",
        "content": "今朝腊月十有五，摩那击动三通鼓。\n诸人不是不将来，山僧不是不分付。\n麻三斤，柏树子。\n德山歌，道吾舞。\n此道今人弃如土。\n阿呵呵，较些子，发机须是千钧弩。",
        "dynasty": "宋",
        "collection_info": null
    },
    {
        "uuid": "83ff24008a7e67d777b9d65d5790267c",
        "title": "偈颂三十二首  其一四",
        "author": "释宗演",
        "content": "有一语，没人知。\n最亲切，又希奇。\n晓来和露看，只欠一声啼。",
        "dynasty": "宋",
        "collection_info": null
    },
    {
        "uuid": "e64055213c10ad5927e8a64b42447fa4",
        "title": "偈颂三十二首  其一五",
        "author": "释宗演",
        "content": "无边不动虚空体，不拒阴阳去復来。\n谁道一双穷相手，未尝容易舞三台。",
        "dynasty": "宋",
        "collection_info": null
    },
    {
        "uuid": "29adc881c3eeec08f9bc7ee3d295ccbe",
        "title": "偈颂三十二首  其一六",
        "author": "释宗演",
        "content": "张侯白，李侯黑。\n硬如绵，软如铁。\n蓦路相逢两会家，临济未是白拈贼。",
        "dynasty": "宋",
        "collection_info": null
    },
    {
        "uuid": "c1bc8e1d5597383afe0f4524638ca6f9",
        "title": "偈颂三十二首  其一七",
        "author": "释宗演",
        "content": "一九与二九，相逢不出手。\n面面各相看，人人自知有。\n你若野犴鸣，我便狮子吼。\n我若野犴鸣，你亦狮子吼。\n十字纵横自在行，切忌随人背后走。",
        "dynasty": "宋",
        "collection_info": null
    },
    {
        "uuid": "5f19db97df147e37e1211bd4da9cf6ac",
        "title": "偈颂三十二首  其一八",
        "author": "释宗演",
        "content": "摩尼珠，人不识，如来藏裏亲收得。\n收者易，见者难。\n见者易，用则难。\n见得用得，二无两般。\n閒把一枝归去笛，夜深吹过汨罗湾。",
        "dynasty": "宋",
        "collection_info": null
    },
    {
        "uuid": "edbf41e4011fd39b64b53db0cbfb9829",
        "title": "偈颂三十二首  其一九",
        "author": "释宗演",
        "content": "今朝四月一，春去无踪迹。\n衲僧拄杖子，依旧光黑漆。\n看看，旋岚偃岳而常静，江河竞注而不流。\n野马飘鼓而不动，日月历天而不周。\n尽情抛掷太湖裏，下载清风孰与俦。",
        "dynasty": "宋",
        "collection_info": null
    },
    {
        "uuid": "294efe50c8c22d459eb77d3dabfb7463",
        "title": "偈颂三十二首  其二○",
        "author": "释宗演",
        "content": "观音大士弘悲愿，千臂庄严千眼明。\n定慧慈威咸具足，山僧赢得不惺惺。",
        "dynasty": "宋",
        "collection_info": null
    },
    {
        "uuid": "f479433382080e937490f8233900b5e1",
        "title": "偈颂三十二首  其二一",
        "author": "释宗演",
        "content": "今朝十月十五，有误诸人来此。\n山僧口似匾担，说禅烦拄杖子。\n一击忘所知，更不假修持。\n黑蛇当大路，狮子逞全威。",
        "dynasty": "宋",
        "collection_info": null
    },
    {
        "uuid": "24931a5ac773991f3a24b60d13a3bfdc",
        "title": "偈颂三十二首  其二二",
        "author": "释宗演",
        "content": "有句无句，如藤倚树。\n打破油瓮，讨甚老鼠。\n楖栗横担不顾人，直入千峰万峰去。",
        "dynasty": "宋",
        "collection_info": null
    },
    {
        "uuid": "865079ace245ec470df8b32e8f61d5d9",
        "title": "偈颂三十二首  其二三",
        "author": "释宗演",
        "content": "无边剎境，自他不隔毫端。\n十世古今，始终不离当念。",
        "dynasty": "宋",
        "collection_info": null
    },
    {
        "uuid": "d412314b721c5684768402d2939dbcda",
        "title": "偈颂三十二首  其二四",
        "author": "释宗演",
        "content": "今朝已是三月半，到处桃花开烂熳。\n多少游人眼不开，灵云一见疑情断。",
        "dynasty": "宋",
        "collection_info": null
    },
    {
        "uuid": "5bbbdf4986da4b97d002f48dc90aff7b",
        "title": "辞亦庵相招",
        "author": "释宗演",
        "content": "南北东西总亦庵，尘毛剎海悉包含。\n山僧已住其中矣，更欲招邀即不堪。",
        "dynasty": "宋",
        "collection_info": null
    },
    {
        "uuid": "4ad24fe4a22925a52f5404d731c069b3",
        "title": "行者化苔脯",
        "author": "释宗演",
        "content": "琉璃田地无根草，信手拈来属老卢。\n不似时人开着眼，再三捞摝费工夫。",
        "dynasty": "宋",
        "collection_info": null
    },
    {
        "uuid": "e4e18fb50dea37ab8abca03f6ba16118",
        "title": "与雁山车岭建接待僧",
        "author": "释宗演",
        "content": "雁山孤顶绝攀跻，当念游人困路歧。\n暂与化城休歇地，莫教忘却转身时。",
        "dynasty": "宋",
        "collection_info": null
    },
    {
        "uuid": "b843c4a4410bf0615fbbcd4d345fed60",
        "title": "送定维那",
        "author": "释宗演",
        "content": "兴化当年为克宾，棒头敲出玉麒麟。\n遯庵放过定禅者，只要渠侬眼自明。",
        "dynasty": "宋",
        "collection_info": null
    },
    {
        "uuid": "21eb27e2147a7b93622ba1b29ffb391f",
        "title": "题石勒王见佛图澄画像",
        "author": "释宗演",
        "content": "立地成佛杀人汉，握节当胸更问谁。\n莫怪阿师佯瞌睡，要渠回首自知非。",
        "dynasty": "宋",
        "collection_info": null
    },
    {
        "uuid": "f44b9c56b69a3d29334e48916a233829",
        "title": "与正弼侍者",
        "author": "释宗演",
        "content": "三应三呼亘古今，遯庵无此老婆心。\n痛拳热喝出门去，一听渠侬怨恨深。",
        "dynasty": "宋",
        "collection_info": null
    },
    {
        "uuid": "658b470d3d8fcd3ef8e664ae8f4dd7d0",
        "title": "送元功居土归温陵",
        "author": "释宗演",
        "content": "湖山相见笑颜开，知道仁从佛国来。\n败阙尽情都纳了，莫言无物送君回。",
        "dynasty": "宋",
        "collection_info": null
    },
    {
        "uuid": "03fe9745fd708f73189eb296b770f5bb",
        "title": "示法震头陀",
        "author": "释宗演",
        "content": "头陀事众已多年，华藏无衣可得传。\n劈面三拳仁义绝，陈州人出许州门。",
        "dynasty": "宋",
        "collection_info": null
    },
    {
        "uuid": "3300aa4703316e49ef1d35dbe2c900dc",
        "title": "偈",
        "author": "释宗演",
        "content": "一九与二九，相逢不出手。\n世间出世间，无剩亦无少。",
        "dynasty": "宋",
        "collection_info": null
    },
    {
        "uuid": "777abb0a7e632e599032efa7d1ed889b",
        "title": "颂古十七首  其一",
        "author": "释宗演",
        "content": "从前七佛仪式，庆喜何曾欠少。\n堪笑黄面瞿昙，无端打箇之绕。",
        "dynasty": "宋",
        "collection_info": null
    },
    {
        "uuid": "fae0f1f7bd1e4bc5b12756fb5ac4328c",
        "title": "颂古十七首  其二",
        "author": "释宗演",
        "content": "色空明暗本无因，见见由来亦误人。\n见不及时犹未瞥，那知殃祟是家亲。",
        "dynasty": "宋",
        "collection_info": null
    },
    {
        "uuid": "1a395aa5014ebccdcadb42398caf8b5f",
        "title": "颂古十七首  其三",
        "author": "释宗演",
        "content": "相见锦江头，相携上酒楼。\n月阑歌笑罢，回首上扁舟。",
        "dynasty": "宋",
        "collection_info": null
    },
    {
        "uuid": "299abcbc8d1a19584602fbd9a6e7e0bf",
        "title": "颂古十七首  其四",
        "author": "释宗演",
        "content": "红轮决定沉西去，未委魂灵往那方。\n孝子尽情宣说了，槃山无处可遮藏。\n藏不得，堪与人天为轨则。",
        "dynasty": "宋",
        "collection_info": null
    },
    {
        "uuid": "583f127546487d1d1ef1909d23d4a578",
        "title": "颂古十七首  其五",
        "author": "释宗演",
        "content": "一按牛吃草，一与贼过梯。\n早知灯是火，饭热也多时。",
        "dynasty": "宋",
        "collection_info": null
    },
    {
        "uuid": "acc3252f9c9f5150462b6a6e5ee82199",
        "title": "颂古十七首  其六",
        "author": "释宗演",
        "content": "棒下承当早自欺，听人饶舌固非宜。\n纵知佛法无多子，争似当时未问时。",
        "dynasty": "宋",
        "collection_info": null
    },
    {
        "uuid": "b1412a3543522b4862ccd3808f1d5ddc",
        "title": "颂古十七首  其七",
        "author": "释宗演",
        "content": "潭不见，龙不现，亲到龙潭须活荐。\n莫学承虚接响人，守株待兔亡机变。\n知机变，盏子扑落地，楪子成七片。",
        "dynasty": "宋",
        "collection_info": null
    },
    {
        "uuid": "9bb28a984db48f71521c3aab1238bb16",
        "title": "颂古十七首  其八",
        "author": "释宗演",
        "content": "动絃别曲，落叶知秋。\n人平不语，水平不流。\n只因脚底无羁绊，去住纵横得自由。",
        "dynasty": "宋",
        "collection_info": null
    },
    {
        "uuid": "8f33f7163d5d25f0cf8409d09afc8b0e",
        "title": "颂古十七首  其九",
        "author": "释宗演",
        "content": "动絃别曲，叶落知秋。\n不肯子放，只肯子收。\n来年更有新条在，恼乱春风卒未休。",
        "dynasty": "宋",
        "collection_info": null
    },
    {
        "uuid": "b4a17dac8fac43fe2c7c159754c9dbae",
        "title": "颂古十七首  其一○",
        "author": "释宗演",
        "content": "未离闽底已还家，纔跨飞鸢又眼花。\n堪笑曾郎更心毒，乌藤轻放老玄沙。",
        "dynasty": "宋",
        "collection_info": null
    },
    {
        "uuid": "d1f131a27de8ac86c1e03ae93343448e",
        "title": "颂古十七首  其一一",
        "author": "释宗演",
        "content": "祖父田园俱属我，中间树子岂由他。\n连枝带叶和根拔，要见儿孙意气豪。",
        "dynasty": "宋",
        "collection_info": null
    },
    {
        "uuid": "e367661beb8853908bfb6d5812201a7b",
        "title": "颂古十七首  其一二",
        "author": "释宗演",
        "content": "黑漆竹箆非触背，大地山河俱粉碎。\n咬人师子急反身，莫学韩獹犹逐块。",
        "dynasty": "宋",
        "collection_info": null
    },
    {
        "uuid": "2520b1acf154cb1476255745874380b9",
        "title": "颂古十七首  其一三",
        "author": "释宗演",
        "content": "黄龙一唾绝迟疑，笑杀傍观又可悲。\n姹女已归霄汉去，獃郎犹向火边栖。",
        "dynasty": "宋",
        "collection_info": null
    },
    {
        "uuid": "8446a9b47e108995cacd2ac3ce0e7f6a",
        "title": "颂古十七首  其一四",
        "author": "释宗演",
        "content": "白云举古，直是希奇。\n口堪吃饭，少有人知。\n诸禅老，莫迟疑，一饱自然忘百饥。",
        "dynasty": "宋",
        "collection_info": null
    },
    {
        "uuid": "160a5a2a3b2080691a5bf46cfe42ebdb",
        "title": "颂古十七首  其一五",
        "author": "释宗演",
        "content": "山前田地卖还买，松竹清风痛自怜。\n堪笑梦中夸富贵，觉来那直半分钱。",
        "dynasty": "宋",
        "collection_info": null
    },
    {
        "uuid": "8d3c23748c37916d7e7c42f275434aa1",
        "title": "颂古十七首  其一六",
        "author": "释宗演",
        "content": "大藏教文为切脚，钵啰娘义最深幽。\n孔门弟子无人识，碧眼胡僧暗点头。",
        "dynasty": "宋",
        "collection_info": null
    },
    {
        "uuid": "e9ade881c220369de507d9b42373589a",
        "title": "颂古十七首  其一七",
        "author": "释宗演",
        "content": "年穷王老夜烧钱，断送难逢下水船。\n懵底不知身到岸，随他寒暑谩推迁。",
        "dynasty": "宋",
        "collection_info": null
    }
]