[
    {
        "uuid": "731dc0b5ca2957d3f529289a28320eef",
        "title": "沁园春 五十五年",
        "author": "游九言",
        "content": "五十五年，满簪华发，俨然遂良。\n又何曾戚戚，荜门圭窦，何曾汲汲，玉带金章。\n困后高眠，饥来饱□，老矣狂夫老更狂。\n空回首，叹世间名利，傀儡开场。\n幸临晚节安康。\n又两日、三秋催萧霜。\n叹生朝亦是，贺宾踵至，龙锺矍铄，何足称觞。\n喜对诸贤，笑谈世事，相会亲朋醉玉觞。\n谁如我，素乐天知命，不事侯王。",
        "dynasty": "宋",
        "collection_info": null
    },
    {
        "uuid": "947f24e2a937f604b54cb2875d29b1c4",
        "title": "赤枣子 河汉澈",
        "author": "游九言",
        "content": "河汉澈，碧霄晴。\n九华仙子到凡尘。\n凉夜山头吹玉笛，纤云卷尽月分明。",
        "dynasty": "宋",
        "collection_info": null
    },
    {
        "uuid": "d0425807668ab5c7785b5e34898e7d6b",
        "title": "赤枣子 香露湿",
        "author": "游九言",
        "content": "香露湿，草晶荧。\n起看大地粲瑶琼。\n下界千门人寂寂，空山夜静海波声。",
        "dynasty": "宋",
        "collection_info": null
    },
    {
        "uuid": "d36274bd1565743395dd22f272a7d4de",
        "title": "赤枣子 仙子去",
        "author": "游九言",
        "content": "仙子去，眇云程。\n天香杳杳佩环清。\n回望九州烟雾日，千山月落影纵横。",
        "dynasty": "宋",
        "collection_info": null
    },
    {
        "uuid": "4321f029fa075532f37da97445b89af7",
        "title": "园鹤",
        "author": "游九言",
        "content": "掷米不盈掬，羣雀下阶除。\n昂昂圃中鹤，饭糗不可呼。\n嬉翔白云外，饮啄青山隅。\n日淡烟水乡，风晒翎羽舒。\n羣鸡汝自况，乘轩我何拘。\n秋原忽清唳，杳杳闻碧虚。\n志士甘水菽，三四羞猿狙。\n寄语飞鸣侣，悠悠差自如。",
        "dynasty": "宋",
        "collection_info": null
    },
    {
        "uuid": "b8e252911a3ec9f6ae60c93618bf7909",
        "title": "乌鹊",
        "author": "游九言",
        "content": "鸦乌鸣屋山，平生不为恶。\n干鹊噪庭树，一世常牢落。\n安有无妄福，凶灾或无作。\n身贫乏名誉，屋漏无愧怍。\n春风拂茅檐，听汝相嘲谑。\n祸福心悠悠，曲肱常自乐。",
        "dynasty": "宋",
        "collection_info": null
    },
    {
        "uuid": "da105a7dbc0b7fc4aef16655b7db5270",
        "title": "闻蝉",
        "author": "游九言",
        "content": "悄悄山郭暗，故园应掩扉。\n蝉声深树起，林外夕阳稀。",
        "dynasty": "宋",
        "collection_info": null
    },
    {
        "uuid": "6df1cfba64f6a186a9cdcb49669e02ee",
        "title": "秋雨叹",
        "author": "游九言",
        "content": "戊午七月阴气寒，重云低湿天漫漫。\n高檐流泻下檐溢，旅人愁绝居人冤。\n市井滂沱岂足计，老农涕泣犹辛酸。\n两年巨川舟楫乱，田莱风过生微澜。\n会稽涌溢鑑湖水，黄岩移徙陶家山。\n积骸荒沟如敝屣，余生骨立皮肤干。\n秋来黄云蔽满野，瘦妻弱稚期朝餐。\n谁知造化不可料，恩加鱼鳖嬉禾田。\n日光弗覩动逾月，瓦鸣昼夜愁珊珊。\n安得长梯扫氛翳，云汉万里清光还。\n腐儒抚事泥灾变，频搔白首空𩯮𩯮。",
        "dynasty": "宋",
        "collection_info": null
    },
    {
        "uuid": "6f35355f0ea9a874444a7d5615715304",
        "title": "遇雨",
        "author": "游九言",
        "content": "一雨摧时节，微凉暑气通。\n天青云澹薄，山迥日空蒙。\n听讼多余暇，韦编足细穷。\n却惭为宦拙，閒处得秋风。",
        "dynasty": "宋",
        "collection_info": null
    },
    {
        "uuid": "616516d3ffff786f9646986ac474965d",
        "title": "暮春",
        "author": "游九言",
        "content": "已过清明谷雨天，燕忙鶑懒蝶蜂翾。\n风和日暖才三月，花落春归又一年。\n得意自应谈事业，有怀谁肯卧林泉。\n荷鉏带月行歌处，付与孤踪百世传。",
        "dynasty": "宋",
        "collection_info": null
    },
    {
        "uuid": "ce0e8372b7143dcbce273fbbe592112e",
        "title": "夜色",
        "author": "游九言",
        "content": "夜色正幽悄，梦回常自悲。\n悠悠节物改，冉冉心事非。\n儿嬉意不足，搔首忽成丝。\n炎寒扇洪垆，橐籥日煎治。\n冥鸿戏云路，蜗蝇蚀昏卑。\n功名难力致，志勉与心期。\n旦昼多营营，至此盍停思。\n谁能澄夜气，一息存端倪。\n五更百虑起，嘹嘹听啼鸡。",
        "dynasty": "宋",
        "collection_info": null
    },
    {
        "uuid": "e9052533d5590f0b87e8fb19de7803fb",
        "title": "新作盆池戏书",
        "author": "游九言",
        "content": "瓦盆片石垒青苍，兴入湖山寄小窗。\n细看纤鳞无限乐，不妨斗水学西江。",
        "dynasty": "宋",
        "collection_info": null
    },
    {
        "uuid": "f35b8dcc12d202392a3092968e819ba2",
        "title": "引镜",
        "author": "游九言",
        "content": "引镜忽自照，山野良足嗤。\n定无貂蝉冠，罩此麋鹿姿。\n寒饥走世路，鬚髮罥蚕丝。\n归来频自嘆，久别舍前溪。\n输与傍邻子，钓舸弄涟漪。\n空怀万卷富，共叹三纲欹。\n秋原山杳杳，脱叶风披披。\n早路已相失，好取桑榆西。",
        "dynasty": "宋",
        "collection_info": null
    },
    {
        "uuid": "c7dd9445d17b18e1c9a2eca78e34eea8",
        "title": "听郑三弹双韵子歌",
        "author": "游九言",
        "content": "寒窗积雪生虚明，玉壶风折层檐冰。\n朱霞秀色妙公子，理絃灯下声亭亭。\n游丝两两挂孤月，双声应手无留停。\n月寒照户砌虫泣，云冻出浦边鸿征。\n苍蝇扑纸窗欲透，蜾蠃穴桑儿未成。\n琵琶宽详双韵切，含凄尽向絃中说。\n酒酣疏绮杂娱嬉，谁道壮夫心更折。\n一从敌骑下河南，学得声容难辨别。\n鹧鸪金屋沸歌吹，鼠头宝陌行靴袜。\n帕腰慢舞作弯弧，捉耳釂觞真折馘。\n眼前犹听旧歌辞，凤韶岂独锵虞时。\n罢弹三喟寝不熟，风定寒江静夜悲。",
        "dynasty": "宋",
        "collection_info": null
    },
    {
        "uuid": "bcfa840874dd77223b710c47dbb649b0",
        "title": "读道书作",
        "author": "游九言",
        "content": "岩居秉贞操，所慕在玄虚。\n清夜眠斋宇，终身观道书。\n形忘气自充，性达理不余。\n于道虽未庶，已超名迹拘。\n至乐在襟怀，山水非所娱。\n寄语狂驰子，营营竟焉如。",
        "dynasty": "宋",
        "collection_info": null
    },
    {
        "uuid": "08ed526af9a7f5e9ea60ed8756315cc5",
        "title": "金陵野外废寺",
        "author": "游九言",
        "content": "寒花窈袅蔓颓墙，古寺苍苔昼掩房。\n犬吠屋头山杳杳，虫鸣阶隙草荒荒。\n池塘淡日蒹葭冷，篱落西风橘柚黄。\n六代江山金碧地，断碑留得管兴亡。",
        "dynasty": "宋",
        "collection_info": null
    },
    {
        "uuid": "6849e4fb9063f9b286e3c3bbedf9a174",
        "title": "题上蓝西堂秀老壁",
        "author": "游九言",
        "content": "槎牙此老是枯松，衲破寒窗百病攻。\n赢得雪霜皮骨在，几看桃李谢春风。",
        "dynasty": "宋",
        "collection_info": null
    },
    {
        "uuid": "4b90c070e8122d2d98bcfb80340c75b9",
        "title": "读法华经示巽上人",
        "author": "游九言",
        "content": "上上不须说，我法妙难思。\n汝师释迦文，深欲警羣痴。\n有如优昙花，可玩不可持。\n瑶车驾大武，火宅鸣狐狸。\n中道息化城，宝坊须竟跻。\n将令脱尘网，诱设华多辞。\n吾事不须尔，父子相恬嬉。\n常行存日用，妙处参天倪。\n一性本昭彻，春台自熙熙。\n汝亦有父母，弃去他人依。\n免怀报何日，敬养终无时。\n先灵为馁鬼，由汝身披缁。\n如云识此心，有生皆秉彝。\n谓升兜率天，无路谁能知。\n试于清夜阑，回首诵吾诗。",
        "dynasty": "宋",
        "collection_info": null
    },
    {
        "uuid": "23ee973c1b7eabbd6929a82eccd5ed36",
        "title": "义灵庙迎享送神曲  其一",
        "author": "游九言",
        "content": "北固山兮朝晖，鼛鼓奏兮吹箎。\n盼夫君兮来止，纷老稚兮扶携。\n敛芳馨兮荐豆，君弗语笑兮我怀悽。\n聊相羊兮引釂，慰我愿兮无违。",
        "dynasty": "宋",
        "collection_info": null
    },
    {
        "uuid": "e707551b71d3de83c69f07a98a9f00c2",
        "title": "义灵庙迎享送神曲  其二",
        "author": "游九言",
        "content": "青溪煽兮氛妖，汹二浙兮波涛。\n花石粲兮江南驿骚，匪氓好乱兮生不聊。\n欻蛮方兮同啸，纷丑类兮江皋。\n愬精诚兮上天，哀万命兮孤墉。\n属櫜鞬兮奋厉，忽并殪兮两凶。\n嗟我父子兮耕农，何以报德兮维孝与忠，千龄万代兮子孙之从。",
        "dynasty": "宋",
        "collection_info": null
    },
    {
        "uuid": "bbd91211e84247eadebd1a93e87ca89e",
        "title": "义灵庙迎享送神曲  其三",
        "author": "游九言",
        "content": "巫觋醉兮君马嘶，风云驱兮吹灵旗。\n凌浩荡兮将何之，山靡迤兮白鹤飞。\n岁岁今兮望君归，君游勿远兮我民之依，山阿寂寞兮颓阳西。",
        "dynasty": "宋",
        "collection_info": null
    },
    {
        "uuid": "0f69b9801bd85a69ef6eed2a556ec702",
        "title": "访薛道士不值",
        "author": "游九言",
        "content": "三茅俯千山，杖藜山气佳。\n来寻薛道士，空房锁烟霞。\n微霜染红叶，晞露浥黄花。\n舞逐西风去，湖水夕阳斜。",
        "dynasty": "宋",
        "collection_info": null
    },
    {
        "uuid": "dc8006bd8c1a55383a12e04c07c08f79",
        "title": "冬雨不止",
        "author": "游九言",
        "content": "忽忽时节改，白日藏光辉。\n重阴润九野，小雨纷微微。\n苍山寒气深，高林霜叶晞。\n田家秋成意，落落乖所期。\n旷望独兴怀，戚戚愁寒饥。\n事至当復遣，且掩荒园扉。",
        "dynasty": "宋",
        "collection_info": null
    },
    {
        "uuid": "15ec5cee11030a383db8122edc4e7957",
        "title": "美人倚楼图",
        "author": "游九言",
        "content": "檐头燕子说春寒，蝴蝶悠悠午梦残。\n睡起高楼多少恨，天涯小雨怯阑干。",
        "dynasty": "宋",
        "collection_info": null
    },
    {
        "uuid": "5af7f0e0fc02c5f3a6b5fc2456f9d481",
        "title": "溪上",
        "author": "游九言",
        "content": "烟开晓日照溪头，溪上人家岸下舟。\n啼鸟不知春已老，数声自喜碧岩幽。",
        "dynasty": "宋",
        "collection_info": null
    },
    {
        "uuid": "cad631f65666db40fb1fa11132e10dc4",
        "title": "登巾山",
        "author": "游九言",
        "content": "环走层冈马脱鞿，两峰平地玉颀颀。\n南临澥岛金鳌涌，东望丛祠白鹤飞。\n日出市声朝雾散，云沈海气暮潮归。\n居尘却立尘埃表，徙倚天风振客衣。",
        "dynasty": "宋",
        "collection_info": null
    },
    {
        "uuid": "144a67d08bc5a2caf5943c0929f55a30",
        "title": "杨忠襄墓",
        "author": "游九言",
        "content": "山云起兮阴阴，木啸风兮萧森。\n骨荒榛兮颓隧，野鸟怨兮清音。\n噫丙午兮燕安，蔼荐绅兮多盘。\n繫苞桑兮弗戒，渝旧好兮开边。\n衅生兮召戎，澒大地兮尘蒙。\n粲承干兮百载，莽夷门兮庙宫。\n我踰邠兮梁山，蛇洊食兮江干。\n拥貔貅兮首鼠，纷雅拜兮后先。\n独立兮慨陈，人自靖兮此身。\n宁为鬼兮赵氏，肯涅缁兮虏庭。\n肴醑饲兮苟哺，弗自知兮貌頳。\n握玉麟兮拜犬豕，曾莫嗅兮羶腥。\n岂曰余兮独死，汝尸坐兮偷生。\n振英声兮阶下，气烈动兮清宁。\n凛名义兮身世，九鼎重兮一羽轻。\n翳翳兮幽藏，颓阳照兮山荒。\n髮毛爪齿兮一世同腐，庙貌圭衮兮千古之光。\n春秋兮代谢，勿替兮烝尝。",
        "dynasty": "宋",
        "collection_info": null
    },
    {
        "uuid": "66e20a26c61c2ef954a6cd5aff972089",
        "title": "庆余思永冠  其一",
        "author": "游九言",
        "content": "圣经陈冠义，万世示章程。\n是礼最为重，无丧始许行。\n三加仪特备，四行责非轻。\n此意知谁会，寥寥千古情。",
        "dynasty": "宋",
        "collection_info": null
    },
    {
        "uuid": "ccab14c4b78c65a54e5c5508d3789cc0",
        "title": "庆余思永冠  其二",
        "author": "游九言",
        "content": "今日□□仲，荣加首服新。\n从今弃幼志，当自勉成人。\n处事与接物，从兄以事亲。\n圣贤有谟训，盍亦谨书绅。",
        "dynasty": "宋",
        "collection_info": null
    },
    {
        "uuid": "eebd020f34993286423e4046a03b45dd",
        "title": "庆余思永冠  其三",
        "author": "游九言",
        "content": "礼仪今既备，告字亦攸宜。\n自昔学深造，莫非原自思。\n近而仁固在，□□□堪施。\n字子曰思永，钦哉保受之。",
        "dynasty": "宋",
        "collection_info": null
    },
    {
        "uuid": "f80c85b91c6863fbf1ba0e07e7d8691a",
        "title": "华阳洞辞  其一",
        "author": "游九言",
        "content": "河汉澈，碧霄晴，九华仙子到凡尘。\n凉夜山头吹玉笛，纤云卷尽月分明。",
        "dynasty": "宋",
        "collection_info": null
    },
    {
        "uuid": "97913e38b3f9c5dd0a55cae5db50c020",
        "title": "华阳洞辞  其二",
        "author": "游九言",
        "content": "香露湿，草晶荧，起看大地尽瑶璚。\n下界千门人寂寂，空山夜静海波声。",
        "dynasty": "宋",
        "collection_info": null
    },
    {
        "uuid": "ad276f559fb7e9b473b037d4d08553d7",
        "title": "华阳洞辞  其三",
        "author": "游九言",
        "content": "仙子去，眇云程，天风杳杳佩环清。\n回望九州烟雾白，千山月落影纵横。",
        "dynasty": "宋",
        "collection_info": null
    },
    {
        "uuid": "8ef8c22dfdb450a1173f09d1339be002",
        "title": "秀州道中  其一",
        "author": "游九言",
        "content": "一春烟雨歇空蒙，高下川原杳霭中。\n毕竟春光遮不得，满村花柳自青红。",
        "dynasty": "宋",
        "collection_info": null
    },
    {
        "uuid": "bd7dbb1ac29b6fc5fd9d3d9e2ea3f134",
        "title": "秀州道中  其二",
        "author": "游九言",
        "content": "漠漠秋原禾黍空，藤萝古木梵王宫。\n孤村野水斜阳外，无数归鸦落晚风。",
        "dynasty": "宋",
        "collection_info": null
    },
    {
        "uuid": "524711f5577612a0b5bd87c7c7808c6d",
        "title": "句  其一",
        "author": "游九言",
        "content": "春风未肯催桃李，留得疏篱浅淡香。",
        "dynasty": "宋",
        "collection_info": null
    },
    {
        "uuid": "4618f62aac4aacab0e10868f2fb14b19",
        "title": "句  其二",
        "author": "游九言",
        "content": "平生意思春风裏，信手题诗不用工。",
        "dynasty": "宋",
        "collection_info": null
    },
    {
        "uuid": "cd8c4cca3bc45ab3334a7b52f6e3b9a9",
        "title": "句  其三",
        "author": "游九言",
        "content": "閒处谩忧当世事，静中方识古人心。",
        "dynasty": "宋",
        "collection_info": null
    }
]