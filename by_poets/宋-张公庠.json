[
    {
        "uuid": "48bcfb44cfe02e6fd6d8eb1cf4a2d9fa",
        "title": "宫词  其一",
        "author": "张公庠",
        "content": "学士经筵论古今，花塼日上两三寻。\n天颜有喜人知否，认得唐虞用意深。",
        "dynasty": "宋",
        "collection_info": null
    },
    {
        "uuid": "88d892fcd62ebb3d1a80676c495b0810",
        "title": "宫词  其二",
        "author": "张公庠",
        "content": "朱字衙香伴玉鑪，丁丁莲漏月来初。\n交龙画烛摇红影，准拟君王夜读书。",
        "dynasty": "宋",
        "collection_info": null
    },
    {
        "uuid": "cbdb60226d2cab399c265a108a4501d6",
        "title": "宫词  其三",
        "author": "张公庠",
        "content": "秘阁新开别殿西，玉蟾蜍对玉狻猊。\n奏书未惬君王意，内省夫人看御批。",
        "dynasty": "宋",
        "collection_info": null
    },
    {
        "uuid": "e197361ce7867fbdfab49fb1f99579f1",
        "title": "宫词  其四",
        "author": "张公庠",
        "content": "宿麦葳蕤绿未迴，恶风惟解卷尘埃。\n平明瑞雪深三尺，万岁声中贺表来。",
        "dynasty": "宋",
        "collection_info": null
    },
    {
        "uuid": "3d9e8928446e87cb1a6e2971060487f5",
        "title": "宫词  其五",
        "author": "张公庠",
        "content": "玉虚新殿势巑岏，谁见壶中日月闲。\n消尽晓霞无一缕，数声清磬落人间。",
        "dynasty": "宋",
        "collection_info": null
    },
    {
        "uuid": "b0c4b6a69de8b42009c5c3a4b31179b0",
        "title": "宫词  其六",
        "author": "张公庠",
        "content": "八月金茎露有华，晨曦纔上散余霞。\n朱书十字黄封酒，先赐王公执政家。",
        "dynasty": "宋",
        "collection_info": null
    },
    {
        "uuid": "a0c4ec3fcc0b55cc3e7482deece582f7",
        "title": "宫词  其七",
        "author": "张公庠",
        "content": "月落银台初勘契，一声金锁禁门开。\n千官耸辔争朝路，驺士笼街宰相来。",
        "dynasty": "宋",
        "collection_info": null
    },
    {
        "uuid": "616f6364c8d455391fed529e422f5278",
        "title": "宫词  其八",
        "author": "张公庠",
        "content": "晨光初动阁门开，百辟匆匆避路回。\n千步画廊敲杖子，朱衣双引相公来。",
        "dynasty": "宋",
        "collection_info": null
    },
    {
        "uuid": "009ec0f7933cdc328b8ee05b745f3842",
        "title": "宫词  其九",
        "author": "张公庠",
        "content": "赫日炎风昼鼓迟，中官宣问到黄扉。\n传呼宰相槐街静，青盖摇摇未午归。",
        "dynasty": "宋",
        "collection_info": null
    },
    {
        "uuid": "fe4d8ead258b0a273e4d13ac83678646",
        "title": "宫词  其一○",
        "author": "张公庠",
        "content": "北斗回杓欲建寅，宫嫔排备立春时。\n镌花贴子留题处，只待金銮学士诗。",
        "dynasty": "宋",
        "collection_info": null
    },
    {
        "uuid": "b4238e0a26ede0de294251f92c77cbda",
        "title": "宫词  其一一",
        "author": "张公庠",
        "content": "年华先到未央宫，嬉赏班班四序中。\n潇洒梅花元耐雪，轻狂柳絮不嫌风。",
        "dynasty": "宋",
        "collection_info": null
    },
    {
        "uuid": "726238316baa95bf5a6aa61c9724a3b3",
        "title": "宫词  其一二",
        "author": "张公庠",
        "content": "御苑名花约万栽，芳心俱愿日华来。\n春风已暖梅先绽，长恨江南冒雪开。",
        "dynasty": "宋",
        "collection_info": null
    },
    {
        "uuid": "a2223d94337000c573ada5a3d52edec2",
        "title": "宫词  其一三",
        "author": "张公庠",
        "content": "仙籞梅开淡淡春，夜来微雨渗轻尘。\n风和日暖难凋落，不怕倚楼吹笛人。",
        "dynasty": "宋",
        "collection_info": null
    },
    {
        "uuid": "82de59b95ac13d3318e7cc215a386e11",
        "title": "宫词  其一四",
        "author": "张公庠",
        "content": "晓雾溟蒙似有无，半残红烛动金铺。\n黄莺不语梨花上，错认徐熙旧画图。",
        "dynasty": "宋",
        "collection_info": null
    },
    {
        "uuid": "62d5999298556b3cac6cae5f45e2886f",
        "title": "宫词  其一五",
        "author": "张公庠",
        "content": "四部韶音进玉卮，千官倾望柘黄衣。\n舞头再拜金阶远，画鼓连催卷队归。",
        "dynasty": "宋",
        "collection_info": null
    },
    {
        "uuid": "ab94621e77f84c9c79ef8ca3e7d1b8fb",
        "title": "宫词  其一六",
        "author": "张公庠",
        "content": "二月犹寒未有雷，江梅纔谢小桃开。\n宫娥不放珠帘下，待得东风送燕归。",
        "dynasty": "宋",
        "collection_info": null
    },
    {
        "uuid": "a76d21ed90078a89d72aa560d2f4ec69",
        "title": "宫词  其一七",
        "author": "张公庠",
        "content": "尽道今来花信迟，凌晨宫女探春归。\n寒梅一朵金槃小，已有清香拂御衣。",
        "dynasty": "宋",
        "collection_info": null
    },
    {
        "uuid": "d86a58f39173a40a7cb118a493849b64",
        "title": "宫词  其一八",
        "author": "张公庠",
        "content": "池北池南柳对黄，翠华游幸昼初长。\n宫娥从驾知多少，十里朱轮半日香。",
        "dynasty": "宋",
        "collection_info": null
    },
    {
        "uuid": "d7439a5cf63dd34baddb3236e3ca1e2f",
        "title": "宫词  其一九",
        "author": "张公庠",
        "content": "御柳丝长挂玉栏，不须惆怅百花残。\n还知三月春虽晚，好从金舆看牡丹。",
        "dynasty": "宋",
        "collection_info": null
    },
    {
        "uuid": "bf2abae8286bdfccd563f16f60f33d0e",
        "title": "宫词  其二○",
        "author": "张公庠",
        "content": "过苑中官排办时，江梅初绽两三枝。\n春寒呵手晨妆罢，帘外人催从驾迟。",
        "dynasty": "宋",
        "collection_info": null
    },
    {
        "uuid": "6c5fc997511c632942e2f93aaa8795c7",
        "title": "宫词  其二一",
        "author": "张公庠",
        "content": "共惜流芳甚掷梭，初移夏管已清和。\n百花飞尽酴醾发，留得春光数日多。",
        "dynasty": "宋",
        "collection_info": null
    },
    {
        "uuid": "1b5aa39e46aac0cc5fabd9cfcb41f6fe",
        "title": "宫词  其二二",
        "author": "张公庠",
        "content": "端礼门开班已齐，金茎双立动晨晖。\n君王欲上逍遥辇，玉指纤纤整御衣。",
        "dynasty": "宋",
        "collection_info": null
    },
    {
        "uuid": "8850e485becba3f51995abb09d7b46f3",
        "title": "宫词  其二三",
        "author": "张公庠",
        "content": "三月韶妍赏牡丹，更宜疏雨湿阑干。\n隔帘催唤陪春设，不道新妆粉未干。",
        "dynasty": "宋",
        "collection_info": null
    },
    {
        "uuid": "ffd2c3c7a7777bc3cff786659c53d62e",
        "title": "宫词  其二四",
        "author": "张公庠",
        "content": "再坐千官花满头，御香烟上紫云楼。\n万人同向青霄望，鼓笛声中度彩毬。",
        "dynasty": "宋",
        "collection_info": null
    },
    {
        "uuid": "09e84cfba56664705863bcea81c1ec72",
        "title": "宫词  其二五",
        "author": "张公庠",
        "content": "禁掖人闲小小风，弹棋围坐柳阴中。\n正怜美酒杯中绿，又嘆飞花席上红。",
        "dynasty": "宋",
        "collection_info": null
    },
    {
        "uuid": "e0b6b8daa74ca9eef17e2fbc76adbf63",
        "title": "宫词  其二六",
        "author": "张公庠",
        "content": "仙韶一部选轻盈，独得君王记姓名。\n中使忽来催侍宴，匆匆不许暂调笙。",
        "dynasty": "宋",
        "collection_info": null
    },
    {
        "uuid": "01cd4d55a4797145498f5a4f918daa09",
        "title": "宫词  其二七",
        "author": "张公庠",
        "content": "选进良家备六宫，仙姿时得本从容。\n由来真色生人世，不在巫山十二峰。",
        "dynasty": "宋",
        "collection_info": null
    },
    {
        "uuid": "85887164a131946f75b3caee03006121",
        "title": "宫词  其二八",
        "author": "张公庠",
        "content": "影娥池面碧溶溶，荡桨佳人夕照中。\n云髻不饶荷叶绿，罗裙未减石榴红。",
        "dynasty": "宋",
        "collection_info": null
    },
    {
        "uuid": "544b683c06a2f4e5a53d66072133478a",
        "title": "宫词  其二九",
        "author": "张公庠",
        "content": "后苑宸游炎日长，宫中彊半坐回廊。\n鵁鶄鸂鶒银塘静，杨柳梧桐水殿香。",
        "dynasty": "宋",
        "collection_info": null
    },
    {
        "uuid": "b5954c05f30d9fd136d77d32e1a47fff",
        "title": "宫词  其三○",
        "author": "张公庠",
        "content": "清秋皓月正婵娟，的历华星亦徧天。\n欲上层楼须稳步，不同平地有金莲。",
        "dynasty": "宋",
        "collection_info": null
    },
    {
        "uuid": "8a5f91a971172a3dbc872ee5b9a8e242",
        "title": "宫词  其三一",
        "author": "张公庠",
        "content": "承露双盘插碧空，楼台更在月明中。\n何人传得花奴曲，羯鼓声高满六宫。",
        "dynasty": "宋",
        "collection_info": null
    },
    {
        "uuid": "3eb2c463a21d621f91cb1106cff83316",
        "title": "宫词  其三二",
        "author": "张公庠",
        "content": "万字阑干菊半开，更怜清露点莓苔。\n仙韶使副呈新谱，得旨重阳侍宴来。",
        "dynasty": "宋",
        "collection_info": null
    },
    {
        "uuid": "ab0c79dfd5b63a345637cdb1cb5a3dea",
        "title": "宫词  其三三",
        "author": "张公庠",
        "content": "翩翩红叶舞霜秋，紫禁人闲约胜游。\n手把金英思泛酒，登高还上去年楼。",
        "dynasty": "宋",
        "collection_info": null
    },
    {
        "uuid": "efac5d1058b1de1eaff5f69573ad7371",
        "title": "宫词  其三四",
        "author": "张公庠",
        "content": "清旦宫中候上番，银潢轻淡玉鈎残。\n山茶破萼江梅发，尽倚朱栏不避寒。",
        "dynasty": "宋",
        "collection_info": null
    },
    {
        "uuid": "740459024f0794f59083699567f21cb8",
        "title": "宫词  其三五",
        "author": "张公庠",
        "content": "治道精深日讲求，唐虞功德本优游。\n欲知兆姓千官意，万岁常瞻十二旒。",
        "dynasty": "宋",
        "collection_info": null
    },
    {
        "uuid": "7a7ae27221cb769f6650bf8ed5fd01d0",
        "title": "宫词  其三六",
        "author": "张公庠",
        "content": "显谟延阁照西清，玉轴牙籤各有名。\n圣略秘机贻万世，君王垂拱致昇平。",
        "dynasty": "宋",
        "collection_info": null
    },
    {
        "uuid": "3fd96b1062080301b0099753892e367e",
        "title": "宫词  其三七",
        "author": "张公庠",
        "content": "月上觚棱进钥初，持更卫士匝千庐。\n动筒忽自银台人，把烛君王看捷书。",
        "dynasty": "宋",
        "collection_info": null
    },
    {
        "uuid": "14fe6e916ae635124fa2fe99c8452621",
        "title": "宫词  其三八",
        "author": "张公庠",
        "content": "玉堂催下葳蕤锁，除授唯容学士知。\n丞相捧麻宣读了，百僚欣惬拜丹墀。",
        "dynasty": "宋",
        "collection_info": null
    },
    {
        "uuid": "b1e6ea14b4e4382da237363bbe91212f",
        "title": "宫词  其三九",
        "author": "张公庠",
        "content": "天语放朝春雨急，浓云偏傍禁城低。\n喧呼万马争归路，落絮飞花半作泥。",
        "dynasty": "宋",
        "collection_info": null
    },
    {
        "uuid": "553a8a7d9b98494a701a55a41d79ac0a",
        "title": "宫词  其四○",
        "author": "张公庠",
        "content": "清晓传宣赐御题，日华初动露华晞。\n集英殿上天香散，飞入千人白纻衣。",
        "dynasty": "宋",
        "collection_info": null
    },
    {
        "uuid": "f6c0571e56309e7768804b55a0bf1b46",
        "title": "宫词  其四一",
        "author": "张公庠",
        "content": "过腊愆阳陇麦低，御封香合奉精祈。\n君王晓入凝华殿，远近楼台看雪飞。",
        "dynasty": "宋",
        "collection_info": null
    },
    {
        "uuid": "a4d8484b76ab6284763659a67e94ad9b",
        "title": "宫词  其四二",
        "author": "张公庠",
        "content": "阊阖门开晓色回，禁涂迢递接银台。\n华簪簇簇呼班后，黄伞亭亭过殿来。",
        "dynasty": "宋",
        "collection_info": null
    },
    {
        "uuid": "5253d0104996bad8ff809d35cbe7e03b",
        "title": "宫词  其四三",
        "author": "张公庠",
        "content": "六宫称贺各依班，庆诞遥瞻紫气间。\n中贵推排龙喜宴，大臣分奏两郊坛。",
        "dynasty": "宋",
        "collection_info": null
    },
    {
        "uuid": "ba1b4accaf6d8247324377b59e355972",
        "title": "宫词  其四四",
        "author": "张公庠",
        "content": "月澹中官放钥回，倚云宫殿掖门开。\n綵床百步黄罗帕，于阗名王进玉来。",
        "dynasty": "宋",
        "collection_info": null
    },
    {
        "uuid": "f22075f3a847ae929ef89e62d0355898",
        "title": "宫词  其四五",
        "author": "张公庠",
        "content": "上番宫女捲帘时，闪闪寒鸦拂晓啼。\n纔索赭迎催进辇，紫宸门外报班齐。",
        "dynasty": "宋",
        "collection_info": null
    },
    {
        "uuid": "84d5128b38cfaf0f2cc8d690752758f5",
        "title": "宫词  其四六",
        "author": "张公庠",
        "content": "度腊深宫暖未回，半天金碧照楼台。\n百花须待东风发，只有寒梅傲雪开。",
        "dynasty": "宋",
        "collection_info": null
    },
    {
        "uuid": "f2f7183d12da8d2d23b32b7e853a164e",
        "title": "宫词  其四七",
        "author": "张公庠",
        "content": "过社余寒迤逦消，东风送暖燕营巢。\n皇都春色宜登览，十二楼高出柳梢。",
        "dynasty": "宋",
        "collection_info": null
    },
    {
        "uuid": "0bd6979ea0088673e1ebbd0055338240",
        "title": "宫词  其四八",
        "author": "张公庠",
        "content": "仙籞春妍奉宴嬉，楼台偏与柳梢宜。\n鸣鞘声入千花去，黄伞低斜步步移。",
        "dynasty": "宋",
        "collection_info": null
    },
    {
        "uuid": "6e17b14fb9d5cf41bbc22c2a91a7d8cb",
        "title": "宫词  其四九",
        "author": "张公庠",
        "content": "已过清明侍宴稀，绿窗春睡绉罗衣。\n残红併逐狂风去，只有桐花不解飞。",
        "dynasty": "宋",
        "collection_info": null
    },
    {
        "uuid": "0ebdae0fbd97c45af55746e55c8cbfcd",
        "title": "宫词  其五○",
        "author": "张公庠",
        "content": "百花成锦柳飞绵，纔度清明上巳前。\n绣盖徐徐红日永，六宫游幸不鸣鞭。",
        "dynasty": "宋",
        "collection_info": null
    },
    {
        "uuid": "f688a8411554c0d2709de5c95a424a9f",
        "title": "宫词  其五一",
        "author": "张公庠",
        "content": "鸾帐熏衣赐御香，花阴未动日初长。\n人闲相约寻芳去，春困不禁千步廊。",
        "dynasty": "宋",
        "collection_info": null
    },
    {
        "uuid": "0c8fd1ae71bd757577e7c4fffbabb883",
        "title": "宫词  其五二",
        "author": "张公庠",
        "content": "欲下金阶翦牡丹，夜来风雨怯轻寒。\n腰如束素天然细，不为伤春带自宽。",
        "dynasty": "宋",
        "collection_info": null
    },
    {
        "uuid": "ff557676feee7800b9b13960777bc5d9",
        "title": "宫词  其五三",
        "author": "张公庠",
        "content": "杨花飞去落谁家，紫禁人闲惜岁华。\n谩向园林觅春色，折残枝上两三花。",
        "dynasty": "宋",
        "collection_info": null
    },
    {
        "uuid": "857abdb0eba3e0d4fdfdf5e26b6ca783",
        "title": "宫词  其五四",
        "author": "张公庠",
        "content": "红芳渐少绿阴多，留得韶光满内家。\n不用金鑪添麝炷，深闺剩挂木香花。",
        "dynasty": "宋",
        "collection_info": null
    },
    {
        "uuid": "91a3e74f0062a58a41f5cba83f6a1d6e",
        "title": "宫词  其五五",
        "author": "张公庠",
        "content": "银汉横斜近建章，九重深静闭兰房。\n六更未觉晨光动，自是仙家日月长。",
        "dynasty": "宋",
        "collection_info": null
    },
    {
        "uuid": "38c2e534c4cb4d5ffd0748ee26d75b9d",
        "title": "宫词  其五六",
        "author": "张公庠",
        "content": "倦饮情怀春晼晚，宫槐新叶未成阴。\n和风习习帘帘捲，轻絮翩翩院院深。",
        "dynasty": "宋",
        "collection_info": null
    },
    {
        "uuid": "ba966ddcddb4ae4d4a1cb7f1d6e7bc4c",
        "title": "宫词  其五七",
        "author": "张公庠",
        "content": "西苑池台驾幸时，内家朱毂尽陪随。\n满宫学士多题咏，不减词臣应制时。",
        "dynasty": "宋",
        "collection_info": null
    },
    {
        "uuid": "fb2f3f79b89e81db4e81743d45eb6500",
        "title": "宫词  其五八",
        "author": "张公庠",
        "content": "萱草初长花未开，共知青帝领春回。\n珠帘卷上琼鈎稳，不碍熏风满殿来。",
        "dynasty": "宋",
        "collection_info": null
    },
    {
        "uuid": "74cf9e19c6871f4c0448688c68d6c6b3",
        "title": "宫词  其五九",
        "author": "张公庠",
        "content": "浴兰佳节共欢娱，亭午香飞鹊尾鑪。\n万里开疆元不战，金奁犹进辟兵符。",
        "dynasty": "宋",
        "collection_info": null
    },
    {
        "uuid": "c198e5367fd5973849feb9218a109a90",
        "title": "宫词  其六○",
        "author": "张公庠",
        "content": "晓漏初传第一筹，碧霄零露滴清秋。\n常娥收拾金波尽，不向鸳鸯瓦上流。",
        "dynasty": "宋",
        "collection_info": null
    },
    {
        "uuid": "75548dde959d8569121c583f8ef30623",
        "title": "宫词  其六一",
        "author": "张公庠",
        "content": "霞散云消无一毫，四垂天幕露华高。\n兰闺妆罢移红烛，金斗温温熨御袍。",
        "dynasty": "宋",
        "collection_info": null
    },
    {
        "uuid": "bb0a0004e060a356ef915b950681967f",
        "title": "宫词  其六二",
        "author": "张公庠",
        "content": "菊吐金英媚晚秋，紫宸朝退幸西楼。\n内家排设珠帘捲，铁网珊珊十二鈎。",
        "dynasty": "宋",
        "collection_info": null
    },
    {
        "uuid": "31a799f4a552b2eb2dcb1f3f72150d31",
        "title": "宫词  其六三",
        "author": "张公庠",
        "content": "残晖未落两三竿，放散笙歌晚思闲。\n暂上层楼聊一望，红尘多处是人间。",
        "dynasty": "宋",
        "collection_info": null
    },
    {
        "uuid": "3f7e03386df7d473f082662ff353c58f",
        "title": "宫词  其六四",
        "author": "张公庠",
        "content": "殿管吹灰报载阳，内家相庆互飞觞。\n绣工未必能终日，昼景谁知一线长。",
        "dynasty": "宋",
        "collection_info": null
    },
    {
        "uuid": "462392828df7e5d0ccd433bed673ce7f",
        "title": "宫词  其六五",
        "author": "张公庠",
        "content": "交直归来绣幙开，红炉互劝辟寒杯。\n谁知飞雪轻狂意，倒学佳人舞袖回。",
        "dynasty": "宋",
        "collection_info": null
    },
    {
        "uuid": "0e02e5af2fe5ab3574752e8970461c25",
        "title": "宫词  其六六",
        "author": "张公庠",
        "content": "黄罗双幅裹除书，新拜昭容称意无。\n真色不劳施粉黛，香闺虚挂十眉图。",
        "dynasty": "宋",
        "collection_info": null
    },
    {
        "uuid": "8382f039cdc38d91d83b1d9507c4eef1",
        "title": "宫词  其六七",
        "author": "张公庠",
        "content": "佳人唯是惜韶年，懒向红窗理管弦。\n锦席安排胡蝶局，深宫不忌赌金钱。",
        "dynasty": "宋",
        "collection_info": null
    },
    {
        "uuid": "b879fa99eb4f2daa88132cec6ecaf1ed",
        "title": "宫词  其六八",
        "author": "张公庠",
        "content": "长乐疏钟常送月，灵和垂柳只从风。\n还知天上人难老，颜色年年不减红。",
        "dynasty": "宋",
        "collection_info": null
    },
    {
        "uuid": "ec5343664131a7641a60dd33c6a739e6",
        "title": "宫词  其六九",
        "author": "张公庠",
        "content": "圣主忧勤览万机，日高前殿步舆归。\n太官进膳传呼速，御合翩翩入禁扉。",
        "dynasty": "宋",
        "collection_info": null
    },
    {
        "uuid": "0f7d37a354149c2891619b011ddf7eb9",
        "title": "宫词  其七○",
        "author": "张公庠",
        "content": "诞圣嘉辰卜万年，寿觞初进起炉烟。\n仙韶纔奏齐天曲，三十六宫人尽传。",
        "dynasty": "宋",
        "collection_info": null
    },
    {
        "uuid": "c7f97e1f53bfef342c6cdbc649a109fb",
        "title": "宫词  其七一",
        "author": "张公庠",
        "content": "绣幙盘龙四面开，清和时候已春回。\n五弦调畅宸衷乐，坐觉熏风万里来。",
        "dynasty": "宋",
        "collection_info": null
    },
    {
        "uuid": "64c4449c5fafbdcdb2b0402d941b1799",
        "title": "宫词  其七二",
        "author": "张公庠",
        "content": "学士承宣到玉堂，中官锁院月侵廊。\n白麻诞告千官喜，皇子初封一字王。",
        "dynasty": "宋",
        "collection_info": null
    },
    {
        "uuid": "72d7e14e3900e504c47fd2024ac47efb",
        "title": "宫词  其七三",
        "author": "张公庠",
        "content": "自昔丰穰为上瑞，万箱腾颂奏君前。\n史臣螭陛闻宣付，日历先书大有年。",
        "dynasty": "宋",
        "collection_info": null
    },
    {
        "uuid": "ce18349b54ad3b29ff28db0b99642e61",
        "title": "宫词  其七四",
        "author": "张公庠",
        "content": "自古诗人咏具瞻，官仪丞相独尊严。\n三衙扣杖一声喏，只是朱衣略揭帘。",
        "dynasty": "宋",
        "collection_info": null
    },
    {
        "uuid": "ecdd8c59dec00871d57050b134abce6e",
        "title": "宫词  其七五",
        "author": "张公庠",
        "content": "太皡祠坛数级红，青旗摇曳日朦胧。\n人间未觉东风至，先入宜春小院中。",
        "dynasty": "宋",
        "collection_info": null
    },
    {
        "uuid": "2330428a264bfb190d6c295d2cfe8048",
        "title": "宫词  其七六",
        "author": "张公庠",
        "content": "小宴轻阴挑菜时，才人来进赏春诗。\n翔鸾台下梅先萼，射鸭池边柳未丝。",
        "dynasty": "宋",
        "collection_info": null
    },
    {
        "uuid": "f3552d5a280e20a67ce0599a699f18c2",
        "title": "宫词  其七七",
        "author": "张公庠",
        "content": "宜春苑傍夹城东，从驾宫嫔乐亦同。\n偶会不须张锦幕，游人已在百花中。",
        "dynasty": "宋",
        "collection_info": null
    },
    {
        "uuid": "feda9d0f783f71cf3fe0b4b1b3e14785",
        "title": "宫词  其七八",
        "author": "张公庠",
        "content": "西苑春深奉翠华，朱栏千万护珍葩。\n不如直上红楼去，尽见琼林十里花。",
        "dynasty": "宋",
        "collection_info": null
    },
    {
        "uuid": "f8f2e47ccfcc74d3579756c17b2ae066",
        "title": "宫词  其七九",
        "author": "张公庠",
        "content": "柳放金丝搭矮槐，御沟清影见楼台。\n落花流出宫城去，不似武陵容客来。",
        "dynasty": "宋",
        "collection_info": null
    },
    {
        "uuid": "ead6f2f10838572d558e087193842ef8",
        "title": "宫词  其八○",
        "author": "张公庠",
        "content": "踏青来往殊无倦，斗草输赢且少休。\n更上琼楼三十级，待看春色满皇州。",
        "dynasty": "宋",
        "collection_info": null
    },
    {
        "uuid": "27ca7c3354db525556de63bd189615d5",
        "title": "宫词  其八一",
        "author": "张公庠",
        "content": "冉冉残晖画阁西，宫人行乐恋芳时。\n遥闻索辇开黄伞，不尽花前半局棋。",
        "dynasty": "宋",
        "collection_info": null
    },
    {
        "uuid": "004cbe49122decdd1ed8f5a37f72dab7",
        "title": "宫词  其八二",
        "author": "张公庠",
        "content": "雨罢莓苔聊点砌，风停杨柳暂藏楼。\n明朝同奉昭阳宴，左右分明试彩毬。",
        "dynasty": "宋",
        "collection_info": null
    },
    {
        "uuid": "98cada87967a25d577ce168cacf0195e",
        "title": "宫词  其八三",
        "author": "张公庠",
        "content": "倦饮人闲春欲回，日华多处五云开。\n杨花满地东风转，半作轻毬衮衮来。",
        "dynasty": "宋",
        "collection_info": null
    },
    {
        "uuid": "789a057655469df2d36f5dee7f472e39",
        "title": "宫词  其八四",
        "author": "张公庠",
        "content": "闹紫繁红裹绿枝，一番风雨尽离披。\n瑞香独占深闺暖，帘外春寒都不知。",
        "dynasty": "宋",
        "collection_info": null
    },
    {
        "uuid": "84cf60d7e3abca486c180c79f3d2b5c0",
        "title": "宫词  其八五",
        "author": "张公庠",
        "content": "掖庭初选即知名，新学吹箫数曲成。\n天上仙姝元不识，人间安得咏倾城。",
        "dynasty": "宋",
        "collection_info": null
    },
    {
        "uuid": "f8500d2d271f4e74fb89bbd3fa4d3405",
        "title": "宫词  其八六",
        "author": "张公庠",
        "content": "禁园春去偶同行，杏子垂垂叶底青。\n烧酒初尝人乐饮，绿槐阴下倒银瓶。",
        "dynasty": "宋",
        "collection_info": null
    },
    {
        "uuid": "b20682112483cd349255c6cebf2302ab",
        "title": "宫词  其八七",
        "author": "张公庠",
        "content": "东君回驭已春残，红日长时人意闲。\n玉鼻琵琶声正急，更怜莺语亦绵蛮。",
        "dynasty": "宋",
        "collection_info": null
    },
    {
        "uuid": "efa8ae631a66d6f5587aad3c92b5a8c6",
        "title": "宫词  其八八",
        "author": "张公庠",
        "content": "牡丹花品最为尊，内苑栽培特地繁。\n宫女多情看未足，不离雕槛到黄昏。",
        "dynasty": "宋",
        "collection_info": null
    },
    {
        "uuid": "604e5a2d59443bcc5d595b92b7e1b8da",
        "title": "宫词  其八九",
        "author": "张公庠",
        "content": "碧瓦鸳鸯势欲飞，禁门深静日迟迟。\n玉箫吹遍新传谱，坐看黄鹂数换枝。",
        "dynasty": "宋",
        "collection_info": null
    },
    {
        "uuid": "d1244bf516704d1bc95333da244d2741",
        "title": "宫词  其九○",
        "author": "张公庠",
        "content": "上林随驾赏芳辰，曲赐黄封腊味醇。\n供帐不须劳幕士，垂杨为盖草为茵。",
        "dynasty": "宋",
        "collection_info": null
    },
    {
        "uuid": "6fd3fcdae59a6d6df6d0caacbab97f8f",
        "title": "宫词  其九一",
        "author": "张公庠",
        "content": "南交司令已清和，满殿熏风日未斜。\n院院迎凉帘尽捲，金槃初赐御园瓜。",
        "dynasty": "宋",
        "collection_info": null
    },
    {
        "uuid": "53753bfc4515126a9ec52b083d2a78e3",
        "title": "宫词  其九二",
        "author": "张公庠",
        "content": "天津一望碧泱泱，宫女移舟逐晚凉。\n只见平波红影动，不知莲艷间新妆。",
        "dynasty": "宋",
        "collection_info": null
    },
    {
        "uuid": "2b51d64959b6aa14a24578246808486b",
        "title": "宫词  其九三",
        "author": "张公庠",
        "content": "月华浮动上阶棱，侍宴归来掩绣屏。\n子夜酒醒兰烛暗，碧纱窗外度流萤。",
        "dynasty": "宋",
        "collection_info": null
    },
    {
        "uuid": "d7e8c0c4a7beab93d1efc99fc6599815",
        "title": "宫词  其九四",
        "author": "张公庠",
        "content": "雪罢严寒殆不禁，紫宸朝退禁门深。\n君恩委曲人知否，数盏香醪抵百金。",
        "dynasty": "宋",
        "collection_info": null
    },
    {
        "uuid": "d25342e0ce819ce4c703a596eb265051",
        "title": "宫词  其九五",
        "author": "张公庠",
        "content": "宴起昭阳索辇时，鑪香偏上赭红衣。\n金门玉砌明如昼，宫女三千把烛归。",
        "dynasty": "宋",
        "collection_info": null
    },
    {
        "uuid": "7d6db0ffe7df935347a483f56807168d",
        "title": "宫词  其九六",
        "author": "张公庠",
        "content": "夹城西畔小毬场，彩仗弯弯人对行。\n一样骅骝三百疋，金羁更伴绿游缰。",
        "dynasty": "宋",
        "collection_info": null
    },
    {
        "uuid": "90412d25d07eeb22eeacab2fa6990883",
        "title": "宫词  其九七",
        "author": "张公庠",
        "content": "中使传呼喜復忙，尽催歌舞到昭阳。\n熏炉烟穗须臾散，无奈衣轻不受香。",
        "dynasty": "宋",
        "collection_info": null
    },
    {
        "uuid": "b9665063af37a1b8f075bb73c76b6126",
        "title": "宫词  其九八",
        "author": "张公庠",
        "content": "自匀轻黛怯春寒，巧画双眉称绿鬟。\n楼上远山随指见，槛中新月对人弯。",
        "dynasty": "宋",
        "collection_info": null
    },
    {
        "uuid": "63e133b07613d48db4159dfd0b25bb25",
        "title": "宫词  其九九",
        "author": "张公庠",
        "content": "绮袖时宜不甚宽，自拈刀尺勘双鸾。\n锦茵拂掠春宵静，怯见飞蛾傍烛盘。",
        "dynasty": "宋",
        "collection_info": null
    },
    {
        "uuid": "b7658aa84b31f9dd8de95da6e61fd5ea",
        "title": "宫词  其一○○",
        "author": "张公庠",
        "content": "朝退人归亚禁扃，金吾收仗暂纵横。\n诸郎入省鸣驺闹，低帽扬鞭一字行。",
        "dynasty": "宋",
        "collection_info": null
    },
    {
        "uuid": "c1791e54cd280f5b4acd862b241caea2",
        "title": "游白鹤山",
        "author": "张公庠",
        "content": "初眠宫柳未成阴，马上聊为拥鼻吟。\n远宦情怀消壮志，好花时节负归心。\n别离长恨人南北，会合休辞酒浅深。\n欲把春愁闲抖擞，乱山高处一登临。",
        "dynasty": "宋",
        "collection_info": null
    },
    {
        "uuid": "737e43287bdf0956c48a48bbfcdc2f63",
        "title": "郡斋宴坐",
        "author": "张公庠",
        "content": "为州容散诞，真慰野人情。\n撼膝禅初悟，摇头句未成。\n试香秋院静，斗墨午窗明。\n已有东归计，柴扉掩姓名。",
        "dynasty": "宋",
        "collection_info": null
    },
    {
        "uuid": "983e43224f090e81a376f7db5fc62bca",
        "title": "晚春途中",
        "author": "张公庠",
        "content": "一年春事又成空，拥鼻微吟半醉中。\n夹路桃花风雨过，马啼无处避残红。",
        "dynasty": "宋",
        "collection_info": null
    }
]