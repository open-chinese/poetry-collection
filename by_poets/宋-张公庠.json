[
    {
        "uuid": "3ee74836f1c7f17cf47d6c274d11f665",
        "title": "宫词  其一",
        "author": "张公庠",
        "content": "学士经筵论古今，花塼日上两三寻。\n天颜有喜人知否，认得唐虞用意深。",
        "dynasty": "宋",
        "collection_info": null
    },
    {
        "uuid": "b98650f73ccccb7d3d6f7aba3ad70f76",
        "title": "宫词  其二",
        "author": "张公庠",
        "content": "朱字衙香伴玉鑪，丁丁莲漏月来初。\n交龙画烛摇红影，准拟君王夜读书。",
        "dynasty": "宋",
        "collection_info": null
    },
    {
        "uuid": "04dc1f9d44eba397cd4e7b53d5ef303a",
        "title": "宫词  其三",
        "author": "张公庠",
        "content": "秘阁新开别殿西，玉蟾蜍对玉狻猊。\n奏书未惬君王意，内省夫人看御批。",
        "dynasty": "宋",
        "collection_info": null
    },
    {
        "uuid": "fd4bdf8b34e673fa3bbac9c1aa517b35",
        "title": "宫词  其四",
        "author": "张公庠",
        "content": "宿麦葳蕤绿未迴，恶风惟解卷尘埃。\n平明瑞雪深三尺，万岁声中贺表来。",
        "dynasty": "宋",
        "collection_info": null
    },
    {
        "uuid": "5bbfb3c20492dd0dc0bd9b007afcb4ca",
        "title": "宫词  其五",
        "author": "张公庠",
        "content": "玉虚新殿势巑岏，谁见壶中日月闲。\n消尽晓霞无一缕，数声清磬落人间。",
        "dynasty": "宋",
        "collection_info": null
    },
    {
        "uuid": "45436a976dffb1a6250a8820977d1f93",
        "title": "宫词  其六",
        "author": "张公庠",
        "content": "八月金茎露有华，晨曦纔上散余霞。\n朱书十字黄封酒，先赐王公执政家。",
        "dynasty": "宋",
        "collection_info": null
    },
    {
        "uuid": "337c2dc7660957fc3c77cf5549fd44b6",
        "title": "宫词  其七",
        "author": "张公庠",
        "content": "月落银台初勘契，一声金锁禁门开。\n千官耸辔争朝路，驺士笼街宰相来。",
        "dynasty": "宋",
        "collection_info": null
    },
    {
        "uuid": "f554e940dba6a569d4cb0a5fe5a6840c",
        "title": "宫词  其八",
        "author": "张公庠",
        "content": "晨光初动阁门开，百辟匆匆避路回。\n千步画廊敲杖子，朱衣双引相公来。",
        "dynasty": "宋",
        "collection_info": null
    },
    {
        "uuid": "55e31d4e81f799433b37e776f4e7ddfd",
        "title": "宫词  其九",
        "author": "张公庠",
        "content": "赫日炎风昼鼓迟，中官宣问到黄扉。\n传呼宰相槐街静，青盖摇摇未午归。",
        "dynasty": "宋",
        "collection_info": null
    },
    {
        "uuid": "641d31d5d295fce6fbad7dbe2184d7ef",
        "title": "宫词  其一○",
        "author": "张公庠",
        "content": "北斗回杓欲建寅，宫嫔排备立春时。\n镌花贴子留题处，只待金銮学士诗。",
        "dynasty": "宋",
        "collection_info": null
    },
    {
        "uuid": "af6a73b64b0a7c98a57d704efdf76552",
        "title": "宫词  其一一",
        "author": "张公庠",
        "content": "年华先到未央宫，嬉赏班班四序中。\n潇洒梅花元耐雪，轻狂柳絮不嫌风。",
        "dynasty": "宋",
        "collection_info": null
    },
    {
        "uuid": "788e888aaa7d8acf42c538161f62ca94",
        "title": "宫词  其一二",
        "author": "张公庠",
        "content": "御苑名花约万栽，芳心俱愿日华来。\n春风已暖梅先绽，长恨江南冒雪开。",
        "dynasty": "宋",
        "collection_info": null
    },
    {
        "uuid": "f0e42b3dead3406e2b6e797fa54ed0a8",
        "title": "宫词  其一三",
        "author": "张公庠",
        "content": "仙籞梅开淡淡春，夜来微雨渗轻尘。\n风和日暖难凋落，不怕倚楼吹笛人。",
        "dynasty": "宋",
        "collection_info": null
    },
    {
        "uuid": "45c6cca26cc4f397261033f89e6250cb",
        "title": "宫词  其一四",
        "author": "张公庠",
        "content": "晓雾溟蒙似有无，半残红烛动金铺。\n黄莺不语梨花上，错认徐熙旧画图。",
        "dynasty": "宋",
        "collection_info": null
    },
    {
        "uuid": "fbde1badd7f9a81a3277a9365201060e",
        "title": "宫词  其一五",
        "author": "张公庠",
        "content": "四部韶音进玉卮，千官倾望柘黄衣。\n舞头再拜金阶远，画鼓连催卷队归。",
        "dynasty": "宋",
        "collection_info": null
    },
    {
        "uuid": "f86799aeb8fd8bf30e5d4acd951ce5f7",
        "title": "宫词  其一六",
        "author": "张公庠",
        "content": "二月犹寒未有雷，江梅纔谢小桃开。\n宫娥不放珠帘下，待得东风送燕归。",
        "dynasty": "宋",
        "collection_info": null
    },
    {
        "uuid": "20f5e56fbd2547f2376c5720efe41922",
        "title": "宫词  其一七",
        "author": "张公庠",
        "content": "尽道今来花信迟，凌晨宫女探春归。\n寒梅一朵金槃小，已有清香拂御衣。",
        "dynasty": "宋",
        "collection_info": null
    },
    {
        "uuid": "712706ce9999fa762d6716e346600edb",
        "title": "宫词  其一八",
        "author": "张公庠",
        "content": "池北池南柳对黄，翠华游幸昼初长。\n宫娥从驾知多少，十里朱轮半日香。",
        "dynasty": "宋",
        "collection_info": null
    },
    {
        "uuid": "935c64b25d3b08bc7d210d9098840334",
        "title": "宫词  其一九",
        "author": "张公庠",
        "content": "御柳丝长挂玉栏，不须惆怅百花残。\n还知三月春虽晚，好从金舆看牡丹。",
        "dynasty": "宋",
        "collection_info": null
    },
    {
        "uuid": "687443537c4dfe1042fcd367943dc6c4",
        "title": "宫词  其二○",
        "author": "张公庠",
        "content": "过苑中官排办时，江梅初绽两三枝。\n春寒呵手晨妆罢，帘外人催从驾迟。",
        "dynasty": "宋",
        "collection_info": null
    },
    {
        "uuid": "3e019408628caf398f1152e7e6bc4b62",
        "title": "宫词  其二一",
        "author": "张公庠",
        "content": "共惜流芳甚掷梭，初移夏管已清和。\n百花飞尽酴醾发，留得春光数日多。",
        "dynasty": "宋",
        "collection_info": null
    },
    {
        "uuid": "371cf95394e2d22866b756bac63a4138",
        "title": "宫词  其二二",
        "author": "张公庠",
        "content": "端礼门开班已齐，金茎双立动晨晖。\n君王欲上逍遥辇，玉指纤纤整御衣。",
        "dynasty": "宋",
        "collection_info": null
    },
    {
        "uuid": "a8aa0ca7588213a7a45ef8c2f6a5d932",
        "title": "宫词  其二三",
        "author": "张公庠",
        "content": "三月韶妍赏牡丹，更宜疏雨湿阑干。\n隔帘催唤陪春设，不道新妆粉未干。",
        "dynasty": "宋",
        "collection_info": null
    },
    {
        "uuid": "15d720d72c35b7ca7d10b80e640e3356",
        "title": "宫词  其二四",
        "author": "张公庠",
        "content": "再坐千官花满头，御香烟上紫云楼。\n万人同向青霄望，鼓笛声中度彩毬。",
        "dynasty": "宋",
        "collection_info": null
    },
    {
        "uuid": "c1503955e5a207f50d78f6b769047902",
        "title": "宫词  其二五",
        "author": "张公庠",
        "content": "禁掖人闲小小风，弹棋围坐柳阴中。\n正怜美酒杯中绿，又嘆飞花席上红。",
        "dynasty": "宋",
        "collection_info": null
    },
    {
        "uuid": "5e33c1b8d173e5dae21c92da0ccc1510",
        "title": "宫词  其二六",
        "author": "张公庠",
        "content": "仙韶一部选轻盈，独得君王记姓名。\n中使忽来催侍宴，匆匆不许暂调笙。",
        "dynasty": "宋",
        "collection_info": null
    },
    {
        "uuid": "0854e2dc683ef523695bebf2772e7c11",
        "title": "宫词  其二七",
        "author": "张公庠",
        "content": "选进良家备六宫，仙姿时得本从容。\n由来真色生人世，不在巫山十二峰。",
        "dynasty": "宋",
        "collection_info": null
    },
    {
        "uuid": "a4bba721965f80dec888efe52145d9d8",
        "title": "宫词  其二八",
        "author": "张公庠",
        "content": "影娥池面碧溶溶，荡桨佳人夕照中。\n云髻不饶荷叶绿，罗裙未减石榴红。",
        "dynasty": "宋",
        "collection_info": null
    },
    {
        "uuid": "be44b3aca7f6dd9ae5584a8a6a1ed03e",
        "title": "宫词  其二九",
        "author": "张公庠",
        "content": "后苑宸游炎日长，宫中彊半坐回廊。\n鵁鶄鸂鶒银塘静，杨柳梧桐水殿香。",
        "dynasty": "宋",
        "collection_info": null
    },
    {
        "uuid": "1fb4e5e5fce16b7e625f95f47d552430",
        "title": "宫词  其三○",
        "author": "张公庠",
        "content": "清秋皓月正婵娟，的历华星亦徧天。\n欲上层楼须稳步，不同平地有金莲。",
        "dynasty": "宋",
        "collection_info": null
    },
    {
        "uuid": "4d299ca29f45d0e5df927f87b5360c28",
        "title": "宫词  其三一",
        "author": "张公庠",
        "content": "承露双盘插碧空，楼台更在月明中。\n何人传得花奴曲，羯鼓声高满六宫。",
        "dynasty": "宋",
        "collection_info": null
    },
    {
        "uuid": "2eff87c37f9cba6d59629882adcbb671",
        "title": "宫词  其三二",
        "author": "张公庠",
        "content": "万字阑干菊半开，更怜清露点莓苔。\n仙韶使副呈新谱，得旨重阳侍宴来。",
        "dynasty": "宋",
        "collection_info": null
    },
    {
        "uuid": "801117ee3f6147842c9ba925150dc6b8",
        "title": "宫词  其三三",
        "author": "张公庠",
        "content": "翩翩红叶舞霜秋，紫禁人闲约胜游。\n手把金英思泛酒，登高还上去年楼。",
        "dynasty": "宋",
        "collection_info": null
    },
    {
        "uuid": "fdde06d0c09f6fe55ae76a6adc5671cf",
        "title": "宫词  其三四",
        "author": "张公庠",
        "content": "清旦宫中候上番，银潢轻淡玉鈎残。\n山茶破萼江梅发，尽倚朱栏不避寒。",
        "dynasty": "宋",
        "collection_info": null
    },
    {
        "uuid": "72d04d00be2661520eead25eaa5f84c5",
        "title": "宫词  其三五",
        "author": "张公庠",
        "content": "治道精深日讲求，唐虞功德本优游。\n欲知兆姓千官意，万岁常瞻十二旒。",
        "dynasty": "宋",
        "collection_info": null
    },
    {
        "uuid": "78b032e48b5cfee7b6eaa8becca2171b",
        "title": "宫词  其三六",
        "author": "张公庠",
        "content": "显谟延阁照西清，玉轴牙籤各有名。\n圣略秘机贻万世，君王垂拱致昇平。",
        "dynasty": "宋",
        "collection_info": null
    },
    {
        "uuid": "c38b952fb4424e23b0cdbbe82bd201b4",
        "title": "宫词  其三七",
        "author": "张公庠",
        "content": "月上觚棱进钥初，持更卫士匝千庐。\n动筒忽自银台人，把烛君王看捷书。",
        "dynasty": "宋",
        "collection_info": null
    },
    {
        "uuid": "fdcfc94089e0ecc47e9f097defe84a15",
        "title": "宫词  其三八",
        "author": "张公庠",
        "content": "玉堂催下葳蕤锁，除授唯容学士知。\n丞相捧麻宣读了，百僚欣惬拜丹墀。",
        "dynasty": "宋",
        "collection_info": null
    },
    {
        "uuid": "5656c7ddc591eaa739dcd84108afa377",
        "title": "宫词  其三九",
        "author": "张公庠",
        "content": "天语放朝春雨急，浓云偏傍禁城低。\n喧呼万马争归路，落絮飞花半作泥。",
        "dynasty": "宋",
        "collection_info": null
    },
    {
        "uuid": "cd5d523e88bd7632b0b70b8b7fe4b21f",
        "title": "宫词  其四○",
        "author": "张公庠",
        "content": "清晓传宣赐御题，日华初动露华晞。\n集英殿上天香散，飞入千人白纻衣。",
        "dynasty": "宋",
        "collection_info": null
    },
    {
        "uuid": "69881a4b2d1694091e9bbf9f5f84cc2b",
        "title": "宫词  其四一",
        "author": "张公庠",
        "content": "过腊愆阳陇麦低，御封香合奉精祈。\n君王晓入凝华殿，远近楼台看雪飞。",
        "dynasty": "宋",
        "collection_info": null
    },
    {
        "uuid": "7add8dfcc430727a5f8f38f0a9ebadb4",
        "title": "宫词  其四二",
        "author": "张公庠",
        "content": "阊阖门开晓色回，禁涂迢递接银台。\n华簪簇簇呼班后，黄伞亭亭过殿来。",
        "dynasty": "宋",
        "collection_info": null
    },
    {
        "uuid": "d1590ea6570b32b93170d36ceacc8241",
        "title": "宫词  其四三",
        "author": "张公庠",
        "content": "六宫称贺各依班，庆诞遥瞻紫气间。\n中贵推排龙喜宴，大臣分奏两郊坛。",
        "dynasty": "宋",
        "collection_info": null
    },
    {
        "uuid": "8ee2a16d1bd340973386e0b872655b8f",
        "title": "宫词  其四四",
        "author": "张公庠",
        "content": "月澹中官放钥回，倚云宫殿掖门开。\n綵床百步黄罗帕，于阗名王进玉来。",
        "dynasty": "宋",
        "collection_info": null
    },
    {
        "uuid": "82af700eaf296be0f8b096da6a311134",
        "title": "宫词  其四五",
        "author": "张公庠",
        "content": "上番宫女捲帘时，闪闪寒鸦拂晓啼。\n纔索赭迎催进辇，紫宸门外报班齐。",
        "dynasty": "宋",
        "collection_info": null
    },
    {
        "uuid": "46eb1677bf777d8bf0e968ccb04fdcd3",
        "title": "宫词  其四六",
        "author": "张公庠",
        "content": "度腊深宫暖未回，半天金碧照楼台。\n百花须待东风发，只有寒梅傲雪开。",
        "dynasty": "宋",
        "collection_info": null
    },
    {
        "uuid": "13d6d9fcb2e3e58d9fd9e17ddecbe41a",
        "title": "宫词  其四七",
        "author": "张公庠",
        "content": "过社余寒迤逦消，东风送暖燕营巢。\n皇都春色宜登览，十二楼高出柳梢。",
        "dynasty": "宋",
        "collection_info": null
    },
    {
        "uuid": "cfe40132a4df2eb275ac5b0abb01b92c",
        "title": "宫词  其四八",
        "author": "张公庠",
        "content": "仙籞春妍奉宴嬉，楼台偏与柳梢宜。\n鸣鞘声入千花去，黄伞低斜步步移。",
        "dynasty": "宋",
        "collection_info": null
    },
    {
        "uuid": "1437d522f560c8f43ca5573b5be20953",
        "title": "宫词  其四九",
        "author": "张公庠",
        "content": "已过清明侍宴稀，绿窗春睡绉罗衣。\n残红併逐狂风去，只有桐花不解飞。",
        "dynasty": "宋",
        "collection_info": null
    },
    {
        "uuid": "54026cd25dc4e450ef74ffaa6f897b38",
        "title": "宫词  其五○",
        "author": "张公庠",
        "content": "百花成锦柳飞绵，纔度清明上巳前。\n绣盖徐徐红日永，六宫游幸不鸣鞭。",
        "dynasty": "宋",
        "collection_info": null
    },
    {
        "uuid": "cbd08ea105c2ed1333dbb25938e8cfbb",
        "title": "宫词  其五一",
        "author": "张公庠",
        "content": "鸾帐熏衣赐御香，花阴未动日初长。\n人闲相约寻芳去，春困不禁千步廊。",
        "dynasty": "宋",
        "collection_info": null
    },
    {
        "uuid": "bba2509414174c237277637f9ae2df68",
        "title": "宫词  其五二",
        "author": "张公庠",
        "content": "欲下金阶翦牡丹，夜来风雨怯轻寒。\n腰如束素天然细，不为伤春带自宽。",
        "dynasty": "宋",
        "collection_info": null
    },
    {
        "uuid": "b935b38b5f29a9c4259e96cbb6888ab4",
        "title": "宫词  其五三",
        "author": "张公庠",
        "content": "杨花飞去落谁家，紫禁人闲惜岁华。\n谩向园林觅春色，折残枝上两三花。",
        "dynasty": "宋",
        "collection_info": null
    },
    {
        "uuid": "e9dba28064d44773224cbc920dcbf79c",
        "title": "宫词  其五四",
        "author": "张公庠",
        "content": "红芳渐少绿阴多，留得韶光满内家。\n不用金鑪添麝炷，深闺剩挂木香花。",
        "dynasty": "宋",
        "collection_info": null
    },
    {
        "uuid": "468d52c1530dbb2fdb9c4160b126be28",
        "title": "宫词  其五五",
        "author": "张公庠",
        "content": "银汉横斜近建章，九重深静闭兰房。\n六更未觉晨光动，自是仙家日月长。",
        "dynasty": "宋",
        "collection_info": null
    },
    {
        "uuid": "534d850da8e28f95674e491ea7284e9b",
        "title": "宫词  其五六",
        "author": "张公庠",
        "content": "倦饮情怀春晼晚，宫槐新叶未成阴。\n和风习习帘帘捲，轻絮翩翩院院深。",
        "dynasty": "宋",
        "collection_info": null
    },
    {
        "uuid": "506e403584e6c44442ff37586c424ab3",
        "title": "宫词  其五七",
        "author": "张公庠",
        "content": "西苑池台驾幸时，内家朱毂尽陪随。\n满宫学士多题咏，不减词臣应制时。",
        "dynasty": "宋",
        "collection_info": null
    },
    {
        "uuid": "4ea667d123a0a4222e79c2d2ae70a044",
        "title": "宫词  其五八",
        "author": "张公庠",
        "content": "萱草初长花未开，共知青帝领春回。\n珠帘卷上琼鈎稳，不碍熏风满殿来。",
        "dynasty": "宋",
        "collection_info": null
    },
    {
        "uuid": "7d7063c4c56960498d515582ecc17c18",
        "title": "宫词  其五九",
        "author": "张公庠",
        "content": "浴兰佳节共欢娱，亭午香飞鹊尾鑪。\n万里开疆元不战，金奁犹进辟兵符。",
        "dynasty": "宋",
        "collection_info": null
    },
    {
        "uuid": "fdf6382bc9efe51c69461c74b87255c3",
        "title": "宫词  其六○",
        "author": "张公庠",
        "content": "晓漏初传第一筹，碧霄零露滴清秋。\n常娥收拾金波尽，不向鸳鸯瓦上流。",
        "dynasty": "宋",
        "collection_info": null
    },
    {
        "uuid": "005c01483cefe6135e2b7dd93ffe09f0",
        "title": "宫词  其六一",
        "author": "张公庠",
        "content": "霞散云消无一毫，四垂天幕露华高。\n兰闺妆罢移红烛，金斗温温熨御袍。",
        "dynasty": "宋",
        "collection_info": null
    },
    {
        "uuid": "172bbb0b3544d24a4077f7cc6792b904",
        "title": "宫词  其六二",
        "author": "张公庠",
        "content": "菊吐金英媚晚秋，紫宸朝退幸西楼。\n内家排设珠帘捲，铁网珊珊十二鈎。",
        "dynasty": "宋",
        "collection_info": null
    },
    {
        "uuid": "5995342d22517f35cab174ba5e72ccab",
        "title": "宫词  其六三",
        "author": "张公庠",
        "content": "残晖未落两三竿，放散笙歌晚思闲。\n暂上层楼聊一望，红尘多处是人间。",
        "dynasty": "宋",
        "collection_info": null
    },
    {
        "uuid": "c12d383f5e8261406120de936b32fcee",
        "title": "宫词  其六四",
        "author": "张公庠",
        "content": "殿管吹灰报载阳，内家相庆互飞觞。\n绣工未必能终日，昼景谁知一线长。",
        "dynasty": "宋",
        "collection_info": null
    },
    {
        "uuid": "5684a23c5479fa162576bd7dcaf36f33",
        "title": "宫词  其六五",
        "author": "张公庠",
        "content": "交直归来绣幙开，红炉互劝辟寒杯。\n谁知飞雪轻狂意，倒学佳人舞袖回。",
        "dynasty": "宋",
        "collection_info": null
    },
    {
        "uuid": "5c3aca1499039eb4417279218315aca0",
        "title": "宫词  其六六",
        "author": "张公庠",
        "content": "黄罗双幅裹除书，新拜昭容称意无。\n真色不劳施粉黛，香闺虚挂十眉图。",
        "dynasty": "宋",
        "collection_info": null
    },
    {
        "uuid": "05de1bc0d66a544fdb3da025d325965f",
        "title": "宫词  其六七",
        "author": "张公庠",
        "content": "佳人唯是惜韶年，懒向红窗理管弦。\n锦席安排胡蝶局，深宫不忌赌金钱。",
        "dynasty": "宋",
        "collection_info": null
    },
    {
        "uuid": "c34ca5025ada96a6c593ae7f2fb954f2",
        "title": "宫词  其六八",
        "author": "张公庠",
        "content": "长乐疏钟常送月，灵和垂柳只从风。\n还知天上人难老，颜色年年不减红。",
        "dynasty": "宋",
        "collection_info": null
    },
    {
        "uuid": "423f183816e66fb42cd52e6f260008cb",
        "title": "宫词  其六九",
        "author": "张公庠",
        "content": "圣主忧勤览万机，日高前殿步舆归。\n太官进膳传呼速，御合翩翩入禁扉。",
        "dynasty": "宋",
        "collection_info": null
    },
    {
        "uuid": "27cf4686cc35a04919db9bcc2aff9164",
        "title": "宫词  其七○",
        "author": "张公庠",
        "content": "诞圣嘉辰卜万年，寿觞初进起炉烟。\n仙韶纔奏齐天曲，三十六宫人尽传。",
        "dynasty": "宋",
        "collection_info": null
    },
    {
        "uuid": "c0ef53a60ee21b3ef74a81c70ca96df3",
        "title": "宫词  其七一",
        "author": "张公庠",
        "content": "绣幙盘龙四面开，清和时候已春回。\n五弦调畅宸衷乐，坐觉熏风万里来。",
        "dynasty": "宋",
        "collection_info": null
    },
    {
        "uuid": "7fde8ba4dbb7df6365ad001567aef6be",
        "title": "宫词  其七二",
        "author": "张公庠",
        "content": "学士承宣到玉堂，中官锁院月侵廊。\n白麻诞告千官喜，皇子初封一字王。",
        "dynasty": "宋",
        "collection_info": null
    },
    {
        "uuid": "4fc5a834fd1bd208b753b20ffa993ef2",
        "title": "宫词  其七三",
        "author": "张公庠",
        "content": "自昔丰穰为上瑞，万箱腾颂奏君前。\n史臣螭陛闻宣付，日历先书大有年。",
        "dynasty": "宋",
        "collection_info": null
    },
    {
        "uuid": "b1f8619213e5a6e96352a415d3ef5606",
        "title": "宫词  其七四",
        "author": "张公庠",
        "content": "自古诗人咏具瞻，官仪丞相独尊严。\n三衙扣杖一声喏，只是朱衣略揭帘。",
        "dynasty": "宋",
        "collection_info": null
    },
    {
        "uuid": "8b66574fc9dd79b80d17550013f21b2e",
        "title": "宫词  其七五",
        "author": "张公庠",
        "content": "太皡祠坛数级红，青旗摇曳日朦胧。\n人间未觉东风至，先入宜春小院中。",
        "dynasty": "宋",
        "collection_info": null
    },
    {
        "uuid": "76e72ad8d85068ddf0117b9651cb9194",
        "title": "宫词  其七六",
        "author": "张公庠",
        "content": "小宴轻阴挑菜时，才人来进赏春诗。\n翔鸾台下梅先萼，射鸭池边柳未丝。",
        "dynasty": "宋",
        "collection_info": null
    },
    {
        "uuid": "5c28d668b09aee61c8792650c7b749ec",
        "title": "宫词  其七七",
        "author": "张公庠",
        "content": "宜春苑傍夹城东，从驾宫嫔乐亦同。\n偶会不须张锦幕，游人已在百花中。",
        "dynasty": "宋",
        "collection_info": null
    },
    {
        "uuid": "fb9a88c0e36e7d6752914550e68d6f62",
        "title": "宫词  其七八",
        "author": "张公庠",
        "content": "西苑春深奉翠华，朱栏千万护珍葩。\n不如直上红楼去，尽见琼林十里花。",
        "dynasty": "宋",
        "collection_info": null
    },
    {
        "uuid": "b97083f9e4c91442a24c9fdee7bec24a",
        "title": "宫词  其七九",
        "author": "张公庠",
        "content": "柳放金丝搭矮槐，御沟清影见楼台。\n落花流出宫城去，不似武陵容客来。",
        "dynasty": "宋",
        "collection_info": null
    },
    {
        "uuid": "1e152a13634faa946e84f2fae17a9cb8",
        "title": "宫词  其八○",
        "author": "张公庠",
        "content": "踏青来往殊无倦，斗草输赢且少休。\n更上琼楼三十级，待看春色满皇州。",
        "dynasty": "宋",
        "collection_info": null
    },
    {
        "uuid": "53ddeae599d0f578f4a6cbcaf7eb2f83",
        "title": "宫词  其八一",
        "author": "张公庠",
        "content": "冉冉残晖画阁西，宫人行乐恋芳时。\n遥闻索辇开黄伞，不尽花前半局棋。",
        "dynasty": "宋",
        "collection_info": null
    },
    {
        "uuid": "daa4557ea6ec4e42aa6146dba081cee7",
        "title": "宫词  其八二",
        "author": "张公庠",
        "content": "雨罢莓苔聊点砌，风停杨柳暂藏楼。\n明朝同奉昭阳宴，左右分明试彩毬。",
        "dynasty": "宋",
        "collection_info": null
    },
    {
        "uuid": "787b1639e9ee1dcc87c2f92a5a0d280a",
        "title": "宫词  其八三",
        "author": "张公庠",
        "content": "倦饮人闲春欲回，日华多处五云开。\n杨花满地东风转，半作轻毬衮衮来。",
        "dynasty": "宋",
        "collection_info": null
    },
    {
        "uuid": "f65e1e339ad44dd9bcdc2dcbcea4932d",
        "title": "宫词  其八四",
        "author": "张公庠",
        "content": "闹紫繁红裹绿枝，一番风雨尽离披。\n瑞香独占深闺暖，帘外春寒都不知。",
        "dynasty": "宋",
        "collection_info": null
    },
    {
        "uuid": "9c9f15dd17dfd222b5cb5f897fecb433",
        "title": "宫词  其八五",
        "author": "张公庠",
        "content": "掖庭初选即知名，新学吹箫数曲成。\n天上仙姝元不识，人间安得咏倾城。",
        "dynasty": "宋",
        "collection_info": null
    },
    {
        "uuid": "3f59c3de7cd50e543842774f6c6265c6",
        "title": "宫词  其八六",
        "author": "张公庠",
        "content": "禁园春去偶同行，杏子垂垂叶底青。\n烧酒初尝人乐饮，绿槐阴下倒银瓶。",
        "dynasty": "宋",
        "collection_info": null
    },
    {
        "uuid": "560b864acd2f4574bb6239013569fd12",
        "title": "宫词  其八七",
        "author": "张公庠",
        "content": "东君回驭已春残，红日长时人意闲。\n玉鼻琵琶声正急，更怜莺语亦绵蛮。",
        "dynasty": "宋",
        "collection_info": null
    },
    {
        "uuid": "cad28b424abf5fa687c5cb19b889c0ab",
        "title": "宫词  其八八",
        "author": "张公庠",
        "content": "牡丹花品最为尊，内苑栽培特地繁。\n宫女多情看未足，不离雕槛到黄昏。",
        "dynasty": "宋",
        "collection_info": null
    },
    {
        "uuid": "f30de9e4b098636a2c1e8c458478b27a",
        "title": "宫词  其八九",
        "author": "张公庠",
        "content": "碧瓦鸳鸯势欲飞，禁门深静日迟迟。\n玉箫吹遍新传谱，坐看黄鹂数换枝。",
        "dynasty": "宋",
        "collection_info": null
    },
    {
        "uuid": "7d9757d58613192ae607b4d7dcbdb45f",
        "title": "宫词  其九○",
        "author": "张公庠",
        "content": "上林随驾赏芳辰，曲赐黄封腊味醇。\n供帐不须劳幕士，垂杨为盖草为茵。",
        "dynasty": "宋",
        "collection_info": null
    },
    {
        "uuid": "62fc0728abf24695a09d57dc95413738",
        "title": "宫词  其九一",
        "author": "张公庠",
        "content": "南交司令已清和，满殿熏风日未斜。\n院院迎凉帘尽捲，金槃初赐御园瓜。",
        "dynasty": "宋",
        "collection_info": null
    },
    {
        "uuid": "8840a55a4b00715173d025e4a206ff95",
        "title": "宫词  其九二",
        "author": "张公庠",
        "content": "天津一望碧泱泱，宫女移舟逐晚凉。\n只见平波红影动，不知莲艷间新妆。",
        "dynasty": "宋",
        "collection_info": null
    },
    {
        "uuid": "3610013e23bfa17eec2acac1720ee0d9",
        "title": "宫词  其九三",
        "author": "张公庠",
        "content": "月华浮动上阶棱，侍宴归来掩绣屏。\n子夜酒醒兰烛暗，碧纱窗外度流萤。",
        "dynasty": "宋",
        "collection_info": null
    },
    {
        "uuid": "4418d465dd7e7d568e6b4c244e1344df",
        "title": "宫词  其九四",
        "author": "张公庠",
        "content": "雪罢严寒殆不禁，紫宸朝退禁门深。\n君恩委曲人知否，数盏香醪抵百金。",
        "dynasty": "宋",
        "collection_info": null
    },
    {
        "uuid": "b85a7af6eb0a1e88cbf1c2d7d26faeb7",
        "title": "宫词  其九五",
        "author": "张公庠",
        "content": "宴起昭阳索辇时，鑪香偏上赭红衣。\n金门玉砌明如昼，宫女三千把烛归。",
        "dynasty": "宋",
        "collection_info": null
    },
    {
        "uuid": "8f18266b0326bf5350fa9183f6ad18ab",
        "title": "宫词  其九六",
        "author": "张公庠",
        "content": "夹城西畔小毬场，彩仗弯弯人对行。\n一样骅骝三百疋，金羁更伴绿游缰。",
        "dynasty": "宋",
        "collection_info": null
    },
    {
        "uuid": "c15bef69208be4061850b930ebd6fe22",
        "title": "宫词  其九七",
        "author": "张公庠",
        "content": "中使传呼喜復忙，尽催歌舞到昭阳。\n熏炉烟穗须臾散，无奈衣轻不受香。",
        "dynasty": "宋",
        "collection_info": null
    },
    {
        "uuid": "9148222229a734d0f18c7895a253156f",
        "title": "宫词  其九八",
        "author": "张公庠",
        "content": "自匀轻黛怯春寒，巧画双眉称绿鬟。\n楼上远山随指见，槛中新月对人弯。",
        "dynasty": "宋",
        "collection_info": null
    },
    {
        "uuid": "1080fd2ec0b54dd68819d0520a5128d8",
        "title": "宫词  其九九",
        "author": "张公庠",
        "content": "绮袖时宜不甚宽，自拈刀尺勘双鸾。\n锦茵拂掠春宵静，怯见飞蛾傍烛盘。",
        "dynasty": "宋",
        "collection_info": null
    },
    {
        "uuid": "0e026b8c3767742dd9e4b8586bb8d36d",
        "title": "宫词  其一○○",
        "author": "张公庠",
        "content": "朝退人归亚禁扃，金吾收仗暂纵横。\n诸郎入省鸣驺闹，低帽扬鞭一字行。",
        "dynasty": "宋",
        "collection_info": null
    },
    {
        "uuid": "ba5ddf08abbca006f1b9b34d3e9eb755",
        "title": "游白鹤山",
        "author": "张公庠",
        "content": "初眠宫柳未成阴，马上聊为拥鼻吟。\n远宦情怀消壮志，好花时节负归心。\n别离长恨人南北，会合休辞酒浅深。\n欲把春愁闲抖擞，乱山高处一登临。",
        "dynasty": "宋",
        "collection_info": null
    },
    {
        "uuid": "ecdfad25938a45898ccb5a7eab941457",
        "title": "郡斋宴坐",
        "author": "张公庠",
        "content": "为州容散诞，真慰野人情。\n撼膝禅初悟，摇头句未成。\n试香秋院静，斗墨午窗明。\n已有东归计，柴扉掩姓名。",
        "dynasty": "宋",
        "collection_info": null
    },
    {
        "uuid": "86e820c3ad67a0b91d78d2966ba5d713",
        "title": "晚春途中",
        "author": "张公庠",
        "content": "一年春事又成空，拥鼻微吟半醉中。\n夹路桃花风雨过，马啼无处避残红。",
        "dynasty": "宋",
        "collection_info": null
    }
]