[
    {
        "title": "题椿桂堂",
        "author": "张伯垓",
        "content": "进士从来荣一第，至比梯云仰攀桂。\n弟兄罕见五枝芳，昔说窦郎今莫氏。\n莫氏一门真可荣，二难三秀众美并。\n见闻叹羡不易及，往往笞儿亲短檠。\n堂下荷衣戏成伍，堂上椿龄奉慈母。\n母夫人是月中娥，种得森森桂如许。\n飞腾从此上天衢，岂但森森月桂如。\n更看勋名相照耀，连珠光彩夺星榆。",
        "dynasty": "宋",
        "collection_info": null
    },
    {
        "title": "寄沈菊山",
        "author": "张伯垓",
        "content": "八十干淳老，生涯半子虚。\n久无朝士馈，空有故人书。\n诗道穷方进，尘缘老尽除。\n茫茫天壤阔，谁復是知予。",
        "dynasty": "宋",
        "collection_info": null
    },
    {
        "title": "寿昌寺",
        "author": "张伯垓",
        "content": "尘埃终日事无穷，不得探真问远公。\n莫讶殷勤题粉壁，重来应见碧纱笼。",
        "dynasty": "宋",
        "collection_info": null
    }
]