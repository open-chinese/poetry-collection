[
    {
        "title": "早梅",
        "author": "杨则之",
        "content": "数萼初含雪，孤清画本难。\n有香终是别，虽瘦亦胜寒。\n横笛和愁听，斜枝倚病看。\n朔风如解意，容易莫吹残。",
        "dynasty": "宋",
        "collection_info": null
    },
    {
        "title": "雪霁观梅",
        "author": "杨则之",
        "content": "荒园晚景敛寒烟，数朵清新破雪边。\n幽艷有谁能画得，冷香无主頼诗传。\n看来最畏前村笛，折去难逢野渡船。\n向晚十分终更好，静兼江月淡娟娟。",
        "dynasty": "宋",
        "collection_info": null
    },
    {
        "title": "压云轩",
        "author": "杨则之",
        "content": "阑干横碍鸟飞迟，砌下危根老更奇。\n僧在上头忘岁月，不知山脚雨多时。",
        "dynasty": "宋",
        "collection_info": null
    },
    {
        "title": "题慧聚寺",
        "author": "杨则之",
        "content": "雪晴山色一重重，因暇寻幽访古踪。\n神迭石基成宝殿，柱图灵品感真龙。\n僧居渐远林间地，客枕曾闻月下钟。\n会得登临便无事，门前流水照青松。",
        "dynasty": "宋",
        "collection_info": null
    },
    {
        "title": "游慧聚寺",
        "author": "杨则之",
        "content": "压云开半殿，宝炬耀金幢。\n峭峻山无对，玲珑寺不双。\n钟声清恋坞，林影冷摇窗。\n老媿诗魔在，登临讵易降。",
        "dynasty": "宋",
        "collection_info": null
    }
]