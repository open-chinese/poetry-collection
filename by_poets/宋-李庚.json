[
    {
        "uuid": "b5c478bf0ab81812351402cc6f663b27",
        "title": "同丁致远司户游东掖山  其一",
        "author": "李庚",
        "content": "不见诗人老郑虔，谁知衣钵此中传。\n尚余杰阁惊人句，更结今秋未了缘。",
        "dynasty": "宋",
        "collection_info": null
    },
    {
        "uuid": "7ae901dfd1a45007fc58134471e41eec",
        "title": "同丁致远司户游东掖山  其二",
        "author": "李庚",
        "content": "与君共饱桑门饭，愧我曾非莲社人。\n若问生公讲堂事，青山门外自横陈。",
        "dynasty": "宋",
        "collection_info": null
    },
    {
        "uuid": "97f47c9b3a62a2c92901a005cd4e8824",
        "title": "题尤使君郡圃十二诗 参云亭",
        "author": "李庚",
        "content": "元公来把麾，与民脱水戹。\n当时游息地，危亭冠州宅。\n梁栋宿寒云，去天纔一握。\n尚余手种木，甘棠思邵伯。",
        "dynasty": "宋",
        "collection_info": null
    },
    {
        "uuid": "e3613668273d769482013aa4d4bd93b1",
        "title": "题尤使君郡圃十二诗 双岩堂",
        "author": "李庚",
        "content": "吾州山水窟，城郭拥寒绿。\n戢戢羣峰间，峙此一双玉。\n相对如佳宾，可敬不可渎。\n空翠扑衣裳，夜来雨新沐。",
        "dynasty": "宋",
        "collection_info": null
    },
    {
        "uuid": "00881d1ae6bdb3264b9bc9b35f55b7fc",
        "title": "题尤使君郡圃十二诗 玉霄亭",
        "author": "李庚",
        "content": "亭亭玉霄峰，列仙皆羽化。\n把酒碧桃间，吹箫明月下。\n嗟我落尘凡，鹤背应难跨。\n夫子真癯儒，好上班麟驾。",
        "dynasty": "宋",
        "collection_info": null
    },
    {
        "uuid": "111c556aa7246196e5296abb8dc660a1",
        "title": "题尤使君郡圃十二诗 匿峰亭",
        "author": "李庚",
        "content": "新亭方半丈，众山之所宗。\n悭容半窗月，劣受一帘风。\n傍人笑老子，游戏如儿童。\n乱峰徒颉颃，不与汝争雄。",
        "dynasty": "宋",
        "collection_info": null
    },
    {
        "uuid": "8a0f2f9fa1b4e30eb0cbafc093dcae61",
        "title": "题尤使君郡圃十二诗 凝思斋",
        "author": "李庚",
        "content": "孙绰赋天台，伻人以图至。\n公今身见之，情亲心更醉。\n坐想復行吟，商颂得十二。\n寄语范荣期，金声重掷地。",
        "dynasty": "宋",
        "collection_info": null
    },
    {
        "uuid": "c69d5404172816144976cef7e4fee209",
        "title": "题尤使君郡圃十二诗 乐山堂",
        "author": "李庚",
        "content": "青山如避世，讵肯诣公府。\n仁人如好贤，招邀入庭户。\n拄笏对朝气，卷帘当暮雨。\n是中有佳趣，莫与儿辈语。",
        "dynasty": "宋",
        "collection_info": null
    },
    {
        "uuid": "64d3a61d96060a802dbd6b98ebaf0869",
        "title": "题尤使君郡圃十二诗 清平阁",
        "author": "李庚",
        "content": "彼美东堂下，方池谁凿成。\n萧侯慨不见，亦足窥典刑。\n湛湛鱼可数，怗怗鸥不惊。\n此心有如水，通国号神明。",
        "dynasty": "宋",
        "collection_info": null
    },
    {
        "uuid": "8968baa98c027f4246bbcb6ff2cc268f",
        "title": "题尤使君郡圃十二诗 君子堂",
        "author": "李庚",
        "content": "文简为州时，不求赫赫誉。\n温恭君子儒，岂弟民父母。\n黄堂能几年，清风霭千古。\n愿公踵前修，特此相明主。",
        "dynasty": "宋",
        "collection_info": null
    },
    {
        "uuid": "a2fc655f8150e506d9f8d70f276a278b",
        "title": "题尤使君郡圃十二诗 静镇堂",
        "author": "李庚",
        "content": "海邦本淳古，山民亦颛蒙。\n汝不探赤丸，我无为缿筩。\n熙熙樵与牧，蔼蔼春风中。\n何必师齐相，虚堂舍盖公。",
        "dynasty": "宋",
        "collection_info": null
    },
    {
        "uuid": "781d1e44702ae758efba227a3062f780",
        "title": "题尤使君郡圃十二诗 霞起堂",
        "author": "李庚",
        "content": "赤城古洞天，彤霞照山谷。\n烂烂九光垂，余辉借草木。\n伊予有痼疾，企望常不足。\n待与马练师，耘芝灌松竹。",
        "dynasty": "宋",
        "collection_info": null
    },
    {
        "uuid": "1a66d561e42bd2efc731fc94ada0eceb",
        "title": "题尤使君郡圃十二诗 驻目亭",
        "author": "李庚",
        "content": "吏散长廊静，杖藜巾一幅。\n只图宽眼界，不管穷脚力。\n野水露微湾，寒山出寸碧。\n待拍洪崖肩，蓬莱真咫尺。",
        "dynasty": "宋",
        "collection_info": null
    },
    {
        "uuid": "1ef5d0777376a3b8564e0e97ae62648c",
        "title": "题尤使君郡圃十二诗 节爱堂",
        "author": "李庚",
        "content": "吾爱巴扬州，夜不然官烛。\n吾爱阳道州，日炊米二斛。\n使君美无度，力蹈前贤躅。\n宜尔海云边，十万户蒙福。",
        "dynasty": "宋",
        "collection_info": null
    },
    {
        "uuid": "d1eed629d9bf4a3f889907c82283b4ac",
        "title": "题画扇",
        "author": "李庚",
        "content": "睡起小楼春又残，半垂云袖傍栏干。\n杨花飞过秋韆索，一阵东风作晓寒。",
        "dynasty": "宋",
        "collection_info": null
    }
]