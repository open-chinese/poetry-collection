[
    {
        "title": "早离永明晚抵江华道中  其一",
        "author": "江朝议",
        "content": "飞沙羃羃路曼曼，万籁风声重晓寒。\n涉涧跻危任劳役，服勤王事敢辞难。",
        "dynasty": "宋",
        "collection_info": null
    },
    {
        "title": "早离永明晚抵江华道中  其二",
        "author": "江朝议",
        "content": "舍车跨马喜新晴，倍见旌旗照眼明。\n顾我未能流美化，邦人何事喜相迎。",
        "dynasty": "宋",
        "collection_info": null
    },
    {
        "title": "游阳华口占五言八句呈诸僚友",
        "author": "江朝议",
        "content": "十里云深处，阳华小洞天。\n千岩虚夜月，万壑溜寒泉。\n石磬生何世，仙田种几年。\n神灵自幽显，时序任流迁。",
        "dynasty": "宋",
        "collection_info": null
    }
]