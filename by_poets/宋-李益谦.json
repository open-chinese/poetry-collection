[
    {
        "uuid": "e3fd1b9001a099553d4a37dfb20b769f",
        "title": "景伯录示太守湖上唱酬舍弟既赋二章辄亦次韵  其一",
        "author": "李益谦",
        "content": "鸥鹭惊飞去又回，藕花初为使君开。\n千山急雨催诗笔，四面清波映酒罍。\n暂倚高旌留胜赏，有怀别乘约重来。\n银鈎洒落传新句，二妙端知共一台。",
        "dynasty": "宋",
        "collection_info": null
    },
    {
        "uuid": "2d8f6ae22f371d178f04a9fd423b805c",
        "title": "景伯录示太守湖上唱酬舍弟既赋二章辄亦次韵  其二",
        "author": "李益谦",
        "content": "红尘扰扰倦追陪，独向湖山襟抱开。\n每为清风携枕席，几因狂醉倒瓶罍。\n丛书久伴天随隐，五袴今逢叔度来。\n更待海沂歌咏达，同看给札汉家台。",
        "dynasty": "宋",
        "collection_info": null
    },
    {
        "uuid": "33d0941401657aaab15850d1470c9027",
        "title": "景伯正字招东郊观梅晚集茶院秀远堂举之舍弟有诗景伯和章见简同赋  其一",
        "author": "李益谦",
        "content": "十里寒梅欲斗妍，东郊寻胜喜联翩。\n渐看冰泮池塘外，又见春生岛屿边。\n渔艇招招浮远水，畬田漠漠起平川。\n惜无画手王摩诘，只把君诗写蜀笺。",
        "dynasty": "宋",
        "collection_info": null
    },
    {
        "uuid": "90fd08acabf2bffb37243a2d1afcf8a5",
        "title": "景伯正字招东郊观梅晚集茶院秀远堂举之舍弟有诗景伯和章见简同赋  其二",
        "author": "李益谦",
        "content": "青春垂地风头恶，寒色侵肌雪意酣。\n路转溪桥回马足，行穿松径得僧蓝。\n联裾正喜陪清赏，挥麈何妨共剧谈。\n它日海邦传盛事，诗仙曾此驻鸾骖。",
        "dynasty": "宋",
        "collection_info": null
    }
]