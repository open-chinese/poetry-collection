[
    {
        "title": "眼儿媚 鬓边一点似飞鸦",
        "author": "陈诜",
        "content": "鬓边一点似飞鸦。\n休把翠钿遮。\n二年三载，千拦百就，今日天涯。\n杨花又逐东风去，随分入人家。\n要不思量，除非酒醒，休照菱花。",
        "dynasty": "宋",
        "collection_info": null
    },
    {
        "title": "和祖择之学士袁州庆丰堂十咏  其一",
        "author": "陈诜",
        "content": "时丰公事少，笔砚任横斜。\n环郭江山秀，人情等物华。",
        "dynasty": "宋",
        "collection_info": null
    },
    {
        "title": "和祖择之学士袁州庆丰堂十咏  其二",
        "author": "陈诜",
        "content": "有象阶前景，无声膝上琴。\n何劳今郑卫，视听不关心。",
        "dynasty": "宋",
        "collection_info": null
    },
    {
        "title": "和祖择之学士袁州庆丰堂十咏  其三",
        "author": "陈诜",
        "content": "穷谷寓形久，惭无问俗方。\n文章古刺史，今昔窃余光。",
        "dynasty": "宋",
        "collection_info": null
    },
    {
        "title": "和祖择之学士袁州庆丰堂十咏  其四",
        "author": "陈诜",
        "content": "秽草诛还密，浮萍去又生。\n辄污如鑑浄，有客若为情。",
        "dynasty": "宋",
        "collection_info": null
    },
    {
        "title": "和祖择之学士袁州庆丰堂十咏  其五",
        "author": "陈诜",
        "content": "秀泉开旧甃，初试仰山茶。\n寂寂有余意，池莲三五花。",
        "dynasty": "宋",
        "collection_info": null
    },
    {
        "title": "和祖择之学士袁州庆丰堂十咏  其六",
        "author": "陈诜",
        "content": "园涉日成趣，穷诗懒缀装。\n梁间冰雪句，屈指岁华长。",
        "dynasty": "宋",
        "collection_info": null
    },
    {
        "title": "和祖择之学士袁州庆丰堂十咏  其七",
        "author": "陈诜",
        "content": "洗竹遥山出，流泉到曲池。\n可怜波万顷，黾勉对沦漪。",
        "dynasty": "宋",
        "collection_info": null
    },
    {
        "title": "和祖择之学士袁州庆丰堂十咏  其八",
        "author": "陈诜",
        "content": "道院今犹古，閒中事可书。\n鹭鸥驯不去，谁可得亲疎。",
        "dynasty": "宋",
        "collection_info": null
    },
    {
        "title": "和祖择之学士袁州庆丰堂十咏  其九",
        "author": "陈诜",
        "content": "登堂方再月，已许庆丰年。\n偶继前贤迹，承流颇裕然。",
        "dynasty": "宋",
        "collection_info": null
    },
    {
        "title": "和祖择之学士袁州庆丰堂十咏  其一○",
        "author": "陈诜",
        "content": "鸿鹄远矰弋，鱼鸟脱池笼。\n始觉一无物，方知万事空。",
        "dynasty": "宋",
        "collection_info": null
    },
    {
        "title": "和祖择之咏震山岩彭征君钓台",
        "author": "陈诜",
        "content": "东有征君真逸居，有台可钓傍渔矶。\n志高不在鱼吞饵，回笑荥阳血染衣。",
        "dynasty": "宋",
        "collection_info": null
    }
]