[
    {
        "uuid": "5c814727432f26961d1f775a80b07731",
        "title": "梅",
        "author": "周师成",
        "content": "采采芳梅枝，琐碎白云姿。\n在山千花怨，出山百鸟啼。\n操持思所寄，转趾述所思。\n清披太始风，寒应太虚月。\n一日拂人衣，三岁香不歇。",
        "dynasty": "宋",
        "collection_info": null
    },
    {
        "uuid": "91f349f4f653d5571cb309972ad37cad",
        "title": "鷄冠花",
        "author": "周师成",
        "content": "爪距深藏独露冠，紫茸簇出弄清寒。\n五更月下朦胧看，只欠一声惊夜阑。",
        "dynasty": "宋",
        "collection_info": null
    },
    {
        "uuid": "ea1c52905ad906c26920ddad4e07306c",
        "title": "新亭",
        "author": "周师成",
        "content": "昔日新亭今则旧，百年名义只如新。\n高谈坐上无安石，洒泪尊前有伯仁。\n对面飞来帆影少，传音吹过羽书频。\n青天重唤当时月，放下清光照坐人。",
        "dynasty": "宋",
        "collection_info": null
    },
    {
        "uuid": "e19d84f3398dd00268e68478b2b59d7d",
        "title": "凤凰台",
        "author": "周师成",
        "content": "元嘉王子宅，李白重登临。\n鸣凤元非昔，蟠龙直到今。\n凄凉微子事，寂寞茂弘心。\n望断长安日，悬知属意深。",
        "dynasty": "宋",
        "collection_info": null
    },
    {
        "uuid": "30da03d2bb93b655fe83184aa687b841",
        "title": "周处台  其一",
        "author": "周师成",
        "content": "孝侯远矣使人怀，安得从之上此台。\n几回一舸荆溪上，苦被风帆浪桨催。",
        "dynasty": "宋",
        "collection_info": null
    },
    {
        "uuid": "047c3decd0134ea7e81922e44c4e43b4",
        "title": "周处台  其二",
        "author": "周师成",
        "content": "克己功夫鲜矣能，孔堂今继仲由登。\n试从台上看台下，狂圣中间隔几层。",
        "dynasty": "宋",
        "collection_info": null
    },
    {
        "uuid": "18cc96105c6d77f08e139ab125bb6136",
        "title": "吴大帝庙",
        "author": "周师成",
        "content": "曾是东南第一王，眼看此地六兴亡。\n东缘有酒登京口，西为无鱼忆武昌。\n非復虎臣陪殿上，空余猩血泣祠旁。\n何年并建琅玡庙，共对淮山草木长。",
        "dynasty": "宋",
        "collection_info": null
    },
    {
        "uuid": "f16ea16d28d8cf1f1ef5e7f6716706bd",
        "title": "酬张韩伯",
        "author": "周师成",
        "content": "楚人逢楚节，仍赋楚情诗。\n滴酒长江远，思乡白日迟。\n遥怜壮士腕，也繫儿女丝。\n若有盈妾艾，榴花勿并持。",
        "dynasty": "宋",
        "collection_info": null
    },
    {
        "uuid": "90dba4c9201646da3f7eadcfd1516bf4",
        "title": "金陵",
        "author": "周师成",
        "content": "故国已云久，地余风流情。\n山花不断市，江鸥长入城。\n青溪泓玉水，红楼调春声。\n斟酌飞仙过，枉辔一来行。",
        "dynasty": "宋",
        "collection_info": null
    },
    {
        "uuid": "04b2d354b7b77f5bf27394d9c931c29d",
        "title": "下水门税亭",
        "author": "周师成",
        "content": "建业尘中吏，秦淮水上亭。\n浴晴鳬弄日，饮晓马吞星。\n地迥来芳草，潮回出断汀。\n有僧时到此，相对两浮萍。",
        "dynasty": "宋",
        "collection_info": null
    },
    {
        "uuid": "e01faf7f106aaa2799aa4881a68c22d3",
        "title": "古诗  其一",
        "author": "周师成",
        "content": "昔怀今未归，悄悄与谁语。\n超超何所为，空斋听春雨。\n锵然金玉声，幽窗相尔汝。\n政以平在中，万物皆媚妩。\n暗想四城外，花草不可数。\n浮云日夜征，东皋怅何许。",
        "dynasty": "宋",
        "collection_info": null
    },
    {
        "uuid": "1821dfe1e197641bf3a6a4f34e2466e1",
        "title": "古诗  其二",
        "author": "周师成",
        "content": "德人天机深，凡子人心多。\n懔余思寡过，月计愧盈科。\n勿谓玉无玼，当知石可磨。\n四十尚无闻，素心恐蹉跎。\n汲我檐下井，浇我盘中花。\n清香未似之，懒惰欲如何。",
        "dynasty": "宋",
        "collection_info": null
    },
    {
        "uuid": "37a038a9d186dbf606fb39d30b180366",
        "title": "句  其一",
        "author": "周师成",
        "content": "黄芦花白月无頼，乌桕叶红秋可怜。",
        "dynasty": "宋",
        "collection_info": null
    },
    {
        "uuid": "98a91a76934e4644a4f4c2b1a7b1e397",
        "title": "句  其二",
        "author": "周师成",
        "content": "花缩添新紫，香消减旧黄。",
        "dynasty": "宋",
        "collection_info": null
    }
]