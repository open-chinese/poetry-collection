[
    {
        "uuid": "9f753812f08c17acfeee5d3ea835245b",
        "title": "题漱玉轩",
        "author": "杨祖尧",
        "content": "危石欲阽力自支，罅空引溜日夜垂。\n空阶滴雨幽梦觉，孤蓬澎浪惊魂飞。\n直疑丹液閟石骨，饮此合仙寿无期。\n又疑龙宫流润泽，膏沐万物皆含滋。\n终古不受一尘涴，六月可逃三伏威。\n濯我尘缨洗两耳，审听广乐音声希。\n盥颒半生尘俗面，要离仙仗翻云旗。\n仁智所观自有感，物理天理常参稽。\n华池神水倘若此，圣功合发天人机。\n湔涤众生业障尽，更与大地荡劫灰。",
        "dynasty": "宋",
        "collection_info": null
    }
]