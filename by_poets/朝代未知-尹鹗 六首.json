[
    {
        "uuid": "8b98e9e5e80cc0170be8b8814687efc2",
        "title": "临江仙·一番荷芰生池沼",
        "author": "尹鹗 六首",
        "content": "一番荷芰生池沼，槛前风送馨香。\n昔年于此伴萧娘，相偎伫立，牵惹叙衷肠。\n时逞笑容无限态，还如菡萏争芳。\n别来虚遣思悠飏，慵窥往事，金锁小兰房。",
        "dynasty": null,
        "collection_info": null
    },
    {
        "uuid": "f333fe7f21e33674b640491f9bd78fc8",
        "title": "临江仙·深秋寒夜银河静",
        "author": "尹鹗 六首",
        "content": "深秋寒夜银河静，月明深院中庭。\n西窗幽梦等闲成，逡巡觉后，特地恨难平。\n红烛半消残焰短，依稀暗背银屏。\n枕前何事最伤情，梧桐叶上，点点露珠零。",
        "dynasty": null,
        "collection_info": null
    },
    {
        "uuid": "e3b3c6acda571a92e719cf4310fe7e2e",
        "title": "满宫花·月沉沉",
        "author": "尹鹗 六首",
        "content": "月沉沉，人悄悄，一炷后庭香袅。\n风流帝子不归来，满地禁花慵扫。\n离恨多，相见少，何处醉迷三岛。\n漏清宫树子规啼，愁锁碧窗春晓。",
        "dynasty": null,
        "collection_info": null
    }
]