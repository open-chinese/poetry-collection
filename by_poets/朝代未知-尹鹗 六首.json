[
    {
        "uuid": "dcca7cf1fc9f0cf692ec5bfd0ddc8a03",
        "title": "临江仙·一番荷芰生池沼",
        "author": "尹鹗 六首",
        "content": "一番荷芰生池沼，槛前风送馨香。\n昔年于此伴萧娘，相偎伫立，牵惹叙衷肠。\n时逞笑容无限态，还如菡萏争芳。\n别来虚遣思悠飏，慵窥往事，金锁小兰房。",
        "dynasty": null,
        "collection_info": null
    },
    {
        "uuid": "e776e9042913c353577eb4f85e18ca66",
        "title": "临江仙·深秋寒夜银河静",
        "author": "尹鹗 六首",
        "content": "深秋寒夜银河静，月明深院中庭。\n西窗幽梦等闲成，逡巡觉后，特地恨难平。\n红烛半消残焰短，依稀暗背银屏。\n枕前何事最伤情，梧桐叶上，点点露珠零。",
        "dynasty": null,
        "collection_info": null
    },
    {
        "uuid": "24ba6f3ac2e3eb37e79b259aaffdd512",
        "title": "满宫花·月沉沉",
        "author": "尹鹗 六首",
        "content": "月沉沉，人悄悄，一炷后庭香袅。\n风流帝子不归来，满地禁花慵扫。\n离恨多，相见少，何处醉迷三岛。\n漏清宫树子规啼，愁锁碧窗春晓。",
        "dynasty": null,
        "collection_info": null
    },
    {
        "uuid": "9ede34c9b375dc268eeb8904726f13e9",
        "title": "杏园芳·严妆嫩脸花明",
        "author": "尹鹗 六首",
        "content": "严妆嫩脸花明，教人见了关情。\n含羞举步越罗轻，称娉婷。\n终朝咫尺窥香阁，迢遥似隔层城。\n何时休遣梦相萦，入云屏。",
        "dynasty": null,
        "collection_info": null
    },
    {
        "uuid": "30bf2bca2254d34a6cfccf4e908abdf9",
        "title": "醉公子·暮烟笼藓砌",
        "author": "尹鹗 六首",
        "content": "暮烟笼藓砌，戟门犹未闭。\n尽日醉寻春，归来月满身。\n离鞍偎绣袂，坠巾花乱缀。\n何处恼佳人，檀痕衣上新。",
        "dynasty": null,
        "collection_info": null
    },
    {
        "uuid": "1b7625adabee4452b9f99efc7e1ea356",
        "title": "菩萨蛮·陇云暗合秋天白",
        "author": "尹鹗 六首",
        "content": "陇云暗合秋天白，俯窗独坐窥烟陌。\n楼际角重吹，黄昏方醉归。\n荒唐难共语，明日还应去。\n上马出门时，金鞭莫与伊。",
        "dynasty": null,
        "collection_info": null
    }
]