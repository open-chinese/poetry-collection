[
    {
        "uuid": "fc734a18e2e6555f84f2610fcb772ca3",
        "title": "题吴氏四贤堂  其一",
        "author": "罗鑑",
        "content": "河汾续经罢，洙泗还清风。\n深衣大带垂，身退道则丰。\n一编通言在，万古无盲聋。\n遗像今伟然，吾敬环溪公。",
        "dynasty": "宋",
        "collection_info": null
    },
    {
        "uuid": "a7db2968ab2c32576ddaa04cd78301ef",
        "title": "题吴氏四贤堂  其二",
        "author": "罗鑑",
        "content": "经济学有用，宁与占毕同。\n集英晨唱第，夕对蓬莱宫。\n儒林急渊源，不遣朔庭空。\n遗像今伟然，吾敬国子公。",
        "dynasty": "宋",
        "collection_info": null
    },
    {
        "uuid": "2173c0913cee33bc75fb4e174b822445",
        "title": "题吴氏四贤堂  其三",
        "author": "罗鑑",
        "content": "中兴洪韩吕，文章之鉅工。\n密年徧参请，一镞直箭锋。\n锦帐与画戟，稽古似不蒙。\n遗像今伟然，吾敬吏部公。",
        "dynasty": "宋",
        "collection_info": null
    },
    {
        "uuid": "8551af4bb645e6b928ae35c74c8ed4ed",
        "title": "题吴氏四贤堂  其四",
        "author": "罗鑑",
        "content": "敬斋一则话，传自南轩翁。\n于湖金玉之，诸老归下风。\n不使掌帝制，嗟哉吾道穷。\n遗像今伟然，吾敬司封公。",
        "dynasty": "宋",
        "collection_info": null
    }
]