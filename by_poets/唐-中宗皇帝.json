[
    {
        "title": "九月九日幸临渭亭登高得秋字",
        "author": "中宗皇帝",
        "content": "九月正乘秋，三杯兴已周。\n泛桂迎尊满，吹花向酒浮。\n长房萸早熟，彭泽菊初收。",
        "dynasty": "唐",
        "collection_info": null
    },
    {
        "title": "登骊山高顶寓目",
        "author": "中宗皇帝",
        "content": "四郊秦汉国，八水帝王都。\n阊阖雄里闬，城阙壮规模。\n贯渭称天邑，含岐实奥区。\n金门披玉馆，因此识皇图。",
        "dynasty": "唐",
        "collection_info": null
    },
    {
        "title": "幸秦始皇陵",
        "author": "中宗皇帝",
        "content": "眷言君失德，骊邑想秦余。\n政烦方改篆，愚俗乃焚书。\n阿房久已灭，阁道遂成墟。\n欲厌东南气，翻伤掩鲍车。",
        "dynasty": "唐",
        "collection_info": null
    },
    {
        "title": "立春日游苑迎春",
        "author": "中宗皇帝",
        "content": "神皐福地三秦邑，玉台金阙九仙家。\n寒光犹恋甘泉树，淑景偏临建始花。\n綵蝶黄鸎未歌舞，梅香柳色已矜夸。\n迎春正启流霞席，暂嘱曦轮勿遽斜。",
        "dynasty": "唐",
        "collection_info": null
    },
    {
        "title": "十月诞辰内殿宴羣臣效柏梁体联句",
        "author": "中宗皇帝",
        "content": "润色鸿业寄贤才，叨居右弼媿盐梅。\n运筹帷幄荷时来，职掌图籍滥蓬莱。\n两司谬忝谢钟裴，礼乐铨管效涓埃。\n陈师振旅清九垓，欣承顾问侍天杯。\n衔恩献寿梁柏台，黄缣青简奉康哉。\n鲰生侍从忝王枚，右掖司言实不才。\n宗伯秩礼天地开，帝歌难续仰昭回。\n微臣捧日变寒灰，远惭班左媿游陪。",
        "dynasty": "唐",
        "collection_info": null
    },
    {
        "title": "景龙四年正月五日移仗蓬莱宫御大明殿会吐蕃骑马之戏因重为柏梁体联句",
        "author": "中宗皇帝",
        "content": "大明御宇临万方，顾惭内政翊陶唐。\n鸾鸣凤舞向平阳，秦楼鲁馆沐恩光。\n无心为子辄求郎，雄才七步谢陈王。\n当熊让辇媿前芳，再司铨筦恩可忘。\n文江学海思济航，万邦考绩臣所详。\n着作不休出中肠，权豪屏迹肃严霜。\n铸鼎开岳造明堂，玉醴由来献寿觞。",
        "dynasty": "唐",
        "collection_info": null
    },
    {
        "title": "石淙",
        "author": "中宗皇帝",
        "content": "三阳本是标灵纪，二室由来独擅名。\n霞衣霞锦千般状，云峰云岫百重生。\n水炫珠光遇泉客，岩悬石镜厌山精。\n永愿干坤符睿算，长居膝下属欢情。",
        "dynasty": "唐",
        "collection_info": null
    }
]