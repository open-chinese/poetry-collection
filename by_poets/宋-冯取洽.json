[
    {
        "uuid": "0fcd0311945ead37a77507b0e37a1a6f",
        "title": "贺新郎 九日明朝是",
        "author": "冯取洽",
        "content": "九日明朝是。\n问宜轩何事，今朝众宾交至。\n长记每年八月八，曾庆饮仙出世。\n直推到、于今何意。\n要待千崖秋气爽，向东篱、试探花开未。\n挝急鼓，舞长袂。\n主人臭味花相似。\n笑争春、红紫低昂，转头扫地。\n独占西风摇落候，旋屑黄金点缀。\n做得个、秋花元帅。\n旧说东阳流菊水，饮之者、寿过百馀岁。\n泛此酒，劝公醉。",
        "dynasty": "宋",
        "collection_info": null
    },
    {
        "uuid": "2f882fea9ed8e4453869022946335f49",
        "title": "贺新郎 自愿卑栖翼",
        "author": "冯取洽",
        "content": "自愿卑栖翼。\n似沧洲、白鸟悠悠，静依拳石。\n聊寄一梯云木表，俯视霁虹千尺。\n乐江上、山间声色。\n镜样清流环样绕，笑赐湖、一曲夸唐敕。\n尘外趣，有谁识。\n飞来妙墨痕犹湿。\n走盘珠流出，不火食人胸膈。\n三叹阳春知和寡，但觉光生虚室。\n何处觅，倚歌箫客。\n他日玉林来得否，待平分、风月供吟笔。\n添一友，共闲逸。",
        "dynasty": "宋",
        "collection_info": null
    },
    {
        "uuid": "7404f6f37c766911d139dffe7e277c35",
        "title": "贺新郎 句里思黄九",
        "author": "冯取洽",
        "content": "句里思黄九。\n笑王郎、不奈寒芳，腰围如柳。\n得似江郎饶雅趣，时揽黄花诳口。\n吐妙语、与之争秀。\n闲绕珍从吟不尽，尽风前、露下栾栾瘦。\n香自足，岂劳嗅。\n一尊问我能同否。\n叹双溪、冷落篱边，傲霜犹有。\n浩唱云笺金缕调，兴发小槽珠酒。\n待唤醒、早春梅友。\n独恨爱花人易老，漫一年，好景还依旧。\n东望处，立良久。",
        "dynasty": "宋",
        "collection_info": null
    },
    {
        "uuid": "76a67f6eabe4346b7dbbddf3b74cf428",
        "title": "贺新郎 梦折营门柳",
        "author": "冯取洽",
        "content": "梦折营门柳。\n送君归、暂戏斑衣，又拢征袖。\n到得皇州风景异，只有湖山似旧。\n把感慨、寓之杯酒。\n雨抹晴妆西子样，且平章、剩赋诗千首。\n富与贵，本来有。\n青油幕底筹攻守。\n拥貔貅、朝气凌云，夜锋冲斗。\n蜀祲淮氛犹在眼，一扫正须健帚。\n又何惜、驱弛奔走。\n快展韬铃资世用，看归来、金印悬双肘。\n倾玉斝，为亲寿。",
        "dynasty": "宋",
        "collection_info": null
    },
    {
        "uuid": "0fa411b024ba049458810233bf921221",
        "title": "贺新郎 那得身无事",
        "author": "冯取洽",
        "content": "那得身无事。\n问双溪老子，而今万缘空否。\n正使尘牢偿未了，毕竟难昏灵府。\n已笑唾、功名如土。\n五十九年风雨过，算非非、是是何须数。\n垂老也，信缘度。\n绿阴朱夏回清暑。\n叹病来、觞怯流霞，扇闲白羽。\n方念生初增感慨，谁寄乐章新语。\n知是我、花庵庵主。\n一别三年惟梦见，定何时、相对倾琼醑。\n惊世路，有豺虎。",
        "dynasty": "宋",
        "collection_info": null
    },
    {
        "uuid": "c602bd37a7a459fb8b4a33085ad16f2c",
        "title": "贺新郎 知彼须知此",
        "author": "冯取洽",
        "content": "知彼须知此。\n问筹边、攻守规模，云何则是。\n景色愔愔犹日暮，壮士无由吐气。\n又安得、将如廉李。\n燕坐江沱甘自蹙，笑腐儒、枉楦朝家紫。\n用与舍，徒为耳。\n黄芦白苇迷千里。\n叹长淮、篱落空疏，仅馀残垒。\n读父兵书宁足恃，击楫谁盟江水。\n有识者、知其庸矣。\n多少英雄沈草野，岂堂堂、吾国无君子。\n起诸葛，总戎事。",
        "dynasty": "宋",
        "collection_info": null
    },
    {
        "uuid": "fa24e205691606a8f7842eb9f20ef334",
        "title": "贺新郎 问讯花庵主",
        "author": "冯取洽",
        "content": "问讯花庵主。\n这一宗、拍板门槌，是谁亲付。\n逢翰墨场聊作戏，那个是真实语。\n算惟有、青山堪住。\n玉立林幽真脱洒，又何妨、白石和泉煮。\n底用判，云游据。\n朝三暮四从渠赋。\n且随缘、家养园收，自然成趣。\n此外盘蜗馀一室，人我两俱无负。\n要参到、道心微处。\n尽作逃禅逃得密，也难遮、拨草来寻路。\n应为拨，懒残芋。",
        "dynasty": "宋",
        "collection_info": null
    },
    {
        "uuid": "1e08b5b3864e424c49f30a83166e5bf9",
        "title": "贺新郎 二老交相访",
        "author": "冯取洽",
        "content": "二老交相访。\n正不妨、勃窣媻姗，舍车而杖。\n忆在蓉村新雨过，门外春流浩荡。\n中有个、列仙臞相。\n把酒论诗饶胜韵，更柳边、花底同心赏。\n临别句，几回唱。\n忽传风驭来溪上。\n遣儿曹、策马郊迎，老怀欣畅。\n争讶金华佳父子，飞下蓬莱昆阆。\n有四士、追随仙仗。\n我爱君如何次道，便令人、直欲倾家酿。\n歌妙曲，郑声放。",
        "dynasty": "宋",
        "collection_info": null
    },
    {
        "uuid": "1f20dad97b0cfc059cd1429f8f5c8047",
        "title": "贺新郎 往事休寻访",
        "author": "冯取洽",
        "content": "往事休寻访。\n幸老来、筋力差强，未须扶杖。\n收脚八风波外立，一片虚空荡荡。\n误寿者、本来无相。\n今日不知何日也，便戊申、重见何须赏。\n大梦曲，此时唱。\n团栾儿女溪堂上。\n且一觞、一咏陶然，此情堪畅。\n漫说神仙华屋好，缥缈峤壶蓬阆。\n这浮幻、也难凭仗。\n何似熏风来岁岁，蔼一家、和气如春酿。\n婚嫁了，尽闲放。",
        "dynasty": "宋",
        "collection_info": null
    },
    {
        "uuid": "fd86edbdd6a73c791469e5a9360c8c73",
        "title": "沁园春 我爱□君",
        "author": "冯取洽",
        "content": "我爱□君，结屋并山，友松竹梅。\n有倦游孤剑，暂悬素壁，醉吟行履，时印苍苔。\n得失不惊，知恬交养，浩浩胸中何壮哉。\n须知道，似骅骝万里，道路方开。\n相期湖上舒怀。\n莫放过花枝与酒杯。\n况上天已办，河东新赋，圜桥乐得，海内英才。\n矍铄溪翁，据鞍一笑，画饼功名赋倘来。\n长堤上，正柳花荷气，尽可追陪。",
        "dynasty": "宋",
        "collection_info": null
    },
    {
        "uuid": "72c133149db555831ddc93c04544f01c",
        "title": "沁园春 人事好乖",
        "author": "冯取洽",
        "content": "人事好乖，云散风流，暗思去年。\n记竹舆伊轧，报临村里，筇枝颠倒，忙返溪边。\n翦韭新炊，寻桃小酌，取次欢谣俱可编。\n难忘处，是阳春一曲，群唱尊前。\n新晴又放花天。\n况家酿堪携不用钱。\n想有人如玉，已过南市，无人伴我，重醉西阡。\n旧约难凭，新词堪赋，乐事赏心那得全。\n归来也，命儿将此意，写以朱弦。",
        "dynasty": "宋",
        "collection_info": null
    },
    {
        "uuid": "2022aede1688f3c47cf8c5a511ed9de7",
        "title": "沁园春 一雨霈然",
        "author": "冯取洽",
        "content": "一雨霈然，六合全清，空无点埃。\n喜秋容新沐，为谁媚妩，凉蟾留照，正尔徘徊。\n蜡屐清游，渔蓑淡话，富贵于予何有哉。\n双溪上，总旧盟鸥鹭，来往无猜。\n烟霞竹石松梅。\n更无数幽花陆续开。\n渐黄鸡啄黍，肥堪一箸，浮蛆拍瓮，美可三杯。\n儿解应门，翁方索句，俗客来时莫放来。\n青山好，尽从今日日，闼不妨排。",
        "dynasty": "宋",
        "collection_info": null
    },
    {
        "uuid": "7caceaceb7fe75f55adc8083a8bd27f0",
        "title": "沁园春 举世纷纷",
        "author": "冯取洽",
        "content": "举世纷纷，风靡波流，名氛利埃。\n有幽人嘉遁，长年修洁，寒花作伴，竟日徘徊。\n餐荐夕英，杯迎朝露，世味何如此味哉。\n扬扬蝶，尽弄芳来往，我又奚猜。\n双溪约玉林梅。\n拟真到庄门一扣开。\n奈衢山风急，勒教回驾，横圹水弱，未许浮杯。\n恨结停云，神驰落月，白雪风前忽堕来。\n教儿唱，侑蓑翁一醉，无闷堪排。",
        "dynasty": "宋",
        "collection_info": null
    },
    {
        "uuid": "eb8cca4657d2e7d880e509e424167ba7",
        "title": "沁园春 问讯柳溪",
        "author": "冯取洽",
        "content": "问讯柳溪，溪上柳容，胡为带埃。\n叹阳春陡变，孰为披拂，赏音难遇，谁与徘徊。\n好在湖山，吾容不辱，寄径垂条岂偶哉。\n休摇荡，且深根宁极，免俗人猜。\n何妨傍竹依梅。\n待青眼春回一笑开。\n尽攀丝弄叶，效颦施黛，笼鞯拂帽，藉阴传杯。\n未碍飞绵，一高千丈，风力微时稳下来。\n天难问，便陶门汉苑，一任安排。",
        "dynasty": "宋",
        "collection_info": null
    },
    {
        "uuid": "b734486ee54fdee08aa0f340d41dfe41",
        "title": "沁园春 禀气之中",
        "author": "冯取洽",
        "content": "禀气之中，具圣之和，生逢令辰。\n算三春仲月，方才破二，百年大齐，恰则平分。\n立玉林深，散花庵小，中有け然自在身。\n诗何似，似苏州闲远，庾府清新。\n青鞋布袜乌巾。\n试勇往蓉溪一问津。\n有心香一瓣，心声一阕，更携阿艾，同寿灵椿。\n劫劫长存，生生不息，宁极深根秋又春。\n聊添我，作风流二老，岁岁寻盟。",
        "dynasty": "宋",
        "collection_info": null
    },
    {
        "uuid": "00d3de865e2d545f2150c537f16719bd",
        "title": "沁园春 有孤竹君",
        "author": "冯取洽",
        "content": "有孤竹君，音节拂云，谥曰洞箫。\n纵柳郎填就，周郎顾罢，欠伊品藻，律也难调。\n惭愧何郎。\n呜呜袅袅，翻入颚唇齿舌喉。\n谁知道，是郭郎亲授，共贯同条。\n后来一辈枵枵。\n甚声响都如鹦鹉娇。\n叹秦青已往，嘉荣何在，念奴骨朽，李八魂消。\n试向尊前，听君一曲。\n前辈风流未觉凋。\n冯郎老，但点头咽唾，拼解金貂。",
        "dynasty": "宋",
        "collection_info": null
    },
    {
        "uuid": "85da45b19064f6a1ff0cf1123ef7cefa",
        "title": "水调歌头 林叶润而密",
        "author": "冯取洽",
        "content": "林叶润而密，莺语老犹娇。\n懒翁哪记生日，兀兀度昏朝。\n勘破富贫贵贱，参透死生寿夭，至竟本同条。\n胸次绝疑碍，物外自超遥。\n又何尝，贪七贵，慕三乔。\n溪山吾所自有，宜钓更堪樵。\n窃笑傍门小法，休觅驻颜大药，揠长只伤苗。\n造化大炉耳，愚智一齐销。",
        "dynasty": "宋",
        "collection_info": null
    },
    {
        "uuid": "01ad3432f4a5bb052d4c5d09e197d86e",
        "title": "水调歌头 雪霁春已半",
        "author": "冯取洽",
        "content": "雪霁春已半，露重午方喧。\n一筇拄上高绝，便觉眼前宽。\n指点数家楼阁，检校一村花柳，绿水接青烟。\n峦岫竞围绕，风日更清妍。\n闹媒蜂，纷使蝶，菜花繁。\n少年正尔行乐，谁复顾华颠。\n自有此丘此坂，那得游人箫鼓，暖响出中天。\n归步不妨晚，恰则月初弦。",
        "dynasty": "宋",
        "collection_info": null
    },
    {
        "uuid": "221cc03a7e1754c681af3dc970de1a62",
        "title": "念奴娇 高堂素壁",
        "author": "冯取洽",
        "content": "高堂素壁，漫生绡十幅，图张消暑。\n不奈火云烧六合，逃也略无逃处。\n小派秋声，巨籭凉点，吸欻来何许。\n故人词翰，此时飞落蓬户。\n何幸一笑掀髯，停杯浩唱，三叹遗音古。\n雪碗冰瓯无表里，更贮三危鲜露。\n咀咽生香，清寒入梦，展转忘宵曙。\n对床误喜，与君同听风雨。",
        "dynasty": "宋",
        "collection_info": null
    },
    {
        "uuid": "f7a77aa5ecc413e41160e3e6c0e07457",
        "title": "金菊对芙蓉 宝镜缘空",
        "author": "冯取洽",
        "content": "宝镜缘空，玉簪点水，荡摇千顷寒光。\n正江妃月姊，斗理明妆。\n扶阑一笑开诗眼，少容我、吟讽其旁。\n一川风露，满怀冰雪，云海弥茫。\n不妨倚醉乘狂。\n问天公觅取，几曲渔乡。\n听小楼哀管，偷弄初凉。\n夜深欢极忘归去，锦江酿透碧筒香。\n对花无语，花应笑我，不似张郎。",
        "dynasty": "宋",
        "collection_info": null
    },
    {
        "uuid": "5345287b945e575347c7a45a9656999c",
        "title": "木兰花慢 叹年光婉晚",
        "author": "冯取洽",
        "content": "叹年光婉晚，蒲柳质、易惊秋。\n况念远怀人，停云幂幂，时雨飕飕。\n西风堕来雁信，似知予、竟日倚溪楼。\n报道归调汤剂，不知谁护衣篝。\n悠然富贵不须求。\n安乐万缘休。\n但饱饭煎茶，婆娑永日，也胜闲愁。\n寒花自便寂寞，怕纷纷、蝶引与蜂勾。\n莫问障从何起，祗凭心有天游。",
        "dynasty": "宋",
        "collection_info": null
    },
    {
        "uuid": "8ee294606199adc30d89cd818249d8d4",
        "title": "摸鱼儿 叹刘郎、那回轻别",
        "author": "冯取洽",
        "content": "叹刘郎、那回轻别，霏霏三落红雨。\n玄都观里应遗恨，一抹断烟残缕。\n愁望处。\n想雾暗云深，忘却来时路。\n新花旧主。\n记客羽流商，裁红翦翠，山径日将暮。\n空枝上，时有幽禽对语。\n声声如问来否。\n人生行乐须闻健，衰老念谁免此。\n吾所与。\n在溪上深深，锦绣千花坞。\n何时定去。\n但对酒思君，呼儿为我，频唱小桃句。",
        "dynasty": "宋",
        "collection_info": null
    },
    {
        "uuid": "bf807506e0913c8aa650d71c22236e1d",
        "title": "蝶恋花 秋到双溪溪上树",
        "author": "冯取洽",
        "content": "秋到双溪溪上树。\n叶叶凉声，未省来何许。\n尽拓溪楼窗与户。\n倚阑清夜窥河鼓。\n那得吟朋同此住。\n独对秋芳，欲寄花无处。\n杖履相从曾有语。\n未来先自愁君去。",
        "dynasty": "宋",
        "collection_info": null
    },
    {
        "uuid": "b20469e10871f8a2429576f2a6ed3af7",
        "title": "西江月 老子齐头六十",
        "author": "冯取洽",
        "content": "老子齐头六十，新年第一今朝。\n放开怀抱不须焦。\n万事付之一笑。\n烟柳效颦翠敛，露桃献笑红妖。\n已拼行乐到元宵。\n尚可追随年少。",
        "dynasty": "宋",
        "collection_info": null
    },
    {
        "uuid": "9dacf60953d0c3f9c636f09cf40eba3b",
        "title": "送刘篁㟳",
        "author": "冯取洽",
        "content": "来似孤云出岫闲，去如高月耿难攀。\n若为化作修修竹，长伴先生篁㟳山。",
        "dynasty": "宋",
        "collection_info": null
    },
    {
        "uuid": "1c183a688b7059268d387e5368250dc7",
        "title": "自题交游风月楼",
        "author": "冯取洽",
        "content": "平揖双峰俯霁虹，近窥乔木欲相雄。\n一溪流水一溪月，八面疎櫺八面风。\n取用自然无尽藏，高寒如在太虚空。\n落成恰值三秋半，为我吹开白兔宫。",
        "dynasty": "宋",
        "collection_info": null
    }
]