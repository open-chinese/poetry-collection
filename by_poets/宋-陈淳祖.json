[
    {
        "uuid": "8c7b022a9bb58354091002c6d9aaf0e2",
        "title": "海门",
        "author": "陈淳祖",
        "content": "微光动海门，色界一层新。\n玄雾横金阙，丹英吐玉津。\n长疑浴日处，上有饮霞人。\n顷刻晨烟合，纷纷乱野尘。",
        "dynasty": "宋",
        "collection_info": null
    },
    {
        "uuid": "2a200e3ba4110360ab8c294a7b23060c",
        "title": "过郑司业旧居",
        "author": "陈淳祖",
        "content": "司业閒居处，门前烟树低。\n见山怀旧隠，抚壁试新题。\n燕语花初落，蜂衙日自西。\n一年春事毕，又见子规啼。",
        "dynasty": "宋",
        "collection_info": null
    },
    {
        "uuid": "ee0bca16f472202c8877f50706b34bd3",
        "title": "劝农二首奉呈同官诸丈  其一",
        "author": "陈淳祖",
        "content": "劝农事云毕，晴日足登山。\n山高翠微上，坐见人境閒。\n天目有修眉，洞庭无狂澜。\n田畴井画见，布谷行相关。\n村村自花柳，流水春风颜。\n周行抚泉石，碧匣开潺湲。\n尚想读书声，犹在松树间。\n此事已难会，沂水何时还。\n朗吟苏仙语，明月下前湾。",
        "dynasty": "宋",
        "collection_info": null
    },
    {
        "uuid": "ef7267537695cb266eceb035e60f4df8",
        "title": "劝农二首奉呈同官诸丈  其二",
        "author": "陈淳祖",
        "content": "乃一秋一冬，愁听鸿飞鸣。\n及兹问春半，土暖已足耕。\n殷勤劝父老，尊酒若为情。\n我有一瓣香，为尔祈西成。\n晴光动川原，桑麦日敷荣。\n天公幸见听，一饱须可营。\n几见陇亩事，得此白髮生。\n田父饮我酒，归与儿孙评。\n孝弟力田者，家道终和平。",
        "dynasty": "宋",
        "collection_info": null
    },
    {
        "uuid": "41c04e22ca763b390ec5876e4b132ca4",
        "title": "看云",
        "author": "陈淳祖",
        "content": "南山云欲归，北山云欲出。\n北山已成雨，南山还有日。\n天风忽吹举，南北山如一。\n白云本无心，不知果何术。\n出者未云得，归者未云失。\n茫茫古復今，世事却可说。",
        "dynasty": "宋",
        "collection_info": null
    },
    {
        "uuid": "2fa6cc9f6605bd2cc3535f4322d3d3d6",
        "title": "重过惠泉",
        "author": "陈淳祖",
        "content": "何事笑痴儿，看山秋正宜。\n三年三到寺，一度一题诗。\n蜗篆避书壁，松钗落砚池。\n夜寒砧杵动，归思鬓先知。",
        "dynasty": "宋",
        "collection_info": null
    },
    {
        "uuid": "1b4cc2984db1a7c4aa25e8a2999030c0",
        "title": "征妇吟",
        "author": "陈淳祖",
        "content": "虏退沙场洗战斑，谁家不上望夫山。\n江边迤逦春无頼，杨柳枝垂人未还。",
        "dynasty": "宋",
        "collection_info": null
    }
]