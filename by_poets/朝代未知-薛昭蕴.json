[
    {
        "uuid": "68033ed1c0bb0ae673e7aa791835a584",
        "title": "浣溪沙·红蓼渡头秋正雨",
        "author": "薛昭蕴",
        "content": "红蓼渡头秋正雨，印沙鸥迹自成行，整鬟飘袖野风香。\n不语含颦深浦里，几回愁煞棹船郎，燕归帆尽水茫茫。",
        "dynasty": null,
        "collection_info": null
    },
    {
        "uuid": "4cf2a91e113017dc053de2ed53c653d8",
        "title": "浣溪沙·钿匣菱花锦带垂",
        "author": "薛昭蕴",
        "content": "钿匣菱花锦带垂，静临栏槛卸头时，约鬟低珥算归期。\n茂苑草青湘渚阔，梦余空有漏依依，二年终日损芳菲。",
        "dynasty": null,
        "collection_info": null
    },
    {
        "uuid": "5b3afa154d2c9940c87357a2b869eb03",
        "title": "浣溪沙·粉上依稀有泪痕",
        "author": "薛昭蕴",
        "content": "粉上依稀有泪痕，郡庭花落欲黄昏，远情深恨与谁论。\n记得去年寒食日，延秋门外卓金轮，日斜人散暗消魂。",
        "dynasty": null,
        "collection_info": null
    },
    {
        "uuid": "2b949283dd89f4b6c46a4dfe607e5c4d",
        "title": "浣溪沙·握手河桥柳似金",
        "author": "薛昭蕴",
        "content": "握手河桥柳似金，蜂须轻惹百花心，蕙风兰思寄清琴。\n意满便同春水满，情深还似酒杯深，楚烟湘月两沉沉。",
        "dynasty": null,
        "collection_info": null
    },
    {
        "uuid": "89b39831316962eac3fb8c254e6253f2",
        "title": "浣溪沙·帘下三间出寺墙",
        "author": "薛昭蕴",
        "content": "帘下三间出寺墙，满街垂杨绿阴长，嫩红轻翠间浓妆。\n瞥地见时犹可可，却来闲处暗思量，如今情事隔仙乡。",
        "dynasty": null,
        "collection_info": null
    },
    {
        "uuid": "4e748ec41bd21277c5e6e0d7757650ce",
        "title": "浣溪沙·江馆清秋缆客船",
        "author": "薛昭蕴",
        "content": "江馆清秋缆客船，故人相送夜开筵，麝烟兰焰簇花钿。\n正是断魂迷楚雨，不堪离恨咽湘弦，月高霜白水连天。",
        "dynasty": null,
        "collection_info": null
    },
    {
        "uuid": "70f1387631e6e8ea1ea990ec5fb25183",
        "title": "浣溪沙·倾国倾城恨有余",
        "author": "薛昭蕴",
        "content": "倾国倾城恨有余，几多红泪泣姑苏，倚风凝睇雪肌肤。\n吴主山河空落日，越王宫殿半平芜，藕花菱蔓满重湖。",
        "dynasty": null,
        "collection_info": null
    },
    {
        "uuid": "9374fe095f8eb7d50611ddc8f3182f81",
        "title": "浣溪沙·越女淘金春水上",
        "author": "薛昭蕴",
        "content": "越女淘金春水上，步摇云鬓佩鸣珰，渚风江草又清香。\n不为远山凝翠黛，只应含恨向斜阳，碧桃花谢忆刘郎。",
        "dynasty": null,
        "collection_info": null
    },
    {
        "uuid": "b20872f0f86de44dc92862b05637e6a7",
        "title": "喜迁莺·残蟾落",
        "author": "薛昭蕴",
        "content": "残蟾落，晓钟鸣，羽化觉身轻。\n乍无春睡有余酲，杏苑雪初晴。\n紫陌长，襟袖冷，不是人间风景。\n回看尘土似前生，休羡谷中莺。",
        "dynasty": null,
        "collection_info": null
    },
    {
        "uuid": "4d8e8cb5373a30cbc1a05a40a1153c4f",
        "title": "喜迁莺·金门晓",
        "author": "薛昭蕴",
        "content": "金门晓，玉京春，骏马骤轻尘。\n桦烟深处白衫新，认得化龙身。\n九陌喧，千户启，满袖桂香风细。\n杏园欢宴曲江滨，自此占芳辰。",
        "dynasty": null,
        "collection_info": null
    },
    {
        "uuid": "2adefb2065f926767a7bb71c964ead61",
        "title": "喜迁莺·清明节",
        "author": "薛昭蕴",
        "content": "清明节，雨晴天，得意正当年。\n马骄泥软绵连干，香袖半笼鞭。\n花色融，人竞赏，尽是绣鞍朱鞅。\n日斜无计更留连，归路草和烟。",
        "dynasty": null,
        "collection_info": null
    },
    {
        "uuid": "cd0495a0fe0814cbe4d939471d22d1e5",
        "title": "小重山·春到长门春草青",
        "author": "薛昭蕴",
        "content": "春到长门春草青，玉阶华露滴，月胧明。\n东风吹断紫箫声，宫漏促，帘外晓啼莺。\n愁极梦难成，红妆流宿泪，不胜情。\n手挼裙带绕阶行，思君切，罗幌暗尘生。",
        "dynasty": null,
        "collection_info": null
    },
    {
        "uuid": "edd6d916031a20f4dfb9506aff035439",
        "title": "小重山·秋到长门秋草黄",
        "author": "薛昭蕴",
        "content": "秋到长门秋草黄，画梁双燕去，出宫墙。\n玉箫无复理霓裳，金蝉坠，鸾镜掩休妆。\n忆昔在昭阳，舞衣红绶带，绣鸳鸯。\n至今犹惹御炉香，魂梦断，愁听漏更长。",
        "dynasty": null,
        "collection_info": null
    },
    {
        "uuid": "e347387862bf6986febcef54b8953df0",
        "title": "离别难·宝马晓鞲雕鞍",
        "author": "薛昭蕴",
        "content": "宝马晓鞲雕鞍，罗帷乍别情难。\n那堪春景媚，送君千万里。\n半妆珠翠落，露华寒。\n红蜡烛，青丝曲，偏能钩引泪阑干。\n良夜促，香尘绿，魂欲迷，檀眉半敛愁低。\n未别心先咽，欲语情难说。\n出芳草，路东西。\n摇袖立，春风急，樱花杨柳雨凄凄。",
        "dynasty": null,
        "collection_info": null
    },
    {
        "uuid": "f84ea26c44e6bf0b5927a21e37f75c6f",
        "title": "相见欢·罗襦绣袂香红",
        "author": "薛昭蕴",
        "content": "罗襦绣袂香红，画堂中。\n细草平沙番马，小屏风。\n卷罗幕，凭妆阁，思无穷。\n暮雨轻烟魂断，隔帘栊。",
        "dynasty": null,
        "collection_info": null
    },
    {
        "uuid": "0535daa2bd017bd5957c2542624d8c83",
        "title": "醉公子·慢绾青丝发",
        "author": "薛昭蕴",
        "content": "慢绾青丝发，光砑吴绫袜。\n床上小熏笼，韶州新退红。\n叵耐无端处，捻得从头污。\n恼得眼慵开，问人闲事来。",
        "dynasty": null,
        "collection_info": null
    },
    {
        "uuid": "59621bdec6e4a223beb83ae687df9449",
        "title": "女冠子·求仙去也",
        "author": "薛昭蕴",
        "content": "求仙去也，翠钿金篦尽舍，入崖峦。\n雾卷黄罗帔，云雕白玉冠。\n野烟溪洞冷，林月石桥寒。\n静夜松风下，礼天坛。",
        "dynasty": null,
        "collection_info": null
    },
    {
        "uuid": "b2ff01686d9a9d1bf444f1f412b45e3a",
        "title": "女冠子·云罗雾縠",
        "author": "薛昭蕴",
        "content": "云罗雾縠，新授明威法箓，降真函。\n髻绾青丝发，冠抽碧玉簪。\n往来云过五，去往岛经三。\n正遇刘郎使，启瑶缄。",
        "dynasty": null,
        "collection_info": null
    },
    {
        "uuid": "8b0ec16965bbdcea86ee71f32e5eb295",
        "title": "谒金门·春满院",
        "author": "薛昭蕴",
        "content": "春满院，叠损罗衣金线。\n睡觉水晶帘未卷，檐前双语燕。\n斜掩金铺一扇，满地落花千片。\n早是相思肠欲断，忍教频梦见。",
        "dynasty": null,
        "collection_info": null
    }
]