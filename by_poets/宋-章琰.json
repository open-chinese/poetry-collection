[
    {
        "title": "送韩时斋赴京湖幕",
        "author": "章琰",
        "content": "凄其秋已晚，塞草青欲黄。\n出门褰君衣，问君何遑遑。\n捷书来古岘，谈笑復古疆。\n功名有斯会，宁计道路长。\n思昔君之祖，尺棰笞西羌。\n当时军中谣，岂在甲兵强。\n慷慨怀前烈，膏秣趣晨装。\n掀髯作远役，匪为官爵忙。\n泪碑吊叔子，草庐访南阳。\n世岂无若人，君岂问老庞。\n吾能送君去，不能共君航。",
        "dynasty": "宋",
        "collection_info": null
    }
]