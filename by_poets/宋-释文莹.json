[
    {
        "title": "嘲愿成",
        "author": "释文莹",
        "content": "童头浮屠浙东客，传呼避道长以陌。\n宝挝青盖官仪雄，新赐袈裟椹犹黑。\n察车后乘从驱挈，庸夫无谋动蛮穴。\n暗滩夜被猿猱擒，缚入新溪哭残月。\n牂牁畏佛不敢烹，脱身腥窟存余生。\n放师回目不自愧，反以意气湘南行。\n我闻辛有适伊川，变戎预谶麟经编。\n暌车载鬼吁可怪，宜入熙宁志怪篇。",
        "dynasty": "宋",
        "collection_info": null
    },
    {
        "title": "三生藏",
        "author": "释文莹",
        "content": "达者性不晦，炼形重入胎。\n一元真璞在，三指旧山来。\n流俗见去住，法身无往回。\n昔经行道院，香拨一星灰。",
        "dynasty": "宋",
        "collection_info": null
    },
    {
        "title": "宝积寺小雨",
        "author": "释文莹",
        "content": "老木垂绀髮，野花翻麯尘。\n明霞送孤鹜，僻路少双鳞。\n天近易得雨，洞深无早春。\n山祗认来客，曾是洞中真。",
        "dynasty": "宋",
        "collection_info": null
    }
]