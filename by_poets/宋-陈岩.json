[
    {
        "uuid": "da5f4ad78877cbc33f398f3efaf217a6",
        "title": "化城寺",
        "author": "陈岩",
        "content": "匝径茸茸菜甲青，透池艷艷藕花明。\n四方衲子寻幽践，多少空山振锡声。",
        "dynasty": "宋",
        "collection_info": null
    },
    {
        "uuid": "4475a5962a42308ba10b15b9ed32beab",
        "title": "化城池",
        "author": "陈岩",
        "content": "簇簇青莲满意开，老僧夸说旧栽培。\n尘埃不涅花心性，净客原从净土来。",
        "dynasty": "宋",
        "collection_info": null
    },
    {
        "uuid": "fcc28fc6b9792c07e7f5d653997def16",
        "title": "半霄亭",
        "author": "陈岩",
        "content": "烟际晴岚似有无，举头相望是云衢。\n若为透入云间路，直渡银河采白榆。",
        "dynasty": "宋",
        "collection_info": null
    },
    {
        "uuid": "3bbecac95beaf7ebb38ecc6d913d84ed",
        "title": "望江亭",
        "author": "陈岩",
        "content": "衮衮长江浸落晖，水流不尽觉云移。\n登高忽动离骚恨，无奈山川苦要诗。",
        "dynasty": "宋",
        "collection_info": null
    },
    {
        "uuid": "872a38a2343c1fb5fc9b2dce6f08efa9",
        "title": "地藏塔",
        "author": "陈岩",
        "content": "八十四级山头石，五百余年地藏坟。\n风撼塔铃天半语，众人都向梦中闻。",
        "dynasty": "宋",
        "collection_info": null
    },
    {
        "uuid": "ad3f44a28ee12db5729a69974d542cd8",
        "title": "笑指亭",
        "author": "陈岩",
        "content": "多少人间狭路偏，山川还是旧山川。\n淡然忘笑兼忘指，嘿嘿真成第一禅。",
        "dynasty": "宋",
        "collection_info": null
    },
    {
        "uuid": "6198e8e112d851449a8b807efc2a2048",
        "title": "李白书堂",
        "author": "陈岩",
        "content": "兰芷春风满地香，谪仙曾卧白云乡。\n山间精爽今犹在，落月时时见屋梁。",
        "dynasty": "宋",
        "collection_info": null
    },
    {
        "uuid": "0bcd671e839ee23dbaf1f63506ecfb2d",
        "title": "神光岭",
        "author": "陈岩",
        "content": "眼看恒河几劫沙，随身锁子骨鈎加。\n岭头闪闪神光动，无尽灯中转法华。",
        "dynasty": "宋",
        "collection_info": null
    },
    {
        "uuid": "f257a3ff6c16d17b8097954890b2da15",
        "title": "南台",
        "author": "陈岩",
        "content": "旧日新罗国裏僧，山间散满百千灯。\n只将一嘿消诸妄，坐透禅机最上乘。",
        "dynasty": "宋",
        "collection_info": null
    },
    {
        "uuid": "393690616a85a320bd3ad2a22e54c642",
        "title": "晏坐岩",
        "author": "陈岩",
        "content": "掠地霜风黄叶飞，山人晏坐已多时。\n但知六凿俱通透，不省支床旧有龟。",
        "dynasty": "宋",
        "collection_info": null
    },
    {
        "uuid": "47b3618494958780dc7d8ffbd5072eb8",
        "title": "白蟮穴",
        "author": "陈岩",
        "content": "炊沙自昔终难饱，坎土于今乃可餐。\n翻笑青泥变青石，嵇康无分啜仙丹。",
        "dynasty": "宋",
        "collection_info": null
    },
    {
        "uuid": "b887ad3a033304dae5ef2e4ba86710fe",
        "title": "龙女泉",
        "author": "陈岩",
        "content": "祖师正渴山头水，龙女俄分海眼泉。\n万事不离无始劫，千年剩结未来缘。",
        "dynasty": "宋",
        "collection_info": null
    },
    {
        "uuid": "e665f8cbbf09695d0dd5d5933316af9b",
        "title": "茗地源",
        "author": "陈岩",
        "content": "暖风吹长紫芽茎，人向山头就水烹。\n陆羽傥曾经此地，谷帘安得擅佳名。",
        "dynasty": "宋",
        "collection_info": null
    },
    {
        "uuid": "8431f840a07c3e02061f0b6535fb112e",
        "title": "东藏源",
        "author": "陈岩",
        "content": "腻雨增多树色深，惠风吹转药苗新。\n一湾水绕旃檀国，流向山前普济人。",
        "dynasty": "宋",
        "collection_info": null
    },
    {
        "uuid": "d0d192e1dbc9a74022408242d69a8a91",
        "title": "中峰",
        "author": "陈岩",
        "content": "岪鬰盘纡直拄空，众峰环绕独居中。\n山头要看僧禅定，南北东西路各通。",
        "dynasty": "宋",
        "collection_info": null
    },
    {
        "uuid": "f7ed6652fe3fd12c65ae78c4f09c7a89",
        "title": "会仙峰",
        "author": "陈岩",
        "content": "仙袂飘飘拂翠巅，知微来此宴群仙。\n人间风雨山间月，始信仙家别有天。",
        "dynasty": "宋",
        "collection_info": null
    },
    {
        "uuid": "3c1116b2027f8bded8d0f6e5553f2d7d",
        "title": "大还岭",
        "author": "陈岩",
        "content": "龟肠刳尽不缘饥，鹤骨生来岂解肥。\n炼得丹成生羽翼，山中无復赵知微。",
        "dynasty": "宋",
        "collection_info": null
    },
    {
        "uuid": "04cac2ed26f51dccaef0419742d8f601",
        "title": "斧柯岭",
        "author": "陈岩",
        "content": "偶尔观棋忽烂柯，岂知胜负是如何。\n归来笑问人间事，恰是人间胜负多。",
        "dynasty": "宋",
        "collection_info": null
    },
    {
        "uuid": "97afb6e85a2a9116ee9196ef822afdb0",
        "title": "甘露泉",
        "author": "陈岩",
        "content": "山接灵河两派长，松间石上泻天浆。\n几思吸取清泠味，洗我一生烟火肠。",
        "dynasty": "宋",
        "collection_info": null
    },
    {
        "uuid": "f68427f2354bfdda119c0f713263d30b",
        "title": "澌澌水",
        "author": "陈岩",
        "content": "危柱抨抨曳素丝，水声还解发天机。\n风来未定风还住，恍讶山中鼓瑟希。",
        "dynasty": "宋",
        "collection_info": null
    },
    {
        "uuid": "54e1dcc89c02d77c35cdd8e421b9ddb7",
        "title": "饮猿潭",
        "author": "陈岩",
        "content": "月照秋空风满林，孤猿渴饮碧潭深。\n我今忘我兼忘物，兀坐怡然不动心。",
        "dynasty": "宋",
        "collection_info": null
    },
    {
        "uuid": "6fa8dde8a8cf8ea68ba19084a75bccf2",
        "title": "漂溪",
        "author": "陈岩",
        "content": "摇摇曳曳水西流，风定波凝不起沤。\n傍岸人家星散住，尘埃终莫污沙鸥。",
        "dynasty": "宋",
        "collection_info": null
    },
    {
        "uuid": "37c7e6e1ddda62f43a74e5a500fc7f6d",
        "title": "龙池",
        "author": "陈岩",
        "content": "喷激喧豗无已时，惊雷出地怒涛随。\n水从千仞峰头过，遇险应成一段奇。",
        "dynasty": "宋",
        "collection_info": null
    },
    {
        "uuid": "7fe1c4724f0fb629164420403be2cac2",
        "title": "五龙湾",
        "author": "陈岩",
        "content": "石骨分开四角棱，日华磨透镜光明。\n水流圆折仍方折，忽作铿然戛玉声。",
        "dynasty": "宋",
        "collection_info": null
    },
    {
        "uuid": "6ec9fb01c5e4275127d9682ea11c5a89",
        "title": "千尺泉",
        "author": "陈岩",
        "content": "下临无地上连天，中有飞流涌满泉。\n今我不图今日到，诗成要檄两龙眠。",
        "dynasty": "宋",
        "collection_info": null
    },
    {
        "uuid": "f798cee87cbf6b85ae1506b60572d7c7",
        "title": "弄珠潭",
        "author": "陈岩",
        "content": "龙抱明珠出岸隈，夜光草木亦昭回。\n叮咛莫向深潭睡，恐有人从颔底来。",
        "dynasty": "宋",
        "collection_info": null
    },
    {
        "uuid": "ec2fbb3fe6ca5bebf29280946b725f5a",
        "title": "绮霞峰",
        "author": "陈岩",
        "content": "欲识晴岚态度奇，直须待到夕阳时。\n回光倒影山如染，状出余霞散绮诗。",
        "dynasty": "宋",
        "collection_info": null
    },
    {
        "uuid": "f7db858702beb648a1948b5216b63b6c",
        "title": "龙池庵",
        "author": "陈岩",
        "content": "惠崇往矣邈遗踪，时有风来撼古松。\n想见草庵无恙日，月明池上独支筇。",
        "dynasty": "宋",
        "collection_info": null
    },
    {
        "uuid": "9541ea1c0275b3fee32948e767d554b5",
        "title": "花塘涧",
        "author": "陈岩",
        "content": "疏岩剔薮空王宅，金碧光中开宝坊。\n日日散花方丈裏，山门流水例沾香。",
        "dynasty": "宋",
        "collection_info": null
    },
    {
        "uuid": "ba4284a3942f7f90ade44f1b8d3fe860",
        "title": "凤皇岭",
        "author": "陈岩",
        "content": "望望梧桐一刬齐，山深曾是凤来栖。\n只今吾道非耶是，更有何人歌凤兮。",
        "dynasty": "宋",
        "collection_info": null
    },
    {
        "uuid": "f18eb99d586c430aa65fe9c01b0ac919",
        "title": "碧桃岩",
        "author": "陈岩",
        "content": "自要贪閒非避秦，洞门隔断世间尘。\n山中不置四时历，开到碧桃知是春。",
        "dynasty": "宋",
        "collection_info": null
    },
    {
        "uuid": "5b41f0cb75d5ebc63164cace5023f45c",
        "title": "延华观",
        "author": "陈岩",
        "content": "五百年间岸谷移，邯郸枕上梦回时。\n兔葵燕麦玄都观，好继刘郎旧日诗。",
        "dynasty": "宋",
        "collection_info": null
    },
    {
        "uuid": "e1ec21bce3b771dad9df2785b143194f",
        "title": "浮桃涧",
        "author": "陈岩",
        "content": "庐山董凤曾栽杏，凤岭知微亦种桃。\n怕有人来问前古，涧中不肯放渔舠。",
        "dynasty": "宋",
        "collection_info": null
    },
    {
        "uuid": "3259f3625d9b93817278262286509138",
        "title": "悬水",
        "author": "陈岩",
        "content": "日夜云间喷薄鸣，玉龙千尺绕山行。\n漏天泻下银河水，来作僧窗夜雨声。",
        "dynasty": "宋",
        "collection_info": null
    },
    {
        "uuid": "53f5c680af60c0d00bf8e50f03709427",
        "title": "二神峰",
        "author": "陈岩",
        "content": "伯仲怡然意甚真，齐肩握手笑相亲。\n云阴解駮排空立，秀出人间棣萼春。",
        "dynasty": "宋",
        "collection_info": null
    },
    {
        "uuid": "77239d5b9889cbaaf445621f6b15e150",
        "title": "呈凤岭",
        "author": "陈岩",
        "content": "綵凤飞来以瑞呈，飘飘五色锦衣明。\n悬知不入鸱鸮伴，要向朝阳效一鸣。",
        "dynasty": "宋",
        "collection_info": null
    },
    {
        "uuid": "e3752bcfa90a4c5eb242133517cfb80a",
        "title": "协济祠",
        "author": "陈岩",
        "content": "水流无限白云深，胜迹灵光古到今。\n第一溪山神卜宅，蕙肴椒酒万家心。",
        "dynasty": "宋",
        "collection_info": null
    },
    {
        "uuid": "b18f990551a7f7c710206361566a1b5e",
        "title": "芙蓉馆",
        "author": "陈岩",
        "content": "拂壁留诗墨尚鲜，如今屈指五年前。\n直须强健常来此，到老宁消几五年。",
        "dynasty": "宋",
        "collection_info": null
    },
    {
        "uuid": "7cc6b8bfa6f2a26d3448041d1f7bae1f",
        "title": "激清亭",
        "author": "陈岩",
        "content": "灯影昏昏枕半欹，此清原自少人知。\n水声到夜浑如雨，睡思过于听雨时。",
        "dynasty": "宋",
        "collection_info": null
    },
    {
        "uuid": "c647186957ecde3251ffc858fa6751bd",
        "title": "少微峰",
        "author": "陈岩",
        "content": "隠居不惠不夷间，拜爵山中驿使还。\n身远觚棱几千里，少微星影堕空山。",
        "dynasty": "宋",
        "collection_info": null
    },
    {
        "uuid": "c38f4e415de7d040193e6ea3c8708090",
        "title": "碧玉泉",
        "author": "陈岩",
        "content": "藴玉含晖一水间，碧光炯炯照人寒。\n却疑洗出荆山璞，若有瑕疵试指看。",
        "dynasty": "宋",
        "collection_info": null
    },
    {
        "uuid": "a1c6e5b2d637064a9c16af4cff9dfbd2",
        "title": "醮坛",
        "author": "陈岩",
        "content": "粲粲无尘一石平，向来此地步虚声。\n薜萝今绕空山裏，千古清风窦子明。",
        "dynasty": "宋",
        "collection_info": null
    },
    {
        "uuid": "5f4adec8ee8a1c3e6e7431b822873fb2",
        "title": "天香岭",
        "author": "陈岩",
        "content": "日边有诏起征君，遥望长安隔万云。\n一炷清香天在上，征君只欲断知闻。",
        "dynasty": "宋",
        "collection_info": null
    },
    {
        "uuid": "b8c21984146f002d8c9e85ebef4ad829",
        "title": "风轮石",
        "author": "陈岩",
        "content": "我心匪石不可转，有石当风如转轮。\n何物山灵能薄相，工夫胜却斲轮人。",
        "dynasty": "宋",
        "collection_info": null
    },
    {
        "uuid": "a2b41af8ea6575b579de3bdbd9fb6289",
        "title": "昇云峰",
        "author": "陈岩",
        "content": "云本无心尽日閒，溶溶曳曳不离山。\n忽思去作人间雨，腾上虚空一饷间。",
        "dynasty": "宋",
        "collection_info": null
    },
    {
        "uuid": "9e2f133ad8f09f3a862ed93ba7b79c8e",
        "title": "翠微峰",
        "author": "陈岩",
        "content": "岚气阴阴浅色山，更分黛墨染松关。\n喷云泄雾空蒙外，湿翠冷沾襟袖间。",
        "dynasty": "宋",
        "collection_info": null
    },
    {
        "uuid": "25d4f590f371a0aca5a19d16772c19c8",
        "title": "野螺峰",
        "author": "陈岩",
        "content": "野螺倒向空中立，回旋萦成翠甲长。\n沬雾濡云真得计，鱼虾旧侣莫相忘。",
        "dynasty": "宋",
        "collection_info": null
    },
    {
        "uuid": "ede53c24e35521f547cec060c7e63c4a",
        "title": "卧云庵",
        "author": "陈岩",
        "content": "乱云堆裏酣酣梦，人在清泉白石间。\n胶扰劳生鼎中沸，有官不换此身閒。",
        "dynasty": "宋",
        "collection_info": null
    },
    {
        "uuid": "b9ebc8422d1aa2309a42ef047e409292",
        "title": "保真院",
        "author": "陈岩",
        "content": "野寺荒山涧水滨，古藤翠篠自摇春。\n僧閒晏坐无人到，内保禅心一味真。",
        "dynasty": "宋",
        "collection_info": null
    },
    {
        "uuid": "3829d966e26e775a0f2d9575c95af531",
        "title": "滴水岩",
        "author": "陈岩",
        "content": "点溜常穿石眼寒，藓纹如绣不曾干。\n山头一滴曹溪水，山下人人仰面看。",
        "dynasty": "宋",
        "collection_info": null
    },
    {
        "uuid": "9141f7f111b379d1300266be99ad770f",
        "title": "岩泉",
        "author": "陈岩",
        "content": "月光泉脉泻虚明，澄碧无瑕注一泓。\n大字石间标圣水，只缘彻底是真清。",
        "dynasty": "宋",
        "collection_info": null
    },
    {
        "uuid": "c16724f6215a6ef4fafd7c00045cc308",
        "title": "炼丹井",
        "author": "陈岩",
        "content": "閒中惟有高低枕，老去宁无内外丹。\n千载稚川今往矣，谁言古井不生澜。",
        "dynasty": "宋",
        "collection_info": null
    },
    {
        "uuid": "28554e9737d6de493311699c27441c3a",
        "title": "云外峰",
        "author": "陈岩",
        "content": "耸入云端一壁青，地高转步即天京。\n有人着屐衝云去，但见云从脚下生。",
        "dynasty": "宋",
        "collection_info": null
    },
    {
        "uuid": "ae20882a1f2eb079856d04c311cf7720",
        "title": "谏堂山",
        "author": "陈岩",
        "content": "茸茸莎草褭风长，二百年前一谏堂。\n旧地几番新地主，谏堂名字愈辉光。",
        "dynasty": "宋",
        "collection_info": null
    },
    {
        "uuid": "0504170434a48b3bd0c57778f8d6d349",
        "title": "滕子京书堂",
        "author": "陈岩",
        "content": "云外峰前结旧庐，胸中经济眼中书。\n兵间一范同鞍马，不记深山蕙帐虚。",
        "dynasty": "宋",
        "collection_info": null
    },
    {
        "uuid": "383bb96a3f20d93667c6599f576cdfdf",
        "title": "枕月峰",
        "author": "陈岩",
        "content": "层崖缺处月婵娟，金背虾蟆就石眠。\n笑问月边人在否，中宵有梦到钧天。",
        "dynasty": "宋",
        "collection_info": null
    },
    {
        "uuid": "d4bb20572b492c85a8961ded264b9f9d",
        "title": "思贤岩",
        "author": "陈岩",
        "content": "谏稿成埃两鬓丝，考槃在涧倚天知。\n岩前风叶行人耳，便是襄阳堕泪碑。",
        "dynasty": "宋",
        "collection_info": null
    },
    {
        "uuid": "8856c5d4780c2b13674ff17d5738fea7",
        "title": "青峭湾",
        "author": "陈岩",
        "content": "石磵竹冈无尽时，上难着脚下难窥。\n平生所性佳山水，烟雨中行不废诗。",
        "dynasty": "宋",
        "collection_info": null
    },
    {
        "uuid": "b71289e696dc82374db0843d8a5117a9",
        "title": "处士岩",
        "author": "陈岩",
        "content": "枯松瘦柏几千年，老屋相依住翠烟。\n雷破前山风振海，先生兀兀正逃禅。",
        "dynasty": "宋",
        "collection_info": null
    },
    {
        "uuid": "16d019bfc72a4558330392197a4fb2c3",
        "title": "归云领",
        "author": "陈岩",
        "content": "飞云蔼蔼出从龙，遍为山村办岁丰。\n雨到足时云自敛，有功及物不言功。",
        "dynasty": "宋",
        "collection_info": null
    },
    {
        "uuid": "a9395a0e1f23c8ad753257d9edc55359",
        "title": "开元观",
        "author": "陈岩",
        "content": "坏道哀湍鬼火青，山间留得观冲名。\n仙宫分置玄真像，想见开元旧太平。",
        "dynasty": "宋",
        "collection_info": null
    },
    {
        "uuid": "029047ad2aa6f4652640475bb3dbc368",
        "title": "云门峰",
        "author": "陈岩",
        "content": "两崖对耸三千丈，上倚清虚小有天。\n玉户金铺云杳霭，罗衣摇曳几神仙。",
        "dynasty": "宋",
        "collection_info": null
    },
    {
        "uuid": "5f63972045be2f731427a48a2ec1cb71",
        "title": "曾氏景全亭",
        "author": "陈岩",
        "content": "绿色轩窗四面开，几曾閒却对山杯。\n十分尽是天然景，未信丹青画得来。",
        "dynasty": "宋",
        "collection_info": null
    },
    {
        "uuid": "187f814372223418002d313dc1ed8d4b",
        "title": "云岩洞",
        "author": "陈岩",
        "content": "卷曲山阿路窈深，春风随地散幽芬。\n洞中仙客谁为伴，去去来来自在云。",
        "dynasty": "宋",
        "collection_info": null
    },
    {
        "uuid": "a4a5eb9ba7d914617a661abec8dce20c",
        "title": "天池峰",
        "author": "陈岩",
        "content": "雁浴鸥栖水影平，菰蒲菱芡透波生。\n冷风瑟瑟山前起，应有天仙下濯缨。",
        "dynasty": "宋",
        "collection_info": null
    },
    {
        "uuid": "d392b81209173d3a388b29e9f98e2071",
        "title": "吴氏新城宅",
        "author": "陈岩",
        "content": "溪声西去疾于雷，山麓云根翠户开。\n枉却幽寻三十载，壶天月窟欠曾来。",
        "dynasty": "宋",
        "collection_info": null
    },
    {
        "uuid": "903e34d77cb4a770cb1835fb99174a3d",
        "title": "新城精舍",
        "author": "陈岩",
        "content": "朱甍碧瓦粉墙围，花舫回光洞户辉。\n自是故家开第宅，乔林景物两芳菲。",
        "dynasty": "宋",
        "collection_info": null
    },
    {
        "uuid": "a86cd61a1dacce411a9128bfa577ec42",
        "title": "翠光亭",
        "author": "陈岩",
        "content": "呷呷波间锦羽明，地无尘处可幽亭。\n唤回天上张公子，来与山家注水经。",
        "dynasty": "宋",
        "collection_info": null
    },
    {
        "uuid": "8646960af19ace42b4972a7f964a6221",
        "title": "源清庄",
        "author": "陈岩",
        "content": "凑入方池一脉泉，泥沙不杂性中天。\n时时自照清癯影，白露风标是水仙。",
        "dynasty": "宋",
        "collection_info": null
    },
    {
        "uuid": "471cffbdd67121e5563d5f7e2057464f",
        "title": "王季文书堂",
        "author": "陈岩",
        "content": "要学骑蟾主簿仙，休官直上九华巅。\n我来细读碑间字，风叶时时一飒然。",
        "dynasty": "宋",
        "collection_info": null
    },
    {
        "uuid": "708bd63287a956bd91ccbd0a1a7819d1",
        "title": "头陀岭无相院",
        "author": "陈岩",
        "content": "头陀岭下招提境，画阁阑干几度凭。\n游客骤来还倏去，看山输与在家僧。",
        "dynasty": "宋",
        "collection_info": null
    },
    {
        "uuid": "f1ccfec5246cde1d8f7b587521c0f0fb",
        "title": "金沙泉",
        "author": "陈岩",
        "content": "金能生水水涵金，本本源源造化心。\n几许碎金随水出，披沙终日若为寻。",
        "dynasty": "宋",
        "collection_info": null
    },
    {
        "uuid": "10f5e2a408ccbf875a55b77ba817590a",
        "title": "秀绿亭",
        "author": "陈岩",
        "content": "曾看双峰老子诗，秀攒绿绕妙天机。\n有人爱此无声画，更着幽亭相发挥。",
        "dynasty": "宋",
        "collection_info": null
    },
    {
        "uuid": "5489c5f2b9ca869ed1d96aa859cd7936",
        "title": "双峰",
        "author": "陈岩",
        "content": "仙洞深沉杳不扃，层峦双耸插天青。\n矞云常抱山头石，曾是前朝岳降灵。",
        "dynasty": "宋",
        "collection_info": null
    },
    {
        "uuid": "60aea4e9b0af1437f7382f6ec6206ce4",
        "title": "虎头岩",
        "author": "陈岩",
        "content": "下视眈眈猛若神，世方重利反轻身。\n纵教是虎真非石，藜藿来寻亦有人。",
        "dynasty": "宋",
        "collection_info": null
    },
    {
        "uuid": "1f1efb356349f66bb1da7dae0f2c26d2",
        "title": "三游洞",
        "author": "陈岩",
        "content": "清风披拂藓苔痕，洞裏仙乡万古春。\n有路尽通尘世客，来游何独是三人。",
        "dynasty": "宋",
        "collection_info": null
    },
    {
        "uuid": "3879f45e0871320ff89d3a7695c3d1d7",
        "title": "十丈洞",
        "author": "陈岩",
        "content": "水从洞口泻玻瓈，松桧林中日影低。\n胜景略无人避世，始知不是武林溪。",
        "dynasty": "宋",
        "collection_info": null
    },
    {
        "uuid": "e0b498c1f1c147e76296551278c62ee1",
        "title": "上下华池",
        "author": "陈岩",
        "content": "听钟吃饭东西寺，就水烹茶上下池。\n二百年来陈迹在，摩挲苔藓日西时。",
        "dynasty": "宋",
        "collection_info": null
    },
    {
        "uuid": "f11cc3ed29cf1cc10aa24825ef6530a9",
        "title": "合涧",
        "author": "陈岩",
        "content": "涧分南北两源通，绕转春山翠几重。\n偶尔混然成一派，滔滔东去共朝宗。",
        "dynasty": "宋",
        "collection_info": null
    },
    {
        "uuid": "b742da56c3f77661da78971a7d9ef036",
        "title": "独秀峰",
        "author": "陈岩",
        "content": "一山夐出众山中，日照烟浮紫翠浓。\n山不争高人共仰，几多丘垤俨相从。",
        "dynasty": "宋",
        "collection_info": null
    },
    {
        "uuid": "7af590631795b7e2b03f6ff0a1483807",
        "title": "双溪",
        "author": "陈岩",
        "content": "二水来从翠岭头，相逢涧谷却同流。\n冷光如镜清人骨，探借山间六月秋。",
        "dynasty": "宋",
        "collection_info": null
    },
    {
        "uuid": "ca7a8c0df4ed7fbe5166eb322898d5bc",
        "title": "清漪潭",
        "author": "陈岩",
        "content": "水出双溪似镜平，萦迴遇石自成文。\n眼明波上谁相对，只有飞来白鹭群。",
        "dynasty": "宋",
        "collection_info": null
    },
    {
        "uuid": "e861177dfbc0c3efcfada7b47c3dfaf6",
        "title": "清隠岩",
        "author": "陈岩",
        "content": "一生不买真清誉，平日不歌招隠诗。\n底事琢山成大字，有名还被众人知。",
        "dynasty": "宋",
        "collection_info": null
    },
    {
        "uuid": "167bf7e3198c0bf2b3ae2eff8392564a",
        "title": "刘世疏庵",
        "author": "陈岩",
        "content": "乱草枯茅町疃场，寒风捲地日荒荒。\n有来提起山庵话，又是先生朽骨香。",
        "dynasty": "宋",
        "collection_info": null
    },
    {
        "uuid": "338b1ecd7d595cb99c1f48b00871423a",
        "title": "翠盖峰",
        "author": "陈岩",
        "content": "烟际亭亭出古崖，几层翠盖倚天开。\n铿然风向林梢过，知有神仙玉佩来。",
        "dynasty": "宋",
        "collection_info": null
    },
    {
        "uuid": "f52752bb8c0f29f6b7f6c3c8aa158cbb",
        "title": "上雪潭三汲亭",
        "author": "陈岩",
        "content": "水沫抛来骤出奇，满空洒下雪纷披。\n云端惊见双峰面，恰是仙人剪水时。",
        "dynasty": "宋",
        "collection_info": null
    },
    {
        "uuid": "014f6a023d0b231639c9e02cea85c1bc",
        "title": "下雪潭雪浪亭",
        "author": "陈岩",
        "content": "潭面摇光媚日华，水文倒影射檐牙。\n倚阑如在云霄上，俯看萦风万雪花。",
        "dynasty": "宋",
        "collection_info": null
    },
    {
        "uuid": "bd61dff65056024c467b989a7853d1c3",
        "title": "璎珞泉",
        "author": "陈岩",
        "content": "花花结结净无尘，却笑庄严未是真。\n五色明珠光照水，湛然清净本来身。",
        "dynasty": "宋",
        "collection_info": null
    },
    {
        "uuid": "e370846d55a468040b625edd0a7514a0",
        "title": "广修院",
        "author": "陈岩",
        "content": "别去招提恰十霜，几番梦到五峰堂。\n有怀此地同僧夏，对佛閒烧结愿香。",
        "dynasty": "宋",
        "collection_info": null
    },
    {
        "uuid": "8476853c1a5608531800901684c3ef8c",
        "title": "莲花峰",
        "author": "陈岩",
        "content": "风动云开净客颜，三千丈石锦烂斑。\n淤泥不是花开处，擢出天河绿水间。",
        "dynasty": "宋",
        "collection_info": null
    },
    {
        "uuid": "f2c02f099c4cb91994e51062c97eb914",
        "title": "澜溪",
        "author": "陈岩",
        "content": "小溪亦有怒涛翻，可但沧溟始足观。\n世事会心无广狭，请君来此试观澜。",
        "dynasty": "宋",
        "collection_info": null
    },
    {
        "uuid": "b9eb118ff9ae5a76f4ae0f4aa116aca1",
        "title": "濯缨潭",
        "author": "陈岩",
        "content": "山深地僻人稀到，安得沧浪孺子歌。\n缨上本无尘可濯，莫将止水强扬波。",
        "dynasty": "宋",
        "collection_info": null
    },
    {
        "uuid": "fe9c8dea224c9823df5aa09346ea40f2",
        "title": "安禅峰",
        "author": "陈岩",
        "content": "山头兀坐已忘年，咫尺孤云两角天。\n但有圆明真实在，是身何往不安禅。",
        "dynasty": "宋",
        "collection_info": null
    },
    {
        "uuid": "a58d174cd8defc444ee6053de0c7e082",
        "title": "莲花庵",
        "author": "陈岩",
        "content": "冷屋栖云是几年，嗔人履迹破苔钱。\n不辞更入山深处，手种西方社裏莲。",
        "dynasty": "宋",
        "collection_info": null
    },
    {
        "uuid": "a5ab03f07af0c7e924da41f09691a7db",
        "title": "福安院",
        "author": "陈岩",
        "content": "门前黄叶断人行，寂历山房昼亦扃。\n疏竹矮窗僧兀坐，炷香熏笔自抄经。",
        "dynasty": "宋",
        "collection_info": null
    },
    {
        "uuid": "6401e9cf1cc73cc34b3af08d3bdb7236",
        "title": "双峰居士书堂",
        "author": "陈岩",
        "content": "夜鹤相催蕙帐眠，归来领略旧山川。\n油云捲入双峰顶，收得声名四十年。",
        "dynasty": "宋",
        "collection_info": null
    },
    {
        "uuid": "c49f286ae4593a4e749ccae890d3dd87",
        "title": "宝陀岩",
        "author": "陈岩",
        "content": "阴磴层崖洞室宽，奇花异草几多般。\n綵云不动金光起，便作金莲法界看。",
        "dynasty": "宋",
        "collection_info": null
    },
    {
        "uuid": "4d294491ac7946a9f90b3b48fedc2fe7",
        "title": "招贤峰",
        "author": "陈岩",
        "content": "翘翘车乘力招贤，建业山河五十年。\n欲问兴亡无问处，一声山鸟忽来前。",
        "dynasty": "宋",
        "collection_info": null
    },
    {
        "uuid": "7787424e50e9f8ac86cc4190e064ac14",
        "title": "高僧石",
        "author": "陈岩",
        "content": "柏根翻动一炉香，白足高僧礼梵王。\n还了十方行脚债，却来山顶放圆光。",
        "dynasty": "宋",
        "collection_info": null
    },
    {
        "uuid": "d41121c720e3b2dbb7f747826a145886",
        "title": "西洪岭",
        "author": "陈岩",
        "content": "众壑中分岭势回，数家茅店傍山开。\n长风吹入松梢去，一片笙簧动地来。",
        "dynasty": "宋",
        "collection_info": null
    },
    {
        "uuid": "b29c0276bff259285d795770c32e9c07",
        "title": "龙安院",
        "author": "陈岩",
        "content": "蔓草丛生伴棘薪，古藤直上绕松身。\n寺前寺后清幽处，山鸟飞来不避人。",
        "dynasty": "宋",
        "collection_info": null
    },
    {
        "uuid": "76e96de84ab74bcbc65e3ec9eed01a6d",
        "title": "双泉",
        "author": "陈岩",
        "content": "槛泉涌出不多深，兑泽相资互有心。\n水净苦嫌尘土污，底须吾欲濯吾襟。",
        "dynasty": "宋",
        "collection_info": null
    },
    {
        "uuid": "902944fdf98e717a6bf3408981a3daef",
        "title": "派派泉",
        "author": "陈岩",
        "content": "水源同出万山头，上半支分各自流。\n曲折绕从山下去，短莎随地弄轻柔。",
        "dynasty": "宋",
        "collection_info": null
    },
    {
        "uuid": "1c4678bc6094a190ad428b8867c3734e",
        "title": "永安塔",
        "author": "陈岩",
        "content": "心不能安总是魔，亭亭孤塔镇岩阿。\n倘无佛力三千行，奈此丘蛇井鼠何。",
        "dynasty": "宋",
        "collection_info": null
    },
    {
        "uuid": "eebc851b04ea1b0617c81ffdb4884b1b",
        "title": "崇圣院",
        "author": "陈岩",
        "content": "山形四抱水来前，中有金莲色界天。\n清磬一声僧定起，松间灵鹤舞蹁跹。",
        "dynasty": "宋",
        "collection_info": null
    },
    {
        "uuid": "92a7b7398927586bfe3bb3a18d861450",
        "title": "逍遥台",
        "author": "陈岩",
        "content": "拂面溪风洒洒清，轻衫短帽御风行。\n逍遥自是天游乐，不结沙鸥水石盟。",
        "dynasty": "宋",
        "collection_info": null
    },
    {
        "uuid": "311c232d12488475ec911747906e5cbe",
        "title": "翠瀑亭",
        "author": "陈岩",
        "content": "湿翠抛来觉染衣，倚阑兀兀坐移时。\n偶因过雨添流水，增重棼丝曳练诗。",
        "dynasty": "宋",
        "collection_info": null
    },
    {
        "uuid": "0667c068d92a8cdc83009c49e1e1078d",
        "title": "戛玉亭",
        "author": "陈岩",
        "content": "丘中流水度鸣琴，静与僧房发妙音。\n高下抑扬浑不断，时时写出昔贤心。",
        "dynasty": "宋",
        "collection_info": null
    },
    {
        "uuid": "96a03d4bb9295449c8b9427d728aefd5",
        "title": "稻积峰",
        "author": "陈岩",
        "content": "探得松苓足养身，仙家留稻满仓囷。\n岂知山下人辛苦，五月青苗已粜新。",
        "dynasty": "宋",
        "collection_info": null
    },
    {
        "uuid": "ad34befe036736b9346322871c092269",
        "title": "碧云峰",
        "author": "陈岩",
        "content": "瘦藤引我上崚嶒，苍壁如梯石作层。\n袖得碧云无用处，却将分赠住山僧。",
        "dynasty": "宋",
        "collection_info": null
    },
    {
        "uuid": "aa7ad7ec1271af5d1b3bc14c485cea3a",
        "title": "煎茶峰",
        "author": "陈岩",
        "content": "春山细摘紫英芽，碧玉瓯中散乳花。\n六尺禅床支瘦骨，心安不恼睡中蛇。",
        "dynasty": "宋",
        "collection_info": null
    },
    {
        "uuid": "1ed848c350623f765b383324bc4f7fee",
        "title": "鬬鸡石",
        "author": "陈岩",
        "content": "未悟雄冠死结缨，昂然对峙只徒争。\n山头化作千年石，盛气飞憍不再萌。",
        "dynasty": "宋",
        "collection_info": null
    },
    {
        "uuid": "07c26b4949d5ca38f5e2df7442895f0d",
        "title": "翠羽池",
        "author": "陈岩",
        "content": "锦鸡花鸭烂成文，连雁双鳬雪羽纷。\n同免王孙金弹子，飞来飞去一群群。",
        "dynasty": "宋",
        "collection_info": null
    },
    {
        "uuid": "83be29f70ddbe13d21877c745795f285",
        "title": "李化文书堂",
        "author": "陈岩",
        "content": "世路嵚崎两鬓丝，山中留客且伸眉。\n竹林胜践虽相似，犹恨前贤所欠诗。",
        "dynasty": "宋",
        "collection_info": null
    },
    {
        "uuid": "daf8e1eb30337d09ca12dbb9373bd149",
        "title": "刘相公寨基",
        "author": "陈岩",
        "content": "苦雾腥云染寇锋，万家乡井雉罹罿。\n山前堆满纵横骨，换得将军不战功。",
        "dynasty": "宋",
        "collection_info": null
    },
    {
        "uuid": "3c76e68fcee44d439e930ae21858e226",
        "title": "九子庵",
        "author": "陈岩",
        "content": "修途百折到山顶，绀宇数间开道场。\n倦卧尽人身自在，翻愁作梦趁黄粱。",
        "dynasty": "宋",
        "collection_info": null
    },
    {
        "uuid": "58a369e7fc535eb1e412fd9c74c7f386",
        "title": "九子峰",
        "author": "陈岩",
        "content": "小大扶携作伴行，欢然恋恋意相倾。\n信知万古山头石，还有人间母子情。",
        "dynasty": "宋",
        "collection_info": null
    },
    {
        "uuid": "dda877de7316d2ec28eb622216112b12",
        "title": "垂云涧",
        "author": "陈岩",
        "content": "飞瀑奔崖色皎然，飘空上下势相连。\n看来不是天河水，尽是兜罗片片绵。",
        "dynasty": "宋",
        "collection_info": null
    },
    {
        "uuid": "139bae7133ea8ec11b78ed261813568e",
        "title": "石照",
        "author": "陈岩",
        "content": "刮垢磨光碧色深，日华穿漏解云阴。\n十分疑是仙人镜，照见茫茫万古心。",
        "dynasty": "宋",
        "collection_info": null
    },
    {
        "uuid": "76e39242d3fd107f5423b1b98541e310",
        "title": "天井",
        "author": "陈岩",
        "content": "分派天河入地深，断无射鲋汩泥尘。\n仙乡初不谙机事，多少山间抱瓮人。",
        "dynasty": "宋",
        "collection_info": null
    },
    {
        "uuid": "25bf84dad6a9e0506fa49908725e36c1",
        "title": "七布水",
        "author": "陈岩",
        "content": "只缘雨过水倾崖，霍地冰帘数幅开。\n始信人间真实相，尽从无始劫中来。",
        "dynasty": "宋",
        "collection_info": null
    },
    {
        "uuid": "2b786cea1fd0297dc7093aec9a546365",
        "title": "福海院",
        "author": "陈岩",
        "content": "风送香来草木灵，寿松何事不重青。\n日当亭午禅扉静，药杵声中鹤梦醒。",
        "dynasty": "宋",
        "collection_info": null
    },
    {
        "uuid": "4d38bc64f98bd61cb70cbc584ce34040",
        "title": "卧牛石",
        "author": "陈岩",
        "content": "石犀沉后波涛息，石燕飞时风雨来。\n堪笑石牛徒解卧，山田无数任蒿莱。",
        "dynasty": "宋",
        "collection_info": null
    },
    {
        "uuid": "11d753823b1eb1752209f4160828da2f",
        "title": "碧霄亭",
        "author": "陈岩",
        "content": "秋风吹上碧霄亭，足蹑灵河袖拂星。\n云影四垂天接地，恍疑有路到仙扃。",
        "dynasty": "宋",
        "collection_info": null
    },
    {
        "uuid": "3eb7719b5a75940181f2346b32514dd2",
        "title": "双峰庵",
        "author": "陈岩",
        "content": "江南九子云深处，亦有新罗国裏人。\n用夏变夷夷变夏，世间毕竟是谁真。",
        "dynasty": "宋",
        "collection_info": null
    },
    {
        "uuid": "dd7620436829a5d79af2beba77ca893d",
        "title": "覆瓯峰",
        "author": "陈岩",
        "content": "生铁团团铸翠峦，一瓯倒覆白云端。\n瓯中姓氏无人识，应被山灵静揭看。",
        "dynasty": "宋",
        "collection_info": null
    },
    {
        "uuid": "86431e4fae9cbec332326f62a159323f",
        "title": "广福寺",
        "author": "陈岩",
        "content": "五百年来贝叶光，劫灰难泯壁中藏。\n山僧要广人间福，长日工夫一炷香。",
        "dynasty": "宋",
        "collection_info": null
    },
    {
        "uuid": "a9c6964a360527158cf104eff9032d2b",
        "title": "沉机石",
        "author": "陈岩",
        "content": "忠诚为国心无累，简易临民讼自稀。\n与世相安真省事，若为作意苦沉机。",
        "dynasty": "宋",
        "collection_info": null
    },
    {
        "uuid": "acbb273c0d572077967e3f16874e7383",
        "title": "春阳台",
        "author": "陈岩",
        "content": "富贵风吹一鬨埃，春阳留得旧时台。\n老松偃蹇山前立，曾见昔人歌舞来。",
        "dynasty": "宋",
        "collection_info": null
    },
    {
        "uuid": "b01142ecdaaf438306ae438ece7331b9",
        "title": "东协济祠",
        "author": "陈岩",
        "content": "新祠金碧照林丘，十五年前认昔游。\n月桂山茶分左右，满庭花事各春秋。",
        "dynasty": "宋",
        "collection_info": null
    },
    {
        "uuid": "8f6e05b77df9401316c3f6482b541f36",
        "title": "文殊峰",
        "author": "陈岩",
        "content": "佛法中存不二门，空然洗尽意根尘。\n山头日月如旋磨，照见光明示现身。",
        "dynasty": "宋",
        "collection_info": null
    },
    {
        "uuid": "f1c7f6589fd83e25f34275c11971e8dc",
        "title": "狮子行道峰",
        "author": "陈岩",
        "content": "佛力所至物皆化，看取南山金碧堆。\n林浮莽伏不衔毒，狮子昔曾行道来。",
        "dynasty": "宋",
        "collection_info": null
    },
    {
        "uuid": "39f4d679b15197203991a49706ac6d36",
        "title": "拱辰峰",
        "author": "陈岩",
        "content": "水合众流同赴海，山分一岭独朝天。\n居高素以谦为德，日月倾心斗极边。",
        "dynasty": "宋",
        "collection_info": null
    },
    {
        "uuid": "695f366f82a7aada34da054ccb486eb4",
        "title": "罗汉行道峰",
        "author": "陈岩",
        "content": "碧眼禅师锡振空，石头无路不相通。\n俯看尘世三千界，总在空花起灭中。",
        "dynasty": "宋",
        "collection_info": null
    },
    {
        "uuid": "b66073f14dba580f00eda716a6b54b06",
        "title": "螺髻峰",
        "author": "陈岩",
        "content": "山无重数总蟠青，直北孤峰最有情。\n天巧绾成螺髻样，梳云沐雨百娇生。",
        "dynasty": "宋",
        "collection_info": null
    },
    {
        "uuid": "b57080781e19a0e99b43bb861318d6b8",
        "title": "仙人塘",
        "author": "陈岩",
        "content": "陂塘一曲水泓澄，山簇瑶台十二层。\n剩脉余膏流不尽，芝田蕙圃岁常登。",
        "dynasty": "宋",
        "collection_info": null
    },
    {
        "uuid": "b3f1a04abc0e0b484b54deedcd016e21",
        "title": "石屋",
        "author": "陈岩",
        "content": "磊磈中间忽洞开，旧题字字照苍苔。\n只言如我贪山少，亦有游人先我来。",
        "dynasty": "宋",
        "collection_info": null
    },
    {
        "uuid": "c8a42fc4c7906e0fdb93d2b5c6561ac1",
        "title": "黄匏城",
        "author": "陈岩",
        "content": "草色浓于野烧烟，春风吹面午阴天。\n长江摇荡游人眼，兴在悠悠一雁边。",
        "dynasty": "宋",
        "collection_info": null
    },
    {
        "uuid": "ad5ad09fbe75e900cf73dedc1f0204bd",
        "title": "净信院",
        "author": "陈岩",
        "content": "来自青松翠竹关，秋风吹帽醉醒间。\n纷纷遮眼尘如海，拈起毫端又说山。",
        "dynasty": "宋",
        "collection_info": null
    },
    {
        "uuid": "47e3a1329a029765d9e4b2e574f00b7c",
        "title": "碧云庵",
        "author": "陈岩",
        "content": "常日双扉多不开，客须投分始相陪。\n庭前蓦地失松影，试问碧云何处来。",
        "dynasty": "宋",
        "collection_info": null
    },
    {
        "uuid": "44121b29c2e3ce50a1bd536cba290694",
        "title": "灵龟石",
        "author": "陈岩",
        "content": "巧石排成五总龟，人间无事不前知。\n如今已自灵于物，还记泥中曳尾时。",
        "dynasty": "宋",
        "collection_info": null
    },
    {
        "uuid": "1d90fc5ab9c6ec6698d3712e1155a85d",
        "title": "赤石绣石壁",
        "author": "陈岩",
        "content": "圣世承平百岁余，老翁因话建炎初。\n绿林躏藉人波迸，二壁中间各占居。",
        "dynasty": "宋",
        "collection_info": null
    },
    {
        "uuid": "cd42fc57cde1d855ca802bedecfbdcea",
        "title": "狮子峰",
        "author": "陈岩",
        "content": "懒上维摩室裏床，却来山顶现毫光。\n纷纷百兽俱驯伏，薝卜春风到处香。",
        "dynasty": "宋",
        "collection_info": null
    },
    {
        "uuid": "c0e94e852649d15e4efa3710a9846155",
        "title": "罗汉峰",
        "author": "陈岩",
        "content": "阅尽人间万劫尘，平生结习一无存。\n居山更向山头坐，兀兀真成不动尊。",
        "dynasty": "宋",
        "collection_info": null
    },
    {
        "uuid": "91192ccaa8ede6bf480267a1feaf3075",
        "title": "云峰  其一",
        "author": "陈岩",
        "content": "诘朝云出雨如倾，向晚云归日逗明。\n不比世间翻覆手，望云人要验阴晴。",
        "dynasty": "宋",
        "collection_info": null
    },
    {
        "uuid": "fc4cca7af5a5d70f1032edf9854c2b83",
        "title": "云峰  其二",
        "author": "陈岩",
        "content": "有动皆从静处生，岚光正与日争熏。\n山灵要眩游人眼，石缝中间旋出云。",
        "dynasty": "宋",
        "collection_info": null
    },
    {
        "uuid": "005961ad39ed0df9e5345285fcfc5d12",
        "title": "白鹤庙",
        "author": "陈岩",
        "content": "庙貌森严屋枕崖，地寒铺满纸钱灰。\n空明一碧秋如洗，若有神仙引鹤来。",
        "dynasty": "宋",
        "collection_info": null
    },
    {
        "uuid": "44f1ada3fda1e56cfd1169ab6a305dbb",
        "title": "资圣庵",
        "author": "陈岩",
        "content": "朝暮相依五老仙，鸟啼花落几何年。\n尘劳不到山深处，窗外日高人尚眠。",
        "dynasty": "宋",
        "collection_info": null
    },
    {
        "uuid": "354f1365e05c527a861b982e28efec06",
        "title": "忘归亭",
        "author": "陈岩",
        "content": "两袖飘飘恍欲仙，半醒半醉酒明船。\n太虚一室都无碍，皎月凉风石上眠。",
        "dynasty": "宋",
        "collection_info": null
    },
    {
        "uuid": "c87e8c63c7fc26d8c6be81ab7bf86a9b",
        "title": "百丈箭",
        "author": "陈岩",
        "content": "飞瀑舂撞破的余，速如蓬矢脱桑弧。\n谁知水底天吴伯，曾识人间金仆姑。",
        "dynasty": "宋",
        "collection_info": null
    },
    {
        "uuid": "2c1994c93d491ad566c1c40089f2838f",
        "title": "百丈潭",
        "author": "陈岩",
        "content": "目观溶溶眩水精，耳根虩虩受雷声。\n一杯更吸潭间味，併要胸中领此清。",
        "dynasty": "宋",
        "collection_info": null
    },
    {
        "uuid": "9465af48381be7a395b363a4f3997bc8",
        "title": "流觞濑",
        "author": "陈岩",
        "content": "四海秋风吹战尘，有来濯足到溪滨。\n天荒地老人间世，醉把流觞一笑春。",
        "dynasty": "宋",
        "collection_info": null
    },
    {
        "uuid": "0d39137292801a6d285638257b609967",
        "title": "石船涧",
        "author": "陈岩",
        "content": "不怕掀天浪拍春，石船繫在古溪滨。\n纵然水绕东流岸，犹胜虚舟误触人。",
        "dynasty": "宋",
        "collection_info": null
    },
    {
        "uuid": "6105cd63da850bac8ec12a6e81319c73",
        "title": "龙游涧",
        "author": "陈岩",
        "content": "龙蟠水底安于命，龙奋云间便自神。\n或跃或潜须早决，何须来往涧南滨。",
        "dynasty": "宋",
        "collection_info": null
    },
    {
        "uuid": "47ae475a904156572b2c8bbac5919894",
        "title": "嘉鱼池",
        "author": "陈岩",
        "content": "客有忘形物我间，寸丝不挂漫垂竿。\n游鱼得计洋洋乐，人作西方丙穴看。",
        "dynasty": "宋",
        "collection_info": null
    },
    {
        "uuid": "a8636d7b8f917b7d5cded0230fc91e38",
        "title": "祈雨坛",
        "author": "陈岩",
        "content": "万感生于一念间，炷香惊起老龙蟠。\n今年人协嘉鱼梦，荒却池前古石坛。",
        "dynasty": "宋",
        "collection_info": null
    },
    {
        "uuid": "0dfc8364a29e5f997e78e5211ecb0ec6",
        "title": "普贤台",
        "author": "陈岩",
        "content": "石台宿草几年荒，不比维摩狮子床。\n大士向来曾晏坐，是身如电暗回光。",
        "dynasty": "宋",
        "collection_info": null
    },
    {
        "uuid": "4129c2a398cab15735f46ecd0ff5275d",
        "title": "净居院",
        "author": "陈岩",
        "content": "缭白萦青照眼波，芙蓉出没在天河。\n不因云影閒来去，安得春山态度多。",
        "dynasty": "宋",
        "collection_info": null
    },
    {
        "uuid": "e7b8d36c46c2bd5e8fbc6f6554bd94cb",
        "title": "菖蒲涧",
        "author": "陈岩",
        "content": "膜外浮云不较多，只将无事养天和。\n生来懒觅仙人药，九节菖蒲奈我何。",
        "dynasty": "宋",
        "collection_info": null
    },
    {
        "uuid": "1464800e83003a003e68cecedc51ec18",
        "title": "迭石塔",
        "author": "陈岩",
        "content": "无復晨钟暮鼓声，慧云犹护法灯明。\n佛乘大有扶持力，旧塔虽欹不解倾。",
        "dynasty": "宋",
        "collection_info": null
    },
    {
        "uuid": "5368af2758ae16e7377fe6616152a7d7",
        "title": "双石岩",
        "author": "陈岩",
        "content": "旧日禅扉松竹幽，寺移西去几经秋。\n谁知一匝枯茅地，曾是谈经石点头。",
        "dynasty": "宋",
        "collection_info": null
    },
    {
        "uuid": "03fba77e712b7edf3975181b9872a9b6",
        "title": "漱玉滩",
        "author": "陈岩",
        "content": "水石相逢骤作声，铿然律吕自天成。\n山中纵乏知音听，亦有流鱼傍岸行。",
        "dynasty": "宋",
        "collection_info": null
    },
    {
        "uuid": "c4cf77b6c2ac1c497dabe592a3a7af60",
        "title": "东阳涧",
        "author": "陈岩",
        "content": "涧平如刬水流迟，湛碧溶溶可染衣。\n白石栏边人不到，月明风细一鸥飞。",
        "dynasty": "宋",
        "collection_info": null
    },
    {
        "uuid": "33d62b886806c5b78f134c2a1ab64d31",
        "title": "法乐院",
        "author": "陈岩",
        "content": "无住师参第一禅，指开古洞秀岩天。\n东扶西倒都休问，且结人间见在缘。",
        "dynasty": "宋",
        "collection_info": null
    },
    {
        "uuid": "648a9ff41d8fb65b03a6cf832226dc0b",
        "title": "琉璃滩",
        "author": "陈岩",
        "content": "青碧琉璃手可拈，寒花多在雨中添。\n高风不捲银河浪，仿佛康王谷裏帘。",
        "dynasty": "宋",
        "collection_info": null
    },
    {
        "uuid": "1b0fa43a94c738f4c1caa77a77d4e32a",
        "title": "齐云岭",
        "author": "陈岩",
        "content": "金阙瑶阶路不迷，白云翠岭一般齐。\n我今要达参寥境，借作凌虚万丈梯。",
        "dynasty": "宋",
        "collection_info": null
    },
    {
        "uuid": "7bdfd54146b6c033f9d1cd726cd212d9",
        "title": "老人峰",
        "author": "陈岩",
        "content": "佝偻形容古貌浑，旁连众岭似儿孙。\n荒山太古万万古，眼见游人来几番。",
        "dynasty": "宋",
        "collection_info": null
    },
    {
        "uuid": "87fea22edea00d6d01be379e592aef1a",
        "title": "天柱峰  其一",
        "author": "陈岩",
        "content": "直拄虚空倚不斜，上通绛阙玉皇家。\n若移此柱天西北，炼石无功说女娲。",
        "dynasty": "宋",
        "collection_info": null
    },
    {
        "uuid": "adca32f8405cf4b95185caa8e493a9b9",
        "title": "天柱峰  其二",
        "author": "陈岩",
        "content": "鬼烂神焦不救燃，岂知此柱固依然。\n九关尝藉扶持力，肯信人间有杞天。",
        "dynasty": "宋",
        "collection_info": null
    },
    {
        "uuid": "6747cbc403a236ba5f244dbe7b8a58da",
        "title": "闳肃书堂",
        "author": "陈岩",
        "content": "人生随遇是行藏，最有山灵引兴长。\n安得居乡伯休父，再来闳肃旧书堂。",
        "dynasty": "宋",
        "collection_info": null
    },
    {
        "uuid": "29f08748de6ac47c785dce639b0065d7",
        "title": "列仙峰",
        "author": "陈岩",
        "content": "笑闯黄冠高切云，前携后掖互相亲。\n我来历历披云看，试问肩随是几人。",
        "dynasty": "宋",
        "collection_info": null
    },
    {
        "uuid": "d3e45d5f52ed719e60c463d9addbcd22",
        "title": "玉甑峰",
        "author": "陈岩",
        "content": "茹芝仙客老仙乡，浄尽人间粒食肠。\n玉甑岂能无用处，几番与世熟黄粱。",
        "dynasty": "宋",
        "collection_info": null
    },
    {
        "uuid": "20a411fd16cc1d2ff2bef5dfc67844b2",
        "title": "净巾石",
        "author": "陈岩",
        "content": "炯炯豁开明镜台，是中无处着尘埃。\n平生心地常如此，何暇频频拂拭来。",
        "dynasty": "宋",
        "collection_info": null
    },
    {
        "uuid": "30201e8a2aae704a8e3c4cd1e102b852",
        "title": "最胜亭",
        "author": "陈岩",
        "content": "烟收雾敛翠成围，来助幽亭眼界奇。\n衲子苦于山索句，棱棱瘦骨不禁诗。",
        "dynasty": "宋",
        "collection_info": null
    },
    {
        "uuid": "4e5c6bbfd0760545d5638d727a3ac500",
        "title": "滴翠峰",
        "author": "陈岩",
        "content": "春气熏空草木浮，绿云冉冉起山头。\n岚光浥翠浓于染，润入衣襟冷欲秋。",
        "dynasty": "宋",
        "collection_info": null
    },
    {
        "uuid": "298daae6c1a1ec57f6a016253c61e8c0",
        "title": "天柱庵",
        "author": "陈岩",
        "content": "石壁参天驻冷云，一声幽鸟忽惊人。\n庵前庵后山如旧，朽柏年来不再春。",
        "dynasty": "宋",
        "collection_info": null
    },
    {
        "uuid": "e2118633e673d46a3a48dfb78505e163",
        "title": "翠峰庵",
        "author": "陈岩",
        "content": "缚屋山中数十年，薙茅诛棘旋开田。\n何须折柳溪边去，枯木寒林总是禅。",
        "dynasty": "宋",
        "collection_info": null
    },
    {
        "uuid": "9286e5df82448ab6df30788fe77e379e",
        "title": "透碧岩",
        "author": "陈岩",
        "content": "空洞玲珑万石攒，中间逗入翠光寒。\n人来坐对山无语，表裏虚明不碍观。",
        "dynasty": "宋",
        "collection_info": null
    },
    {
        "uuid": "876b697a11c3e58635c2ce6bf4f48cde",
        "title": "石牌峰",
        "author": "陈岩",
        "content": "山断空青近玉京，一牌就石琢磨成。\n烟揩雾拭明如镜，留与游人记姓名。",
        "dynasty": "宋",
        "collection_info": null
    },
    {
        "uuid": "e547638aea3d6257ea9e656d2f2b030b",
        "title": "展旗峰",
        "author": "陈岩",
        "content": "山形南去疾如驰，高处展开三丈旗。\n山下行人争指似，龙蛇影动夕阳时。",
        "dynasty": "宋",
        "collection_info": null
    },
    {
        "uuid": "cc3f8394db07107222192e05c92f30e2",
        "title": "梅花峰",
        "author": "陈岩",
        "content": "僵立枯梢带雪霜，至今阴极动潜阳。\n不嫌孤寂无人到，一点春风万壑香。",
        "dynasty": "宋",
        "collection_info": null
    },
    {
        "uuid": "905c2e608c97ff6a4eb1a250da36bbcb",
        "title": "钵盂峰",
        "author": "陈岩",
        "content": "农家辛苦靳逢年，谁似僧家饱饭眠。\n留得巾盂为老伴，丰年常在粥盂边。",
        "dynasty": "宋",
        "collection_info": null
    },
    {
        "uuid": "399e20b0bf7069534d0f2655d0444f69",
        "title": "邃谷岩",
        "author": "陈岩",
        "content": "千古尝留一窖冰，女萝簳竹锁寒阴。\n仙人肯为游人出，试问中间若许深。",
        "dynasty": "宋",
        "collection_info": null
    },
    {
        "uuid": "b5c34a01953b92db4d29fb5ca4a7a06e",
        "title": "翠屏峰",
        "author": "陈岩",
        "content": "削玉横陈开翠屏，东西有路总堪登。\n向来同识春山面，犹有苍苍九节藤。",
        "dynasty": "宋",
        "collection_info": null
    },
    {
        "uuid": "0435571b24b604227e71568d769570d2",
        "title": "香林峰",
        "author": "陈岩",
        "content": "几许山花照夕阳，不栽不植自芬芳。\n林梢一点风微起，吹作人间百合香。",
        "dynasty": "宋",
        "collection_info": null
    },
    {
        "uuid": "10e8435a587d1e7b1d8afd3f4e31046e",
        "title": "煎茶峰",
        "author": "陈岩",
        "content": "缓火烘来活水煎，山头卓锡取清泉。\n品茶懒检茶经看，舌本无非有味禅。",
        "dynasty": "宋",
        "collection_info": null
    },
    {
        "uuid": "f2da2d986eeedb8247bb73b53e1cf607",
        "title": "金光洞",
        "author": "陈岩",
        "content": "神剜鬼划剧幽深，门外藤萝浅结阴。\n洞裏金仙十年坐，湛然认得本来心。",
        "dynasty": "宋",
        "collection_info": null
    },
    {
        "uuid": "c3d3ea1d75ffac16aa08113c6912e9b6",
        "title": "黄石溪",
        "author": "陈岩",
        "content": "平田千亩万山中，水脉高低处处通。\n黄石一溪三十里，暖风吹动稻花丛。",
        "dynasty": "宋",
        "collection_info": null
    },
    {
        "uuid": "2d46e9f831ffc8ed84033d6782cb0908",
        "title": "南阳涧",
        "author": "陈岩",
        "content": "人家四散占荒丘，晓夜悲鸣涧水流。\n点点寒鸦来不尽，昏云颓日古猷州。",
        "dynasty": "宋",
        "collection_info": null
    },
    {
        "uuid": "d31b15a38eee5381521169bacb2d84cd",
        "title": "卧龙庵",
        "author": "陈岩",
        "content": "孔明西去终扶汉，散骑南来莫拯唐。\n同是卧龙殊用舍，古今易地两南阳。",
        "dynasty": "宋",
        "collection_info": null
    },
    {
        "uuid": "22e2bfe31f55a2ddcee76166bea21e2e",
        "title": "古仙峰",
        "author": "陈岩",
        "content": "日薄烟低莽苍间，古仙相望白云端。\n山中倘有安期枣，觅取归来当晚餐。",
        "dynasty": "宋",
        "collection_info": null
    },
    {
        "uuid": "695f36bba93767ae83920c552e6dbb92",
        "title": "古仙洞",
        "author": "陈岩",
        "content": "风袅藤萝水舞苔，洞门常闭不常开。\n草根满地皆灵药，彭祖偓佺曾到来。",
        "dynasty": "宋",
        "collection_info": null
    },
    {
        "uuid": "824bc4a11afeab607f0fd354747b9ed0",
        "title": "五台明智院",
        "author": "陈岩",
        "content": "前冈后陇尽纡余，岚影烟光半有无。\n山脚断边开古剎，五台分布似连珠。",
        "dynasty": "宋",
        "collection_info": null
    },
    {
        "uuid": "3f9dcf1c6cf43a70fdd5fbe667bea1aa",
        "title": "曹山延寿院",
        "author": "陈岩",
        "content": "三角坳泓一角亏，其间浊水照摩尼。\n风幡不动炉烟直，正是僧禅定起时。",
        "dynasty": "宋",
        "collection_info": null
    },
    {
        "uuid": "40b3e3e75784cc17be7790e409517787",
        "title": "秀华亭",
        "author": "陈岩",
        "content": "瘦田糁糁豆花明，冷径毵毵柏叶清。\n何处路通云际寺，山人指我秀华亭。",
        "dynasty": "宋",
        "collection_info": null
    },
    {
        "uuid": "67392717edd218888a6d103c9a8f1273",
        "title": "玉田庄",
        "author": "陈岩",
        "content": "妇馌夫耕笑语喧，地平一望暖生烟。\n得毋刬草来寻璧，好倩山家护玉田。",
        "dynasty": "宋",
        "collection_info": null
    },
    {
        "uuid": "51fd1c954b692470c7a339112ea3d929",
        "title": "龟山崇寿院",
        "author": "陈岩",
        "content": "白云起处着招提，一岭嵯峨众岭低。\n多少山间好风景，人来先看蒋公题。",
        "dynasty": "宋",
        "collection_info": null
    },
    {
        "uuid": "2ce6b261f368c79292d80d4c519b018e",
        "title": "白龟泉",
        "author": "陈岩",
        "content": "白龟摆脱泥涂辱，步入金莲佛道场。\n玉水迸流山石裂，有灵初不为刳肠。",
        "dynasty": "宋",
        "collection_info": null
    },
    {
        "uuid": "fe6b1e5fb8beaed77cc3ff82ceb2a3d2",
        "title": "静观亭",
        "author": "陈岩",
        "content": "打围行蚁时时战，触纸痴蝇日日钻。\n有客云山深处卧，静中回向此心观。",
        "dynasty": "宋",
        "collection_info": null
    },
    {
        "uuid": "d44085caf41bf3f88de80f736f9851c5",
        "title": "圣泉院",
        "author": "陈岩",
        "content": "释子亲传马祖衣，枯藤来此卓烟霏。\n斓斑锦石寒泉底，湛碧中涵五色辉。",
        "dynasty": "宋",
        "collection_info": null
    },
    {
        "uuid": "0a4e298ccd401183757fc08c833905ed",
        "title": "览胜亭",
        "author": "陈岩",
        "content": "亭中妙墨粲于珍，添得一番山色新。\n幽坐看来如看画，我今欲画恨无人。",
        "dynasty": "宋",
        "collection_info": null
    },
    {
        "uuid": "72584799f5bd3c0143697d6766e972dc",
        "title": "缟溪",
        "author": "陈岩",
        "content": "风信吹凉入鬓清，悠然目送一鸥轻。\n鸥飞不尽天回影，练色波光曳曳明。",
        "dynasty": "宋",
        "collection_info": null
    },
    {
        "uuid": "58c2b85ae29eb3b245de5066fd6109c7",
        "title": "观音岩",
        "author": "陈岩",
        "content": "一性圆时万境通，三生绮念堕真空。\n如今举眼无非佛，身在光明法界中。",
        "dynasty": "宋",
        "collection_info": null
    },
    {
        "uuid": "f918b1af8e243a67fe78c35327e14488",
        "title": "拾宝岩",
        "author": "陈岩",
        "content": "梵王住在光明殿，万宝真同瓦砾看。\n玉块金沙随地有，好来撷取入中单。",
        "dynasty": "宋",
        "collection_info": null
    },
    {
        "uuid": "093570c1e80f06c9553d1e1f70646b2c",
        "title": "望仙祠",
        "author": "陈岩",
        "content": "岚翠相迎一笑中，窅然想见旧仙踪。\n纷纷云气蓬莱近，目断前山几十重。",
        "dynasty": "宋",
        "collection_info": null
    },
    {
        "uuid": "0222bdd5ee2966bbce7a0c92e2faf72a",
        "title": "访山亭",
        "author": "陈岩",
        "content": "又拚十日作山行，去路一程高一程。\n三十年游游未了，青山应笑白髭生。",
        "dynasty": "宋",
        "collection_info": null
    },
    {
        "uuid": "0b9ed65ea17741216bb48455a7972efd",
        "title": "蜃蟠岭",
        "author": "陈岩",
        "content": "迤逦冈峦迅下驰，萦回蟠结几蛟螭。\n终然鼓勇归沧海，只待风雷借便时。",
        "dynasty": "宋",
        "collection_info": null
    },
    {
        "uuid": "c591548ab9a1759d97ddf9cec530ecb8",
        "title": "龙潭利众院",
        "author": "陈岩",
        "content": "日涵林壑紫光凝，草动花翻气似蒸。\n胜地刬开鼪鼬径，数间松屋住残僧。",
        "dynasty": "宋",
        "collection_info": null
    },
    {
        "uuid": "a4d5e3ec86dc49a9ca594aedaa9d4311",
        "title": "曹溪",
        "author": "陈岩",
        "content": "近水人家自是奇，水成湾处各开扉。\n波光一片青铜镜，无数文禽照影飞。",
        "dynasty": "宋",
        "collection_info": null
    },
    {
        "uuid": "6ad24a2dcfb37ba3d1acd31d56538b3b",
        "title": "黄粒稻",
        "author": "陈岩",
        "content": "紫芒金粒动秋风，三月腰鎌捲地空。\n农事倦时天与力，机舂相继便论功。",
        "dynasty": "宋",
        "collection_info": null
    },
    {
        "uuid": "15a150b0b933a0e2d02d4c4ee127b7ef",
        "title": "金地茶",
        "author": "陈岩",
        "content": "瘦茎尖叶带余馨，细嚼能令困自醒。\n一段山间奇绝事，会须添入品茶经。",
        "dynasty": "宋",
        "collection_info": null
    },
    {
        "uuid": "496d2e460c78630033437ac722fd5f67",
        "title": "五钗松",
        "author": "陈岩",
        "content": "五股钗松黛色鲜，山家插鬓不成妍。\n道人见了都无用，付与云鬟雾鬓仙。",
        "dynasty": "宋",
        "collection_info": null
    }
]