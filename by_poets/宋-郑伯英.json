[
    {
        "uuid": "faefe49d9e2637fbaa6644e35387818b",
        "title": "自新昌入天台",
        "author": "郑伯英",
        "content": "升高无过胡孙擂，行险胜于老鼠梯。\n何事将身来试此，要参大士石桥西。",
        "dynasty": "宋",
        "collection_info": null
    },
    {
        "uuid": "aa3008476b6446ca1d3b915284e8f042",
        "title": "石桥煎茶",
        "author": "郑伯英",
        "content": "白髮青衫故倦游，何人能办钓鳌鈎。\n却逢大士开青眼，现出茶花五百瓯。",
        "dynasty": "宋",
        "collection_info": null
    },
    {
        "uuid": "b6a061900ae8afa0bd3ddaaaac8cb16b",
        "title": "放龟",
        "author": "郑伯英",
        "content": "城中有四灵，麟凤神龙龟。\n凤翔兮千仞，麟兮不可羁。\n天用莫如龙，在在风云随。\n拙哉老督邮，何时列于斯。\n浪言莲上巢，甘作床下支。\n床支木为辱，刳剔良可悲。\n陂塘溢春水，爬沙闯晴曦。\n渔师舍网罟，掇取如拾遗。\n解甲伏碪砆，哀鸣极呜咿。\n卜师更安忍，钻灼无完肌。\n有身不自灵，昔闻今见之。\n百金出敝楮，骈首还清漪。\n千岁善保汝，左顾非我期。\n愿言贻日者，吉凶访藂蓍。",
        "dynasty": "宋",
        "collection_info": null
    },
    {
        "uuid": "a10dcdac4212847a99234cee24a0fd01",
        "title": "和清卿雪溪泛舟晚登华盖亭",
        "author": "郑伯英",
        "content": "满江风雨酿清愁，坐啸烟波一叶舟。\n目送飞花千里去，身随空碧一鸥浮。\n兜罗世界成游戏，欵乃声中自唱酬。\n试问剡溪回棹客，可能乘兴上南楼。",
        "dynasty": "宋",
        "collection_info": null
    },
    {
        "uuid": "9073df2301643f85050a816ab1eab0fa",
        "title": "清明泛舟",
        "author": "郑伯英",
        "content": "风雨连朝忽转晴，天还着意作清明。\n簿书共了公家事，尊酒聊酬我辈情。\n花却余寒红尚瘦，柳融初日黛犹轻。\n一年春事纔如许，又作明朝祓禊行。",
        "dynasty": "宋",
        "collection_info": null
    }
]