[
    {
        "title": "郊祀庆成诗",
        "author": "陈襄",
        "content": "皇帝即位，厉精求治。\n翼翼兢兢，以畏天异。\n乃见宗庙，乃严郊祭。\n赫赫烈祖，陟配上帝。\n皇帝肇祀，心虔诚至。\n斋居撤膳，夙兴弗寐。\n不履黄道，不御小次。\n出宿于庙，阴雨翳翳。\n既其徂郊，日出晰晰。\n登丘奏假，天地澄霁。\n礼终乐阕，神贶来暨。\n皇帝还跸，千乘万骑。\n雷动天旋，臣民欣慰。\n御楼肆赦，躬册丹地。\n恩流泽洽，周匝无际。\n惟诚感神，惟德销沴。\n皇帝能飨，时赐坐致。\n臣愿皇帝，事天寅畏。\n左右惟贤，安民惟惠。\n无咈忠谏，无轻政事。\n日新一日，庶答天意。",
        "dynasty": "宋",
        "collection_info": null
    },
    {
        "title": "洛阳曲",
        "author": "陈襄",
        "content": "有客顿征辔，暮宿洛阳堤。\n洛阳繁华地，慨然心伤悲。\n忆昔季伦家，朱门鼎贵时。\n锦步四十里，冠盖相追随。\n宠移百琲珠，醉击珊瑚枝。\n一旦委沟壑，身随朝露晞。\n绮楼自颠仆，金谷无人归。\n绿珠千古魂，散作香尘飞。\n荒榛塞中道，惟有寒螀啼。\n嗟哉百世后，骄奢徒尔为。",
        "dynasty": "宋",
        "collection_info": null
    },
    {
        "title": "人生天地间",
        "author": "陈襄",
        "content": "天无私覆心，地无私载德。\n人生天地间，荣辱何相隔。\n农者不释耒，朱门列鼎食。\n巧妇不下机，公子罗纨饰。\n富贵岂劳心，饥寒空努力。\n惟有北邙山，冢墓皆荆棘。",
        "dynasty": "宋",
        "collection_info": null
    },
    {
        "title": "天道不可跻",
        "author": "陈襄",
        "content": "天道不可跻，以其高且危。\n地道不可寻，以其幽且深。\n土圭测日影，可以分照临。\n桐鱼击石鼓，可以求声音。\n嗟夫世之人，不知方寸心。",
        "dynasty": "宋",
        "collection_info": null
    },
    {
        "title": "古剑谢李惟肖示所业",
        "author": "陈襄",
        "content": "天工铸剑挺锋铓，洪炉百炼金为刚。\n闪铄神锤飞电光，磨砺七彩成文章。\n丰城地僻沦精久，紫气雄雄射星斗。\n未得神功倚天外，一朝误入张华手。\n青霜为锷宝为环，有时捧出黄金盘。\n万灵照灼妖氛走，天地无光秋水寒。\n闻道华阴有奇土，试拭繁星袖中舞。\n风胡侧目观如堵，一唱人间万金贾。\n夜来几度风雷嗔，雌雄出没光如神。\n来年决定化平津，坐中有客攀龙鳞。",
        "dynasty": "宋",
        "collection_info": null
    },
    {
        "title": "送郑洙赴举",
        "author": "陈襄",
        "content": "天上奎星专主文，地下嵩岳惟降神。\n含灵孕粹五百载，挺然间出非常人。\n荥阳才子东山客，满腹精神太英特。\n掞天辞藻驾曹王，炙地声华压元白。\n等閒奋笔摛鸾龙，烟霄凛凛横辞锋。\n稷下千人摧劲敌，昂头不敢争英雄。\n吾皇新命招宏博，紫宙风清飞一鹗。\n骊龙卧起沧海空，灿灿灵珠光满握。\n明年二月春水来，桃花浪起龙门开。\n青云岐路无多地，定须迅击狂风雷。",
        "dynasty": "宋",
        "collection_info": null
    },
    {
        "title": "苦热谣",
        "author": "陈襄",
        "content": "瑶姬不下巫阳台，山屏曙色连云开。\n瞥见羲和整朝驭，放出金乌天上来。\n炎炎六月方凝暑，天地生成渴霖雨。\n呼号缩手太无端，憔悴群芳不为主。\n吾当化出冲天羽，上与天公振雷鼓。\n迴却日轮，叱开水府。\n六龙驱下饮洪涛，大作寒霖济区宇。",
        "dynasty": "宋",
        "collection_info": null
    },
    {
        "title": "喜雪",
        "author": "陈襄",
        "content": "有客何方来，粲然游我庭。\n推户出见之，颜色如瑶英。\n问之不吾语，微风若闻声。\n曰予朔方士，饮子南方名。\n万里不相识，修涂一来经。\n闻子官大府，高车尘冥冥。\n有言未尝吐，低头敛光精。\n西人趋向异，念予孤蒙行。\n我欲友其德，顾己鸿毛轻。\n予起谢不敏，过辞非予聆。\n感子虚白德，来化纯愚诚。\n高风激万世，凛如伯夷清。\n留子永今日，愿言报英琼。",
        "dynasty": "宋",
        "collection_info": null
    },
    {
        "title": "通判国博命赋假山",
        "author": "陈襄",
        "content": "去年水潦百谷死，居民无食食糟秕。\n州之饿者数千人，黄岩之民犹倍蓰。\n携持老少出城郭，尽撤墙屋无居止。\n鬻妻弃子人不售，价例不復论羊豕。\n白日市井闻号叫，夜堆廊庑如虫豸。\n县官哀怜发赈救，一饭纔得一盂尔。\n出门未暇充喉咽，已有数十填沟水。\n我时过之不忍顾，往往悲咽胸填委。\n岂无智虑裨万一，远地不得号君耳。\n钱侯作倅忠且仁，悲怜饿殍如亲子。\n日开官廪与之食，又令豪右发储峙。\n昨日驰书白转运，披陈肝肾献金矢。\n更乞兵储二万斛，民之大命方有倚。\n侯从新年作假山，自闻民饥不得视。\n非无泉石可般乐，人今方瘁何能喜。\n愿侯勿遽爱此山，念此膢腊存狐蚁。\n天无疫疠五谷熟，生者保聚归田里。\n此山之石坚不坚，将与侯德无穷已。",
        "dynasty": "宋",
        "collection_info": null
    },
    {
        "title": "送李惟肖尉尤溪",
        "author": "陈襄",
        "content": "朝廷厌烦苛，往还按察诏。\n四方小大官，政恶日无谯。\n悲哉穷远民，天耳不可嘂。\n讼争细毛髪，吏议举烽爝。\n追胥烦闾里，符牒纷以照。\n利手肆拂撄，百巧凿孔窍。\n齐氓一扰攘，沸若烹鲜铫。\n上下漫不省，鳏寡日相弔。\n咨嗟梦得材，连蹇十铨调。\n今復欎不施，一尉滨海峤。\n蠢兹尤溪民，习俗攻险僄。\n尺表易为直，长戈固难掉。\n吾闻政无小，媺恶出号召。\n虽尔主盗官，操权宁非要。\n近岁民艰食，群小屡轩趒。\n挥刀力诛锄，加以原火燎。\n政令务宽简，威肃宜震曜。\n武事戒不习，贱策贵前料。\n山林剔逋逃，道路剪攻剽。\n食禁宁疏网，私兵勿容鞘。\n尝闻伍保法，慎置理宜妙。\n法至姦可革，无事省巡徼。\n勿嗟厥位淹，十室聊歌笑。\n往矣有吾民，疮痍方尔疗。",
        "dynasty": "宋",
        "collection_info": null
    },
    {
        "title": "病骥",
        "author": "陈襄",
        "content": "骐骥出大野，天姿非权奇。\n俄然病槽厩，筋力不克施。\n世人不识马，共以驽骀期。\n刍菽不得饱，膏砭不得医。\n伯乐闻骥病，中心始怀疑。\n及观果无妄，引衔脱其羁。\n骐骥心感激，双瞳雨淋离。\n怀恩未能报，举声一鸣悲。\n马得起此疾，上争灵乌驰。\n朝出扶桑野，暮扳邓林枝。\n追随日月下，独立寒且饥。\n此力岂足诧，愿酬主人知。",
        "dynasty": "宋",
        "collection_info": null
    },
    {
        "title": "幽菊燕贡士  其一",
        "author": "陈襄",
        "content": "有幽斯菊，濯濯其芳。\n烝尔髦士，惟其修兮，有美于乡。\n燕，予无以说兮，惟醴之觞。",
        "dynasty": "宋",
        "collection_info": null
    },
    {
        "title": "幽菊燕贡士  其二",
        "author": "陈襄",
        "content": "有幽斯菊，烨烨其华。\n烝尔髦士，惟其施兮，有显于家。\n往，予无以将兮，惟古之歌。",
        "dynasty": "宋",
        "collection_info": null
    },
    {
        "title": "送关都官致仕  其一",
        "author": "陈襄",
        "content": "鸿鸟于飞，归戾于泽。\n君子于田，亦适维则。\n旅力不愆，曷云其极。",
        "dynasty": "宋",
        "collection_info": null
    },
    {
        "title": "送关都官致仕  其二",
        "author": "陈襄",
        "content": "庶民之耋，职自为愚。\n君子之耋，其德有濡。\n旅力不愆，曷云其劬。",
        "dynasty": "宋",
        "collection_info": null
    },
    {
        "title": "送关都官致仕  其三",
        "author": "陈襄",
        "content": "有坚松柏，君子斧之。\n有实秠稷，农夫有之。\n天子有老，曷其与归。",
        "dynasty": "宋",
        "collection_info": null
    },
    {
        "title": "送关都官致仕  其四",
        "author": "陈襄",
        "content": "野有白驹，来食我麰。\n君子之往，胡为不留。\n我心悠悠，为天子忧。",
        "dynasty": "宋",
        "collection_info": null
    },
    {
        "title": "祈雨",
        "author": "陈襄",
        "content": "庆历甲申岁，旱极忧民田。\n农夫不得耕，相顾愁凶年。\n帝心恐民忧，诏遣祈山川。\n郡国举祀典，斋戒陈豆笾。\n望祭復雩龙，祷之必精虔。\n经旬杳无报，旱气增于前。\n菑田扬飞尘，井谷无寸泉。\n炎炎天地中，草木皆欲燃。\n俗云有鳗鱼，灵异古所传。\n太守顺民心，命驾而迎焉。\n乐以钟鼓音，熏以沈檀烟。\n儵惊西郊寒，霭霭离山巅。\n急雨下滂沱，迅雷亦填填。\n须臾畎亩盈，一境皆欣然。\n始为穴中鱼，窃弄阴阳权。\n山川岂无神，不能通于天。\n蛟龙岂无灵，不能兴于渊。\n有若赏罚柄，反使奸臣专。",
        "dynasty": "宋",
        "collection_info": null
    },
    {
        "title": "寄弟衮",
        "author": "陈襄",
        "content": "作诗寄弟衮，写我心之幽。\n比闻堂上安，读书可优游。\n昨者得兄书，言汝看蔡侯。\n蔡侯实君子，小善固所收。\n知汝言可否，果闻书相酬。\n蔡侯读吾策，言语何赘疣。\n吾言至草略，闻说畏可羞。\n昨又得汝书，嗟汝诚拙谋。\n自言已可进，曾知易春秋。\n人不患无位，患己德不修。\n古人亦有言，富贵焉可求。\n吾初将移任，将白高与刘。\n恐人不我知，自后遽止休。\n前时陆通判，令我速置邮。\n吾诚欲求之，岂自无舌喉。\n奈何不为耳，死且垂直鈎。\n自吾到山冶，于物无侵牟。\n小民得辛苦，稍稍知饶优。\n官家足厚利，私亦不怨尤。\n福哥卖银矿，军人却首偷。\n案成被官杖，鞭棰见血流。\n私恩重血肉，官法难庇庥。\n此奴实痴戆，教诲不转头。\n吾心不乐此，疾病苦未瘳。\n淹忽两月余，读易未一周。\n夜思梦还家，朝食不满瓯。\n为吾告兄长，选试在今秋。\n汝姑事恬尚，不忘在轲丘。\n寿姊可出嫁，言容常婉柔。\n教招宁螺妹，掺掺缝衣裘。\n无令泽孙散，照管六与留。\n吾归见汝时，一一诉所忧。",
        "dynasty": "宋",
        "collection_info": null
    },
    {
        "title": "送章舍人知汝州",
        "author": "陈襄",
        "content": "神马产渥洼，举世盖云罕。\n使之循蚁封，曾不逮驽款。\n丈夫怀义命，所学务充满。\n惟忧用舍非，富贵庸可算。\n吾君优辅郡，责任地非散。\n牛刀久投虚，足以导大窾。\n孟轲言仁术，民事戒毋缓。\n矧兹凋瘵余，食馁衣不暖。\n厚生为政先，聚敛吾徒短。\n归来奏优课，行道非迟晚。",
        "dynasty": "宋",
        "collection_info": null
    },
    {
        "title": "楼上曲",
        "author": "陈襄",
        "content": "金徒抱箭寒更起，寂寞孤城一千里。\n姮娥擎出月华来，白玉楼台莹如水。\n上有佳人红粉妆，妙年学得吹霓裳。\n呼儿将出紫玉笛，一声天外流宫商。\n清商欲尽何幽咽，曲调不成声断绝。\n罗衣掩泪愁向天，手把瑶华歌一阕。\n寒蟾出兮明星稀，良人阻兮天一涯。\n凭轩遥望兮心伤悲，愿随鸿鹄兮高飞。",
        "dynasty": "宋",
        "collection_info": null
    },
    {
        "title": "荔枝歌",
        "author": "陈襄",
        "content": "番禺地僻岚烟锁，万树纍纍产嘉果。\n汉宫坠落金茎露，秦城散起骊山火。\n炎炎六月朱明天，映日仙枝红欲燃。\n自古清芬不能遏，留得嘉名为椹仙。\n上皇西去杨妃死，蛮海迢迢千万里。\n华清宫阙阒无人，南来不见红尘起。\n至今荣植遍闽州，离离朱实繁星稠。\n一日为君空变色，千里凭谁速置邮。\n可怜锦幄神仙侣，为饮凝浆涤烦暑。\n绮筵不惜十千钱，酩酊秦楼桂花醑。\n秦楼女子绣罗裳，凤箫呜咽流宫商。\n醉歌一曲荔枝香，席上少年皆断肠。",
        "dynasty": "宋",
        "collection_info": null
    },
    {
        "title": "对酒歌",
        "author": "陈襄",
        "content": "我闻灵鰲万丈居海宫，峨峨头戴三神峰。\n匣有神刀刃如雪，便欲鲙之雕俎中。\n又闻银涛一派天上来，寒光湛湛浸瑶魁。\n心有穷愁万余斛，便欲沃为三两杯。\n无人为把天关叩，不放金乌飞、玉兔走。\n大嚼一脔肉，满酌十分酒。\n然后酩酊归醉乡，不问其天之高、地之厚。",
        "dynasty": "宋",
        "collection_info": null
    },
    {
        "title": "古灵山试茶歌",
        "author": "陈襄",
        "content": "乳源浅浅交寒石，松花坠粉愁无色。\n明星玉女跨神云，斗剪轻罗缕残碧。\n我闻峦山二月春方归，苦雾迷天新雪飞。\n仙鼠潭边兰草齐，露牙吸尽香龙脂。\n辘轳绳细井花暖，香尘散碧琉璃椀。\n玉川冰骨照人寒，瑟瑟祥风满眼前。\n紫屏冷落沈水烟，山月堂轩金鸭眠。\n麻姑痴煮丹峦泉，不识人间有地仙。",
        "dynasty": "宋",
        "collection_info": null
    },
    {
        "title": "登彼公堂燕贡士  其一",
        "author": "陈襄",
        "content": "登彼公堂，维水汤汤。\n君子燕湑，其言有章。",
        "dynasty": "宋",
        "collection_info": null
    },
    {
        "title": "登彼公堂燕贡士  其二",
        "author": "陈襄",
        "content": "登彼公堂，有松有柏。\n君子燕湑，其仪孔特。",
        "dynasty": "宋",
        "collection_info": null
    },
    {
        "title": "登彼公堂燕贡士  其三",
        "author": "陈襄",
        "content": "登彼公堂，维山崔嵬。\n君子燕湑，其志不回。",
        "dynasty": "宋",
        "collection_info": null
    },
    {
        "title": "登彼公堂燕贡士  其四",
        "author": "陈襄",
        "content": "登彼公堂，鸿飞戾止。\n君子燕湑，维其不已。",
        "dynasty": "宋",
        "collection_info": null
    },
    {
        "title": "游宜兴法藏院观桂紫菊花",
        "author": "陈襄",
        "content": "山茶花开菊花紫，青桂童童立花裏。\n柔姿翠干已可怜，更傍幽丛看花蕊。\n山僧揖我临阶坐，眼到栏边心即喜。\n便欲携归种郡斋，忍令此地风烟埋。",
        "dynasty": "宋",
        "collection_info": null
    },
    {
        "title": "潘家山同章衡诸生饮次行令探得隠君子为章衡搜出故赋诗云",
        "author": "陈襄",
        "content": "吾闻隠君子，大隠廛市间。\n道义充诸中，测度非在颜。\n尧帝神且智，知人亦孔艰。\n勉哉二秘阁，贤行如高山。",
        "dynasty": "宋",
        "collection_info": null
    },
    {
        "title": "瀑布",
        "author": "陈襄",
        "content": "灵源寂寂何杳寞，先天后天谁疏凿。\n疑是娲皇功未全，漏泄银河斜界落。",
        "dynasty": "宋",
        "collection_info": null
    },
    {
        "title": "此景",
        "author": "陈襄",
        "content": "晚崿残霞断，晴空宿霭收。\n绿芜天共远，明月水同流。\n落叶填秋望，孤碪答旅愁。\n提壶伴诗笔，独醉庾公楼。",
        "dynasty": "宋",
        "collection_info": null
    },
    {
        "title": "楼上旅怀",
        "author": "陈襄",
        "content": "楼上忆乡关，凭高独倚栏。\n远眸天外尽，愁思酒中宽。\n泽国吴莼老，山城蜀道难。\n客帆归未得，落日暮江寒。",
        "dynasty": "宋",
        "collection_info": null
    },
    {
        "title": "晚目",
        "author": "陈襄",
        "content": "揽景独凝眸，江城暮雨收。\n长江隔山断，野水混空流。\n天上一轮月，人间万古秋。\n感时并怨别，费尽庾郎愁。",
        "dynasty": "宋",
        "collection_info": null
    },
    {
        "title": "幽斋",
        "author": "陈襄",
        "content": "幽径绝尘踪，莓苔上粉墉。\n秋声连夜雨，寒色一溪松。\n学有书千卷，欢无酒万钟。\n云屏孤梦断，寂寞掩巫峰。",
        "dynasty": "宋",
        "collection_info": null
    },
    {
        "title": "骊宫悼往",
        "author": "陈襄",
        "content": "凤辇情伤别，骊宫信不还。\n雨铃悲蜀道，金钿杳蓬山。\n玉笛凉州怨，梨园法部閒。\n西厢人未至，楼阁五云间。",
        "dynasty": "宋",
        "collection_info": null
    },
    {
        "title": "对景偶书",
        "author": "陈襄",
        "content": "天角暝光收，空中爽气流。\n雨迴巫峡暮，波起洞庭秋。\n塞阔归鸿远，林疏败叶稠。\n碧云音信绝，目断五城楼。",
        "dynasty": "宋",
        "collection_info": null
    },
    {
        "title": "金华山人",
        "author": "陈襄",
        "content": "幽居倚翠峦，尘事不相干。\n天地醉来小，琴棋静裏欢。\n雨苔春径绿，风竹夜窗寒。\n若问长生术，金炉有宝丹。",
        "dynasty": "宋",
        "collection_info": null
    },
    {
        "title": "宫辞",
        "author": "陈襄",
        "content": "六六上阳宫，婵娟被宠封。\n三千香辇路，十二枕屏风。\n纨扇伤秋咏，梅花妒晓容。\n妆台银烛尽，宝帐泣芙蓉。",
        "dynasty": "宋",
        "collection_info": null
    },
    {
        "title": "荷华",
        "author": "陈襄",
        "content": "翠盖田田绿，繁华艷艷红。\n有容欺水国，无力舞秋风。\n缓步迎潘后，纤腰学楚宫。\n涉江人不见，两桨石城东。",
        "dynasty": "宋",
        "collection_info": null
    },
    {
        "title": "夕霁",
        "author": "陈襄",
        "content": "积雨向宵晴，氛埃荡杳冥。\n高楼微射月，腐草半流萤。\n电女千娇敛，云台一梦醒。\n上皇归未得，歌断雨中铃。",
        "dynasty": "宋",
        "collection_info": null
    },
    {
        "title": "题积善院",
        "author": "陈襄",
        "content": "幽寺访禅客，烦襟此一开。\n山空有猿鹤，地僻无尘埃。\n烹茶绿云起，鼓扇清风来。\n览景不归去，暮烟生古台。",
        "dynasty": "宋",
        "collection_info": null
    },
    {
        "title": "和郑闳中仙居十一首  其一",
        "author": "陈襄",
        "content": "我爱仙居好，临民必以诚。\n簿书无日暇，狱讼积年生。\n百疾求箴补，千钧待准平。\n嗟予不如古，斯道未能宏。",
        "dynasty": "宋",
        "collection_info": null
    },
    {
        "title": "和郑闳中仙居十一首  其二",
        "author": "陈襄",
        "content": "我爱仙居好，安民去百姦。\n诚心虽照物，政体昧循环。\n喜有纲条立，惭无教令颁。\n三年忧且病，王事岂能閒。",
        "dynasty": "宋",
        "collection_info": null
    },
    {
        "title": "和郑闳中仙居十一首  其三",
        "author": "陈襄",
        "content": "我爱仙居好，园池日退居。\n驯禽来鹤鹤，野水进徐徐。\n草树通樵采，桑麻有老锄。\n犹言民未乐，更待寝刑书。",
        "dynasty": "宋",
        "collection_info": null
    },
    {
        "title": "和郑闳中仙居十一首  其四",
        "author": "陈襄",
        "content": "我爱仙居好，经营尽国工。\n庶民心喜悦，小邑势尊隆。\n万瓦如云合，千题不日砻。\n自非仁惠术，愧子一观风。",
        "dynasty": "宋",
        "collection_info": null
    },
    {
        "title": "和郑闳中仙居十一首  其五",
        "author": "陈襄",
        "content": "我爱仙居好，官卑分已盈。\n才非汉循吏，道似鲁狂生。\n击柝心虽乐，观民志未平。\n宁如孟夫子，不食去齐卿。",
        "dynasty": "宋",
        "collection_info": null
    },
    {
        "title": "和郑闳中仙居十一首  其六",
        "author": "陈襄",
        "content": "我爱仙居好，隆儒尠大方。\n诸生令讲艺，童子俾升堂。\n买地兴民学，驱车下党庠。\n三年邑未化，官满意彷徨。",
        "dynasty": "宋",
        "collection_info": null
    },
    {
        "title": "和郑闳中仙居十一首  其七",
        "author": "陈襄",
        "content": "我爱仙居好，公余日在房。\n忧民极反覆，责己未周详。\n法律行随手，诗书坐满箱。\n老来须向学，多病喜平康。",
        "dynasty": "宋",
        "collection_info": null
    },
    {
        "title": "和郑闳中仙居十一首  其八",
        "author": "陈襄",
        "content": "我爱仙居好，家居十数人。\n民穷惟有疾，俸薄不知贫。\n弟妹閒成癖，妻孥老未淳。\n自余无所恨，寸禄及偏亲。",
        "dynasty": "宋",
        "collection_info": null
    },
    {
        "title": "和郑闳中仙居十一首  其九",
        "author": "陈襄",
        "content": "我爱仙居好，惭无德政馨。\n下车时问疾，治狱日空囹。\n老吏贫归里，苍生馁在庭。\n惟忧泽未至，岂敢渎邦刑。",
        "dynasty": "宋",
        "collection_info": null
    },
    {
        "title": "和郑闳中仙居十一首  其一○",
        "author": "陈襄",
        "content": "我爱仙居好，三年理尚宽。\n民虽离网罟，政未息风澜。\n悯物刑多省，劳心席少安。\n祗惭无惠术，求配古人难。",
        "dynasty": "宋",
        "collection_info": null
    },
    {
        "title": "和郑闳中仙居十一首  其一一",
        "author": "陈襄",
        "content": "我爱仙居好，民纯不用拘。\n闾阎兴礼让，囹圄长榛芜。\n网阔姦逾少，风恬恶自无。\n一年人已信，感激谢张弧。",
        "dynasty": "宋",
        "collection_info": null
    },
    {
        "title": "送崔黄臣知庐山县",
        "author": "陈襄",
        "content": "勿嘆庐山远，天涯总是民。\n还家安老母，去国慕忠臣。\n斜月秦关晓，秾花锦里春。\n临行无所赠，为邑莫如仁。",
        "dynasty": "宋",
        "collection_info": null
    },
    {
        "title": "仙居县署岩老亭",
        "author": "陈襄",
        "content": "手持养性书，此地学耕渔。\n身似龙蛇蛰，情忘木石居。\n地迷成远復，政静得中虚。\n何必求深隠，幽蒙即所庐。",
        "dynasty": "宋",
        "collection_info": null
    },
    {
        "title": "赠剡县过顼秘丞",
        "author": "陈襄",
        "content": "贤哉过县尹，德政是吾师。\n万事无锋颖，一心惟孝慈。\n家贫因客冗，髪白为民饥。\n谁刻前山石，令人去后思。",
        "dynasty": "宋",
        "collection_info": null
    },
    {
        "title": "和运使兵部秋成",
        "author": "陈襄",
        "content": "重湖收积潦，多稼结盈畴。\n贷息移书减，逋租案籍求。\n民情宽蹙頞，岁计上参谋。\n寄语昆堂老，生初早晚修。",
        "dynasty": "宋",
        "collection_info": null
    },
    {
        "title": "皇佑四年春重到浦城县南峰寺因怀旧游",
        "author": "陈襄",
        "content": "重到南峰寺，寻思九日游。\n黄花何处去，白雪有谁留。\n薄宦三千里，流光四十秋。\n归来见诸子，林下好相求。",
        "dynasty": "宋",
        "collection_info": null
    },
    {
        "title": "重阳席上赋菊花",
        "author": "陈襄",
        "content": "折菊东篱下，携觞为燕遨。\n閒情秋后放，幽艷静中高。\n九月陶公酒，三闾楚客骚。\n及时须采掇，忍使弃蓬蒿。",
        "dynasty": "宋",
        "collection_info": null
    },
    {
        "title": "依韵和酬子直重阳送酒",
        "author": "陈襄",
        "content": "君有云泉酒，诗来寄我尝。\n色过金菊淡，味带木兰香。\n北固山城秀，东园水榭凉。\n无因陪落帽，孤酌负重阳。",
        "dynasty": "宋",
        "collection_info": null
    },
    {
        "title": "次韵朱兵部上巳锡宴",
        "author": "陈襄",
        "content": "禊饮开天苑，英游缀士林。\n鹿苹常长养，鱼藻遂浮沈。\n和气春台暖，恩波曲水深。\n追随方外乐，歌吹梦中音。\n忽起江湖兴，久无轩冕心。\n鶑花应笑我，华髪已盈簪。",
        "dynasty": "宋",
        "collection_info": null
    },
    {
        "title": "墨崖道中作",
        "author": "陈襄",
        "content": "阴山沙漠外，六月苦行人。\n水迸金莲晓，汤回铁脚春。\n马饥思汉草，仆病卧胡尘。\n夜梦京华阻，披衣望北辰。",
        "dynasty": "宋",
        "collection_info": null
    },
    {
        "title": "水口赠别大吉祖师长老",
        "author": "陈襄",
        "content": "直向此间明，纵横语论精。\n山中曾出世，海上未知名。\n一雨春溪涨，千峰晓雪晴。\n临分无别说，相送水边行。",
        "dynasty": "宋",
        "collection_info": null
    },
    {
        "title": "舟次巴峡",
        "author": "陈襄",
        "content": "江流何险阻，次第入三巴。\n崖断时无路，山深更有家。\n林蔬饶竹笋，乡果足枇杷。\n况有荆州酒，淹留不用嗟。",
        "dynasty": "宋",
        "collection_info": null
    },
    {
        "title": "哭倪氏女弟亡儿传孙",
        "author": "陈襄",
        "content": "骨肉天涯别，风尘客子悲。\n孟州新丧妹，夔峡继亡儿。\n烛暗猿啼夜，城空日落时。\n肝肠已无泪，只是脑中脂。",
        "dynasty": "宋",
        "collection_info": null
    },
    {
        "title": "观海",
        "author": "陈襄",
        "content": "天柱支南极，蓬山压巨鳌。\n云崩石道险，潮落海门高。\n客馆闻鼍鼓，秋风忆蟹螯。\n倚栏望乡墅，千里楚江拜皋。",
        "dynasty": "宋",
        "collection_info": null
    },
    {
        "title": "咏雪",
        "author": "陈襄",
        "content": "三日连绵雪，丰年预可占。\n阴寒驱瘴毒，刑杀助天歼。\n片片寻衣袂，花花饤屋檐。\n来时须浩漫，到地即微纤。\n狼籍无由扫，虚空不易拈。\n溪流成瀺灂，野色变青黔。\n洗砚冰霜合，烹茶气味甜。\n行人留趾迹，村老上髭髯。\n只被交加惑，宁为冷冻厌。\n价高龟手药，势压酒家帘。\n书案烦收拾，铜鑪减顾瞻。\n先春娇柳絮，永夜夺银蟾。\n磵石悬飞瀑，园篱挂织缣。\n山光韬美玉，水卤出形盐。\n圆若珠玑剖，轻如鹄鹭燖。\n高疑翻箭浪，碎是掷牙籤。\n萧洒偏低竹，绸缪更倚蒹。\n丝绳浮井谷，宝鉴照妆奁。\n毫髪吹先起，脂膏着自黏。\n垂枝多綫缕，鬅物利刀镰。\n粲者诗风美，皤如贲主嫌。\n夷齐羞洁白，郅宁等威严。\n草树多摧折，萌芽苦滞淹。\n霑濡虽近惠，染污剧伤廉。\n黑帝由容慝，黄人但守谦。\n苍茫施粉缋，枯枿露锋铦。\n岳渎何曾补，尘泥渐觉添。\n饥贫逢道路，富贵隔帷帘。\n饱得儿童戏，稀令乌雀觇。\n未应平坎窞，故欲峙峰尖。\n魍魉皆迷愕，蛟龙亦遁潜。\n豪门生间阻，坐市获并兼。\n米谷方腾跃，箪瓢足养恬。\n四垂云黯黯，一室火炎炎。\n已厌填沟壑，那思溉釜鬵。\n此情终待诉，谁肯到穷阎。",
        "dynasty": "宋",
        "collection_info": null
    },
    {
        "title": "留题表兄三哥养浩亭",
        "author": "陈襄",
        "content": "华构敞云扃，人幽境亦灵。\n心閒生浩气，味薄得真经。\n凿沼观鱼乐，开樽与酒盟。\n由来知此趣，何暇问撄宁。",
        "dynasty": "宋",
        "collection_info": null
    },
    {
        "title": "九日与浦城县学诸生游南峰院",
        "author": "陈襄",
        "content": "九日黄花节，新樽绿蚁浮。\n投壶鸣鲁鼓，歌者似商讴。\n诸子衣冠盛，先儒礼乐修。\n西岩山景好，为尔作阳秋。",
        "dynasty": "宋",
        "collection_info": null
    },
    {
        "title": "游南塔",
        "author": "陈襄",
        "content": "今日游南塔，愁还不自胜。\n年华催鬒髪，身计忆岩棱。\n道业惭诸子，根源畏老僧。\n何当论去就，细问得龟朋。",
        "dynasty": "宋",
        "collection_info": null
    },
    {
        "title": "送别探得南字",
        "author": "陈襄",
        "content": "谪宦情牢落，穷通理更谙。\n读书閒不废，事道古何惭。\n昔喜邻州守，尝陪后乘骖。\n西湖游未厌，北海饮方酣。\n蹑屐登云峤，扪萝访竹庵。\n鹭涛千顷雪，鹫岭万堆蓝。\n姤遇时难一，睽离岁忽三。\n陪京方接畛，归省会同参。\n士子文宗愈，朝廷礼问聃。\n好留君左右，俄领郡东南。\n岁旱钱仍贵，民饥命不堪。\n下车宽赋役，露冕训田蚕。\n画舸乘春别，新书卜日覃。\n牙旗风发发，瑞节虎眈眈。\n龙凤吴王国，烟霞古佛龛。\n荷香轻泛浦，桂子静飘岚。\n草泽行吟苦，兰陔奉养甘。\n子文无愠色，夷甫足清谈。\n物外冥天籁，樽前据石楠。\n惟应怜旧尹，渔钓负江潭。",
        "dynasty": "宋",
        "collection_info": null
    },
    {
        "title": "英宗皇帝挽词二首  其一",
        "author": "陈襄",
        "content": "才武真贤主，忧勤出至诚。\n五年膺大统，一旦享英名。\n凤驾乘霞远，龙楼继日明。\n永言配昭考，陵寝卜周京。",
        "dynasty": "宋",
        "collection_info": null
    },
    {
        "title": "英宗皇帝挽词二首  其二",
        "author": "陈襄",
        "content": "玉几言犹在，云天去莫攀。\n久长期享国，咫尺忽违颜。\n信默归元子，遗留暨百蛮。\n孤臣方仗节，无计哭桥山。",
        "dynasty": "宋",
        "collection_info": null
    },
    {
        "title": "苏明允府君挽词",
        "author": "陈襄",
        "content": "礼阁仪新奏，延英席久虚。\n自从掩关卧，无復草玄书。\n东府先生诔，西山孝子庐。\n谁言身后事，文止似相如。",
        "dynasty": "宋",
        "collection_info": null
    },
    {
        "title": "故太师中书令曾鲁公挽词二首  其一",
        "author": "陈襄",
        "content": "天锡兴王佐，三朝秉化钧。\n平生清俭节，临老退閒身。\n赤舄荣封国，缁衣美世臣。\n永陪英庙享，千载德名新。",
        "dynasty": "宋",
        "collection_info": null
    },
    {
        "title": "故太师中书令曾鲁公挽词二首  其二",
        "author": "陈襄",
        "content": "南台沙合后，元宰应时生。\n两控龙飞驭，三调宝鼎烹。\n筑山裴相乐，赐杖孔家荣。\n无復安舆出，儿孙衣綵迎。",
        "dynasty": "宋",
        "collection_info": null
    },
    {
        "title": "濮妃袝庙挽词二首  其一",
        "author": "陈襄",
        "content": "天子徽柔德，神资鞠育仁。\n来归声子室，去锡大任身。\n白日佳城启，黄麾法杖新。\n行观升袝礼，箫鼓凤台春。",
        "dynasty": "宋",
        "collection_info": null
    },
    {
        "title": "濮妃袝庙挽词二首  其二",
        "author": "陈襄",
        "content": "帝位重明久，王仪一品尊。\n诏更神主号，义诎母慈恩。\n老柏遗萧寺，新陵袝濮园。\n千年嵩洛气，长发在元孙。",
        "dynasty": "宋",
        "collection_info": null
    },
    {
        "title": "寄谢三井山祷雨二首  其一",
        "author": "陈襄",
        "content": "曾祷神龙井，云林杳莽间。\n苹蘩朝荐庙，风雨夜离山。\n百里田畴熟，一年囹圄閒。\n因循失报谢，石险路难攀。",
        "dynasty": "宋",
        "collection_info": null
    },
    {
        "title": "寄谢三井山祷雨二首  其二",
        "author": "陈襄",
        "content": "何年修庙貌，栋宇已摧残。\n牲币三时少，风泉四月寒。\n野僧多稌穥，古木有杉栾。\n深欲重修葺，蹉跎又解官。",
        "dynasty": "宋",
        "collection_info": null
    },
    {
        "title": "颍州府学释奠先圣郡中童子亦来拜谒以诗勉之",
        "author": "陈襄",
        "content": "蔼蔼青衿子，来修谒庙仪。\n怜他眉宇秀，中有起家儿。",
        "dynasty": "宋",
        "collection_info": null
    },
    {
        "title": "慈竹",
        "author": "陈襄",
        "content": "天生尔慈竹，恩义不相分。\n直节虽然劲，虚心所以群。\n儿孙同约束，霜雪共辛勤。\n我愿坐中客，结交同此君。",
        "dynasty": "宋",
        "collection_info": null
    },
    {
        "title": "经武夷山",
        "author": "陈襄",
        "content": "万迭层峦接远空，瑞云晴霭气溶溶。\n高于太华五千仞，秀出巫阳十二峰。\n蕙帐晓寒飞鹤怨，桃源春尽落花秾。\n鸾凰一啸最深处，仙客楼台有几重。",
        "dynasty": "宋",
        "collection_info": null
    },
    {
        "title": "悼古",
        "author": "陈襄",
        "content": "碧城楼角重凝眸，迤逦平原接古丘。\n七国战争人不见，六朝兴废水长流。\n远烟芳草年年事，明月清天夜夜愁。\n范蠡功成在何处，五湖波上一扁舟。",
        "dynasty": "宋",
        "collection_info": null
    },
    {
        "title": "春日宴林亭",
        "author": "陈襄",
        "content": "把酒春亭览众芳，水精帘箔逗山光。\n孤松冷落千年操，野槿纷华一日香。\n绿圃烟深迷蛱蝶，曲池波暖睡鸳鸯。\n文园莫惜鹴裘费，买取宜城作醉乡。",
        "dynasty": "宋",
        "collection_info": null
    },
    {
        "title": "寄远",
        "author": "陈襄",
        "content": "飞鹊翩翩暮欲栖，楚天新月射璇题。\n袖中已灭三年字，心曲惟通一点犀。\n步障影迷金谷路，桃花香隔武陵溪。\n瑶华好折无人寄，肠断江楼百尺梯。",
        "dynasty": "宋",
        "collection_info": null
    },
    {
        "title": "织女",
        "author": "陈襄",
        "content": "明河清浅曙星稀，一夕欢娱一岁违。\n不是盈盈隔流水，也应轧轧废残机。\n人间累鹊经秋会，天上奔龙逐晓归。\n期约黄姑重相见，伯劳东翥燕西飞。",
        "dynasty": "宋",
        "collection_info": null
    },
    {
        "title": "寄李惟肖",
        "author": "陈襄",
        "content": "峨峨神岳吐灵襟，弱冠飞英翰墨林。\n楚国未登和氏璧，晋人惟重孔家金。\n文高千丈云霞彩，赋敌三都鼓吹音。\n圣代已招岩穴士，傅生他日定为霖。",
        "dynasty": "宋",
        "collection_info": null
    },
    {
        "title": "春日书事",
        "author": "陈襄",
        "content": "三城楼阁半沈烟，雨霁春华斗逞妍。\n万迭翠茵芳草地，一番轻雪落梅天。\n南园晓色迷蝴蝶，西蜀风光怨杜鹃。\n谁向武陵归未得，桃花流水路绵绵。",
        "dynasty": "宋",
        "collection_info": null
    },
    {
        "title": "夜意",
        "author": "陈襄",
        "content": "熏炉香烬蕙烟沈，凛冽寒生翡翠衾。\n月国音尘千里绝，仙山楼阁五云深。\n离怀暗耿金壶漏，独梦多惊玉女碪。\n骑省中郎才调逸，拟将文笔赋秋心。",
        "dynasty": "宋",
        "collection_info": null
    },
    {
        "title": "谒真祠",
        "author": "陈襄",
        "content": "海宫天路杳无涯，万里星津驻客槎。\n月下旌旗仙女仗，云中楼阁羽人家。\n鸾丝缓引霓裳曲，绮席深倾玉酒霞。\n阿母未归方朔去，碧桃何日重开花。",
        "dynasty": "宋",
        "collection_info": null
    },
    {
        "title": "怀友人陈烈",
        "author": "陈襄",
        "content": "思君苦节直艰难，四十穷经草野间。\n文为周衰能力救，礼遭秦祸欲重删。\n时无正说非杨墨，天与多才继孔颜。\n吾主聘贤方仄席，好将书币起东山。",
        "dynasty": "宋",
        "collection_info": null
    },
    {
        "title": "白头",
        "author": "陈襄",
        "content": "白头四十未逢知，锻石裨天已后时。\n正好中行求独復，岂能上施学颠颐。\n生荣死辱如观火，吉去凶来莫问龟。\n若有名山归便隠，一编周易是吾师。",
        "dynasty": "宋",
        "collection_info": null
    },
    {
        "title": "次韵友人郑穆病起感怀",
        "author": "陈襄",
        "content": "五老村中会隠时，投梭即是十年期。\n自谙海燕归巢早，祗恐山桃结实迟。\n伊吕功名何日到，轲扬辞业是人知。\n如君未忍抛簪去，买取青山寄岭陲。",
        "dynasty": "宋",
        "collection_info": null
    },
    {
        "title": "和子直闻运使兵部驻节京口寄呈如晦",
        "author": "陈襄",
        "content": "南徐新政焕秋阳，九日登临喜命觞。\n送酒客寻方外士，观风人是省中郎。\n千家弦管闻谣俗，万顷湖山入燕堂。\n使节未归深有意，欲疏泾渎利吴艎。",
        "dynasty": "宋",
        "collection_info": null
    },
    {
        "title": "和正辞职方以浚河留滞",
        "author": "陈襄",
        "content": "万锸如云浚禹沟，荀卿桥畔舣行舟。\n珠躔合照贤人聚，银汉无波海客留。\n且作东山携妓乐，未应南浦送君忧。\n辛夷花发春醅熟，只俟郊原雨少休。",
        "dynasty": "宋",
        "collection_info": null
    },
    {
        "title": "依韵和通判徐郎中毗陵重阳",
        "author": "陈襄",
        "content": "自怆宫车别帝台，寄言篱菊不须开。\n心丧忍到行春浦，耳病慵携迟月杯。\n天色阴沈鸣雁过，物华零落暗蛩催。\n却输小杜怜嘉节，酩酊齐山夜始迴。",
        "dynasty": "宋",
        "collection_info": null
    },
    {
        "title": "和通判九月望日始见菊花二首  其一",
        "author": "陈襄",
        "content": "月满霜飞菊始华，幽丛冷落带烟斜。\n篱边过却重阳酒，泽畔谁怜野草花。\n湖学先生归解组，安州司户老居家。\n皆因晚节无人用，陨涕临风为尔嗟。",
        "dynasty": "宋",
        "collection_info": null
    },
    {
        "title": "和通判九月望日始见菊花二首  其二",
        "author": "陈襄",
        "content": "灼灼秋英缀露华，白衣不见日空斜。\n细看未减重阳泪，更晚犹胜二月花。\n城裏好山何处寺，门前多竹甚人家。\n直须载酒频来赏，莫为衰迟便感嗟。",
        "dynasty": "宋",
        "collection_info": null
    },
    {
        "title": "题少述望海楼",
        "author": "陈襄",
        "content": "百尺楼头水际天，楼东直与海相连。\n江山气古南朝后，风物神清北固前。\n沙鸟晴栖甘露月，布颿时度广陵烟。\n何年乞得丹阳守，来此登临养浩然。",
        "dynasty": "宋",
        "collection_info": null
    },
    {
        "title": "和东玉少卿见遗",
        "author": "陈襄",
        "content": "束刍弥月馆行人，白首无殊一面新。\n朔漠持麾惭未达，东方连骑喜相亲。\n卮言坐遣壶中月，物色频惊塞下春。\n使者不知为旅意，佳篇犹拟驻征轮。",
        "dynasty": "宋",
        "collection_info": null
    },
    {
        "title": "和东玉少卿谢春卿防御新茗",
        "author": "陈襄",
        "content": "尝陪星使款高牙，三月欣逢试早茶。\n绿绢封来溪上印，紫瓯浮出社前花。\n休将洁白评双井，自有清甘荐五华。\n帅府诗翁真好事，春团持作夜光夸。",
        "dynasty": "宋",
        "collection_info": null
    },
    {
        "title": "和公序库部观孔雀因呈东玉少卿",
        "author": "陈襄",
        "content": "修尾峨冠蜀锦裁，飘流应自玉关来。\n閒窥水鉴精神出，静刷金华羽翼开。\n野思未饶鹇洒落，羁栖聊与雁低回。\n不因久在司空馆，平日谁怜五客才。",
        "dynasty": "宋",
        "collection_info": null
    },
    {
        "title": "和东玉少卿后池群雁",
        "author": "陈襄",
        "content": "生意淹留白水塘，樊笼多事岂吾乡。\n江湖已失秋南望，岁月犹欣塞北凉。\n白日稻粱应饱足，青云岐路莫思量。\n主人怜尔能鸣久，肯放逍遥物外翔。",
        "dynasty": "宋",
        "collection_info": null
    },
    {
        "title": "次韵程少卿暮春",
        "author": "陈襄",
        "content": "纔觉逢春春又还，风光摇荡客心阑。\n宫花不见姚黄蕊，苑茗初尝叶白团。\n擥照祗惊霜鬓改，寻幽宁放马蹄干。\n夜来遍遍韩王宅，犹喜芳菲有百般。",
        "dynasty": "宋",
        "collection_info": null
    },
    {
        "title": "次韵和程少卿省宿寄齐熙业少卿",
        "author": "陈襄",
        "content": "名卿犹此滞閒曹，贲育何须举一毫。\n夜直甘泉西掖近，晓趋峣阙北辰高。\n蒙庄吏隠机心息，老杜诗成笔力豪。\n祗恐多才难久次，不同新进累资劳。",
        "dynasty": "宋",
        "collection_info": null
    },
    {
        "title": "送太君之建昌",
        "author": "陈襄",
        "content": "闻说庐山对县楼，蒲鱼聊足奉晨羞。\n宽心便是无声乐，省事还同不繫舟。\n服药养真须少病，看经遮眼自忘忧。\n所嗟无计随亲膝，日与儿孙衣綵游。",
        "dynasty": "宋",
        "collection_info": null
    },
    {
        "title": "登雄州南门偶书呈知府张皇城",
        "author": "陈襄",
        "content": "城如银瓮万兵环，怅望孤城野蓼间。\n池面绿阴通易水，楼头青霭见狼山。\n渔舟掩映江南浦，使驿差池古北关。\n雅爱六韬名将在，塞垣无事虎貔閒。",
        "dynasty": "宋",
        "collection_info": null
    },
    {
        "title": "使还咸熙馆道中作",
        "author": "陈襄",
        "content": "土旷人稀使驿赊，山中殊不类中华。\n白沙有路鸳鸯泊，芳草无情妯娌花。\n毡馆夜灯眠汉节，石梁秋吹动胡笳。\n归来揽照看颜色，斗觉霜毛两鬓加。",
        "dynasty": "宋",
        "collection_info": null
    },
    {
        "title": "和程公闢大卿游越山亭",
        "author": "陈襄",
        "content": "荔子园林海日边，幽亭更在碧云巅。\n江山旧是无诸国，楼殿今为极乐天。\n五马如君多暇少，一樽惟我共游偏。\n须知白首留连意，已有新诗寄北船。",
        "dynasty": "宋",
        "collection_info": null
    },
    {
        "title": "春晚赏牡丹奉呈席上诸君",
        "author": "陈襄",
        "content": "逍遥为吏厌衣冠，花谢还来访牡丹。\n颜色只留春别后，精神宁似日前看。\n雨余花萼啼残粉，风静奇香喷宝檀。\n祗恐明年开更好，不知谁与并栏干。",
        "dynasty": "宋",
        "collection_info": null
    },
    {
        "title": "和程公闢游宿猿洞二首  其一",
        "author": "陈襄",
        "content": "几年营此草堂栖，施饰名园百卉齐。\n曾学子真耕谷口，今容摩什老山西。\n龙台日上千峰出，雁塔云生一径迷。\n知有岭猿犹在否，使君高卧莫教啼。",
        "dynasty": "宋",
        "collection_info": null
    },
    {
        "title": "和程公闢游宿猿洞二首  其二",
        "author": "陈襄",
        "content": "老来归鞅海边村，犹喜诸亲聚里门。\n汉守朱轓临祖帐，韩侯清酒满离樽。\n猿惊出洞时三哭，梅送行人早一番。\n此去蓬莱峰顶月，梦魂应到荔枝园。",
        "dynasty": "宋",
        "collection_info": null
    },
    {
        "title": "和程公闢红梅",
        "author": "陈襄",
        "content": "谁把繁英染绛脂，晓妆红淡腊前时。\n栽培上苑无多地，嘱付行人第一枝。\n朔雪有情相掩映，东风何事少嘘吹。\n莫嫌冷落天涯远，他日和羹气味移。",
        "dynasty": "宋",
        "collection_info": null
    },
    {
        "title": "席上探得随字送曼叔密学赴太原",
        "author": "陈襄",
        "content": "帝念唐风古未衰，便蕃恩宠命中师。\n暂驱太守朱幡去，应有儿童竹马期。\n塞外烟云千里静，帐前貔虎万兵随。\n谁怜白髪诗书帅，曾见昭陵坐论时。",
        "dynasty": "宋",
        "collection_info": null
    },
    {
        "title": "送彦祖学士赴兖州",
        "author": "陈襄",
        "content": "暂辞天禄请名藩，养志安贫道可尊。\n南国士歌阳羡政，东州人识翰林孙。\n重兴阙里诸生学，好荐徂徕一子恩。\n平日皂囊应草疏，由来忠谠出家门。",
        "dynasty": "宋",
        "collection_info": null
    },
    {
        "title": "和御制赏花钓鱼",
        "author": "陈襄",
        "content": "仙跸传呼禁苑开，两班迎拜玉舆来。\n花围帝座重张幄，鳞上天鈎曲赐杯。\n鸟散香丛声睍睆，人观灵沼乐徘徊。\n君恩更锡回鸾藻，还许儒生给笔陪。",
        "dynasty": "宋",
        "collection_info": null
    },
    {
        "title": "重阳阁下和同舍",
        "author": "陈襄",
        "content": "君逢佳节忆还家，我亦淹留感岁华。\n清禁雠书惊白髪，故园吹帽负黄花。\n谢安行有登山屐，扬子居无载酒车。\n何日得归溪上隠，大收图史作生涯。",
        "dynasty": "宋",
        "collection_info": null
    },
    {
        "title": "寒食日常州宴春园",
        "author": "陈襄",
        "content": "曲池收雨静无尘，结客留连半月春。\n洞裏桃花青叶嫩，墙头杏火绿烟新。\n风光冉冉非前日，物色依依似故人。\n官满又归延阁去，忍将诗酒负佳辰。",
        "dynasty": "宋",
        "collection_info": null
    },
    {
        "title": "依韵和解空长老雪颂",
        "author": "陈襄",
        "content": "片片分明是六花，迷人只见乱如麻。\n穷阎处士愁穿屐，明眼高僧笑点茶。\n十二玉楼开阆苑，三千银界遍河沙。\n解空老子能提唱，郢曲幽兰未足夸。",
        "dynasty": "宋",
        "collection_info": null
    },
    {
        "title": "和程大卿游昇山",
        "author": "陈襄",
        "content": "相逢不及荔枝期，况值千岩雪洒时。\n南国小棠偏去近，北山逋客独来迟。\n云中直有三清路，尘外都如一局棋。\n闻欲引泉添洗药，未应夺我凤凰池。",
        "dynasty": "宋",
        "collection_info": null
    },
    {
        "title": "送钟离郎中知婺州",
        "author": "陈襄",
        "content": "皓首潘郎少似君，一麾新得浙江濆。\n神仙窟宅金华近，吴越封疆宝婺分。\n沈约瘦来题八咏，张颠醉后扫千文。\n才高政美应无事，莫厌双溪卧白云。",
        "dynasty": "宋",
        "collection_info": null
    },
    {
        "title": "和程大卿游凤池院",
        "author": "陈襄",
        "content": "白云深处一轩开，凤去池空折野梅。\n山接九龙争夭矫，路盘千骑久徘徊。\n烟岚翠入樽前滴，水石深从涧底来。\n谁与忘机此栖息，笑看林鸟下生台。",
        "dynasty": "宋",
        "collection_info": null
    },
    {
        "title": "题蒲传正舍人清风阁",
        "author": "陈襄",
        "content": "清白传芳奕世居，阆峰华阁峻凌虚。\n千金不买连城璧，万卷惟存旧宅书。\n鲁邑弦歌兴国俗，谢家兰玉满庭除。\n今朝已觉孙谋远，人在西垣直禁庐。",
        "dynasty": "宋",
        "collection_info": null
    },
    {
        "title": "观太原丞相寄惠紫霞园庵新居诗和太素先生",
        "author": "陈襄",
        "content": "翠竹庵前白藕池，修真常惜寸阴移。\n别生五气根原固，妙乐三清出处宜。\n黄阁主人思访道，绛纱弟子许观颐。\n兴来即到维摩室，岂待留侯脱屣时。",
        "dynasty": "宋",
        "collection_info": null
    },
    {
        "title": "东园观雪",
        "author": "陈襄",
        "content": "风毛雨絮小园东，天幕低垂惨澹空。\n苹浦万家云覆瓦，花蹊千树玉雕笼。\n穿林已夺春梅早，夹陇潜滋夏麦丰。\n湘酎狐衣虽可赋，岂无捐瘠在沟中。",
        "dynasty": "宋",
        "collection_info": null
    },
    {
        "title": "留题天游阁",
        "author": "陈襄",
        "content": "谁榜天游向此轩，欲令幽隠味真篇。\n一心泯绝浑无计，万事撄宁付自然。\n持钵随缘朝乞供，闭门扣寂夜安禅。\n如师早契南华旨，即是逍遥物外仙。",
        "dynasty": "宋",
        "collection_info": null
    },
    {
        "title": "次韵李学士勾院海棠",
        "author": "陈襄",
        "content": "幽芳宁贵俗人知，北省仙郎只自奇。\n颜色定应西蜀品，馨香不减上林枝。\n胭脂着雨深红日，葆髪临风半白时。\n几欲相从花下饮，许昌词藻愧难追。",
        "dynasty": "宋",
        "collection_info": null
    },
    {
        "title": "寄题福唐林迥南华洞",
        "author": "陈襄",
        "content": "梅岭峰前习隠亭，拂衣聊此玩真经。\n四时花木锦绣谷，十里江山水墨屏。\n猿鹤只愁空北岳，鵾鹏终待化南溟。\n知君不是荣轩冕，未忍锵锵去帝庭。",
        "dynasty": "宋",
        "collection_info": null
    },
    {
        "title": "古城",
        "author": "陈襄",
        "content": "芦苇萧疏天气清，水含山色照重城。\n绿芜何处管弦地，碧落旧时钟鼓声。\n三峡桥边秋雨过，六鳌宫裏夜潮生。\n萧郎秦女无归约，十二瑶台空月明。",
        "dynasty": "宋",
        "collection_info": null
    },
    {
        "title": "和咏鹤",
        "author": "陈襄",
        "content": "耻与笼禽饫稻泉，满怀霜雪独萧然。\n千年华表曾留语，万里青云此息肩。\n养性最宜栖露苑，引吭时得唳晴天。\n神仙骨法人难相，除向瑶台玉简编。",
        "dynasty": "宋",
        "collection_info": null
    },
    {
        "title": "慈圣光献太皇后挽词二首  其一",
        "author": "陈襄",
        "content": "天开华德嗣音徽，尝拥真人御殿闱。\n万国母仪坤积载，两朝圣嗣日光辉。\n羞笾忽弃参差荇，宝匣空余澣濯衣。\n从此昭陵原上路，又添遗老泣皇妃。",
        "dynasty": "宋",
        "collection_info": null
    },
    {
        "title": "慈圣光献太皇后挽词二首  其二",
        "author": "陈襄",
        "content": "庆寿蟠桃晓雾昏，忽闻笳鼓咽都门。\n宫闱有范遗文母，社稷无忧付圣孙。\n四海心丧同祖妣，一封手诏易陵园。\n君王孝感凌穹昊，未尽东朝欲报恩。",
        "dynasty": "宋",
        "collection_info": null
    },
    {
        "title": "监簿杨倜得第南归惠诗因和元韵赠其行",
        "author": "陈襄",
        "content": "楚客多年泽畔吟，文穷尤见用功深。\n尺书屡贡宾王府，斗粟宁酬事道心。\n长铗由来歌旧馆，鸣驺从此别中林。\n寄言乡校青衿子，君去何人更嗣音。",
        "dynasty": "宋",
        "collection_info": null
    },
    {
        "title": "和苏子瞻通判在告中闻余出郊以诗见寄",
        "author": "陈襄",
        "content": "郊原绿意动游人，湖上晴波见跃鳞。\n閒逐牙旗千骑远，暗惊梅萼万枝新。\n寻僧每拂题诗壁，邀客仍将滤酒巾。\n寄语文园何所苦，且来相伴一行春。",
        "dynasty": "宋",
        "collection_info": null
    },
    {
        "title": "和子瞻沿牒京口忆西湖寒食出游见寄二首  其一",
        "author": "陈襄",
        "content": "乞得湖山养病身，花时曾共忆行春。\n嘤鸣幽鸟还迁木，觱沸清泉復采芹。\n皂盖寻芳丘有李，綵楼观戏巷无人。\n锦袍公子归何晚，独念沟中菜色民。",
        "dynasty": "宋",
        "collection_info": null
    },
    {
        "title": "和子瞻沿牒京口忆西湖寒食出游见寄二首  其二",
        "author": "陈襄",
        "content": "春阴漠漠燕飞飞，可惜春光与子违。\n半岭烟霞红旆入，满湖风月画船归。\n缑笙一阕人何在，辽鹤重来事已非。\n犹忆去年题别处，鸟啼花落客霑衣。",
        "dynasty": "宋",
        "collection_info": null
    },
    {
        "title": "和子瞻沿牒京口忆吉祥牡丹见寄",
        "author": "陈襄",
        "content": "新接枝头色倍添，马蹄寻处帽欹檐。\n春工别与铅华丽，佛地偏资好相严。\n红蕊欲开丹未渥，素香堪茹雪非甜。\n诗翁何事辜真赏，不许浮根浪发黏。",
        "dynasty": "宋",
        "collection_info": null
    },
    {
        "title": "过江外感怀",
        "author": "陈襄",
        "content": "江水无情含野烟，江风还似旧时天。\n先生隠去思成死，今日重来十六年。",
        "dynasty": "宋",
        "collection_info": null
    },
    {
        "title": "常州郡斋六首  其一",
        "author": "陈襄",
        "content": "近来无事学撄宁，聊得斋居养性灵。\n卧着麻衣穿草履，谁知参鲁解忘形。",
        "dynasty": "宋",
        "collection_info": null
    },
    {
        "title": "常州郡斋六首  其二",
        "author": "陈襄",
        "content": "山亭侧畔构山房，便是耕云钓月乡。\n未达功名穷饮水，此生应不误行藏。",
        "dynasty": "宋",
        "collection_info": null
    },
    {
        "title": "常州郡斋六首  其三",
        "author": "陈襄",
        "content": "桐花着地雪成痕，时有幽禽巧语言。\n应笑使君林野性，日依山水避尘喧。",
        "dynasty": "宋",
        "collection_info": null
    },
    {
        "title": "常州郡斋六首  其四",
        "author": "陈襄",
        "content": "使君非是爱山閒，道在盈虚消息间。\n不见白云无一事，等閒为雨却归山。",
        "dynasty": "宋",
        "collection_info": null
    },
    {
        "title": "常州郡斋六首  其五",
        "author": "陈襄",
        "content": "荀令当年此谪居，空文惟有七篇余。\n我今亦作兰陵守，不忍援毫便着书。",
        "dynasty": "宋",
        "collection_info": null
    },
    {
        "title": "常州郡斋六首  其六",
        "author": "陈襄",
        "content": "一麾来此下岩丘，也学东山谢傅游。\n今日鸟声併水色，不知何似五亭幽。",
        "dynasty": "宋",
        "collection_info": null
    },
    {
        "title": "游善权洞二首  其一",
        "author": "陈襄",
        "content": "阴阳融结此山川，便有盐堆与石田。\n风俗每来占水旱，即疑干洞有神仙。",
        "dynasty": "宋",
        "collection_info": null
    },
    {
        "title": "游善权洞二首  其二",
        "author": "陈襄",
        "content": "水洞深无百尺泉，白龙奋蛰已多年。\n谁知此物能云雨，常济山南万顷田。",
        "dynasty": "宋",
        "collection_info": null
    },
    {
        "title": "题张渚道中",
        "author": "陈襄",
        "content": "班春无术劝污莱，五十年间此一回。\n黄髪路傍应怪问，使君何事入山来。",
        "dynasty": "宋",
        "collection_info": null
    },
    {
        "title": "和如晦二首  其一",
        "author": "陈襄",
        "content": "俱为泽国朱轓守，同是冰厅白首郎。\n且喜朝廷忧外寄，故从书府辍班扬。",
        "dynasty": "宋",
        "collection_info": null
    },
    {
        "title": "和如晦二首  其二",
        "author": "陈襄",
        "content": "一别瀛山岁未期，三州声称已齐飞。\n欲将吏事文经术，独恐迂儒取世讥。",
        "dynasty": "宋",
        "collection_info": null
    },
    {
        "title": "简子直",
        "author": "陈襄",
        "content": "吴郡三年困水灾，昔时从事建麾来。\n遥知到后疏游燕，不比苏韦放酒杯。",
        "dynasty": "宋",
        "collection_info": null
    },
    {
        "title": "简如晦",
        "author": "陈襄",
        "content": "登阁始闻公府荐，出轓俄拥使旌随。\n无人不说南徐守，儒雅风流独一时。",
        "dynasty": "宋",
        "collection_info": null
    },
    {
        "title": "简子容",
        "author": "陈襄",
        "content": "同馆分飞来右浙，一麾潇洒出南河。\n琴书满榻王常在，不独西湖胜赏多。",
        "dynasty": "宋",
        "collection_info": null
    },
    {
        "title": "和如晦桃杏",
        "author": "陈襄",
        "content": "一色胚红染露柯，谁栽安石旧岩阿。\n自嗟老大无心赏，不及流鶑管顾多。",
        "dynasty": "宋",
        "collection_info": null
    },
    {
        "title": "和桃花因戏如晦",
        "author": "陈襄",
        "content": "颜色已饶丹杏蕊，馨香不减雪梅疏。\n自从移入青阳观，前度刘郎记得无。",
        "dynasty": "宋",
        "collection_info": null
    },
    {
        "title": "过罨画溪",
        "author": "陈襄",
        "content": "五云无处问新亭，月裏乘舟夜半行。\n不见藤花相掩映，乡人遥指画溪名。",
        "dynasty": "宋",
        "collection_info": null
    },
    {
        "title": "和程大卿荔枝",
        "author": "陈襄",
        "content": "棠阴为政有光晶，号令风行鬼亦惊。\n和气发来藏不得，直教丹荔背时生。",
        "dynasty": "宋",
        "collection_info": null
    },
    {
        "title": "余自白阳驰谒宜都周梦得长官饮于清江亭爱其山水之胜留题",
        "author": "陈襄",
        "content": "丹山西去水东流，亭在山南隔蓼洲。\n船繫白杨归不得，清江如画主人留。",
        "dynasty": "宋",
        "collection_info": null
    },
    {
        "title": "和程大卿新闢诸寺门",
        "author": "陈襄",
        "content": "政绝多门寺却通，灵山胜境尽牢笼。\n应怜去鲁迟迟意，令遍诸天国土中。",
        "dynasty": "宋",
        "collection_info": null
    },
    {
        "title": "和张运使题长乐台",
        "author": "陈襄",
        "content": "云暗驺鸣出谷时，一方生齿庇余辉。\n知君才业非张翰，莫为鲈鱼有意归。",
        "dynasty": "宋",
        "collection_info": null
    },
    {
        "title": "程大卿书宿猿洞",
        "author": "陈襄",
        "content": "闻说山光是旧山，衣冠家此百年间。\n自嗟亦有同来祖，两处松楸得往还。",
        "dynasty": "宋",
        "collection_info": null
    },
    {
        "title": "和定慧超胜长老寄谢紫衣颂三首  其一",
        "author": "陈襄",
        "content": "恩袍出挂壮禅扉，试问何人达此机。\n船子夜来亲下钓，碧潭明月有余辉。",
        "dynasty": "宋",
        "collection_info": null
    },
    {
        "title": "和定慧超胜长老寄谢紫衣颂三首  其二",
        "author": "陈襄",
        "content": "童子南来遗我诗，维摩方丈一伸眉。\n不劳言语通消息，夏热春寒各自知。",
        "dynasty": "宋",
        "collection_info": null
    },
    {
        "title": "和定慧超胜长老寄谢紫衣颂三首  其三",
        "author": "陈襄",
        "content": "得道无求幻与真，一筇一衲似閒云。\n忽闻师唱报恩曲，百草千花特地春。",
        "dynasty": "宋",
        "collection_info": null
    },
    {
        "title": "偶书",
        "author": "陈襄",
        "content": "朝居晦息与山邻，物理由来有屈伸。\n独把一心经万事，逍遥须养谷中神。",
        "dynasty": "宋",
        "collection_info": null
    },
    {
        "title": "题毗陵郡图",
        "author": "陈襄",
        "content": "平湖千里接荆溪，万顷良田不可堤。\n我欲决渠疏积水，干塘江口地形低。",
        "dynasty": "宋",
        "collection_info": null
    },
    {
        "title": "熙宁七年八月望日自杭之宋过永乐院观承天佛日广慧洎永乐四老上堂因而留题",
        "author": "陈襄",
        "content": "雷音一振绝微言，末学方知祖道尊。\n莫讶师僧无见处，人人俱解句中玄。",
        "dynasty": "宋",
        "collection_info": null
    },
    {
        "title": "和宛丘长官赏花",
        "author": "陈襄",
        "content": "遗我新诗雅兴长，一时花谱为传芳。\n不须满县栽桃李，却羡风流骑省郎。",
        "dynasty": "宋",
        "collection_info": null
    },
    {
        "title": "颍川赏花二首  其一",
        "author": "陈襄",
        "content": "閒入郊园驻隼旟，百花红紫万千株。\n如何春意多风雨，不惜漫天锦绣铺。",
        "dynasty": "宋",
        "collection_info": null
    },
    {
        "title": "颍川赏花二首  其二",
        "author": "陈襄",
        "content": "千骑重来此建旟，新年花发旧年株。\n东皇应是怜孤宦，十里全归锦帐铺。",
        "dynasty": "宋",
        "collection_info": null
    },
    {
        "title": "赠禅者",
        "author": "陈襄",
        "content": "昔年曾到此山中，正见山花满砌红。\n今日花开还照眼，分明见处本来同。",
        "dynasty": "宋",
        "collection_info": null
    },
    {
        "title": "携家游东园",
        "author": "陈襄",
        "content": "红塔寺前千顷稻，青山门外百家村。\n年丰米贱无公事，不惜时来倒一樽。",
        "dynasty": "宋",
        "collection_info": null
    },
    {
        "title": "赠鹭鸶",
        "author": "陈襄",
        "content": "两个鹭鸶相对立，江边无物蓼花疏。\n知君洁白如霜雪，何必临川更羡鱼。",
        "dynasty": "宋",
        "collection_info": null
    },
    {
        "title": "寄戏刘道渊",
        "author": "陈襄",
        "content": "陆羽茶亭枕水隈，为言无酒且徘徊。\n山中此物尤难得，应是刘生不肯来。",
        "dynasty": "宋",
        "collection_info": null
    },
    {
        "title": "题杭州宝岩寺垂云亭",
        "author": "陈襄",
        "content": "小亭巉绝出云间，万象升沉不得閒。\n莫怪诗翁头白早，时来向此写湖山。",
        "dynasty": "宋",
        "collection_info": null
    },
    {
        "title": "寄兴教凈慈二长老",
        "author": "陈襄",
        "content": "老来为郡苦间关，不及江云自往还。\n忽忆湖边二禅老，等閒骑马入南山。",
        "dynasty": "宋",
        "collection_info": null
    },
    {
        "title": "题仙居伟羌山六绝  其一",
        "author": "陈襄",
        "content": "去年曾擥伟羌图，云有仙人古篆书。\n千尺石岩无路到，不知科斗字何如。",
        "dynasty": "宋",
        "collection_info": null
    },
    {
        "title": "题仙居伟羌山六绝  其二",
        "author": "陈襄",
        "content": "盘盘英气四纡余，定有仙人此地居。\n天子正求伊与吕，如何不见起耕渔。",
        "dynasty": "宋",
        "collection_info": null
    },
    {
        "title": "题仙居伟羌山六绝  其三",
        "author": "陈襄",
        "content": "天鞠精灵久贮储，中间豪杰出无虚。\n乡民世世家于此，争使儿孙不读书。",
        "dynasty": "宋",
        "collection_info": null
    },
    {
        "title": "题仙居伟羌山六绝  其四",
        "author": "陈襄",
        "content": "峭壁回环几百区，其间岩石可耕锄。\n如何得片山如此，白首相将老母居。",
        "dynasty": "宋",
        "collection_info": null
    },
    {
        "title": "题仙居伟羌山六绝  其五",
        "author": "陈襄",
        "content": "古意巑岏与世疏，一官羁绊可归欤。\n此山未及西山好，下有仙人结草庐。",
        "dynasty": "宋",
        "collection_info": null
    },
    {
        "title": "题仙居伟羌山六绝  其六",
        "author": "陈襄",
        "content": "四友之贤世莫如，白头须作一乡居。\n此山不惜将钱买，嘆息无人共结庐。",
        "dynasty": "宋",
        "collection_info": null
    },
    {
        "title": "中和堂木芙蓉盛开戏呈子瞻",
        "author": "陈襄",
        "content": "千林寒叶正疏黄，占得珍丛第一芳。\n容易便开三百朵，此心应不畏秋霜。",
        "dynasty": "宋",
        "collection_info": null
    },
    {
        "title": "次韵柯弟太博见示超化牡丹  其一",
        "author": "陈襄",
        "content": "百草萧条病朔风，双枝成染魏家红。\n直疑天与凌霜色，不假东皇运化工。",
        "dynasty": "宋",
        "collection_info": null
    },
    {
        "title": "次韵柯弟太博见示超化牡丹  其二",
        "author": "陈襄",
        "content": "一朵鞓红折寺园，忽惊寒律动春暄。\n非关花好难栽接，自是天时变木根。",
        "dynasty": "宋",
        "collection_info": null
    },
    {
        "title": "马篠潭报雨",
        "author": "陈襄",
        "content": "皇佑岁庚寅，阴阳久鬰堙。\n二时愆雨泽，百物悯膏屯。\n谷价方翔踊，民言备苦辛。\n原畴无播种，道路有饥贫。\n县令忧忘食，斋房退省身。\n朝归占甲子，暮出看星辰。\n野祀曾徼福，雩坛示礼神。\n祈求观古法，询访得龙津。\n遣吏苹蘩洁，斋书肺腑陈。\n灵泉汲坎𦥨，仙仗下嶙峋。\n雷斧潜嗔树，天波忽洒尘。\n音官沈鼓吹，市户湿衣巾。\n隆应声何速，盘旋志未伸。\n经纶惟四日，滂沛即逾旬。\n万谷山源发，三农水利均。\n趋田多耒耨，入里少刍薪。\n苗稼晨争插，坊庸夜不巡。\n讴谣兴父老，燕喜集宾亲。\n捐瘠苏中壑，生成赋大钧。\n邑人勿忘报，世世荷深仁。",
        "dynasty": "宋",
        "collection_info": null
    },
    {
        "title": "李侍郎修路",
        "author": "陈襄",
        "content": "路余百里两山间，水驿山程总不安。\n谁把千金平滑磴，免教一叶委惊滩。\n行人感嘆何时已，贤守功名百世看。\n次第吾闽都似掌，却嗤蜀道号泥盘。",
        "dynasty": "宋",
        "collection_info": null
    },
    {
        "title": "冬至日独游吉祥寺  其一",
        "author": "陈襄",
        "content": "井底微阳回未回，萧萧寒雨湿枯荄。\n何人更似苏夫子，不是花时肯独来。",
        "dynasty": "宋",
        "collection_info": null
    },
    {
        "title": "冬至日独游吉祥寺  其二",
        "author": "陈襄",
        "content": "东君意浅着寒梅，十朵深红未暇裁。\n安得道人殷七七，不论时节遣花开。",
        "dynasty": "宋",
        "collection_info": null
    },
    {
        "title": "冬至日独游吉祥寺  其三",
        "author": "陈襄",
        "content": "过眼荣枯电与风，久长那得似花红。\n上人宴座观空阁，观色观空色即空。",
        "dynasty": "宋",
        "collection_info": null
    },
    {
        "title": "句  其一",
        "author": "陈襄",
        "content": "西风斜日鲈鱼香。",
        "dynasty": "宋",
        "collection_info": null
    },
    {
        "title": "句  其二",
        "author": "陈襄",
        "content": "世有斯文属孔颜。",
        "dynasty": "宋",
        "collection_info": null
    }
]