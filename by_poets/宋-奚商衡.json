[
    {
        "uuid": "d8bd6bb2e18ba4a111581724b7909caa",
        "title": "到昆山",
        "author": "奚商衡",
        "content": "客槎无路到天津，五斗依然不救贫。\n敛版进趋惭大吏，打门呼索愧穷民。\n酒边拓落寻真趣，诗裏平章作好春。\n自笑小才还小用，姓名安得上麒麟。",
        "dynasty": "宋",
        "collection_info": null
    },
    {
        "uuid": "d70dcfecd212343bf4b197a62b86a340",
        "title": "慧聚上方",
        "author": "奚商衡",
        "content": "小桥官树绿无央，袖手东风日正长。\n料理只今谁到我，祇宜煎茗坐僧房。",
        "dynasty": "宋",
        "collection_info": null
    },
    {
        "uuid": "1c5b330ecb9cc1485f8b152f752d8d9c",
        "title": "簿舍西堂",
        "author": "奚商衡",
        "content": "麤官到眼惟朱墨，箇裏清虚却可人。\n晓径忽闻花信早，晚窗时对月痕新。\n客来但怪阶庭寂，昼永偏于枕簟亲。\n莫莫只求閒裏过，抗颜何苦拜车尘。",
        "dynasty": "宋",
        "collection_info": null
    }
]