[
    {
        "title": "念奴娇 水天空阔",
        "author": "邓剡",
        "content": "水天空阔，恨东风不惜、世间英物。\n蜀鸟吴花残照里，忍见荒城颓壁。\n铜雀春情，金人秋泪，此恨凭谁雪。\n堂堂剑气，斗牛空认奇杰。\n那信江海馀生，南行万里，不放扁舟发。\n正为鸥盟留醉眼，细看涛声云灭。\n睨柱吞嬴，回旗走懿，千古冲冠发。\n伴人无寐，秦淮应是孤月。",
        "dynasty": "宋",
        "collection_info": null
    },
    {
        "title": "满江红 王母仙桃",
        "author": "邓剡",
        "content": "王母仙桃，亲曾醉、九重春色。\n谁信道、鹿衔花去，浪翻鳌阙。\n眉锁娇娥山宛转，髻梳堕马云敧侧。\n恨风沙、吹透汉宫衣，馀香歇。\n霓裳散，庭花灭。\n昭阳燕，应难说。\n想春深铜雀，梦残啼血。\n空有琵琶传出塞，更无环佩鸣归月。\n又争知、有客夜悲歌，壶敲缺。",
        "dynasty": "宋",
        "collection_info": null
    },
    {
        "title": "浪淘沙 疏雨洗天晴",
        "author": "邓剡",
        "content": "疏雨洗天晴。\n枕簟凉生。\n井梧一叶做秋声。\n谁念客身轻似叶，千里飘零。\n梦断古台城。\n月淡潮平。\n便携酒访新亭。\n不见当时王谢宅，烟草青青。",
        "dynasty": "宋",
        "collection_info": null
    },
    {
        "title": "唐多令 雨过水明霞",
        "author": "邓剡",
        "content": "雨过水明霞。\n潮回岸带沙。\n叶声寒、飞透窗纱。\n堪恨西风吹世换，更吹我、落天涯。\n寂寞古豪华。\n乌衣日又斜。\n说兴亡、燕入谁家。\n惟有南来无数雁，和明月、宿芦花。",
        "dynasty": "宋",
        "collection_info": null
    },
    {
        "title": "烛影摇红 郢雪歌高",
        "author": "邓剡",
        "content": "郢雪歌高，天教鹤子参鸣和。\n熏风旌节瑞华□，光动垂弧左。\n早是烟楼撞破。\n更明珠、重添一颗。\n镜容中夜，摩顶欣然，石麟天堕。\n未羡眉山，两峰儿子中峰我。\n推贤世世珥金貂，何况阴功大。\n欲写弄獐书贺。\n愧无功、难消玉果。\n摩挲老眼，曾识英雄，试啼则个。",
        "dynasty": "宋",
        "collection_info": null
    },
    {
        "title": "霜天晓角 蛮烟塞雪",
        "author": "邓剡",
        "content": "蛮烟塞雪。\n天老梅花骨。\n还着锦衣游戏，清江上、管风月。\n木兰归海北。\n竹梧侵户碧。\n三十六峰苍玉，驾白鹿、友仙客。",
        "dynasty": "宋",
        "collection_info": null
    },
    {
        "title": "木兰花慢 步凉飔绿野",
        "author": "邓剡",
        "content": "步凉飔绿野，□锺鼓、□园林。\n有骑竹更生，扶藜未老，歌舞堂阴。\n金鞭半横玉带，烨神人、风度五云深。\n大耐自应鹤骨，活人总是天心。\n寿蒲香晚尚堪斟。\n梧竹对潇森。\n早问道燕城，衣裁绣衮，台筑黄金。\n天瓢正消几滴，化中原、焦土作甘霖。\n却伴赤松未晚，碧桃花下横琴。",
        "dynasty": "宋",
        "collection_info": null
    },
    {
        "title": "摸鱼儿 问庐陵、米作何价",
        "author": "邓剡",
        "content": "问庐陵、米作何价。\n棠阴又绿今夏。\n活人手段依然在，独乐园中司马。\n初度也。\n算几处篝香，手额你多谢。\n风亭月榭。\n尽隐橘观棋，折荷筒酒，花竹秀而野。\n阶庭树，满目鱼鱼雅雅。\n千金难买清暇。\n纷纷征榷尘如梦，谁有似公闲者。\n天怎舍。\n趁绿鬓朱颜，须入凌烟画。\n海天不夜。\n管岁岁安期，采蒲为寿，高宴碧桃下。",
        "dynasty": "宋",
        "collection_info": null
    },
    {
        "title": "促拍丑奴儿 睡起怯春寒",
        "author": "邓剡",
        "content": "睡起怯春寒。\n海棠花、开未开间。\n莫言春色三分二，朱颜绿鬓，栽花种竹，谁似君闲。\n侯印旧家毡。\n早天边、飞诏催还。\n从今岁岁称觞处，人如玉雪，花如锦绣，福寿如山。",
        "dynasty": "宋",
        "collection_info": null
    },
    {
        "title": "八声甘州 笑钗符、恰正带宜男",
        "author": "邓剡",
        "content": "笑钗符、恰正带宜男。\n还将寿花簪。\n早风熏竹醉，松凉鹤健，午坐存庵。\n三十六峰玉立，隔尘听玄谈。\n何似人难老，三十才三。\n闻得天边好语，第一流人物，偏重江南。\n满玻璃春绿，十载爱棠甘。\n青青鬓、尽堪图画，趁紫岩、年纪作枢参。\n却归宴、瑶池未晚，荷日红酣。",
        "dynasty": "宋",
        "collection_info": null
    },
    {
        "title": "好事近 桃脸破初寒",
        "author": "邓剡",
        "content": "桃脸破初寒，笑问刘郎前度。\n为说正元朝上，缥缈午桥午。\n百年方半日来多，且醉且吟去。\n须信剑南万首，胜侯封千户。",
        "dynasty": "宋",
        "collection_info": null
    },
    {
        "title": "摸鱼儿 笑平生、布帆无恙",
        "author": "邓剡",
        "content": "笑平生、布帆无恙，堂堂稳送君去。\n江声悲壮崖殷血，曾是英雄行处。\n今亦古。\n甚一点东风，天不周郎与。\n城幡夜竖。\n几铜爵春残，战沙秋冷，华发遽如许。\n东坡老，千载风流两赋。\n馀音不绝如缕。\n临皋一笑三生梦，还认岷峨乡语。\n挥玉麈。\n尽不碍灯前，痛饮檐花雨。\n雪堂在否。\n管驾鹤归来，为君细赏，蝴蝶上阶句。",
        "dynasty": "宋",
        "collection_info": null
    },
    {
        "title": "疏影 瑶尊蘸翠",
        "author": "邓剡",
        "content": "瑶尊蘸翠。\n短长亭送别，风恋晴袂。\n腊树迎春，一路清寒，能消几日羁思。\n霜华不惜阳关柳，悄莫系、行人嘶骑。\n对梅花、一笑分携，胜约别来相寄。\n人物仙蓬妙韵，瑞鸾敛迅翼，聊憩香枳。\n见说使君，好语先传，付与芙蓉清致。\n客来欲问荆州事，但细语、岳阳楼记。\n梦故人、剪烛西窗，已隔洞庭烟水。",
        "dynasty": "宋",
        "collection_info": null
    },
    {
        "title": "挽文文山",
        "author": "邓剡",
        "content": "忆公泪悬河，九地无此事泻。\n想公骑赤龙，请命苍梧野。\n世人醉生死，翻笑独醒者。\n焉知千载英，精爽皎不夜。\n义士无废兴，时运有代谢。\n念昔丧乱初，公骑使君马。\n奋袂起勤王，忼慨泪盈把。\n须臾三万众，如自九天下。\n灯棋书檄交，笑语杂悲咤。\n捧土障洪河，一绳维大厦。\n至哉朝宗性，百折终不舍。\n身北冠自南，血碧心肯化。\n颜钩凛忠劲，杜诗蔚骚雅。\n晋阳骨肉冤，东市刀兵解。\n精诚揭天日，气魄动夷夏。\n丈夫如此何，一死尤足怕。\n田横老宾客，白髮余息假。\n有时梦岩电，意悟当飘洒。\n非无中丞传，杀青自谁写。\n魂归哀江南，千秋俎乡社。",
        "dynasty": "宋",
        "collection_info": null
    },
    {
        "title": "文文山画像赞",
        "author": "邓剡",
        "content": "目煌煌兮疏星晓寒，气英英兮晴雷殷山。\n头碎柱而璧完，血化碧而心丹。\n呜呼，谁谓斯人不在世间。",
        "dynasty": "宋",
        "collection_info": null
    },
    {
        "title": "挽李行甫",
        "author": "邓剡",
        "content": "落倘使平生马少游，不将乡里博封侯。\n肯缘儿辈断屐齿，谁忆平生醉杖头。\n老去焉知尧壤力，乱来初识楚天忧。\n新坟似与欧阡近，许见衣冠夜月游。",
        "dynasty": "宋",
        "collection_info": null
    },
    {
        "title": "挽唐如晦二首  其一",
        "author": "邓剡",
        "content": "战艺时人北，受书吾道东。\n俊图开熟路，怒翼碍回风。\n勇往千人废，豪来一世空。\n深山埋玉气，得失付鸡虫。",
        "dynasty": "宋",
        "collection_info": null
    },
    {
        "title": "挽唐如晦二首  其二",
        "author": "邓剡",
        "content": "法护何妨短，元龙故自豪。\n交情如水淡，义气与秋高。\n贫不霑三釜，年方见二毛。\n魂兮如可返，通饮读离骚。",
        "dynasty": "宋",
        "collection_info": null
    },
    {
        "title": "挽文魁母齐魏国夫人三首  其一",
        "author": "邓剡",
        "content": "客谈剪髻德，邻识断机心。\n梭壁风云早，谖春雨露深。\n安舆神物相，归旐路足钦。\n滂母犹难比，生儿振古今。",
        "dynasty": "宋",
        "collection_info": null
    },
    {
        "title": "挽文魁母齐魏国夫人三首  其二",
        "author": "邓剡",
        "content": "色养从予季，全忠付伯兮。\n一心陵事汉，数语贾兴齐。\n海岭太多幸，崦嵫日遽西。\n犹怜兼国命，鸾诰湿金泥。",
        "dynasty": "宋",
        "collection_info": null
    },
    {
        "title": "挽文魁母齐魏国夫人三首  其三",
        "author": "邓剡",
        "content": "两公兄弟我，我亦母夫人。\n侍疾番禺药，行封海道纶。\n孤穷空后死，俯仰欲谁亲。\n不尽西州泪，陶阡杳去尘。",
        "dynasty": "宋",
        "collection_info": null
    },
    {
        "title": "鹧鸪",
        "author": "邓剡",
        "content": "行不得也哥哥。\n瘦妻弱子羸牸驮，天长地阔多网罗。\n南音渐少北音多，肉飞不起可奈何。\n行不得也哥哥。",
        "dynasty": "宋",
        "collection_info": null
    },
    {
        "title": "步月  其一",
        "author": "邓剡",
        "content": "皓月流华光，微霄暧虚碧。\n空庭四无人，及此美□夕。\n霏微弄香雾，淡荡舒玉色。\n离离花影斜，梢梢兰露滴。\n颓然意忘倦，欲起还自惜。\n春情谅难得，后夜空相忆。",
        "dynasty": "宋",
        "collection_info": null
    },
    {
        "title": "步月  其二",
        "author": "邓剡",
        "content": "盈盈当春月，含情隔幽櫺。\n好怀自制，起坐可一庭。\n娟娟吐微云，迢迢映华星。\n不寝步芳阴，裴回惜娉娉。\n百虫未敢怨，卉木正葱青。\n余光散草露，乃復似秋萤。",
        "dynasty": "宋",
        "collection_info": null
    },
    {
        "title": "晓径",
        "author": "邓剡",
        "content": "晓风吹众绿，中含露气清。\n振袂起行散，逍遥觉身轻。\n爱彼薝卜香，淡然无世情。\n依稀庞家女，提篮映篱行。\n虽无膏沐意，皓质玉雪明。\n相看味禅悦，何必话无生。",
        "dynasty": "宋",
        "collection_info": null
    },
    {
        "title": "暑夕",
        "author": "邓剡",
        "content": "暑夕不能寐，起坐林间亭。\n啮鼠欺黑月，流萤乱飞星。\n星河光淡泊，不辨草树青。\n泥泥凉露下，稍稍残梦醒。\n幽虫故儿女，私语如相譍。\n邻钟自何来，迢迢入孤听。",
        "dynasty": "宋",
        "collection_info": null
    },
    {
        "title": "夜闻风声归思浩然",
        "author": "邓剡",
        "content": "西风响高树，乡梦去帆前。\n稚子衡门下，先茔乱叶边。\n老来多一出，归去恰经年。\n海燕巢何晚，秋期落尔先。",
        "dynasty": "宋",
        "collection_info": null
    },
    {
        "title": "砻山",
        "author": "邓剡",
        "content": "斜阳客如画，路转丛薄间。\n惊禽忽衝起，似石投前山。",
        "dynasty": "宋",
        "collection_info": null
    },
    {
        "title": "午坐后亭",
        "author": "邓剡",
        "content": "隔帘迟日午风微，社燕惊寒未肯归。\n读了丹经成默坐，时时一片杏花飞。",
        "dynasty": "宋",
        "collection_info": null
    },
    {
        "title": "望夫山",
        "author": "邓剡",
        "content": "朝望夫，暮望夫，一夕化作山石枯。\n潮水去却回，行人来不来。",
        "dynasty": "宋",
        "collection_info": null
    },
    {
        "title": "简寂观",
        "author": "邓剡",
        "content": "一径两山合，迢迢入青空。\n前横交剑流，后倚迭云屏。\n平生三笑图，此日丹元庭。\n双瀑隐如画，可玩不可听。\n东瀑更飘洒，珠玑落青冥。\n丹井久湮芜，蜕骨何由灵。\n何年老鹤归，松桧语丁宁。\n苦竹不肯笋，知此味甘馨。\n秋深石坛冷，液液枕参横。",
        "dynasty": "宋",
        "collection_info": null
    },
    {
        "title": "报先寺",
        "author": "邓剡",
        "content": "我是人间未了僧，苍崖如梦昔经行。\n炉中香愿犹余烬，石上精魂又一生。\n绝嶂猿啼惊犬吠，四山屏合护钟声。\n何当缘业人间满，孤拥秋衾坐五更。",
        "dynasty": "宋",
        "collection_info": null
    },
    {
        "title": "书乌龙山",
        "author": "邓剡",
        "content": "岁云暮矣可奈何，云愁雨湿阴风多。\n林壑摧残海惊波，惨淡一色无山河。\n哀鸣嗷嗷旧枝柯，飞天不容忧虞罗。\n深山短景孤鸟过，会看明午风日和。",
        "dynasty": "宋",
        "collection_info": null
    },
    {
        "title": "跋刘敏叔画杨诚斋先生探梅图",
        "author": "邓剡",
        "content": "夜起诗翁吟骨健，雪寒梅瘦月初生。\n谁教霜月闲描画，景物和人成五清。",
        "dynasty": "宋",
        "collection_info": null
    },
    {
        "title": "题龙山钟",
        "author": "邓剡",
        "content": "丰山背后钟，霜月平原定。\n夜半响鲸音，隐隐天地应。\n山灵鹤梦醒，独听还独咏。\n萧萧蓬蒿中，收入杜陵径。",
        "dynasty": "宋",
        "collection_info": null
    },
    {
        "title": "避乱至乌岩山赠承节赵公",
        "author": "邓剡",
        "content": "流水桃花又避秦，诛茅西崦结为邻。\n如公尚友浮丘伯，顾我早师梅子真。\n棋酒从容新里社，衣冠萧散古遗民。\n他年史传收芳迹，应许牵联作隐人。",
        "dynasty": "宋",
        "collection_info": null
    }
]