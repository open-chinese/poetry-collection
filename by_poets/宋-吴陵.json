[
    {
        "uuid": "4d94347adff0f97741421aca0fbf0792",
        "title": "金陵怀古",
        "author": "吴陵",
        "content": "烟云莽莽对穷秋，六代雄豪见古丘。\n万里长波东赴海，千年闲客独登楼。\n山川冥漠天难问，运数推移地莫留。\n终信东南多王气，浙中今是帝王州。",
        "dynasty": "宋",
        "collection_info": null
    },
    {
        "uuid": "295c58629fe51710960c1a8a9e7a70c2",
        "title": "盱眙郡楼",
        "author": "吴陵",
        "content": "风物凄凉天地秋，凭高不尽古今愁。\n关河北望三千里，淮泗东来第一州。\n日暮边声传画角，早寒霜气袭重裘。\n干戈澒洞何时静，王粲长吟独倚楼。",
        "dynasty": "宋",
        "collection_info": null
    },
    {
        "uuid": "06a7dd17408062c5ba3b94968d9a52ea",
        "title": "登南浦亭",
        "author": "吴陵",
        "content": "飘泊豫章城，登临南浦亭。\n干坤遗落羽，江海一浮萍。\n宿雨桃花水，春风杜若汀。\n古今离别地，那许客愁醒。",
        "dynasty": "宋",
        "collection_info": null
    },
    {
        "uuid": "3723edf6f0e63cfef7676b311f4079cd",
        "title": "古意",
        "author": "吴陵",
        "content": "莫结荡子心，恩情信难保。\n杨花纵可变，奈是浮萍草。",
        "dynasty": "宋",
        "collection_info": null
    }
]