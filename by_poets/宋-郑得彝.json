[
    {
        "uuid": "65c2d8f400869a8bcb3f3bee73866c58",
        "title": "翠光岩",
        "author": "郑得彝",
        "content": "一棹巨川舟，相随物外游。\n芳尘曾未逐，春兴若为酬。\n酌石花阴湿，题岩藓墨浮。\n沙鸥应笑我，留住瀫溪头。",
        "dynasty": "宋",
        "collection_info": null
    },
    {
        "uuid": "77e330217ce53d733a217bb9bf9b5b7c",
        "title": "龙游八景",
        "author": "郑得彝",
        "content": "雨急林花第几峰，层层岩翠沐嵌空。\n回头万象皆生意，绿遍天涯造化功。",
        "dynasty": "宋",
        "collection_info": null
    },
    {
        "uuid": "e5e3c298a7e58521b08d000f9e36f7fa",
        "title": "龙游八景 瀫水晴风",
        "author": "郑得彝",
        "content": "鲛鮹蓝色染初匀，风皱粼粼渺水云。\n安得此溪还姓冉，名高千载柳州文。",
        "dynasty": "宋",
        "collection_info": null
    },
    {
        "uuid": "0b5280a6b616eb752969a7094c215b7a",
        "title": "龙游八景 双港明月",
        "author": "郑得彝",
        "content": "沄沄逝水夹沧洲，金耀浮光碎碧流。\n夜半渔歌声再起，一天明月两溪秋。",
        "dynasty": "宋",
        "collection_info": null
    },
    {
        "uuid": "4d2b6ebfb1ecdc4b19133343500b7cf1",
        "title": "龙游八景 半山残雪",
        "author": "郑得彝",
        "content": "寒峰苍削露痕晴，残雪遥疑宿冻云。\n茶话尚余清绝趣，半瓯真味许僧分。",
        "dynasty": "宋",
        "collection_info": null
    },
    {
        "uuid": "e545e1aa3b5d26db0908046181554982",
        "title": "龙游八景 渔村夕照",
        "author": "郑得彝",
        "content": "小艇穿鱼醉夕阳，柔条犹可折残杨。\n数家网罟孤村外，渔唱一声烟水长。",
        "dynasty": "宋",
        "collection_info": null
    },
    {
        "uuid": "79f6f77f4845cb23275ab793373ac143",
        "title": "龙游八景 别浦归帆",
        "author": "郑得彝",
        "content": "望断烟波眼欲空，霞光明衬暮天红。\n水高数尺舟归急，幅幅蒲帆饱受风。",
        "dynasty": "宋",
        "collection_info": null
    },
    {
        "uuid": "a377e83e193ae7a715a94280e3cfe70b",
        "title": "龙游八景 断岸浮梁",
        "author": "郑得彝",
        "content": "轻舠簇簇水溶溶，影落空江万丈虹。\n溱洧更无人病涉，浮梁千载纪成功。",
        "dynasty": "宋",
        "collection_info": null
    },
    {
        "uuid": "f16f1ca49053be59fc728b11f2cdd297",
        "title": "龙游八景 村市晓烟",
        "author": "郑得彝",
        "content": "微茫村市隠江湄，三两人家欲早炊。\n翠箔楼台烟半湿，不知红日上花枝。",
        "dynasty": "宋",
        "collection_info": null
    }
]