[
    {
        "uuid": "76d9663b8da6233c938a31e3a3001541",
        "title": "击梧桐 枫叶浓于染",
        "author": "李珏",
        "content": "枫叶浓于染。\n秋正老、江上征衫寒浅。\n又是秦鸿过，霁烟外，写出离愁几点。\n年来岁去，朝生暮落，人似吴潮展转。\n怕听阳关曲，奈短笛唤起，天涯情远。\n双屐行春，扁舟啸晚。\n忆昔鸥湖莺苑。\n鹤帐梅花屋，霜月后、记把山扉牢掩。\n惆怅明朝何处，故人相望，但碧云半敛。\n定苏堤、重来时候，芳草如翦。",
        "dynasty": "宋",
        "collection_info": null
    },
    {
        "uuid": "3b4d4fa43ddebc6616e3fd2050820e9e",
        "title": "木兰花慢 故人知健否",
        "author": "李珏",
        "content": "故人知健否，又过了、一番秋。\n记十载心期，暮苔茅屋，杜若芳洲。\n天遥梦飞不到，但滔滔、岁月水东流。\n南浦春波旧别，西山暮雨新愁。\n吴钩。\n光透黑貂裘。\n客思晚悠悠。\n更何处相逢，残更听雁，落日呼鸥。\n沧江白云无数，约他年、携手上扁舟。\n鸦阵不知人意，黄昏飞向城头。",
        "dynasty": "宋",
        "collection_info": null
    }
]