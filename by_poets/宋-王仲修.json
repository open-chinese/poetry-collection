[
    {
        "uuid": "210793f3bcc1545cd6d2403d88d0d5b1",
        "title": "宫词  其一",
        "author": "王仲修",
        "content": "四海梯航贺岁元，千官环佩拜中天。\n愿从今日称觞后，舜殿垂衣一万年。",
        "dynasty": "宋",
        "collection_info": null
    },
    {
        "uuid": "5c2c5027501c4a0c0b596b072a3fa063",
        "title": "宫词  其二",
        "author": "王仲修",
        "content": "前殿风传万岁声，九重歌管乐昇平。\n欲知庆事丛元日，瑞气先从帝鼐生。",
        "dynasty": "宋",
        "collection_info": null
    },
    {
        "uuid": "07174cb5e402db11fd5b1423479ca090",
        "title": "宫词  其三",
        "author": "王仲修",
        "content": "元夜笙歌满上都，九霄皓月舞蟾蜍。\n烛龙穿仗来天际，万迭黄云覆帝车。",
        "dynasty": "宋",
        "collection_info": null
    },
    {
        "uuid": "36f1bed1067c4b7126ac629d8e11d717",
        "title": "宫词  其四",
        "author": "王仲修",
        "content": "玉钺光华引六虬，天街万烛拥宸游。\n端门五夜开黄幄，月在蓬山顶上头。",
        "dynasty": "宋",
        "collection_info": null
    },
    {
        "uuid": "672fd7de84b937787ea142caba654ec4",
        "title": "宫词  其五",
        "author": "王仲修",
        "content": "春风来自斗杓东，万物欣欣鼓舞中。\n凤纸催裁宽大诏，拂明宣下未央宫。",
        "dynasty": "宋",
        "collection_info": null
    },
    {
        "uuid": "c2e7bdfdf09ebeeb66b2296f44c7e14b",
        "title": "宫词  其六",
        "author": "王仲修",
        "content": "雪消鸳瓦东风暖，已觉金虬刻漏长。\n禁里春寒犹未放，日华先拂赭袍光。",
        "dynasty": "宋",
        "collection_info": null
    },
    {
        "uuid": "4c7e8d1004ec95f7f43c2fb8218c06e6",
        "title": "宫词  其七",
        "author": "王仲修",
        "content": "冒腊交春日向迟，雪残鳷鹊已多时。\n宫桃红小匀丹脸，御柳黄深展翠眉。",
        "dynasty": "宋",
        "collection_info": null
    },
    {
        "uuid": "5937324f5723cb21ac208ac5860a45f5",
        "title": "宫词  其八",
        "author": "王仲修",
        "content": "万户千门入建章，金绳界路柳丝黄。\n和风偏度乐声细，晴日自随宫线长。",
        "dynasty": "宋",
        "collection_info": null
    },
    {
        "uuid": "dc56f04f63e2832d6f6beadf000d00a6",
        "title": "宫词  其九",
        "author": "王仲修",
        "content": "殿外轻寒一凭栏，春衫初试觉微宽。\n钗头故插宜男草，图得君王带笑看。",
        "dynasty": "宋",
        "collection_info": null
    },
    {
        "uuid": "91adc9049cff449a40f0117a02a4d10b",
        "title": "宫词  其一○",
        "author": "王仲修",
        "content": "画栋宵寒燕未来，江南谁寄一枝梅。\n闰年雪后春工晚，羯鼓催花满槛开。",
        "dynasty": "宋",
        "collection_info": null
    },
    {
        "uuid": "78b743ab1eb8b508ce1203289a59397b",
        "title": "宫词  其一一",
        "author": "王仲修",
        "content": "云娇烟懒雨初晴，环碧风轻细浪生。\n尽日黄鹂不飞去，万年枝上听箫声。",
        "dynasty": "宋",
        "collection_info": null
    },
    {
        "uuid": "7da23695f3ed14424e63fb6021bcd1f2",
        "title": "宫词  其一二",
        "author": "王仲修",
        "content": "太平无事似熙丰，天乐声和下帝宫。\n禽鸟也能知乐事，宫莺娇醉弄春风。",
        "dynasty": "宋",
        "collection_info": null
    },
    {
        "uuid": "5e6a59392000958e46c38c87a21706af",
        "title": "宫词  其一三",
        "author": "王仲修",
        "content": "殿角风摇柳带长，御沟流水落花香。\n雨来双燕归应早，先上珠帘十二行。",
        "dynasty": "宋",
        "collection_info": null
    },
    {
        "uuid": "6f82ebd6b4b746e10773b02c26f624b4",
        "title": "宫词  其一四",
        "author": "王仲修",
        "content": "玉阑万朵牡丹开，先摘姚黄献御杯。\n翠幙重重围绕定，料应蜂蝶不曾来。",
        "dynasty": "宋",
        "collection_info": null
    },
    {
        "uuid": "4922f9851f13467d1441f72de9f9f136",
        "title": "宫词  其一五",
        "author": "王仲修",
        "content": "春深百卉过芬芳，雕槛惟余芍药香。\n应是东君偏着意，日华浮动御衣黄。",
        "dynasty": "宋",
        "collection_info": null
    },
    {
        "uuid": "afed291e835dfd981f7e654bf3aafbf3",
        "title": "宫词  其一六",
        "author": "王仲修",
        "content": "红干绿淡有余香，芳草芊绵苑路长。\n鶗鴂一声寒食雨，游蜂应为百花忙。",
        "dynasty": "宋",
        "collection_info": null
    },
    {
        "uuid": "2864408d3ffe529bef1adef12d1fd1e8",
        "title": "宫词  其一七",
        "author": "王仲修",
        "content": "柳絮飘零春事稀，绿荫零乱上瑶墀。\n好花着子青如豆，刧忆香红满槛时。",
        "dynasty": "宋",
        "collection_info": null
    },
    {
        "uuid": "d2e3d6f71135e295fcf85956edbf3776",
        "title": "宫词  其一八",
        "author": "王仲修",
        "content": "春气融和万物佳，殿前仍有四时花。\n宫人刧爱山家景，松竹阴中碾建茶。",
        "dynasty": "宋",
        "collection_info": null
    },
    {
        "uuid": "9a0fda49453a37a97152c6ddae82c588",
        "title": "宫词  其一九",
        "author": "王仲修",
        "content": "帘垂珠阁对遥津，燕罢芳菲已半春。\n四部笙歌初散后，花前红烛引妃嫔。",
        "dynasty": "宋",
        "collection_info": null
    },
    {
        "uuid": "b9abcfafa9beee1041dddf1be6dc84b9",
        "title": "宫词  其二○",
        "author": "王仲修",
        "content": "宜春苑裏望春台，台下仙花已半开。\n地密无人敢偷折，万民喜待翠舆来。",
        "dynasty": "宋",
        "collection_info": null
    },
    {
        "uuid": "61f21a9645e9c34af7edac9283d48f9f",
        "title": "宫词  其二一",
        "author": "王仲修",
        "content": "欲晓初闻长乐钟，一庭残月海棠红。\n如何借得徐熙手，画作屏风立殿中。",
        "dynasty": "宋",
        "collection_info": null
    },
    {
        "uuid": "0be44660ee3bd97f340a26dbd9a14ce2",
        "title": "宫词  其二二",
        "author": "王仲修",
        "content": "晓风薄薄透罗衣，桃李芬芳长旧围。\n雨过御沟春水满，小滩风月漱珠玑。",
        "dynasty": "宋",
        "collection_info": null
    },
    {
        "uuid": "e3790a67760ef9f3066b14f5711c2a47",
        "title": "宫词  其二三",
        "author": "王仲修",
        "content": "汉殿东风弄晓晴，百花烘日近清明。\n披香博士今华髪，教得六宫歌舞成。",
        "dynasty": "宋",
        "collection_info": null
    },
    {
        "uuid": "5defb6f045d221f30b369a55c96749b8",
        "title": "宫词  其二四",
        "author": "王仲修",
        "content": "二月琼林花未开，风烟幂幂锁楼台。\n湿红生绿谁装点，直待春深圣驾来。",
        "dynasty": "宋",
        "collection_info": null
    },
    {
        "uuid": "ad30e8fef9ac5dfef55ab2c7a5738ad1",
        "title": "宫词  其二五",
        "author": "王仲修",
        "content": "凤阙巍峨瑞气间，御沟春晚水潺潺。\n吾皇勤政无游幸，天廐门深八骏来。",
        "dynasty": "宋",
        "collection_info": null
    },
    {
        "uuid": "0c594be9cf3fbf986ad4ca7db1cf9976",
        "title": "宫词  其二六",
        "author": "王仲修",
        "content": "卷幙风来满殿凉，晖晖红日上回廊。\n郢坊初进酴醾酒，别是人间一种香。",
        "dynasty": "宋",
        "collection_info": null
    },
    {
        "uuid": "7489eb5c4295c6ef91d5fe13ef6506b3",
        "title": "宫词  其二七",
        "author": "王仲修",
        "content": "绿槐疏影满花砖，首夏清和未暑天。\n进食门前金合人，唐装宫女听传宣。",
        "dynasty": "宋",
        "collection_info": null
    },
    {
        "uuid": "b35b89257001b86f5e4ea4bb989dcb1c",
        "title": "宫词  其二八",
        "author": "王仲修",
        "content": "微凉殿阁庆云边，正是清中长养天。\n解愠阜财君德厚，熏风长泛舜琴弦。",
        "dynasty": "宋",
        "collection_info": null
    },
    {
        "uuid": "449bc76d0a5a577fa81f5b893778350b",
        "title": "宫词  其二九",
        "author": "王仲修",
        "content": "宫槐御柳绕池亭，水殿中间暑气清。\n珠网帘深尘不到，静闻燕子引雏声。",
        "dynasty": "宋",
        "collection_info": null
    },
    {
        "uuid": "50a29f8a941ef2c4d0293572051e980a",
        "title": "宫词  其三○",
        "author": "王仲修",
        "content": "金盘碧粽裹雕菰，九节菖蒲渍玉壶。\n拓地直临西海岸，朱书无用辟兵符。",
        "dynasty": "宋",
        "collection_info": null
    },
    {
        "uuid": "8c2c3da96c5274a0f39b017d38731306",
        "title": "宫词  其三一",
        "author": "王仲修",
        "content": "艾虎钗头映翠翘，菖蒲泛酒舞宫腰。\n不须更铸江心照，皇帝聪明一似尧。",
        "dynasty": "宋",
        "collection_info": null
    },
    {
        "uuid": "0cd7dc99d0b590b65ec11d207797d6fd",
        "title": "宫词  其三二",
        "author": "王仲修",
        "content": "三伏金藏暑正隆，火云万里日轮红。\n禁中自有清凉地，不借麻姑避暑宫。",
        "dynasty": "宋",
        "collection_info": null
    },
    {
        "uuid": "bf2c969c6dc487771386e650a7b6fb28",
        "title": "宫词  其三三",
        "author": "王仲修",
        "content": "暑天何处避炎蒸，驾在萧台第九层。\n黄盖亭亭日将午，宫嫔催赐近臣冰。",
        "dynasty": "宋",
        "collection_info": null
    },
    {
        "uuid": "127baa4f2233f8f5febd1f257472b23e",
        "title": "宫词  其三四",
        "author": "王仲修",
        "content": "太液池头水浸云，绿荷摇曳露华新。\n漾舟寻得双莲子，摘向金盘赠圣人。",
        "dynasty": "宋",
        "collection_info": null
    },
    {
        "uuid": "50f9adde241168882fad7cf22327221a",
        "title": "宫词  其三五",
        "author": "王仲修",
        "content": "日斜未掩苑东门，池面风烟向晚昏。\n谁道荷花娇欲语，夜来露冷却无言。",
        "dynasty": "宋",
        "collection_info": null
    },
    {
        "uuid": "e8e79372f6aa7b286b77de274712cfd6",
        "title": "宫词  其三六",
        "author": "王仲修",
        "content": "云罗雾縠晓风凉，绣幕黄龙绕画廊。\n宿雨乍收烟水静，曲池万柄绿荷香。",
        "dynasty": "宋",
        "collection_info": null
    },
    {
        "uuid": "600488cdfa06a84225a5eaa5b9de7395",
        "title": "宫词  其三七",
        "author": "王仲修",
        "content": "暴衣楼上清秋夜，河鼓星临十二城。\n银汉无梁不可渡，牵牛织女若为情。",
        "dynasty": "宋",
        "collection_info": null
    },
    {
        "uuid": "033a067efda8cb587476dc5c3eaeb134",
        "title": "宫词  其三八",
        "author": "王仲修",
        "content": "长生殿裏更阑后，乞巧楼前月上时。\n河汉玉梯三十六，不知谁见画蛾眉。",
        "dynasty": "宋",
        "collection_info": null
    },
    {
        "uuid": "77b5cb0feb34d60d45098be75e3fbc6d",
        "title": "宫词  其三九",
        "author": "王仲修",
        "content": "玉箫声裏酌玻璃，风腊旍旗卷绛霓。\n星渚月斜珠露重，银河流水亦东西。",
        "dynasty": "宋",
        "collection_info": null
    },
    {
        "uuid": "e5940dad322e4d3b07c8f98890eaca61",
        "title": "宫词  其四○",
        "author": "王仲修",
        "content": "殿阁新秋气象清，玉阶露冷半雕蓂。\n六宫最重中元节，院院烧香读道经。",
        "dynasty": "宋",
        "collection_info": null
    },
    {
        "uuid": "71002a708bbd4f0c7a5e1df1ba099c09",
        "title": "宫词  其四一",
        "author": "王仲修",
        "content": "九月飞霜天地清，未央前殿燕簪缨。\n欲知重谷为先务，八彩眉间喜顺成。",
        "dynasty": "宋",
        "collection_info": null
    },
    {
        "uuid": "80daa9c9931ecbb2effde65e3d2ea9bf",
        "title": "宫词  其四二",
        "author": "王仲修",
        "content": "瑟瑟西风下建章，御栏无限菊花香。\n天心亦爱黄金蕊，故遣轻云护早霜。",
        "dynasty": "宋",
        "collection_info": null
    },
    {
        "uuid": "fb806f78cd84da7ec38d68a3072b4604",
        "title": "宫词  其四三",
        "author": "王仲修",
        "content": "鳞鳞鸳瓦静无烟，六幕云低腊雪天。\n应是风流学胡蝶，过墙飞舞自翩翩。",
        "dynasty": "宋",
        "collection_info": null
    },
    {
        "uuid": "9562e52b460351283e03013fe7ded847",
        "title": "宫词  其四四",
        "author": "王仲修",
        "content": "瑶池初见一枝梅，为爱清香特地栽。\n今日御栏风露好，胜如山路雪中开。",
        "dynasty": "宋",
        "collection_info": null
    },
    {
        "uuid": "4c9bb7563a931afe84e85a51852152c8",
        "title": "宫词  其四五",
        "author": "王仲修",
        "content": "飘浮瑞雪洒长空，混合干坤万象同。\n殿阁嶙峋如迭玉，凌晨人步广寒宫。",
        "dynasty": "宋",
        "collection_info": null
    },
    {
        "uuid": "ac49cb534612848eeb3ecf87d4d48766",
        "title": "宫词  其四六",
        "author": "王仲修",
        "content": "时和岁稔似熙丰，腊月仙京大雪中。\n殿阁园林都莹彻，云河不是水晶宫。",
        "dynasty": "宋",
        "collection_info": null
    },
    {
        "uuid": "7f25fc0709291f9bd2f333d906172143",
        "title": "宫词  其四七",
        "author": "王仲修",
        "content": "尧舜慈仁性自然，爱民如子食为天。\n都门瑞雪深盈尺，彤管应书大有年。",
        "dynasty": "宋",
        "collection_info": null
    },
    {
        "uuid": "56a61d9d83e510624dd7d98a4a467790",
        "title": "宫词  其四八",
        "author": "王仲修",
        "content": "雪消宫殿苑梅芳，晓漏声迟下建章。\n天气清寒当腊日，沉香甲煎赐诸房。",
        "dynasty": "宋",
        "collection_info": null
    },
    {
        "uuid": "9e215f96721edf1992121c0dcb239441",
        "title": "宫词  其四九",
        "author": "王仲修",
        "content": "楼台雪霁晓阴阴，珠网屏风御幄深。\n和气先春宫掖暖，凤钗不用辟寒金。",
        "dynasty": "宋",
        "collection_info": null
    },
    {
        "uuid": "543457721e3ce6290f61cf6b8fb35350",
        "title": "宫词  其五○",
        "author": "王仲修",
        "content": "节纪天宁里社鸣，猗兰今日圣人生。\n如何表得千年瑞，万里黄河一带清。",
        "dynasty": "宋",
        "collection_info": null
    },
    {
        "uuid": "da7997eb5a400ffb836416b28d32b29a",
        "title": "宫词  其五一",
        "author": "王仲修",
        "content": "华渚星流生睿主，九天歌管宴钧台。\n愿将圣寿齐南极，碧海蟠桃万度开。",
        "dynasty": "宋",
        "collection_info": null
    },
    {
        "uuid": "7c9c0ae898bb8812a328cb004b1b26d6",
        "title": "宫词  其五二",
        "author": "王仲修",
        "content": "岳神当面捧南山，馥鬰非烟拥圣颜。\n法部笙歌催献寿，閤门先引内朝班。",
        "dynasty": "宋",
        "collection_info": null
    },
    {
        "uuid": "d79ba06107c9b5a9d4958474141f7bad",
        "title": "宫词  其五三",
        "author": "王仲修",
        "content": "房星烨烨照明堂，陟配神皇咏我将。\n怵惕孝思霜露感，如山降福自穰穰。",
        "dynasty": "宋",
        "collection_info": null
    },
    {
        "uuid": "a842a99803011e503b988019b98d6409",
        "title": "宫词  其五四",
        "author": "王仲修",
        "content": "十二珠帘上玉鈎，一声鸡唱下重楼。\n南郊渐近天和暖，选日司衣进大裘。",
        "dynasty": "宋",
        "collection_info": null
    },
    {
        "uuid": "d668a0b541ff0e4d40dffa5c49d9c327",
        "title": "宫词  其五五",
        "author": "王仲修",
        "content": "国家三岁一郊天，万骑云从锦绣鲜。\n陟降圆坛彻黄道，更虚小次特升烟。",
        "dynasty": "宋",
        "collection_info": null
    },
    {
        "uuid": "22eff6e32e18ec78510ddfb5f2c0ed48",
        "title": "宫词  其五六",
        "author": "王仲修",
        "content": "璧月珠星应律灰，两班称庆一阳回。\n九韶声裏千秋曲，五色云中万寿杯。",
        "dynasty": "宋",
        "collection_info": null
    },
    {
        "uuid": "df5b5e900fc71449fc03cdc8efac309d",
        "title": "宫词  其五七",
        "author": "王仲修",
        "content": "大晟修成六律新，铿锵雅韵格三灵。\n殿前九奏人心悦，定有来仪凤舞庭。",
        "dynasty": "宋",
        "collection_info": null
    },
    {
        "uuid": "f7e3b3de8d3297b3645bda296e78b878",
        "title": "宫词  其五八",
        "author": "王仲修",
        "content": "八宝盘龙玉色明，未央排仗庆熙成。\n敛时福瑞为天赦，五岳齐呼万岁声。",
        "dynasty": "宋",
        "collection_info": null
    },
    {
        "uuid": "bb649e9e6a034b0adbcf0c31c5f8ab48",
        "title": "宫词  其五九",
        "author": "王仲修",
        "content": "蕊珠宫殿俯烟霞，宣政门开立正衙。\n刚日小王封大国，玉堂学士进新麻。",
        "dynasty": "宋",
        "collection_info": null
    },
    {
        "uuid": "01994478a0c39403fac7a0a593db5250",
        "title": "宫词  其六○",
        "author": "王仲修",
        "content": "吾君圣学自通神，匪但书看逸少亲。\n妙绝长江春色丽，一时同赐紫枢臣。",
        "dynasty": "宋",
        "collection_info": null
    },
    {
        "uuid": "4de76ec95081c097971b15b06e803b12",
        "title": "宫词  其六一",
        "author": "王仲修",
        "content": "圣人独看临轩陛，殿后双龙捧翠华。\n明日集英排大宴，御前先降出琵琶。",
        "dynasty": "宋",
        "collection_info": null
    },
    {
        "uuid": "dafb489ee5ef9d2c50ff50e795d2385a",
        "title": "宫词  其六二",
        "author": "王仲修",
        "content": "公卿拜舞进流霞，瑞气祥烟动日华。\n殿下排场如绵绣，紫云楼畔万株花。",
        "dynasty": "宋",
        "collection_info": null
    },
    {
        "uuid": "3d862b70ab63aa5baa78775a438ade66",
        "title": "宫词  其六三",
        "author": "王仲修",
        "content": "重城放钥玉籤疏，四百银袍拜殿除。\n白日禹门三级浪，一声雷雨化鲲鱼。",
        "dynasty": "宋",
        "collection_info": null
    },
    {
        "uuid": "92f42dab180d251d4bcad8ece923a314",
        "title": "宫词  其六四",
        "author": "王仲修",
        "content": "道山玉府尽唐余，因命儒臣校鲁鱼。\n黄帕担床擎人内，麟台先进御前书。",
        "dynasty": "宋",
        "collection_info": null
    },
    {
        "uuid": "01b8c8a0f4e8ce587e01e0ebaf22c03b",
        "title": "宫词  其六五",
        "author": "王仲修",
        "content": "囹圄空虚入颂歌，雪霜风雨四时和。\n君王德惠施天下，甘露偏于柳上多。",
        "dynasty": "宋",
        "collection_info": null
    },
    {
        "uuid": "64274806dd812a2f20554dc832192202",
        "title": "宫词  其六六",
        "author": "王仲修",
        "content": "煌煌玉烛四时平，顺气熏蒸万物成。\n谩说蓬莱宫裏橘，宣和殿下荔枝生。",
        "dynasty": "宋",
        "collection_info": null
    },
    {
        "uuid": "c372659433d38c3bb739703421a78a71",
        "title": "宫词  其六七",
        "author": "王仲修",
        "content": "仁渐动植露华滋，朱实纍纍近玉墀。\n闻道庙堂恩数渥，宰臣新赐荔枝时。",
        "dynasty": "宋",
        "collection_info": null
    },
    {
        "uuid": "c141a05e16c93ac12b5c421e177cd937",
        "title": "宫词  其六八",
        "author": "王仲修",
        "content": "太平气象满皇图，清晓祥烟捧帝居。\n四海销兵民乐业，熙然恩信及豚鱼。",
        "dynasty": "宋",
        "collection_info": null
    },
    {
        "uuid": "5ac8772ad072a53bca082099a21f4cb8",
        "title": "宫词  其六九",
        "author": "王仲修",
        "content": "上如尧舜爱民深，宵旰忧勤冠古今。\n后苑珍禽都放尽，万方人识好生心。",
        "dynasty": "宋",
        "collection_info": null
    },
    {
        "uuid": "1a253b80440a9901bb79b16261b0f037",
        "title": "宫词  其七○",
        "author": "王仲修",
        "content": "宰臣出省午漏下，卫士交番未刻深。\n续报六宫无事后，龙墀初月夜沉沉。",
        "dynasty": "宋",
        "collection_info": null
    },
    {
        "uuid": "078b64e9ea4ec7335db6a0a5b9b227f2",
        "title": "宫词  其七一",
        "author": "王仲修",
        "content": "地雷设象圣言昭，上应星辰转玉杓。\n阳管气升君道正，忠贤类进小人消。",
        "dynasty": "宋",
        "collection_info": null
    },
    {
        "uuid": "8cb90c0f5a4f5484f46d6659594cf00c",
        "title": "宫词  其七二",
        "author": "王仲修",
        "content": "太平祥瑞符君德，鹤兔芝禾月不虚。\n玉检金绳旧仪在，不知谁献长卿书。",
        "dynasty": "宋",
        "collection_info": null
    },
    {
        "uuid": "5e382e5c9c4126fa99a4e1b0f272d97c",
        "title": "宫词  其七三",
        "author": "王仲修",
        "content": "万类欣欣谢至阴，斡旋造化圣功深。\n须知天地生成意，便是君王爱物心。",
        "dynasty": "宋",
        "collection_info": null
    },
    {
        "uuid": "d659bc6479c41aab89889eb06bb8ddac",
        "title": "宫词  其七四",
        "author": "王仲修",
        "content": "访古搜奇得汉余，有名书画世间无。\n紫宸朝退捐声色，不看骊山按乐图。",
        "dynasty": "宋",
        "collection_info": null
    },
    {
        "uuid": "335ec10ba096ce95f2a3ae40899ede20",
        "title": "宫词  其七五",
        "author": "王仲修",
        "content": "四辅论思政事堂，尽收才杰置周行。\n掖庭职事分司局，铨择皆由紫极房。",
        "dynasty": "宋",
        "collection_info": null
    },
    {
        "uuid": "51a075abcfd54837b4a2253d125f0e79",
        "title": "宫词  其七六",
        "author": "王仲修",
        "content": "迩英新殿在西厢，圣代隆儒过汉唐。\n讲罢赐茶班退后，槐盘龙影下修廊。",
        "dynasty": "宋",
        "collection_info": null
    },
    {
        "uuid": "673e09d8801b0dd98b597f2052f3cd4a",
        "title": "宫词  其七七",
        "author": "王仲修",
        "content": "六曲屏风倚殿帷，君王几度欲题诗。\n却宣学士书无逸，又赐沉香笔数枝。",
        "dynasty": "宋",
        "collection_info": null
    },
    {
        "uuid": "c3dff521ffed1966d2906204055f82cc",
        "title": "宫词  其七八",
        "author": "王仲修",
        "content": "陇山鹦鹉羽毛鲜，养在金笼已数年。\n应为能言人爱惜，教成御制鹤冲天。",
        "dynasty": "宋",
        "collection_info": null
    },
    {
        "uuid": "b4f6f660c962507cb2fc0ed10a0358de",
        "title": "宫词  其七九",
        "author": "王仲修",
        "content": "天子观渔陋鲁棠，涵曦亭下似沧浪。\n金鳞钓得龙颜喜，韶乐声中进玉觞。",
        "dynasty": "宋",
        "collection_info": null
    },
    {
        "uuid": "48b899eec0b9726a8e85271c837e2de8",
        "title": "宫词  其八○",
        "author": "王仲修",
        "content": "西池曼衍鱼龙戏，燕罢回銮近夕阳。\n路远不乘双凤辇，玉鞍珠辔御龙骧。",
        "dynasty": "宋",
        "collection_info": null
    },
    {
        "uuid": "d746a069e7535fbf17bfaaa52426a5c1",
        "title": "宫词  其八一",
        "author": "王仲修",
        "content": "茧馆轻寒晓漏残，春阴桑柘碧于蓝。\n宵衣愿治先农事，故敕宫娥学养蚕。",
        "dynasty": "宋",
        "collection_info": null
    },
    {
        "uuid": "5059f6a599ffc0f3f368f5e01341a165",
        "title": "宫词  其八二",
        "author": "王仲修",
        "content": "天星东壁夜辉辉，文物声明过昔时。\n人说宫中女学士，和成御制上元诗。",
        "dynasty": "宋",
        "collection_info": null
    },
    {
        "uuid": "e5f29b1c13ea1a605caf323259cf6769",
        "title": "宫词  其八三",
        "author": "王仲修",
        "content": "邻院相招象戏归，和衣卧到日平西。\n起来理通琵琶谱，花底春莺向晚啼。",
        "dynasty": "宋",
        "collection_info": null
    },
    {
        "uuid": "d9b180e49e744dec2a3c6e04f935b3e2",
        "title": "宫词  其八四",
        "author": "王仲修",
        "content": "谁向缑仙学玉笙，紫筠管密制新成。\n绮窗人静月明夜，能作箫台九凤声。",
        "dynasty": "宋",
        "collection_info": null
    },
    {
        "uuid": "605337dc161403535dae970e80a8c00b",
        "title": "宫词  其八五",
        "author": "王仲修",
        "content": "良家选入侍仙都，性慧从来爱读书。\n记得茂陵封禅事，满宫呼作女相如。",
        "dynasty": "宋",
        "collection_info": null
    },
    {
        "uuid": "20646572ef0e16622ceacc6c0bd5cd8a",
        "title": "宫词  其八六",
        "author": "王仲修",
        "content": "自补仙韶从帝游，盾随歌舞不知愁。\n新霜太液雁初下，岸柳萧疏又见秋。",
        "dynasty": "宋",
        "collection_info": null
    },
    {
        "uuid": "f0194258f545e99b93bb190e41918c86",
        "title": "宫词  其八七",
        "author": "王仲修",
        "content": "爱读仙经沐道风，碧窗时叩紫阳钟。\n为逢节假无祗应，写了黄庭日未舂。",
        "dynasty": "宋",
        "collection_info": null
    },
    {
        "uuid": "e32a4e1f92df16c0f038f86e67fdc9d8",
        "title": "宫词  其八八",
        "author": "王仲修",
        "content": "蒙金衫子鬰金黄，爱拍伊州入侧商。\n人道飞琼元自瘦，娉婷偏称窄衣裳。",
        "dynasty": "宋",
        "collection_info": null
    },
    {
        "uuid": "19b1120e15b485a8157777cb8182a010",
        "title": "宫词  其八九",
        "author": "王仲修",
        "content": "圣人夜宴蓬莱殿，星汉沉沉玉漏迟。\n楼角轻云捧新月，宫人笑指似蛾眉。",
        "dynasty": "宋",
        "collection_info": null
    },
    {
        "uuid": "a1e7030d51650d055589b8d4ca30a397",
        "title": "宫词  其九○",
        "author": "王仲修",
        "content": "花药栏干小雨晴，差差燕子拂帘旌。\n今朝下直全无事，写得新翻曲谱成。",
        "dynasty": "宋",
        "collection_info": null
    },
    {
        "uuid": "78605f688422d7ce9fdafdc929682d1a",
        "title": "宫词  其九一",
        "author": "王仲修",
        "content": "乘舆前殿退朝初，玉案焚香午漏余。\n三省奏来祥瑞事，编排付与内尚书。",
        "dynasty": "宋",
        "collection_info": null
    },
    {
        "uuid": "dfdfc377d8b605ee876fa3387e23636b",
        "title": "宫词  其九二",
        "author": "王仲修",
        "content": "十三应选入宫来，便舞梁州送御杯。\n交袂当筵小垂手，回头招拍趁虚催。",
        "dynasty": "宋",
        "collection_info": null
    },
    {
        "uuid": "f24bf3fc64d1d9ad7a68fc9fc6043eeb",
        "title": "宫词  其九三",
        "author": "王仲修",
        "content": "探花时节按歌回，粉黛重匀傍照台。\n定是君王急宣召，忽然蟢子上头来。",
        "dynasty": "宋",
        "collection_info": null
    },
    {
        "uuid": "226d292f8bccd70b6231b16ff107a5f9",
        "title": "宫词  其九四",
        "author": "王仲修",
        "content": "银河清浅夜纵横，鱼钥传呼锁禁城。\n试上红楼三十级，凭栏好看月初生。",
        "dynasty": "宋",
        "collection_info": null
    },
    {
        "uuid": "710f20c869afb984f45cf06873294a59",
        "title": "宫词  其九五",
        "author": "王仲修",
        "content": "景阳钟动趁严妆，奉帚追随过未央。\n月落金门纔放钥，御衣初试百花香。",
        "dynasty": "宋",
        "collection_info": null
    },
    {
        "uuid": "c924b66873dabe54623c4686ee3301df",
        "title": "宫词  其九六",
        "author": "王仲修",
        "content": "玲珑翠网隔尘埃，鑑裏双鸾挂宝台。\n睡起日高花影转，玉盘香篆半成灰。",
        "dynasty": "宋",
        "collection_info": null
    },
    {
        "uuid": "02307cc7c09c4f0d1017c6e49e780c66",
        "title": "宫词  其九七",
        "author": "王仲修",
        "content": "下直归来日未晡，凤盘锦幄卷流苏。\n纱栊粉壁无尘到，挂起长康列女图。",
        "dynasty": "宋",
        "collection_info": null
    },
    {
        "uuid": "5d67c0e198d2b1b91e7fc7097121bdb2",
        "title": "宫词  其九八",
        "author": "王仲修",
        "content": "银河初转水横流，星史人催报晓筹。\n金凤凰门开万钥，玉蟾蜍影挂西楼。",
        "dynasty": "宋",
        "collection_info": null
    },
    {
        "uuid": "7688c8c25375927ece9f4f8e316be3ec",
        "title": "宫词  其九九",
        "author": "王仲修",
        "content": "月沉天角晓星明，上直妆成趁五更。\n昨夜宣徽进言曲，仙韶院裏未知名。",
        "dynasty": "宋",
        "collection_info": null
    },
    {
        "uuid": "4323c88ccf22844d218ec4475aca8ab8",
        "title": "庆侄耆登第",
        "author": "王仲修",
        "content": "锡宴便倾光禄酒，赐袍还照上林花。\n衣冠盛事堪书日，六世词科只一家。",
        "dynasty": "宋",
        "collection_info": null
    },
    {
        "uuid": "e5a56b0c0e4f69503f461c1753458fb6",
        "title": "送程给事知越州",
        "author": "王仲修",
        "content": "乞麾占得山川胜，金纽新提左顾龟。\n苍阙斗龙辞日下，红旌引骑照江湄。\n剡溪月午何妨醉，曲水春余好赋诗。\n玉案天香携满袖，锦衣谁似过乡时。",
        "dynasty": "宋",
        "collection_info": null
    }
]