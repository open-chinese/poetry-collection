[
    {
        "title": "游泰山灵岩寺",
        "author": "滕涉",
        "content": "山半旧招提，扪萝蹑石梯。\n佳名标四绝，胜境出三齐。\n殿古烟霞窟，庭深桧柏蹊。\n岳灵分地界，云险接天倪。\n香篆清风褭，松廊翠巘低。\n飞尘无路入，幽鸟隔岩啼。\n破梦泉声急，飘凉竹韵凄。\n微阳生顶上，残月落峰西。\n暂到犹尘虑，长居信觉迷。\n致君功业就，向此卜幽栖。",
        "dynasty": "宋",
        "collection_info": null
    }
]