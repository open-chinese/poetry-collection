[
    {
        "title": "饯吕子敬赴漕台",
        "author": "朱睎颜",
        "content": "北风吹海波，寒气已惨栗。\n岁功方告成，上计仓廪实。\n大府督先期，列城群彦集。\n公来亲奉辞，王事有远役。\n入登和钧堂，咨诹侍前席。\n力陈功利源，首先二三策。\n民实吾同胞，苛痛体均一。\n商贾趁懋迁，负贩致其力。\n上以奉王供，下以和民食。\n嗟余忝命吏，三载贰下邑。\n适丁岁屡艰，课计虚所入。\n使车勤远人，问俗考肥瘠。\n念兹灾疹余，推额减其籍。\n寒者煦之温，饥者哺之粒。\n嚮非大府严，云雨手转剧。\n公归被顾问，为我对以臆。\n倘能出泥泽，穷困非所惜。\n相期在岁寒，梅边问消息。",
        "dynasty": "宋",
        "collection_info": null
    },
    {
        "title": "吴兴杂咏",
        "author": "朱睎颜",
        "content": "吴兴山水窟，清远古今闻。\n水入孤城合，山来别县分。\n寒川明野烧，晓碓湿溪云。\n试贳乌程酒，微声透客醺。",
        "dynasty": "宋",
        "collection_info": null
    }
]