[
    {
        "title": "鹧鸪天 柳色青青罩翠烟",
        "author": "刘清之",
        "content": "柳色青青罩翠烟。\n花光灼灼映临川。\n欲知窈窕呈祥日，恰近清明淑景天。\n浮瑞霭，庆真仙。\n不须男女祝椿年。\n异时早约西王母，剩折蟠桃荐寿筵。",
        "dynasty": "宋",
        "collection_info": null
    },
    {
        "title": "青玉案 江南十月春风早",
        "author": "刘清之",
        "content": "江南十月春风早。\n见枝上、梅英小。\n爱日初升清雾晓。\n绣筵中启，星图高挂，膝下斑衣绕。\n今年献寿多欢笑。\n弄玉新将二雏好。\n此曲尊前何所祷。\n十分康乐，十分强健，一树庄椿老。",
        "dynasty": "宋",
        "collection_info": null
    },
    {
        "title": "和朱晦庵",
        "author": "刘清之",
        "content": "谁云两州牧，择笏望辕门。\n渠亦髭鬚好，公今德义尊。",
        "dynasty": "宋",
        "collection_info": null
    },
    {
        "title": "洞霄宫",
        "author": "刘清之",
        "content": "青山锁断红尘路，石柱干霄藏洞府。\n老蛟据窟不可窥，千古流泉替渠舞。\n真墟容我辄跻攀，心旷方知白日閒。\n飞仙一去忽已远，坐对松梢云往还。",
        "dynasty": "宋",
        "collection_info": null
    },
    {
        "title": "游洪阳洞  其一",
        "author": "刘清之",
        "content": "朝来拔脚尘埃底，共访人间小有天。\n唤醒几年朱墨梦，胸中丘壑故依然。",
        "dynasty": "宋",
        "collection_info": null
    },
    {
        "title": "游洪阳洞  其二",
        "author": "刘清之",
        "content": "稚川仙去忆浮丘，携客岩前问旧游。\n怀古临风一杯酒，荻花枫叶不胜秋。",
        "dynasty": "宋",
        "collection_info": null
    },
    {
        "title": "洞庭湖",
        "author": "刘清之",
        "content": "天孙岁晚会湘灵，倒泻银河合洞庭。\n上下天光唯一白，中间山色不多青。\n荆潭万里收尘滓，宇宙连宵失晦明。\n莫道人间少仙境，诗魂酒魄一时醒。",
        "dynasty": "宋",
        "collection_info": null
    },
    {
        "title": "句",
        "author": "刘清之",
        "content": "愁非为宋玉，亦不因莫愁。",
        "dynasty": "宋",
        "collection_info": null
    }
]