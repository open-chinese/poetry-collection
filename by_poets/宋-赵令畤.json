[
    {
        "title": "蝶恋花 丽质仙娥生月殿",
        "author": "赵令畤",
        "content": "丽质仙娥生月殿。\n谪向人间，未免凡情乱。\n宋玉墙东流美盼。\n乱花深处曾相见。\n密意浓欢方有便。\n不奈浮名，旋遣轻分散。\n最恨多才情太浅。\n等闲不念离人怨。",
        "dynasty": "宋",
        "collection_info": null
    },
    {
        "title": "蝶恋花 锦额重帘深几许",
        "author": "赵令畤",
        "content": "锦额重帘深几许。\n绣履弯弯，未省离朱户。\n强出娇羞都不语。\n绛绡频掩酥胸素。\n黛浅愁红妆淡伫。\n怨绝情凝，不肯聊回顾。\n媚脸未匀新泪污。\n梅英犹带春朝露。",
        "dynasty": "宋",
        "collection_info": null
    },
    {
        "title": "蝶恋花 懊恼娇痴情未惯",
        "author": "赵令畤",
        "content": "懊恼娇痴情未惯。\n不道看看，役得人肠断。\n万语千言都不管。\n兰房跬步如天远。\n废寝忘餐思想遍。\n赖有青鸾，不必凭鱼雁。\n密写香笺论缱绻。\n春词一纸芳心乱。",
        "dynasty": "宋",
        "collection_info": null
    },
    {
        "title": "蝶恋花 庭院黄昏春雨霁",
        "author": "赵令畤",
        "content": "庭院黄昏春雨霁。\n一缕深心，百种成牵系。\n青翼蓦然来报喜。\n鱼笺微谕相容意。\n待月西厢人不寐。\n帘影摇光，朱户犹慵闭。\n花动拂墙红萼坠。\n分明疑是情人至。",
        "dynasty": "宋",
        "collection_info": null
    },
    {
        "title": "蝶恋花 屈指幽期惟恐误",
        "author": "赵令畤",
        "content": "屈指幽期惟恐误。\n恰到春宵，明月当三五。\n红影压墙花密处。\n花阴便是桃源路。\n不谓兰诚金石固。\n敛袂怡声，恣把多才数。\n惆怅空回谁共语。\n只应化作朝云去。",
        "dynasty": "宋",
        "collection_info": null
    },
    {
        "title": "蝶恋花 数夕孤眠如度岁",
        "author": "赵令畤",
        "content": "数夕孤眠如度岁。\n将谓今生，会合终无计。\n正是断肠凝望际。\n云心捧得嫦娥至。\n玉困花柔羞抆泪。\n端丽妖娆，不与前时比。\n人去月斜疑梦寐。\n衣香犹在妆留臂。",
        "dynasty": "宋",
        "collection_info": null
    },
    {
        "title": "蝶恋花 一梦行云还暂阻",
        "author": "赵令畤",
        "content": "一梦行云还暂阻。\n尽把深诚，缀作新诗句。\n幸有青鸾堪密付。\n良宵从此无虚度。\n两意相欢朝又暮。\n争奈郎鞭，暂指长安路。\n最是动人愁怨处。\n离情盈抱终无语。",
        "dynasty": "宋",
        "collection_info": null
    },
    {
        "title": "蝶恋花 碧沼鸳鸯交颈舞",
        "author": "赵令畤",
        "content": "碧沼鸳鸯交颈舞。\n正恁双栖，又遣分飞去。\n洒翰赠言终不许。\n援琴请尽奴衷素。\n曲未成声先怨慕。\n忍泪凝情，强作霓裳序。\n弹到离愁凄咽处。\n弦肠俱断梨花雨。",
        "dynasty": "宋",
        "collection_info": null
    },
    {
        "title": "蝶恋花 别后相思心目乱",
        "author": "赵令畤",
        "content": "别后相思心目乱。\n不谓芳音，忽寄南来雁。\n却写花笺和泪卷。\n细书方寸教伊看。\n独寐良宵无计遣。\n梦里依稀，暂若寻常见。\n幽会未终魂已断。\n半衾如暖人犹远。",
        "dynasty": "宋",
        "collection_info": null
    },
    {
        "title": "蝶恋花 尺素重重封锦字",
        "author": "赵令畤",
        "content": "尺素重重封锦字。\n未尽幽闺，别后心中事。\n佩玉采丝文竹器。\n愿君一见知深意。\n环玉长圆丝万系。\n竹上斓斑，总是相思泪。\n物会见郎人永弃。\n心驰魂去神千里。",
        "dynasty": "宋",
        "collection_info": null
    },
    {
        "title": "蝶恋花 梦觉高唐云雨散",
        "author": "赵令畤",
        "content": "梦觉高唐云雨散。\n十二巫峰，隔断相思眼。\n不为旁人移步懒。\n为郎憔悴羞郎见。\n青翼不来孤凤怨。\n露失桃源，再会终无便。\n旧恨新愁无计遣。\n情深何似情俱浅。",
        "dynasty": "宋",
        "collection_info": null
    },
    {
        "title": "蝶恋花 镜破人离何处问",
        "author": "赵令畤",
        "content": "镜破人离何处问。\n路隔银河，岁会知犹近。\n只道新来消瘦损。\n玉容不见空传信。\n弃掷前欢俱未忍。\n岂料盟言，陡顿无凭准。\n地久天长终有尽，绵绵不似无穷恨。",
        "dynasty": "宋",
        "collection_info": null
    },
    {
        "title": "天仙子 宿雨洗空台榭莹",
        "author": "赵令畤",
        "content": "宿雨洗空台榭莹。\n下尽珠帘寒未定。\n花开花落几番晴，春欲竟。\n愁未醒。\n池面杏花红透影。\n一纸短书言不尽。\n明月清风还记省。\n玉楼香断又天香，闲展兴。\n临好景。\n心似乱萍何处整。",
        "dynasty": "宋",
        "collection_info": null
    },
    {
        "title": "浣溪沙 稳小弓鞋三寸罗",
        "author": "赵令畤",
        "content": "稳小弓鞋三寸罗。\n歌唇清韵一樱多。\n灯前秀艳总横波。\n指下鸣泉清杳渺，掌中回旋小婆娑。\n明朝归路奈情何。",
        "dynasty": "宋",
        "collection_info": null
    },
    {
        "title": "菩萨蛮 轻鸥欲下春塘浴",
        "author": "赵令畤",
        "content": "轻鸥欲下春塘浴。\n双双飞破春烟绿。\n两岸野蔷薇。\n翠笼熏绣衣。\n凭船闲弄水。\n中有相思意。\n忆得去年时。\n水边初别离。",
        "dynasty": "宋",
        "collection_info": null
    },
    {
        "title": "菩萨蛮 长淮渺渺寒烟白",
        "author": "赵令畤",
        "content": "长淮渺渺寒烟白。\n凭阑人是霜台客。\n诗句妙春豪。\n风云不啻高。\n樽前人已老。\n馀恨连芳草。\n一曲酒醒时。\n梧桐月欲低。",
        "dynasty": "宋",
        "collection_info": null
    },
    {
        "title": "菩萨蛮 春风试手先梅蕊",
        "author": "赵令畤",
        "content": "春风试手先梅蕊。\n頩姿冷艳明沙水。\n不受众芳知。\n端须月与期。\n清香闲自远。\n先向钗头见。\n雪后燕瑶池。\n人间第一枝。",
        "dynasty": "宋",
        "collection_info": null
    },
    {
        "title": "好事近 急雨涨溪浑",
        "author": "赵令畤",
        "content": "急雨涨溪浑，小树带山秋色。\n轻棹暮天归路，袅芙蓉烟白。\n酒醒香冷梦回时，虫声正凄绝。\n只觉小窗风月，与昨宵都别。",
        "dynasty": "宋",
        "collection_info": null
    },
    {
        "title": "小重山 楼上风和玉漏迟",
        "author": "赵令畤",
        "content": "楼上风和玉漏迟。\n秋千庭院静，百花飞。\n午窗才起暖金卮。\n匀面了，阑畔看春池。\n何事苦颦眉。\n碧云春信断，尽来时。\n鸳鸯游戏镇相随。\n云雾敛，新月挂天西。",
        "dynasty": "宋",
        "collection_info": null
    },
    {
        "title": "小重山 雨霁风高天气清",
        "author": "赵令畤",
        "content": "雨霁风高天气清。\n玉盘浮出海，转空明。\n小窗帘影冷如冰。\n愁不寐，独自傍阶行。\n情似浪头轻。\n一番销欲尽，一番生。\n无言惆怅到参横。\n人欲起，鹎鵊几声鸣。",
        "dynasty": "宋",
        "collection_info": null
    },
    {
        "title": "蝶恋花 欲减罗衣寒未去",
        "author": "赵令畤",
        "content": "欲减罗衣寒未去。\n不卷珠帘，人在深深处。\n红杏枝头花几许。\n啼痕止恨清明雨。\n尽日沈烟香一缕。\n宿酒醒迟，恼破春情绪。\n飞燕又将归信误。\n小屏风上西江路。",
        "dynasty": "宋",
        "collection_info": null
    },
    {
        "title": "蝶恋花 卷絮风头寒欲尽",
        "author": "赵令畤",
        "content": "卷絮风头寒欲尽。\n坠粉飘香，日日红成阵。\n新酒又添残酒困。\n今春不减前春恨。\n蝶去莺飞无处问。\n隔水高楼，望断双鱼信。\n恼乱横波秋一寸。\n斜阳只与黄昏近。",
        "dynasty": "宋",
        "collection_info": null
    },
    {
        "title": "西江月 人世一场大梦",
        "author": "赵令畤",
        "content": "人世一场大梦，我生魔了十年。\n明窗千古探遗编。\n不救饥寒一点。\n更被维摩老子，不教此处容言。\n炉熏清炷坐安禅。\n物物头头显现。",
        "dynasty": "宋",
        "collection_info": null
    },
    {
        "title": "满庭芳 玉枕生凉",
        "author": "赵令畤",
        "content": "玉枕生凉，金缸传晓，败叶飞破清秋。\n雨馀翻浪，渺渺阻行舟。\n暂系汀洲侧畔，风夜起、荻叶添愁。\n银屏远，龙香渐尽，还是梦扬州。\n更筹。\n何太永，当年情事，今日堪酬。\n最苦恨红楼，笑我飘浮。\n为寄相思细字，教字字、愁蹙眉头。\n凄凉久，渔人唱晓，随月过横沟。",
        "dynasty": "宋",
        "collection_info": null
    },
    {
        "title": "清平乐 春风依旧",
        "author": "赵令畤",
        "content": "春风依旧。\n着意随堤柳。\n搓得蛾儿黄欲就。\n天气清明时候。\n去年紫陌青门。\n今霄雨魄云魂。\n断送一生憔悴，只销几个黄昏。",
        "dynasty": "宋",
        "collection_info": null
    },
    {
        "title": "思远人 素玉朝来有好怀",
        "author": "赵令畤",
        "content": "素玉朝来有好怀。\n一枝梅粉照人开。\n晴云欲向杯中起，春色先从脸上来。\n深院落，小楼台。\n玉盘香篆看徘徊。\n须知月色撩人恨，数夜春寒不下阶。",
        "dynasty": "宋",
        "collection_info": null
    },
    {
        "title": "临江仙 枝上粉香吹欲尽",
        "author": "赵令畤",
        "content": "枝上粉香吹欲尽，依前庭院春风。\n更谁同绕摘芳丛。\n漏残金兽冷，信断锦屏空。\n看结灯花愁不睡，酒阑无梦相逢。\n凄凉长判一生中。\n不如云外月，永夜在房栊。",
        "dynasty": "宋",
        "collection_info": null
    },
    {
        "title": "虞美人 画船稳泛春波渺",
        "author": "赵令畤",
        "content": "画船稳泛春波渺。\n夕雨寒声小。\n紫烟深处数峰横。\n惊起一滩鸥鹭、照川明。\n西楼今夜归期误。\n恨入阑干暮。\n可堪春事满春怀。\n不似珠帘新燕、早归来。",
        "dynasty": "宋",
        "collection_info": null
    },
    {
        "title": "浣溪沙 风急花飞昼掩门",
        "author": "赵令畤",
        "content": "风急花飞昼掩门。\n一帘残雨滴黄昏。\n便无离恨也销魂。\n翠被任熏终不暖，玉杯慵举几番温。\n个般情事与谁论。",
        "dynasty": "宋",
        "collection_info": null
    },
    {
        "title": "浣溪沙 槐柳春馀绿涨天",
        "author": "赵令畤",
        "content": "槐柳春馀绿涨天。\n酒旗高插夕阳边。\n谁家墙里笑秋千。\n往事不堪楼上看，新愁多向曲中传。\n此情销得是何年。",
        "dynasty": "宋",
        "collection_info": null
    },
    {
        "title": "浣溪沙 一朵梦云惊晓鸦",
        "author": "赵令畤",
        "content": "一朵梦云惊晓鸦。\n数枝春雨带梨花。\n坐来残月冷窗纱。\n钗凤谩曾留得半，枕山犹是枕时斜。\n对花今日奈天涯。",
        "dynasty": "宋",
        "collection_info": null
    },
    {
        "title": "浣溪沙 水满池塘花满枝",
        "author": "赵令畤",
        "content": "水满池塘花满枝。\n乱香深里语黄鹂。\n东风轻软弄帘帏。\n日正长时春梦短，燕交飞处柳烟低。\n玉窗红子斗棋时。",
        "dynasty": "宋",
        "collection_info": null
    },
    {
        "title": "浣溪沙 少日怀山老住山",
        "author": "赵令畤",
        "content": "少日怀山老住山。\n一官休务得身闲。\n几年食息白云间。\n似我乐来真是少，见人忙处不相关。\n养真高静出尘寰。",
        "dynasty": "宋",
        "collection_info": null
    },
    {
        "title": "鹧鸪天 可是相逢意便深",
        "author": "赵令畤",
        "content": "可是相逢意便深。\n为郎巧笑不须金。\n门前一尺春风髻，窗内三更夜雨衾。\n情渺渺，信沈沈。\n青莺无路寄芳音。\n山城钟鼓愁难听，不解襄王梦里寻。",
        "dynasty": "宋",
        "collection_info": null
    },
    {
        "title": "鹧鸪天 麝发雕炉小袖笼",
        "author": "赵令畤",
        "content": "麝发雕炉小袖笼。\n天教我被此时同。\n橼经雪重香方满，菊到秋深色自浓。\n船槛内，月明中。\n插花归去莫匆匆。\n人生更在艰难内，胜事年来不易逢。",
        "dynasty": "宋",
        "collection_info": null
    },
    {
        "title": "失调名 脸薄难藏泪",
        "author": "赵令畤",
        "content": "脸薄难藏泪，眉长易觉愁。",
        "dynasty": "宋",
        "collection_info": null
    },
    {
        "title": "临江仙 翠袖卷纱红映肉",
        "author": "赵令畤",
        "content": "翠袖卷纱红映肉，无风玉骨生寒。\n可堪新晓雨初残。\n颦眉谁恼着，粉泪滴阑干。\n闻道谪仙歌妙语，新妆再发愁颜。\n雾帘云幕荐金盘。\n笔间长借句，直莫放春还。",
        "dynasty": "宋",
        "collection_info": null
    },
    {
        "title": "乌夜啼 楼上萦帘弱絮",
        "author": "赵令畤",
        "content": "楼上萦帘弱絮，墙头凝月低花。\n年年春事关心事，肠断欲栖鸦。\n舞镜鸾衾翠减，啼珠凤蜡红斜。\n重门不锁相思梦，随意绕天涯。",
        "dynasty": "宋",
        "collection_info": null
    },
    {
        "title": "方叔寓龙兴仁王佛舍与公定道辅仲宝携酒肴纳凉联句十六韵",
        "author": "赵令畤",
        "content": "宿雨且初霁，微凉吹广庭。\n嘉宾忽相遇，午梦惊扣扃。\n长松森翠影，修竹参青冥。\n飘云度空急，残日穿林明。\n幽墙隔江浦，远屿定风舲。\n城市厌烦暑，山樊念伶俜。\n角巾代公绂，草具踰侯鲭。\n园实摘的皪，厨醖斟晶荧。\n烹鲜缩颈大，海错着器腥。\n笑谈得真乐，采撷逢幽馨。\n云阴剥初霁，夕岚收远青。\n窗卧忆元亮，诗成怀景升。\n日须河朔饮，当解高阳酲。\n烦襟顿忘释，嘉咏不少停。\n闉阇发严鼓，穹碧垂繁星。\n一笑跨鞍去，奚论楚人醒。",
        "dynasty": "宋",
        "collection_info": null
    },
    {
        "title": "同官李仲益赠张思仲家歌人团茶因题其封",
        "author": "赵令畤",
        "content": "色映宫姝粉，香传汉殿春。\n团团明月魄，却赠月中人。",
        "dynasty": "宋",
        "collection_info": null
    },
    {
        "title": "次韵陈履常汝阴久雪赈饥",
        "author": "赵令畤",
        "content": "坎壈中年坐废人，老来貂鼎视埃尘。\n铁霜带面惟忧国，机穽当前不为身。\n发廪已康诸县命，蠲逋一洗几年贫。\n归来又扫宽民奏，惭愧毫端尔许春。",
        "dynasty": "宋",
        "collection_info": null
    },
    {
        "title": "初到长安",
        "author": "赵令畤",
        "content": "来往长安未定居，暂将僧舍当吾庐。\n空中说法凭铃语，枕上朝饥听木鱼。\n因果分明休问佛，行藏自信罢占书。\n眼前一物真堪羡，百尺长杨水满渠。",
        "dynasty": "宋",
        "collection_info": null
    },
    {
        "title": "次韵晁以道嘲陈叔易得官入京",
        "author": "赵令畤",
        "content": "闻道诸公置齿牙，买鞯卖展趁年华。\n太平起隠无遗策，空尽嵩山处士家。",
        "dynasty": "宋",
        "collection_info": null
    },
    {
        "title": "跋太白醉草",
        "author": "赵令畤",
        "content": "虽自九天分派，不与万李同林。\n步处雷惊电绕，空余翰墨窥寻。",
        "dynasty": "宋",
        "collection_info": null
    },
    {
        "title": "秋",
        "author": "赵令畤",
        "content": "白藕作花风已秋，不堪残睡更回头。\n晚云带雨归飞急，去作西窗一夜愁。",
        "dynasty": "宋",
        "collection_info": null
    },
    {
        "title": "被责三十年蒙恩召还行在方驻跸钱塘书呈子常侍郎",
        "author": "赵令畤",
        "content": "三十余年一梦同，向来朝士尽沈空。\n如今白首趋行阙，不是当年长乐钟。",
        "dynasty": "宋",
        "collection_info": null
    },
    {
        "title": "赠陈处士",
        "author": "赵令畤",
        "content": "疏慵任过少年时，名利难交远近知。\n一洞落花春病酒，满楼明月夜吟诗。\n展编海曲菰蒲叶，杖剪嵩阳楖栗枝。\n却话东林拟重去，伴僧闲逸白莲池。",
        "dynasty": "宋",
        "collection_info": null
    },
    {
        "title": "江楼閒望",
        "author": "赵令畤",
        "content": "红尘无处不諠譁，独上江楼四望赊。\n泥水僧归林下寺，待船人立渡头沙。\n云藏岛外啼猿树，竹锁桥边卖酒家。\n吟罢凭栏心更逸，海风吹断暮天霞。",
        "dynasty": "宋",
        "collection_info": null
    },
    {
        "title": "冬日居山",
        "author": "赵令畤",
        "content": "乱山深处过严凝，僻静门邻物外僧。\n送客踏穿松径雪，煮茶敲破石池冰。\n朝垂帘幙寒慵卷，夜锁楼台静懒登。\n只待春来归上国，杖藜吟出白云层。",
        "dynasty": "宋",
        "collection_info": null
    },
    {
        "title": "句  其一",
        "author": "赵令畤",
        "content": "我识之无常缩舌，君能竞病且低头。",
        "dynasty": "宋",
        "collection_info": null
    },
    {
        "title": "句  其二",
        "author": "赵令畤",
        "content": "酒成碧后方堪饮，花到白来元自香。",
        "dynasty": "宋",
        "collection_info": null
    },
    {
        "title": "句  其三",
        "author": "赵令畤",
        "content": "卧听檐雨作宫商。",
        "dynasty": "宋",
        "collection_info": null
    },
    {
        "title": "句  其四",
        "author": "赵令畤",
        "content": "紫蟹黄橙知有思，天教出向夜凉时。",
        "dynasty": "宋",
        "collection_info": null
    },
    {
        "title": "句  其五",
        "author": "赵令畤",
        "content": "羣峰竞秀尖。",
        "dynasty": "宋",
        "collection_info": null
    }
]