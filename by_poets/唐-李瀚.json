[
    {
        "uuid": "064a3504b551728f0197ce9c1ff07cd1",
        "title": "留题座主和凝旧阁",
        "author": "李瀚",
        "content": "座主登庸归凤阙，门生批诏立鰲头。\n玉堂旧阁多珍玩，可作西斋润笔不。",
        "dynasty": "唐",
        "collection_info": null
    },
    {
        "uuid": "9c12f1cf498221e2e094044978b9844e",
        "title": "蒙求",
        "author": "李瀚",
        "content": "王戎简要，裴楷清通。\n孔明卧龙，吕望非熊。\n杨震关西，丁宽易东。\n谢安高洁，王导公忠。\n匡衡凿壁，孙敬闭户。\n郅都苍鹰，宁成乳虎。\n周嵩狼抗，梁冀跋扈。\n郗超䫇参，王珣短簿。\n伏波标柱，博望寻河。\n李陵初诗，田横感歌。\n武仲不休，士衡患多。\n桓谭非谶，王商止讹。\n嵇吕命驾，程孔倾盖。\n剧孟一敌，周处三害。\n胡广补阙，袁安倚赖。\n黄霸政殊，梁习治最。\n墨子悲丝，杨朱泣岐。\n朱博乌集，萧芝雉随。\n杜后生齿，灵王出髭。\n贾谊忌鵩，庄周畏牺。\n燕昭筑台，郑庄置驿。\n瓘靖二妙，岳湛连璧。\n郄诜一枝，戴冯重席。\n邹阳长裾，王符逢掖。\n鸣鹤日下，士龙云间。\n晋宣狼顾，汉祖龙颜。\n鲍靓记井，羊祜识环。\n仲容青云，叔夜玉山。\n毛义捧檄，子路负米。\n江革忠孝，王览友弟。\n萧何定律，叔孙制礼。\n葛丰刺举，息躬历诋。\n管宁割席，和峤专车。\n时苗留犊，羊续悬鱼。\n樊哙排闼，辛毘引裾。\n孙楚漱石，郝隆晒书。\n枚皋诣阙，充国自赞。\n王衍风鑑，许劭月旦。\n贺循儒宗，孙绰才冠。\n太叔辨洽，挚仲辞翰。\n山涛识量，毛玠公方。\n袁盎却座，卫瓘抚床。\n于公高门，曹参趣装。\n庶女振风，邹衍降霜。\n范丹生尘，晏婴脱粟。\n诘汾兴魏，鼈灵王蜀。\n不疑诬金，卞和泣玉。\n檀卿沐猴，谢尚鸲鹆。\n泰初日月，季野阳秋。\n荀陈德星，李郭仙舟。\n王忳绣被，张氏铜钩。\n丁公遽戮，雍齿先侯。\n陈雷胶漆，范张鸡黍。\n周侯山嶷，会稽霞举。\n季布一诺，阮瞻三语。\n郭文游山，袁宏泊渚。\n黄琬对日，秦宓论天。\n孟轲养素，扬雄草玄。\n向秀闻笛，伯牙绝弦。\n郭槐自屈，南郡犹怜。\n鲁恭驯雉，宋均去兽。\n广客蛇影，殷师牛鬬。\n元礼模楷，季彦领袖。\n鲁褒钱神，崔烈铜臭。\n梁竦庙食，赵温雄飞。\n枚乘蒲轮，郑均白衣。\n陵母伏劒，轲亲断机。\n齐后破环，谢女解围。\n凿齿尺牍，荀勖音律。\n胡威推缣，陆绩怀橘。\n罗含吞鸟，江淹梦笔。\n李廞清贞，刘驎高率。\n蒋诩三径，许由一瓢。\n杨仆移关，杜预建桥。\n寿王议鼎，杜林駮尧。\n西施捧心，孙寿折腰。\n灵辄扶轮，魏颗结草。\n逸少倾写，平子绝倒。\n澹台毁璧，子罕辞宝。\n东平为善，司马称好。\n公超雾市，鲁般云梯。\n田单火牛，江逌爇鸡。\n蔡裔殒盗，张辽止啼。\n陈平多辙，李广成蹊。\n陈遵投辖，山简倒载。\n渊客泣珠，交甫解佩。\n龚胜不屈，孙宝自劾。\n吕安题凤，子猷访戴。\n董宣彊项，翟璜直言。\n纪昌贯蝨，养由号猨。\n冯衍归里，张昭塞门。\n苏韶鬼灵，卢充幽婚。\n震畏四知，秉去三惑。\n柳下直道，叔敖阴德。\n张汤巧诋，杜周深刻。\n三王尹京，二鲍纠慝。\n孙康映雪，车胤聚萤。\n李充四部，井春五经。\n谷永笔札，顾恺丹青。\n戴逵破琴，谢敷应星。\n阮宣杖头，毕卓瓮下。\n文伯羞鼈，孟宗寄鲊。\n史丹青蒲，张湛白马。\n隐之感邻，王修辍社。\n阮放八隽，江臮四凶。\n华歆忤旨，陈羣蹙容。\n王浚悬刀，丁固生松。\n姜维胆斗，卢植音钟。\n桓温奇骨，邓艾大志。\n杨修捷对，罗友默记。\n杜康造酒，苍颉制字。\n樗里智囊，边韶经笥。\n滕公佳城，王果石崖。\n买妻耻醮，泽室犯斋。\n马后大练，孟光荆钗。\n颜叔秉烛，宋弘不谐。\n邓通铜山，郭况金穴。\n秦彭攀辕，侯霸卧辙。\n淳于炙輠，彦国吐屑。\n太真玉台，武子金埓。\n巫马戴星，宓贱弹琴。\n郝廉留钱，雷义送金。\n逢萌挂冠，胡昭投簪。\n王乔双凫，华佗五禽。\n程邈隶书，史籀大篆。\n王承鱼盗，丙吉牛喘。\n贾琮褰帷，郭贺露冕。\n冯媛当熊，班女辞辇。\n王充阅市，董生下帷。\n平叔傅粉，弘治凝脂。\n杨生黄雀，毛子白龟。\n宿瘤采桑，漆室忧葵。\n韦贤满籯，夏侯拾芥。\n阮简旷达，袁耽俊迈。\n苏武持节，郑众不拜。\n郭巨将坑，董永自卖。\n仲连蹈海，范蠡泛湖。\n文宝缉柳，温舒截蒲。\n伯道无儿，嵇绍不孤。\n绿珠坠楼，文君当垆。\n伊尹负鼎，宁戚叩角。\n赵壹坎壈，颜驷蹇剥。\n龚遂劝农，文翁兴学。\n晏御扬扬，五鹿岳岳。\n萧珠结绶，王贡弹冠。\n庞统展骥，仇览栖鹰。\n葛亮顾庐，韩信升坛。\n王褒柏惨，闵损衣单。\n蒙恬制笔，蔡伦造纸。\n孔伋缊袍，祭遵布被。\n周公握髮，蔡邕倒屣。\n王敦倾室，纪瞻出妓。\n暴胜持斧，张纲埋轮。\n灵运曲笠，林宗折巾。\n屈原泽畔，渔父江滨。\n魏勃埽门，潘岳望尘。\n京房推律，翼奉观性。\n甘宁奢侈，陆凯贵盛。\n干木富义，于陵辞聘。\n元凯传癖，伯英草圣。\n冯异大树，千秋小车。\n漂母进食，孙钟设瓜。\n壶公谪天，蓟训历家。\n刘玄刮席，晋惠闻蟆。\n伊籍一拜，郦生长揖。\n马安四至，应璩三入。\n郭解借交，朱家脱急。\n虞延剋期，盛吉垂泣。\n豫让吞炭，鉏麑触槐。\n阮孚蜡屐，祖约好财。\n初平起石，左慈掷杯。\n武陵桃源，刘阮天台。\n王俭坠车，褚渊落水。\n季伦锦障，春申珠履。\n甄后出拜，刘桢平视。\n胡嫔争摴，晋武伤指。\n石庆数马，孔光温树。\n翟汤隐操，许询胜具。\n优旃滑稽，落下历数。\n曼容自免，子平毕娶。\n师旷清耳，离娄明目。\n仲文照镜，临江折轴。\n栾巴噀酒，偃师舞木。\n德润佣书，君平卖卜。\n叔宝玉润，彦辅冰清。\n卫后髮鬒，飞燕体轻。\n玄石沈湎，刘伶解酲。\n赵胜谢躄，楚庄绝缨。\n恶来多力，飞廉善走。\n赵孟疵面，田骈天口。\n张凭理窟，裴頠谈薮。\n仲宣独步，子建八斗。\n广汉钩距，弘羊心计。\n卫青拜幕，去病辞第。\n郦寄卖友，纪信诈帝。\n济叔不痴，周兄无慧。\n虞卿担簦，苏章负笈。\n南风掷孕，商受斮涉。\n广德从桥，君章拒猎。\n应奉五行，安世三箧。\n相如题柱，终军弃繻。\n孙晨槀席，原宪桑枢。\n端木辞金，钟离委珠。\n季札挂劒，徐穉致刍。\n朱云折槛，申屠断鞅。\n卫玠羊车，王恭鹤氅。\n管仲随马，苍舒称象。\n丁兰刻木，伯瑜泣杖。\n陈逵豪爽，田方简傲。\n黄向访主，陈寔遗盗。\n庞俭凿井，阴方祀竈。\n韩寿窃香，王蒙市帽。\n句践投醪，陆抗尝药。\n孔愉放龟，张颢堕鹊。\n田豫俭素，李恂清约。\n义纵攻剽，周阳暴虐。\n孟阳掷瓦，贾氏如皋。\n颜回箪瓢，仲蔚蓬蒿。\n糜竺收资，桓景登高。\n雷焕送劒，吕虔佩刀。\n老莱斑衣，黄香扇枕。\n王祥守奈，蔡顺分椹。\n淮南食时，左思十稔。\n刘惔倾酿，孝伯痛饮。\n女娲补天，长房缩地。\n季珪士首，长孺国器。\n陆玩无人，贾诩非次。\n何晏神伏，郭奕心醉。\n常林带经，高凤漂麦。\n孟嘉落帽，庾凯堕帻。\n龙逢板出，张华台坼。\n董奉活燮，扁鹊起虢。\n寇恂借一，何武去思。\n韩子孤愤，梁鸿五噫。\n蔡琰辨琴，王粲覆棊。\n西门投巫，何谦焚祠。\n孟尝还珠，刘昆反火。\n姜肱共被，孔融让果。\n端康相代，亮陟隔坐。\n赵伦鹠怪，梁孝牛祸。\n桓典避马，王尊叱驭。\n鼌错峭直，赵禹廉倨。\n亮遗巾帼，备失匕箸。\n张翰适意，陶潜归去。\n魏储南馆，汉相东阁。\n楚元置醴，陈蕃下榻。\n广利泉涌，王霸冰合。\n孔融坐满，郑崇门杂。\n张堪折辕，周镇漏船。\n郭伋竹马，刘宽蒲鞭。\n许史侯盛，韦平相延。\n雍伯种玉，黄寻飞钱。\n王允千里，黄宪万顷。\n虞𩦎才望，戴渊锋颖。\n史鱼黜殡，子囊城郢。\n戴封积薪，耿恭拜井。\n汲黯开仓，冯驩折券。\n齐景驷千，何曾食万。\n顾荣锡炙，田文比饭。\n稚珪蛙鸣，彦伦鹤怨。\n廉颇负荆，须贾擢髮。\n孔翊绝书，申嘉私谒。\n渊明把菊，真长望月。\n子房取履，释之结韤。\n郭丹约关，祖逖誓江。\n贾逵问事，许慎无双。\n娄敬和亲，白起坑降。\n萧史凤台，宋宗鸡窗。\n王阳囊衣，马援薏苡。\n刘整交质，五伦十起。\n张敞画眉，谢鲲折齿。\n盛彦感螬，姜诗跃鲤。\n宗资主诺，成瑨坐啸。\n伯成辞耕，严陵去钓。\n董遇三余，谯周独笑。\n将闾仰天，王凌呼庙。\n二疏散金，陆贾分橐。\n慈明八龙，祢衡一鹗。\n不占陨车，子云投阁。\n魏舒堂堂，周舍谔谔。\n无盐如漆，姑射若冰。\n邾子投火，王思怒蝇。\n符朗皁白，易牙淄渑。\n周勃织薄，灌婴贩缯。\n马良白眉，阮籍青眼。\n黥布开关，张良烧栈。\n陈遗饭感，陶侃酒限。\n楚昭萍实，束皙竹简。\n曼倩三冬，陈思七步。\n刘宠一钱，廉范五袴。\n氾毓字孤，郗鉴吐哺。\n苟弟转酷，严母埽墓。\n洪乔掷水，陈泰挂壁。\n王述忿狷，荀粲惑溺。\n宋女愈谨，敬姜犹绩。\n鲍照篇翰，陈琳书檄。\n浩浩万古，不可备甄。\n芟繁摭华，尔曹勉旃。",
        "dynasty": "唐",
        "collection_info": null
    }
]