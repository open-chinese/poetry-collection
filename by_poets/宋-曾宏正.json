[
    {
        "uuid": "54ff6283744df25bfdbf5520fd25bea7",
        "title": "水调歌头 风月无尽藏",
        "author": "曾宏正",
        "content": "风月无尽藏，泉石有膏肓。\n古今桂岭奇胜，骚客费平章。\n不假鬼谋神运，自是地藏天作，圆魂镇相望。\n举首吸空翠，赤脚踏沧浪。\n惊龙卧，攀栖鹘，翳鸾凰。\n秋爽一天凉露，桂子更飘香。\n坐我水精宫阙，呼彼神仙伴侣，大杓挹琼浆。\n主醉客起舞，今夕是何乡。",
        "dynasty": "宋",
        "collection_info": null
    },
    {
        "uuid": "2d78bb849d61830c45950c53bb7f9371",
        "title": "题西山",
        "author": "曾宏正",
        "content": "足倦尚跻攀，南来第一山。\n撑空列𡷾嵂，拂阁耸孱颜。\n莫作炎山看，浑疑雁岩间。\n输他痴衲子，终老白云关。",
        "dynasty": "宋",
        "collection_info": null
    },
    {
        "uuid": "d237a804e781f56211073c74a99e86fc",
        "title": "题南溪山",
        "author": "曾宏正",
        "content": "老仙乘白龙，飞入白云乡。\n岩前刻舟痕，游子常彷徨。\n清商韵风松，疑有笙鹤翔。\n我欲往从之，居然尘鞅缰。\n酒阑下山去，回首空慨慷。",
        "dynasty": "宋",
        "collection_info": null
    },
    {
        "uuid": "4769287b8992f88c20f05c0d86c6e4bc",
        "title": "留题浯溪",
        "author": "曾宏正",
        "content": "开元初政尽精明，岁晚色□□牝晨。\n胡雏养虎自遗患，马嵬□袜生战尘。\n幸哉有子繫民志，宗祏将倾犹未坠。\n当时监国若□避，大物必归安与史。\n较轻量重法受恶，父子至情休责备。\n南内凄凉叶落时，尚胜公侯草间市。\n镂刻摹写皆瓌词，□□以颂而以规。\n我来解嘲千载后，□起九京共评之。",
        "dynasty": "宋",
        "collection_info": null
    },
    {
        "uuid": "948d9631e87b4cdf04039038b99fb039",
        "title": "还珠洞",
        "author": "曾宏正",
        "content": "偻指重来二十春，繫船犹记旧篙痕。\n飞鸿踏雪空留迹，随水浮萍那有根。\n摸索交游半为鬼，寻思往事黯消魂。\n天涯老泪空横睫，只欲归欤事灌园。",
        "dynasty": "宋",
        "collection_info": null
    },
    {
        "uuid": "9c8b77bcc2233651e01aa09b2c148991",
        "title": "题癸水亭",
        "author": "曾宏正",
        "content": "危亭倚岩隈，嘉名叶地谶。\n时浮桂籍香，永绝戈甲祲。\n败柳袅烟丝，枯荷立霜枋。\n呼僮理吴榜，月夕欲乘兴。",
        "dynasty": "宋",
        "collection_info": null
    }
]