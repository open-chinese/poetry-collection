[
    {
        "uuid": "f41123793dfcaa19433417f914e76f45",
        "title": "读史  其一",
        "author": "萧澥",
        "content": "雁门翼处不身亲，成事安知非楚人。\n何事当年良史笔，啬于一传着功臣。",
        "dynasty": "宋",
        "collection_info": null
    },
    {
        "uuid": "f24a9722a955876a4e2e20c591fcfb8b",
        "title": "读史  其二",
        "author": "萧澥",
        "content": "何事汉庭羞哙伍，竟于钟室起疑猜。\n腰间刀剑少年气，尚出淮阴跨下来。",
        "dynasty": "宋",
        "collection_info": null
    },
    {
        "uuid": "98d409243c5d6cd4e6a73555a3378f16",
        "title": "写乐府昭君怨后",
        "author": "萧澥",
        "content": "古今题品几词人，莫怨边风两鬓尘。\n不是丹青曾汝误，琵琶到老一宫嫔。",
        "dynasty": "宋",
        "collection_info": null
    },
    {
        "uuid": "ebb4c9af14480969540a47269d21d747",
        "title": "昭君词",
        "author": "萧澥",
        "content": "琵琶马上去踌躇，不是丹青偶误渠。\n会得吴宫西子事，汉家此策未全疎。",
        "dynasty": "宋",
        "collection_info": null
    },
    {
        "uuid": "44daf4bb0ab87b47dd687c20ef8993ec",
        "title": "读秦纪",
        "author": "萧澥",
        "content": "筑了连云万里城，春风弦管醉中听。\n凄凉六籍寒灰裏，宿得咸阳火一星。",
        "dynasty": "宋",
        "collection_info": null
    },
    {
        "uuid": "e76befd2dbea9cfaf9be77b6b4e2d002",
        "title": "读文君白头吟",
        "author": "萧澥",
        "content": "不顾此身轻夜驰，晚年吟苦亦奚为。\n从来簪折瓶沈事，已在双鬟暗合时。",
        "dynasty": "宋",
        "collection_info": null
    },
    {
        "uuid": "e25a9d7c41a2fe087b12964b241d9130",
        "title": "戏效玉台体",
        "author": "萧澥",
        "content": "薄倖抛人轻似梭，忆君还似恨君多。\n此心至竟真相忆，到得恨时无奈何。",
        "dynasty": "宋",
        "collection_info": null
    },
    {
        "uuid": "5e5efda243f1931908aa275338fc47c2",
        "title": "题东篱采菊图",
        "author": "萧澥",
        "content": "倒樽醉卧菊篱边，此段风流亦偶然。\n要识先生独醒处，平生心事在寒泉。",
        "dynasty": "宋",
        "collection_info": null
    },
    {
        "uuid": "ef5c0b8450868514f37c1423488aeee4",
        "title": "江上冬日效石湖田园杂咏体",
        "author": "萧澥",
        "content": "溪落洲荒水半篙，枯杨两岸冷萧骚。\n田家预办来年事，加得陂头一丈高。",
        "dynasty": "宋",
        "collection_info": null
    },
    {
        "uuid": "b4e79317cb62a37af57436f018fd03f1",
        "title": "睡起",
        "author": "萧澥",
        "content": "屋外一蝉鸣树阴，矮窗睡起静沈沈。\n破衣半解斜阳裏，扪得蝨时多快心。",
        "dynasty": "宋",
        "collection_info": null
    },
    {
        "uuid": "089db03a55659432eec6f2f076c013ca",
        "title": "雪晴",
        "author": "萧澥",
        "content": "一雪晓来旋放晴，瓦沟余滴响中庭。\n开窗已上三竿日，满岭松梢醉未醒。",
        "dynasty": "宋",
        "collection_info": null
    },
    {
        "uuid": "6306d0f3e034bb903f5391c9f321021e",
        "title": "绍定庚寅纪事  其一",
        "author": "萧澥",
        "content": "民困饥寒为盗贼，却从乐处弄干戈。\n大都郡邑初轻视，不剪柔桑烦斧柯。",
        "dynasty": "宋",
        "collection_info": null
    },
    {
        "uuid": "53723371d1749b0fbf422ff4544a2a28",
        "title": "绍定庚寅纪事  其二",
        "author": "萧澥",
        "content": "稻粱平地寇难防，到处搬为塞上粮。\n路险林深多脱谷，东风绿偃满山秧。",
        "dynasty": "宋",
        "collection_info": null
    },
    {
        "uuid": "c0afb34be99d49895ffccb03c55eb9ff",
        "title": "绍定庚寅纪事  其三",
        "author": "萧澥",
        "content": "桑柘原头绿正肥，巢林春燕引雏飞。\n前村不復炊烟起，长是清明寒食时。",
        "dynasty": "宋",
        "collection_info": null
    },
    {
        "uuid": "c8b52614809cbf74e824d4ef35f87a4c",
        "title": "绍定庚寅纪事  其四",
        "author": "萧澥",
        "content": "山花依旧发新丛，沟浍池塘水自通。\n前日人家无间断，颓墙破竈草莱中。",
        "dynasty": "宋",
        "collection_info": null
    },
    {
        "uuid": "596a0e18dca686938b4436d44f6ce7af",
        "title": "绍定庚寅纪事  其五",
        "author": "萧澥",
        "content": "风动绿林千里乱，星垂黑气万家灾。\n可怜堕在如今劫，人祸天刑先后来。",
        "dynasty": "宋",
        "collection_info": null
    },
    {
        "uuid": "b6fb403fbbded69fe253bc39d5d6adbd",
        "title": "寇中逃山  其一",
        "author": "萧澥",
        "content": "三三两两伏茅茨，有事难言只自知。\n心破胆寒无处着，风枝露叶亦惊疑。",
        "dynasty": "宋",
        "collection_info": null
    },
    {
        "uuid": "747e9a7fc357eda075fbccd4a6e7365f",
        "title": "寇中逃山  其二",
        "author": "萧澥",
        "content": "纔入林峦屏迹时，此身自幸少人知。\n婴孩底苦不解事，偏是怕时方始啼。",
        "dynasty": "宋",
        "collection_info": null
    },
    {
        "uuid": "017ee24c0df37de4a9b67fb7cd842d26",
        "title": "度九曲岭",
        "author": "萧澥",
        "content": "崎岖石径起江滨，寸步登天苦瘦身。\n行到三叉开路口，更从隔岭问樵人。",
        "dynasty": "宋",
        "collection_info": null
    },
    {
        "uuid": "13bdc0021873ee0dc6e467a6372d33d9",
        "title": "客中月夜",
        "author": "萧澥",
        "content": "茅柴白白两三杯，客裏情怀旋旋开。\n正喜江头风月好，却缘风月又愁来。",
        "dynasty": "宋",
        "collection_info": null
    },
    {
        "uuid": "7c61073b3fd4b8dfdb72431f5c96659c",
        "title": "题或林尼院壁",
        "author": "萧澥",
        "content": "剪剪香云翠影寒，更无红粉旧时痕。\n祇因曾悟桃花偈，閒却春风梦几番。",
        "dynasty": "宋",
        "collection_info": null
    },
    {
        "uuid": "d37bded12ad49f04db31cc084a518bf5",
        "title": "题壶",
        "author": "萧澥",
        "content": "望断碧云无白衣，一春长是独醒时。\n烦君卷舌东风裏，休劝饥人食肉糜。",
        "dynasty": "宋",
        "collection_info": null
    },
    {
        "uuid": "384a6a1a92110bf1338b5e4dbef13ce5",
        "title": "常山舟中",
        "author": "萧澥",
        "content": "两岸人家峙两楼，中间一水过行舟。\n倚篷碎擘桃花片，乱掷江心试急流。",
        "dynasty": "宋",
        "collection_info": null
    },
    {
        "uuid": "2fcfcaae42ca44a53a1b1c572e25b0f8",
        "title": "还安舟中",
        "author": "萧澥",
        "content": "乱蝉鸣咽夕阳天，杨柳阴中几客船。\n岸下长江流浩浩，谁知岸上有干田。",
        "dynasty": "宋",
        "collection_info": null
    },
    {
        "uuid": "d21cff71a71dfb9356d9b93c84cb0b6b",
        "title": "过东平悼曾英甫",
        "author": "萧澥",
        "content": "前时来客此山居，同醉梅边酒几壶。\n不道后来成死别，影堂吟落一灯孤。",
        "dynasty": "宋",
        "collection_info": null
    },
    {
        "uuid": "b9373d27b2366b8b63c5be0cb8dede1b",
        "title": "韶口山家",
        "author": "萧澥",
        "content": "茅屋一区山四围，门前蓣圃带茭池。\n儿童似骇儒衣到，两两三三壁缝窥。",
        "dynasty": "宋",
        "collection_info": null
    },
    {
        "uuid": "b3dd95593f7756a8c2d7dddbe3245588",
        "title": "避乱山家  其一",
        "author": "萧澥",
        "content": "野人生长在高山，道路崎岖轻往还。\n长是五更炊未熟，已笼鸡鸭送林间。",
        "dynasty": "宋",
        "collection_info": null
    },
    {
        "uuid": "b42d8eccfdee6038aa7664255d7a9b9e",
        "title": "避乱山家  其二",
        "author": "萧澥",
        "content": "深村林麓冷飕飕，满眼风光总是愁。\n日月羡渠双喜鹊，自跳自掷树梢头。",
        "dynasty": "宋",
        "collection_info": null
    },
    {
        "uuid": "7fc80f4517f2953d0baeeb122d511510",
        "title": "乱后过隆教寺",
        "author": "萧澥",
        "content": "纸窗破碎网蜘蛛，古铁香炉灰半无。\n吟得诗成无笔在，闲寻枯炭壁间书。",
        "dynasty": "宋",
        "collection_info": null
    },
    {
        "uuid": "50f0a9698ccfc07b281f330090fef5b3",
        "title": "乱定到邑",
        "author": "萧澥",
        "content": "蒙蒙野草自荣华，破屋夹茅人卖茶。\n满巷门基带砖石，有时认得故人家。",
        "dynasty": "宋",
        "collection_info": null
    },
    {
        "uuid": "73036e8c53f143b8ed4bcdb815e60638",
        "title": "写林和靖梅花诗后",
        "author": "萧澥",
        "content": "西湖幽处卧烟霞，湖裏荷花匝四涯。\n何事先生得佳句，荷花却不似梅花。",
        "dynasty": "宋",
        "collection_info": null
    },
    {
        "uuid": "4cfbf0f74300d63ffa3db46b0687f495",
        "title": "无题",
        "author": "萧澥",
        "content": "衣缝密密今垂老，襁褓咿咿渐趁行。\n君纵无情到闺阃，那应母子亦无情。",
        "dynasty": "宋",
        "collection_info": null
    },
    {
        "uuid": "9b588858dcdaea1746f9e12cd8c5a3bc",
        "title": "重过邓村",
        "author": "萧澥",
        "content": "瘦竹挑云过此村，十年前事总销魂。\n当时新庙曾题字，壁老泥枯半不存。",
        "dynasty": "宋",
        "collection_info": null
    }
]