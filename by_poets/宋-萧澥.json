[
    {
        "uuid": "b66fc677ab01bfb658a1377fc300428f",
        "title": "读史  其一",
        "author": "萧澥",
        "content": "雁门翼处不身亲，成事安知非楚人。\n何事当年良史笔，啬于一传着功臣。",
        "dynasty": "宋",
        "collection_info": null
    },
    {
        "uuid": "d6d1c2d708414b10f6591648156b004e",
        "title": "读史  其二",
        "author": "萧澥",
        "content": "何事汉庭羞哙伍，竟于钟室起疑猜。\n腰间刀剑少年气，尚出淮阴跨下来。",
        "dynasty": "宋",
        "collection_info": null
    },
    {
        "uuid": "3655fde42a35ff5429c9f2525f653afa",
        "title": "写乐府昭君怨后",
        "author": "萧澥",
        "content": "古今题品几词人，莫怨边风两鬓尘。\n不是丹青曾汝误，琵琶到老一宫嫔。",
        "dynasty": "宋",
        "collection_info": null
    },
    {
        "uuid": "2065815f98349dec4eb35cbe8d15e731",
        "title": "昭君词",
        "author": "萧澥",
        "content": "琵琶马上去踌躇，不是丹青偶误渠。\n会得吴宫西子事，汉家此策未全疎。",
        "dynasty": "宋",
        "collection_info": null
    },
    {
        "uuid": "4df35a69e0d4e1652e9a79be2a12e7c4",
        "title": "读秦纪",
        "author": "萧澥",
        "content": "筑了连云万里城，春风弦管醉中听。\n凄凉六籍寒灰裏，宿得咸阳火一星。",
        "dynasty": "宋",
        "collection_info": null
    },
    {
        "uuid": "ffdbf856f355de10ede4358d59048449",
        "title": "读文君白头吟",
        "author": "萧澥",
        "content": "不顾此身轻夜驰，晚年吟苦亦奚为。\n从来簪折瓶沈事，已在双鬟暗合时。",
        "dynasty": "宋",
        "collection_info": null
    },
    {
        "uuid": "c2628368158310c05c48136db0063568",
        "title": "戏效玉台体",
        "author": "萧澥",
        "content": "薄倖抛人轻似梭，忆君还似恨君多。\n此心至竟真相忆，到得恨时无奈何。",
        "dynasty": "宋",
        "collection_info": null
    },
    {
        "uuid": "ff7991c713dcbdbf10949329868a0330",
        "title": "题东篱采菊图",
        "author": "萧澥",
        "content": "倒樽醉卧菊篱边，此段风流亦偶然。\n要识先生独醒处，平生心事在寒泉。",
        "dynasty": "宋",
        "collection_info": null
    },
    {
        "uuid": "1ab1c85bdd24707e7feff8ea497b3fe8",
        "title": "江上冬日效石湖田园杂咏体",
        "author": "萧澥",
        "content": "溪落洲荒水半篙，枯杨两岸冷萧骚。\n田家预办来年事，加得陂头一丈高。",
        "dynasty": "宋",
        "collection_info": null
    },
    {
        "uuid": "4d1cc490a57fc8b4614734cc753f9bb5",
        "title": "睡起",
        "author": "萧澥",
        "content": "屋外一蝉鸣树阴，矮窗睡起静沈沈。\n破衣半解斜阳裏，扪得蝨时多快心。",
        "dynasty": "宋",
        "collection_info": null
    },
    {
        "uuid": "6d8683bc36ebad5bce042731e1512122",
        "title": "雪晴",
        "author": "萧澥",
        "content": "一雪晓来旋放晴，瓦沟余滴响中庭。\n开窗已上三竿日，满岭松梢醉未醒。",
        "dynasty": "宋",
        "collection_info": null
    },
    {
        "uuid": "70e4500b904489aa8b128dc54a12fe44",
        "title": "绍定庚寅纪事  其一",
        "author": "萧澥",
        "content": "民困饥寒为盗贼，却从乐处弄干戈。\n大都郡邑初轻视，不剪柔桑烦斧柯。",
        "dynasty": "宋",
        "collection_info": null
    },
    {
        "uuid": "768d09e2427f5393b80d817a2942567f",
        "title": "绍定庚寅纪事  其二",
        "author": "萧澥",
        "content": "稻粱平地寇难防，到处搬为塞上粮。\n路险林深多脱谷，东风绿偃满山秧。",
        "dynasty": "宋",
        "collection_info": null
    },
    {
        "uuid": "8c3cf65fddcbad0bf8683549f92a0248",
        "title": "绍定庚寅纪事  其三",
        "author": "萧澥",
        "content": "桑柘原头绿正肥，巢林春燕引雏飞。\n前村不復炊烟起，长是清明寒食时。",
        "dynasty": "宋",
        "collection_info": null
    },
    {
        "uuid": "7a9dc723a7d45cf2c89f705d17377961",
        "title": "绍定庚寅纪事  其四",
        "author": "萧澥",
        "content": "山花依旧发新丛，沟浍池塘水自通。\n前日人家无间断，颓墙破竈草莱中。",
        "dynasty": "宋",
        "collection_info": null
    },
    {
        "uuid": "584d67569f1ae1c2f3632224262b8222",
        "title": "绍定庚寅纪事  其五",
        "author": "萧澥",
        "content": "风动绿林千里乱，星垂黑气万家灾。\n可怜堕在如今劫，人祸天刑先后来。",
        "dynasty": "宋",
        "collection_info": null
    },
    {
        "uuid": "067056209d328b3161926f92e7b64358",
        "title": "寇中逃山  其一",
        "author": "萧澥",
        "content": "三三两两伏茅茨，有事难言只自知。\n心破胆寒无处着，风枝露叶亦惊疑。",
        "dynasty": "宋",
        "collection_info": null
    },
    {
        "uuid": "e8b475f140c041918eb25dff5ddb4f13",
        "title": "寇中逃山  其二",
        "author": "萧澥",
        "content": "纔入林峦屏迹时，此身自幸少人知。\n婴孩底苦不解事，偏是怕时方始啼。",
        "dynasty": "宋",
        "collection_info": null
    },
    {
        "uuid": "e47d5aed9adf01124a99c4cbf793d8b6",
        "title": "度九曲岭",
        "author": "萧澥",
        "content": "崎岖石径起江滨，寸步登天苦瘦身。\n行到三叉开路口，更从隔岭问樵人。",
        "dynasty": "宋",
        "collection_info": null
    },
    {
        "uuid": "69d926532e67a14440bdd03364b6daed",
        "title": "客中月夜",
        "author": "萧澥",
        "content": "茅柴白白两三杯，客裏情怀旋旋开。\n正喜江头风月好，却缘风月又愁来。",
        "dynasty": "宋",
        "collection_info": null
    },
    {
        "uuid": "4c43dbbfffaa2515c8635520ff14d4ea",
        "title": "题或林尼院壁",
        "author": "萧澥",
        "content": "剪剪香云翠影寒，更无红粉旧时痕。\n祇因曾悟桃花偈，閒却春风梦几番。",
        "dynasty": "宋",
        "collection_info": null
    },
    {
        "uuid": "26d52271de2840f6619e83687d09a3de",
        "title": "题壶",
        "author": "萧澥",
        "content": "望断碧云无白衣，一春长是独醒时。\n烦君卷舌东风裏，休劝饥人食肉糜。",
        "dynasty": "宋",
        "collection_info": null
    },
    {
        "uuid": "41b3c4a4aceee7d9dd2182deb6ad5184",
        "title": "常山舟中",
        "author": "萧澥",
        "content": "两岸人家峙两楼，中间一水过行舟。\n倚篷碎擘桃花片，乱掷江心试急流。",
        "dynasty": "宋",
        "collection_info": null
    },
    {
        "uuid": "7c3a47842abc77c5285f8d05a8daddd0",
        "title": "还安舟中",
        "author": "萧澥",
        "content": "乱蝉鸣咽夕阳天，杨柳阴中几客船。\n岸下长江流浩浩，谁知岸上有干田。",
        "dynasty": "宋",
        "collection_info": null
    },
    {
        "uuid": "7d0c850bd067d2ca740e7b7362cf0597",
        "title": "过东平悼曾英甫",
        "author": "萧澥",
        "content": "前时来客此山居，同醉梅边酒几壶。\n不道后来成死别，影堂吟落一灯孤。",
        "dynasty": "宋",
        "collection_info": null
    },
    {
        "uuid": "6deda266f366180415e3dc62fdcc95f1",
        "title": "韶口山家",
        "author": "萧澥",
        "content": "茅屋一区山四围，门前蓣圃带茭池。\n儿童似骇儒衣到，两两三三壁缝窥。",
        "dynasty": "宋",
        "collection_info": null
    },
    {
        "uuid": "1c622232e0660fbff06f4725bf166e1e",
        "title": "避乱山家  其一",
        "author": "萧澥",
        "content": "野人生长在高山，道路崎岖轻往还。\n长是五更炊未熟，已笼鸡鸭送林间。",
        "dynasty": "宋",
        "collection_info": null
    },
    {
        "uuid": "2a427d8f97709884e6a29ddc63f1f798",
        "title": "避乱山家  其二",
        "author": "萧澥",
        "content": "深村林麓冷飕飕，满眼风光总是愁。\n日月羡渠双喜鹊，自跳自掷树梢头。",
        "dynasty": "宋",
        "collection_info": null
    },
    {
        "uuid": "72d936b43bb4549c4218f6f9d62236bb",
        "title": "乱后过隆教寺",
        "author": "萧澥",
        "content": "纸窗破碎网蜘蛛，古铁香炉灰半无。\n吟得诗成无笔在，闲寻枯炭壁间书。",
        "dynasty": "宋",
        "collection_info": null
    },
    {
        "uuid": "cf4565d70cb9e7c3961c2ba38d31b46f",
        "title": "乱定到邑",
        "author": "萧澥",
        "content": "蒙蒙野草自荣华，破屋夹茅人卖茶。\n满巷门基带砖石，有时认得故人家。",
        "dynasty": "宋",
        "collection_info": null
    },
    {
        "uuid": "f8d44a2f3592f72680f9686b4d124d0d",
        "title": "写林和靖梅花诗后",
        "author": "萧澥",
        "content": "西湖幽处卧烟霞，湖裏荷花匝四涯。\n何事先生得佳句，荷花却不似梅花。",
        "dynasty": "宋",
        "collection_info": null
    },
    {
        "uuid": "b5d6d16d4f2394e2696e5a65635ca522",
        "title": "无题",
        "author": "萧澥",
        "content": "衣缝密密今垂老，襁褓咿咿渐趁行。\n君纵无情到闺阃，那应母子亦无情。",
        "dynasty": "宋",
        "collection_info": null
    },
    {
        "uuid": "b0a1c2aa6f5b6603ffa384a68a39eba4",
        "title": "重过邓村",
        "author": "萧澥",
        "content": "瘦竹挑云过此村，十年前事总销魂。\n当时新庙曾题字，壁老泥枯半不存。",
        "dynasty": "宋",
        "collection_info": null
    }
]