[
    {
        "uuid": "f76354297a7001d083450e5284ce0ada",
        "title": "淳熙十三年六月中使奉德寿宫命捕金银鱼",
        "author": "胡某",
        "content": "千顷山高六十里，上有寒潭清且泚。\n神龙久向此中蟠，作霖肯为苍生起。\n羣鱼从之时浮沈，噞喁光彩岁月深。\n自然形质异凡鬣，或如美玉或如金。\n或青或红或閒色，纵使丹青模不得。\n几年潜伏少人知，一旦声名动京国。\n皇家太平端好奇，麟欲效瑞凤欲仪。\n白环银瓮争走献，岂得汝辈藏洿池。\n深山大泽多遗宝，纡余卓荦皆娟好。\n愿移网罟聊一施，崭然头角趋明时。",
        "dynasty": "宋",
        "collection_info": null
    }
]