[
    {
        "title": "赠相士徐鬼眼",
        "author": "蔡元定",
        "content": "挟术满天下，谁人解识真。\n不因眼是鬼，那得口如神。\n坚白三寸舌，雌黄一世人。\n操修果无愧，方可问人伦。",
        "dynasty": "宋",
        "collection_info": null
    },
    {
        "title": "挽刘忠肃二首  其一",
        "author": "蔡元定",
        "content": "今代中兴佐，如公有几人。\n秉心先许国，临事辄忘身。\n才略优中外，清忠表缙绅。\n天乎何不淑，遽夺我元臣。",
        "dynasty": "宋",
        "collection_info": null
    },
    {
        "title": "挽刘忠肃二首  其二",
        "author": "蔡元定",
        "content": "大节人谁识，孤忠我独知。\n文章亦余事，轩冕竟何为。\n国耻生期报，臣心死未衰。\n凄凉遗奏稿，千载有余悲。",
        "dynasty": "宋",
        "collection_info": null
    },
    {
        "title": "谪舂陵别诸友",
        "author": "蔡元定",
        "content": "天道固溟漠，世路尤险巇。\n吾生本自浮，与物多瑕疵。\n此去知何事，生死不可期。\n执手笑相别，无为儿女悲。\n轻醉壮行色，扶摇动征衣。\n断不负所学，此心天所知。",
        "dynasty": "宋",
        "collection_info": null
    },
    {
        "title": "麻沙八景诗 岱山夕照",
        "author": "蔡元定",
        "content": "望断高峰眼不花，箇中仿佛认人家。\n情知一样青山色，纔有斜阳景更佳。",
        "dynasty": "宋",
        "collection_info": null
    },
    {
        "title": "麻沙八景诗 烟村春雨",
        "author": "蔡元定",
        "content": "堆螺迭翠耸奇峰，花柳村村绿间红。\n不有翠微翁说破，谁知春在雨烟中。",
        "dynasty": "宋",
        "collection_info": null
    },
    {
        "title": "麻沙八景诗 云岩山色",
        "author": "蔡元定",
        "content": "山染烟光弄晚岚，几多碧色映寒潭。\n篆烟销尽金炉冷，云满岩前月满庵。",
        "dynasty": "宋",
        "collection_info": null
    },
    {
        "title": "麻沙八景诗 祇园溪声",
        "author": "蔡元定",
        "content": "桥枕东流路透西，桥边梵剎亦幽奇。\n人来问道不须问，抵听溪声悟佛机。",
        "dynasty": "宋",
        "collection_info": null
    },
    {
        "title": "麻沙八景诗 松冈夜涛",
        "author": "蔡元定",
        "content": "万顷云涛轰怒雷，更深好梦遽惊回。\n老松本是无声物，恰值风从天上来。",
        "dynasty": "宋",
        "collection_info": null
    },
    {
        "title": "麻沙八景诗 莲湖晚风",
        "author": "蔡元定",
        "content": "湖面花开映绿波，当年曾听采莲歌。\n垂杨拂地云临水，举目令人感慨多。",
        "dynasty": "宋",
        "collection_info": null
    },
    {
        "title": "麻沙八景诗 武陵桥月",
        "author": "蔡元定",
        "content": "长虹倒景蘸清溪，掩映银蟾景绝奇。\n题柱惜无人继志，览今思古强吟诗。",
        "dynasty": "宋",
        "collection_info": null
    },
    {
        "title": "麻沙八景诗 象岩晴雪",
        "author": "蔡元定",
        "content": "风捲寒云收晓晴，岩岩白石自天生。\n远看似雪还非雪，有物元来是混成。",
        "dynasty": "宋",
        "collection_info": null
    },
    {
        "title": "自咏",
        "author": "蔡元定",
        "content": "独抱韦编过客稀，箪瓢不厌屡空时。\n幽然自与庖羲近，春去人间总不知。",
        "dynasty": "宋",
        "collection_info": null
    },
    {
        "title": "赠琴士邵邦杰",
        "author": "蔡元定",
        "content": "五寸管能窥造化，七弦琴解写人心。\n平生不作麒麟梦，且听高山流水音。",
        "dynasty": "宋",
        "collection_info": null
    },
    {
        "title": "西斋自咏",
        "author": "蔡元定",
        "content": "数椽茅屋环流水，布被藜羹饱暖余。\n不向利中生计较，肯于名上着工夫。\n窗前野马闲来往，天霁浮云自卷舒。\n穷达始知皆有命，不妨随分老樵渔。",
        "dynasty": "宋",
        "collection_info": null
    },
    {
        "title": "推衍后世休咎",
        "author": "蔡元定",
        "content": "显庆堂将后世推，子孙绍復承吾书。\n四传学业家还在，五世因贪人剷除。\n续缵流风六七代，继兴遗蹟八九渠。\n数终轮奂犹有待，御史尹仁为吹嘘。",
        "dynasty": "宋",
        "collection_info": null
    },
    {
        "title": "次晦翁韵",
        "author": "蔡元定",
        "content": "屈指抠衣十七年，自怜鬚鬓已皤然。\n久知轩冕真无分，但觉溪山若有缘。\n下学工夫惭未到，先天事业敢轻传。\n祇今已饱烟霞痼，更乞清溪理钓船。",
        "dynasty": "宋",
        "collection_info": null
    },
    {
        "title": "林居",
        "author": "蔡元定",
        "content": "富贵良非愿，林泉毕此生。\n酒因随量饮，诗或偶然成。\n秋水和烟钓，春田带雨耕。\n顽然无缝塔，且不费经营。",
        "dynasty": "宋",
        "collection_info": null
    }
]