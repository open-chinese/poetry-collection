[
    {
        "uuid": "f94c16969555970290a3e2bb8991ddf2",
        "title": "好事近 叶暗乳鸦啼",
        "author": "蒋元龙",
        "content": "叶暗乳鸦啼，风定老红犹落。\n蝴蝶不随春去，入熏风池阁。\n休歌金缕劝金卮，酒病煞如昨。\n帘卷日长人静，任杨花飘泊。",
        "dynasty": "宋",
        "collection_info": null
    },
    {
        "uuid": "b14741132feda9dd72ab50479b72cdb9",
        "title": "阮郎归 小池芳草绿初匀",
        "author": "蒋元龙",
        "content": "小池芳草绿初匀。\n柳寒眉尚颦。\n东风吹雨细于尘。\n一庭花脸皴。\n莺共蝶，怨还嗔。\n眼前无好春。\n这般天气煞愁人。\n人愁旋旋新。",
        "dynasty": "宋",
        "collection_info": null
    },
    {
        "uuid": "e32bc54529ccb9c4534dedcd9238ba1c",
        "title": "乌夜啼 小桃落尽残红",
        "author": "蒋元龙",
        "content": "小桃落尽残红。\n夜来风。\n又是一番春事、不从容。\n翠屏掩。\n芳信断。\n转愁浓。\n可惜日长闲暇、小帘栊。",
        "dynasty": "宋",
        "collection_info": null
    }
]