[
    {
        "uuid": "31850bb4b7160e7232656267eaeffe54",
        "title": "白云庵  其一",
        "author": "逍遥子",
        "content": "山居常与白云俱，小筑东轩着药炉。\n消遣客魔须底物，竹间叶叶有灵符。",
        "dynasty": "宋",
        "collection_info": null
    },
    {
        "uuid": "b5f237fa0a0102674a62bbd62f1b11ca",
        "title": "白云庵  其二",
        "author": "逍遥子",
        "content": "泉流东畔是蓬莱，我爱青山为展开。\n独倚瘦筇谁是伴，白云日晚自归来。",
        "dynasty": "宋",
        "collection_info": null
    },
    {
        "uuid": "b2a1615e395ecbd52f2fe5395d68ff6a",
        "title": "白云庵  其三",
        "author": "逍遥子",
        "content": "洞底菖蒲绿作坡，松根况有茯苓多。\n自能饱饭太平日，不学式微歌浩歌。",
        "dynasty": "宋",
        "collection_info": null
    },
    {
        "uuid": "1239405ad6801dbe459e22372ffe37ec",
        "title": "白云庵  其四",
        "author": "逍遥子",
        "content": "蚁窠得意从渠计，螳翳忘言息我机。\n寒尽山庵无历日，野花啼鸟又春归。",
        "dynasty": "宋",
        "collection_info": null
    },
    {
        "uuid": "c15c0eec5eb25e84f0c9d32e40f34a85",
        "title": "茶庵",
        "author": "逍遥子",
        "content": "道人宴坐碧山阿，啄木敲门拟客过。\n吾境本无妖魅事，日长翻有睡为魔。",
        "dynasty": "宋",
        "collection_info": null
    },
    {
        "uuid": "013965c0deda579defc630c7418f933a",
        "title": "罗浮茶",
        "author": "逍遥子",
        "content": "活水仍将活火煎，茶经妙处莫虚传。\n陆颠所在闲题品，未试罗浮第一泉。",
        "dynasty": "宋",
        "collection_info": null
    }
]