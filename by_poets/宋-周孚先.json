[
    {
        "title": "木兰花慢 访梅江路远",
        "author": "周孚先",
        "content": "访梅江路远，喜春在、剑川湄。\n正雁碛云深，渔村笛晚，茸帽斜敧。\n旧游不堪回首，更文园、多病减腰围。\n惟有秋娘声价，风流仍似前时。\n依稀壁粉旧曾题。\n烟草半凄迷。\n叹单父台荒，黄公垆寂，难觅佳期。\n谁家歌楼催雪，遣夜来、风雨紧些儿。\n醉后唾壶敲缺，龙光摇动晴漪。",
        "dynasty": "宋",
        "collection_info": null
    },
    {
        "title": "鹧鸪天 曾唱阳关送客时",
        "author": "周孚先",
        "content": "曾唱阳关送客时。\n临岐借酒话分离。\n如今酒被多情苦，却唱阳关去别伊。\n欢会远，渺难期。\n黄垆门掩昼阴迟。\n青楼更有痴儿女，谩忆胡姬捧劝词。",
        "dynasty": "宋",
        "collection_info": null
    },
    {
        "title": "蝶恋花 舟舣津亭何处树",
        "author": "周孚先",
        "content": "舟舣津亭何处树。\n晓起珑璁，回首迷烟雾。\n江上离人来又去。\n飘零只似风前絮。\n倦倚蓬窗谁共语。\n野草闲花，一一伤情绪。\n明日重来须记取。\n绿杨门巷深深处。",
        "dynasty": "宋",
        "collection_info": null
    }
]