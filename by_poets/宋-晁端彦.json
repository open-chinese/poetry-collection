[
    {
        "uuid": "58a409ad11c88975011e08d868854e9b",
        "title": "淮阴有韩亭枚亭步舣舟亭下作",
        "author": "晁端彦",
        "content": "韩枚步骘建三亭，故显当时将相名。\n遐想古人兴废事，乃知英杰此中生。",
        "dynasty": "宋",
        "collection_info": null
    },
    {
        "uuid": "97c40ce7a11880d6424d149eff5577f8",
        "title": "无心亭",
        "author": "晁端彦",
        "content": "偶坐兹亭上，清风吹客襟。\n孤云方出岫，相对两无心。",
        "dynasty": "宋",
        "collection_info": null
    },
    {
        "uuid": "36bf693b299489c85e62212bed22a4e4",
        "title": "醉眠亭",
        "author": "晁端彦",
        "content": "人生有出处，两事固希全。\n达则都廊庙，致君尧舜前。\n声名喧宇宙，指顾生云烟。\n不然早晦隐，纵意乐当年。\n第一莫如醉，第二莫如眠。\n无悔水乡士，子瞻称其贤。\n埋照不干世，作亭临清泉。\n欢来即痛饮，酣谑竟长筵。\n陶陶非假寐，泯绝平生缘。\n尽得杯中趣，常为枕上仙。\n影从明月照，名任清风传。\n愿君遂此志，其乐更相先。\n醉无三日醒，欲尽百斛船。\n境界如古莽，魂梦游钧天。\n莫学不佞者，狥禄遭缠牵。\n进无济世志，退无负郭田。\n独醒少意绪，寡睡多烦煎。\n风波惊性命，鞍马积胝胼。\n未得立篱下，应难卧瓮边。\n区区为宿仕，短咏愧非妍。",
        "dynasty": "宋",
        "collection_info": null
    },
    {
        "uuid": "8aeade2e29dedf7b55710f3740d1a065",
        "title": "龙湫观瀑",
        "author": "晁端彦",
        "content": "万丈龙湫水，飞流翠碧开。\n泻疑云汉落，涌若海潮来。\n飘洒四时雪，喧阗万壑雷。\n庐山吾未到，气象胜天台。",
        "dynasty": "宋",
        "collection_info": null
    },
    {
        "uuid": "ae22ba3f016b7400988149ceee8fa046",
        "title": "丹霞山",
        "author": "晁端彦",
        "content": "白鹤山头飞瀑，玉箫峰顶生烟。\n溪上空闻流水，竹间不见真仙。",
        "dynasty": "宋",
        "collection_info": null
    }
]