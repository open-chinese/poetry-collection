[
    {
        "uuid": "ef5e7ffeb2cdc73d01b6334fd710de71",
        "title": "洞仙歌 晚风收暑",
        "author": "刘光祖",
        "content": "晚风收暑，小池塘荷净。\n独倚胡床酒初醒。\n起徘徊、时有香气吹来，云藻乱，叶底游鱼动影。\n空擎承露盖，不见冰容，惆怅明妆晓鸾镜。\n后夜月凉时，月淡花低，幽梦觉、欲凭谁省。\n且应记、临流凭阑干，便遥想，江南红酣千顷。",
        "dynasty": "宋",
        "collection_info": null
    },
    {
        "uuid": "f9b736d14af31de40113b252363db5b8",
        "title": "鹊桥仙 相逢一笑",
        "author": "刘光祖",
        "content": "相逢一笑，又成相避，南雁归时霜透。\n明朝人在短亭西，看舞袖、双双行酒。\n歌声此处，秋声何处，几度乱愁搔首。\n如何不寄一行书，有万绪、千端别后。",
        "dynasty": "宋",
        "collection_info": null
    },
    {
        "uuid": "b73b60ec8a48c5f7af297dbf2416f254",
        "title": "昭君怨 人在醉乡居住",
        "author": "刘光祖",
        "content": "人在醉乡居住。\n记得旧曾来去。\n疏雨听芭蕉。\n梦魂遥。\n惆怅柳烟何处。\n目送落霞江浦。\n明夜月当楼。\n照人愁。",
        "dynasty": "宋",
        "collection_info": null
    },
    {
        "uuid": "befb5f6c6900af7c2d14710a08f7800f",
        "title": "江城子 十分雪意却成霜",
        "author": "刘光祖",
        "content": "十分雪意却成霜。\n暮云黄。\n月微茫。\n只有梅花，依旧吐幽芳。\n还喜无边春信漏，疏影下，觅浮香。\n才清端是紫薇郎。\n别鹓行。\n忆宫墙。\n夜半胡为，人与月交相。\n君合召归吾老矣，月随去，照西厢。",
        "dynasty": "宋",
        "collection_info": null
    },
    {
        "uuid": "48efb31f08f89f9d25d20f8e68ee0730",
        "title": "长相思 玉尊凉",
        "author": "刘光祖",
        "content": "玉尊凉。\n玉人凉。\n若听离歌须断肠。\n休教成鬓霜。\n画桥西，画桥东。\n有泪分明清涨同。\n如何留醉翁。",
        "dynasty": "宋",
        "collection_info": null
    },
    {
        "uuid": "3158c14eee0d059e158a39dba2712818",
        "title": "水调歌头 客梦一回醒",
        "author": "刘光祖",
        "content": "客梦一回醒，三度碧梧秋。\n仰看今夕天上，河汉又西流。\n早晚凉风过雁，惊落空阶一叶，急雨闹清沟。\n归计休令暮，宵露浥征裘。\n古来今，生老病，许多愁。\n那堪更说，无限功业镜中羞。\n只有青山高致，对此还论世事，举白与君浮。\n送我一杯酒，谁起舞凉州。",
        "dynasty": "宋",
        "collection_info": null
    },
    {
        "uuid": "95bec0db890c7e48d6f336ad6d0e2179",
        "title": "临江仙 小院回廊春寂寂",
        "author": "刘光祖",
        "content": "小院回廊春寂寂，晚来独自闲行。\n画帘东畔碧云生。\n也知无雨，空滴枕边声。\n一簇小桃开又落，低头拾取红英。\n东风相送忘相迎。\n梨花寒食，到得锦宫城。",
        "dynasty": "宋",
        "collection_info": null
    },
    {
        "uuid": "bcf7932d6bfdb58e29a03c11d1ddc419",
        "title": "临江仙 我似万山千里外",
        "author": "刘光祖",
        "content": "我似万山千里外，悠然一片归云。\n宫衔犹自带云云。\n谁知前进士，已是故将军。\n闲坐闲行闲饮酒，闲拈闲字闲文。\n诸公留我笑纷纷。\n一枝簪宝髻，六幅舞罗裙。",
        "dynasty": "宋",
        "collection_info": null
    },
    {
        "uuid": "6bcd05501d6c78c7204ed0cf5f02ca2f",
        "title": "踏莎行 扫径花零",
        "author": "刘光祖",
        "content": "扫径花零，闭门春晚。\n恨长无奈东风短。\n起来消息探荼縻，雪条玉蕊都开遍。\n晚月魂清，夕阳香远。\n故山别后谁拘管。\n多情于此更情多，一枝嗅罢还重拈。",
        "dynasty": "宋",
        "collection_info": null
    },
    {
        "uuid": "f8eee576534cab5f81ce72293a414384",
        "title": "醉落魄・一斛珠 春风开者",
        "author": "刘光祖",
        "content": "春风开者。\n一时还共春风谢。\n柳条送我今槐夏。\n不饮香醪，孤负人生也。\n曲塘泉细幽琴写。\n胡床滑簟应无价。\n日迟睡起帘钩挂。\n何不归欤，花竹秀而野。",
        "dynasty": "宋",
        "collection_info": null
    },
    {
        "uuid": "f7cb23bbcd2196c5d19bdc00fb40f9f5",
        "title": "沁园春 画戟如霜",
        "author": "刘光祖",
        "content": "画戟如霜，绮疏如水，篆香渐微。\n向莺花多处，青山衮衮，鹭凫散后，落屑霏霏。\n曾是鸾台金马客，一场梦觉来人事非。\n多少话，付无心云叶，自在闲飞。\n想看燕鸿易感，□几度春往秋又归。\n见黄馀露点，东坡菊赋，清传雪片，处士梅诗。\n向此年年开寿斝，算今古人生七十稀。\n歌啸外，作皇朝遗老，名字辉辉。",
        "dynasty": "宋",
        "collection_info": null
    },
    {
        "uuid": "9cfe1da0254fa58af6235fb909444a48",
        "title": "白云岩",
        "author": "刘光祖",
        "content": "万竹山中丹叶秋，五峰岩讶白云留。\n黄花夹路开无主，青嶂随人翠欲流。",
        "dynasty": "宋",
        "collection_info": null
    },
    {
        "uuid": "1c815b5c5ea8ae6feae7a0dc40219043",
        "title": "诗一首",
        "author": "刘光祖",
        "content": "岭似颓城野日荒，关留遗迹界金房。\n蜀人初向京西道，是处为家莫断肠。",
        "dynasty": "宋",
        "collection_info": null
    },
    {
        "uuid": "68055b5d8e06d440f2fe3f10a0c3e2c5",
        "title": "除夕",
        "author": "刘光祖",
        "content": "房州亦是家，守岁落灯花。\n乡信长凭雁，僧餐自施鸦。",
        "dynasty": "宋",
        "collection_info": null
    },
    {
        "uuid": "77dbbd3ad5fa8d2799bf216704e5d381",
        "title": "穿珠节",
        "author": "刘光祖",
        "content": "晴日喧阗半瘿民，石滩争拾宝玑匀。\n夔州踏碛遨头宴，防渚穿珠市尾人。",
        "dynasty": "宋",
        "collection_info": null
    },
    {
        "uuid": "6a67db12e68f1b3c4d2504c7b312606f",
        "title": "诗一首",
        "author": "刘光祖",
        "content": "往日房陵怜逐客，物情不觉在天涯。\n十年来作六州长，四海共知双鬓华。\n封内半为胡敌践，路傍时问野人家。\n京山初入京西道，晚景轻风旆脚斜。",
        "dynasty": "宋",
        "collection_info": null
    },
    {
        "uuid": "71904097498c2d5f6490b804f59c210e",
        "title": "游荆门上泉寺  其一",
        "author": "刘光祖",
        "content": "上泉山下石丛丛，小似飞来天竺峰。\n草木自腴岩自秀，幽姿不肯入廛中。",
        "dynasty": "宋",
        "collection_info": null
    },
    {
        "uuid": "348cac9ed9c306ce3787291b256b1c39",
        "title": "游荆门上泉寺  其二",
        "author": "刘光祖",
        "content": "碧玉潭深黄玉花，莲经听彻便为家。\n凭君为我频膏雨，长使村村足稻麻。",
        "dynasty": "宋",
        "collection_info": null
    },
    {
        "uuid": "b6bebdc74265d8cf7ec75dc7378ad429",
        "title": "鹤林寺",
        "author": "刘光祖",
        "content": "竹院逢僧话，山门扫地迎。\n英雄犹有迹，般若太无情。\n玉树春阴密，琅玕晚暑清。\n半年来往屡，只合送行旌。",
        "dynasty": "宋",
        "collection_info": null
    },
    {
        "uuid": "2451e8d269192cc16c3260acaf56afd3",
        "title": "句  其一",
        "author": "刘光祖",
        "content": "女娲山下少人行，涧谷声中一鸟鸣。",
        "dynasty": "宋",
        "collection_info": null
    },
    {
        "uuid": "4b5c0708b79203ccc2a9339f76c65d36",
        "title": "句  其二",
        "author": "刘光祖",
        "content": "同登二乐榭，拟续四贤诗。",
        "dynasty": "宋",
        "collection_info": null
    },
    {
        "uuid": "483b20afb7f6d743d2a9eada60e9db37",
        "title": "句  其三",
        "author": "刘光祖",
        "content": "思君天阔水悠悠。",
        "dynasty": "宋",
        "collection_info": null
    }
]