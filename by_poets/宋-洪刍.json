[
    {
        "title": "莲华洞答友人",
        "author": "洪刍",
        "content": "莲峰耸崔巍，在眼昔未到。\n发兴空盘纡，舒写属吟啸。\n五老如有情，遥岑动清眺。\n新篇下紫霄，语我游历妙。\n物景会相忘，烟霞领其要。\n坐石掬清流，缘云睨奔峭。\n悠然俛仰间，无心乃同调。\n偕游会有期，山灵勿腾笑。",
        "dynasty": "宋",
        "collection_info": null
    },
    {
        "title": "游泐潭寺",
        "author": "洪刍",
        "content": "吾闻石门山，对峙俨天闢。\n林茂山自青，草香涧长碧。\n中有古招提，柱栱焕青赤。\n惟昔马大士，方坟耸遗迹。\n龙象仰慈颜，马驹谶前识。\n香火有因缘，窗户坐幽阒。\n瓶锡想异时，云水饱游历。\n饮波浥曹溪，法雨被江国。\n大阐选佛场，法战无兼敌。\n我非山中人，蹔着登山屐。\n东阁嘲书淫，凈境酬诗癖。\n朝涉潺湲溪，暮陟崔嵬石。\n敷床听犍椎，钵饭分香积。\n山高日易斜，梦短夜分寂。\n神心颇灵明，俗虑讵充斥。\n归欤得短章，投笔疥其壁。\n政如抱布鼓，岂能飞霹雳。\n径须倩阿香，轰然听霆击。\n忽传汤休篇，风骚共推激。\n何当从君游，愿飞恨无翼。",
        "dynasty": "宋",
        "collection_info": null
    },
    {
        "title": "次子字韵呈郑太玉",
        "author": "洪刍",
        "content": "斯文不可见，犹欣识之子。\n端如逃虚空，而闻跫音喜。\n历历海南事，细话倾我耳。\n悠悠世上情，毁誉私彼己。\n是事姑置之，斯文长已矣。\n风味契渊明，流落逾子美。\n从来直如弦，多作道边死。\n寄声柳柳州，未用斩曲几。",
        "dynasty": "宋",
        "collection_info": null
    },
    {
        "title": "孤鹤行赠杨君",
        "author": "洪刍",
        "content": "翩翩云中鹤，来自华亭滨。\n徘回久乃集，伫立江之濆。\n高步整霜羽，隻影翔秋旻。\n岂无鸿鹄侣，俛仰鷄鹜羣。\n啄腥细流中，汝食得无贫。\n况有缯缴虞，惊顾何逡巡。\n珠庭响清唳，胎仙舞祥云。\n胡不矫翮去，来仪瑞吾君。\n饥食玉山禾，渴饮瑶池津。\n无言九皋远，鸣阴谁不闻。",
        "dynasty": "宋",
        "collection_info": null
    },
    {
        "title": "寄题贯时轩诗",
        "author": "洪刍",
        "content": "古人憩息地，不种凡草木。\n数竿何必多，可以慰幽独。\n忘忧玩芳草，怡颜眄庭柯。\n岂无艷阳节，摇落将如何。\n彼美轩中人，澹然对浮云。\n此君有佳处，心期暗相亲。\n萧萧四时色，目击道逾妙。\n君看竹得风，天然向人笑。",
        "dynasty": "宋",
        "collection_info": null
    },
    {
        "title": "因读梅圣俞六鹤诗或令余别赋之 警露",
        "author": "洪刍",
        "content": "皎皎蟾桂明，耿耿星斗烂。\n清梦时时惊，零露滴霄汉。\n伟哉仙人骑，从来知夜半。",
        "dynasty": "宋",
        "collection_info": null
    },
    {
        "title": "因读梅圣俞六鹤诗或令余别赋之 顾步",
        "author": "洪刍",
        "content": "举趾一何高，修颈宛回顾。\n隻影踉蹡行，眷然慕俦侣。\n岂忘赤霄上，盘桓此池籞。",
        "dynasty": "宋",
        "collection_info": null
    },
    {
        "title": "因读梅圣俞六鹤诗或令余别赋之 理毛",
        "author": "洪刍",
        "content": "飘飘青田质，敛翼在亭皋。\n回此碧玉喙，刷我白雪毛。\n顾影矜羽仪，孔翠非其曹。",
        "dynasty": "宋",
        "collection_info": null
    },
    {
        "title": "因读梅圣俞六鹤诗或令余别赋之 唳天",
        "author": "洪刍",
        "content": "清唳九皋内，抗音薄层云。\n戛然时一鸣，流响惊人羣。\n嗟哉陆内史，华亭无復闻。",
        "dynasty": "宋",
        "collection_info": null
    },
    {
        "title": "因读梅圣俞六鹤诗或令余别赋之 舞风",
        "author": "洪刍",
        "content": "归来丁令威，暂别已千年。\n抽琴奏清角，婆娑舞胎仙。\n何必拊节和，御风自泠然。",
        "dynasty": "宋",
        "collection_info": null
    },
    {
        "title": "因读梅圣俞六鹤诗或令余别赋之 啄食",
        "author": "洪刍",
        "content": "昂昂兀兀姿，朱冠垂素翎。\n首下尻益高，徘回我中庭。\n俯仰鷄鹜羣，啄腐復吞腥。",
        "dynasty": "宋",
        "collection_info": null
    },
    {
        "title": "同师川过李三十九湖上宅用师川韵",
        "author": "洪刍",
        "content": "多书唐邺侯，蔼蔼盛云来。\n髯公颇好事，相过必迟回。\n结构平湖阴，清绝无纤埃。\n数到不知远，君家宽酒杯。\n遶水信杖屦，披靡蓬蒿开。\n遗基访孺子，荒坟弔澹台。\n诛茅卜邻并，兹愿何当谐。\n七松未暇种，五柳径须栽。",
        "dynasty": "宋",
        "collection_info": null
    },
    {
        "title": "同陈虚中劝农出郊因游明水山寺",
        "author": "洪刍",
        "content": "深树鸣鷤䳏，红紫春事休。\n临川贤假守，只今陈太丘。\n驾言出远郊，班春临道周。\n亦招素冠士，来从朱轓游。\n晨兴惬胜引，适此夜雨收。\n原隰乱高下，意行逐前俦。\n荒荒白水满，鬰鬰稻秧抽。\n旧闻明水寺，宛在岩之幽。\n石门本无关，鸣禽自相求。\n不有省耕役，俗驾来何由。\n老屋隠乔木，野僧事良畴。\n松径深窈窕，轩车纷少留。\n迟回动归兴，衝雨戒摧辀。\n危情极冰渊，细路遵塍沟。\n深泥艰涉足，竹鷄为我愁。\n岂惮来往频，清与耳目谋。\n回首谢青山，寻盟亦悠悠。",
        "dynasty": "宋",
        "collection_info": null
    },
    {
        "title": "赠倪涛少府",
        "author": "洪刍",
        "content": "君从淮上来，手持阿髯诗。\n尘埃欣拂拭，得此带经倪。\n珠璧岂投暗，按剑有余悲。\n愿保青云姿，勿叹黄绶卑。\n太山驻翠辇，行草封禅仪。\n汉皇傥借问，润色非君谁。\n我非国侨贤，惭负延陵知。\n缟带敢虚辱，赠言当纻衣。",
        "dynasty": "宋",
        "collection_info": null
    },
    {
        "title": "次韵和郑太玉新居",
        "author": "洪刍",
        "content": "荒涂负崇冈，君居在其麓。\n下与佛界连，一径通刍牧。\n高情慕天随，枵腹茹杞菊。\n数椽负郭居，窈窕凿空谷。\n忆昨步过君，窘步侵两足。\n听君亹亹谈，霏屑落锯木。\n相依方在兹，凉飙荡烦燠。",
        "dynasty": "宋",
        "collection_info": null
    },
    {
        "title": "宴李氏园亭得庆字韵",
        "author": "洪刍",
        "content": "我来北斗南，两见回东柄。\n万斛开府愁，四壁文园病。\n谁知深巷中，卉木颇幽夐。\n大梁贤公子，携酒宾亦命。\n红蕤已飘零，绿绮方辉映。\n岂惟追寻迟，亦苦风雨横。\n主宾混谁何，谈笑杂嘲评。\n讵知时雨灵，但觉中酒圣。\n年丰乐崇宁，诗敌蹑长庆。\n况有雷陈交，何必宛洛盛。\n律管承飞灰，羲和驻春令。\n日月曾几何，佳辰我所竟。\n芍药殿余春，想见晨粧靓。\n一醉欢有余，此集君其更。",
        "dynasty": "宋",
        "collection_info": null
    },
    {
        "title": "题黄稚川云巢",
        "author": "洪刍",
        "content": "云巢一上十五里，中有今世巢居子。\n鷄鸣犬吠白云裏，不知天际去此几。\n平生深契鸟巢禅，翦茅盖头万事已。\n宴坐经行飞鸟上，人间荣辱不到耳。\n蜗牛两角竟何为，鹪鹩一枝端自喜。\n我有一廛落城市，章服裹狙聊復尔。\n武溪未访桃花源，修江傥问桃花水。\n会取樱桃洞前路，藜杖扶衰从此始。",
        "dynasty": "宋",
        "collection_info": null
    },
    {
        "title": "戏用荆公体呈黄张二君",
        "author": "洪刍",
        "content": "金华牧羊儿，稳坐思悠哉。\n谁人得似张公子，鞭笞鸾凤终日相追陪。\n长夏无所为，垒曲便筑糟邱台。\n古今同一体，吾人甘作心似灰。\n南方瘴疠地，鬰蒸何由开。\n永日不可暮，渴心归去生尘埃。\n人生会合安可常，如何不饮令心哀。\n张公子，时相见，我能拔尔抑塞磊落之奇才。\n只愿无事常相见，有底忙时不肯来。",
        "dynasty": "宋",
        "collection_info": null
    },
    {
        "title": "松棚",
        "author": "洪刍",
        "content": "南山落落千尺松，干云蔽日摇青葱。\n盘根错节岁月古，龙吟虎啸号悲风。\n北山文杏中梁栋，我材臃肿非世用。\n修枝细叶幸有余，頳肩大束那辞送。\n承以高竹青扶疏，置君宽闲之玉除。\n倏如乱云驻车盖，怳似广庭张拂庐。\n垂头塌翼下孔翠，张鳞摆鬣来鲸鱼。\n穿空入隙清飙吹，疑有万壑哀声随。\n羲和按辔不驰骋，炎官火伞将安施。\n朅来投荒近循海，日坐板屋如蒸炊。\n南山苍官怜我热，遗我七鬣千孙枝。\n但令修干青青多，温风烈日如予何。",
        "dynasty": "宋",
        "collection_info": null
    },
    {
        "title": "再次洪上人云巢韵",
        "author": "洪刍",
        "content": "黄子厌喧求避俗，直上孤峰结茅屋。\n欲期汗漫游九垓，俯视尘寰战蛮触。\n小山招隠唤不回，旧时从事有边幅。\n不能投笔学文鸳，底用决科似张鷟。\n自赋云巢自高唱，手握灵蛇嗤鱼目。\n由来江夏多可人，蓝田片片生美玉。\n要须青山顶上行，去伴白云檐下宿。\n西湖窟穴对华榱，肯把兰亭比金谷。",
        "dynasty": "宋",
        "collection_info": null
    },
    {
        "title": "板屋",
        "author": "洪刍",
        "content": "西戎板屋诗所录，瓯闽万里同风俗，风吟日暴雨所沐。\n巧匠引绳如解玉，溪民得之亟乘屋。\n既轻且坚尺度足，可怜童我南山木。\n君不见曹瞒邺下铜雀台，陶土作瓦何壮哉。\n台倾基平瓦尚在，凿为大研奇且瑰。\n君不见黄州使君夸竹楼，剖竹俛仰相绸缪。\n琮琤最宜雨中听，击考有类鸣琳球。\n铜雀幺么何足摹，箨龙燥轻易焚如。\n不如杉屋寿且姝，风雨不动何渠渠。\n嗟予抱衅谪蛮夷，如人体瓌欣解衣。\n数椽破屋亦不恶，仰见星宿相参差。\n鸱鸮作室庇风雨，鹪鹩巢林安一枝。\n凌云大厦鬼所窥，衡门之下可栖迟。",
        "dynasty": "宋",
        "collection_info": null
    },
    {
        "title": "次陈州",
        "author": "洪刍",
        "content": "一水萦回橐驼项，百丈遥牵如簸掌。\n鸬鷀捕鱼没復出，鹭鸶行沙俯还仰。\n白云思我白头亲，双足未到心先往。\n黄昏繫缆危台边，饭糗羹藜莫惆怅。",
        "dynasty": "宋",
        "collection_info": null
    },
    {
        "title": "次李少微韵",
        "author": "洪刍",
        "content": "春风杨柳岸，寒食杏花村。\n对月惊生魄，思人暗断魂。\n我闲无吏考，君治有司存。\n又作匆匆别，相逢席未温。",
        "dynasty": "宋",
        "collection_info": null
    },
    {
        "title": "次韵和王张赠别之作",
        "author": "洪刍",
        "content": "五言聊赠别，二妙送将归。\n立马然萁敏，争锋嚙镞机。\n日将秋共晚，人与雁俱飞。\n去住加餐饭，新霜点客衣。",
        "dynasty": "宋",
        "collection_info": null
    },
    {
        "title": "次师川韵  其一",
        "author": "洪刍",
        "content": "与君城北寺，取次对床眠。\n坐即棋中隠，时逃醉裏禅。\n相招从白社，不拟问青天。\n但有加餐饭，无田亦愿年。",
        "dynasty": "宋",
        "collection_info": null
    },
    {
        "title": "次师川韵  其二",
        "author": "洪刍",
        "content": "卧疴非傲世，背俗信畸人。\n无復少年事，偶随肥马尘。\n静便门扫轨，懒任草如茵。\n迹滞江山胜，心将鱼鸟亲。",
        "dynasty": "宋",
        "collection_info": null
    },
    {
        "title": "次瑛上人怀汪彦章韵",
        "author": "洪刍",
        "content": "君虽四禅侣，自是一诗家。\n白足濯蛟井，清风振龙沙。\n虚室无长物，多文富生涯。\n怀人有新作，粲粲菖蒲花。",
        "dynasty": "宋",
        "collection_info": null
    },
    {
        "title": "次韵师川题余荀龙壁间三首  其一",
        "author": "洪刍",
        "content": "青镜磨秋水，红衣退藕花。\n朅来寻五柳，端欲问三车。\n浊酒休论限，浮生定有涯。\n比封千户竹，鼓吹一湖蛙。",
        "dynasty": "宋",
        "collection_info": null
    },
    {
        "title": "次韵师川题余荀龙壁间三首  其二",
        "author": "洪刍",
        "content": "高文肠是锦，妙句笔生花。\n松菊开三径，诗书载五车。\n曲湖邻贺监，复壁笑王涯。\n海若应怜我，贻书问井蛙。",
        "dynasty": "宋",
        "collection_info": null
    },
    {
        "title": "次韵师川题余荀龙壁间三首  其三",
        "author": "洪刍",
        "content": "我来占食指，客至卜灯花。\n但祝加餐饭，何劳问颊车。\n交情真莫逆，秋兴浩无涯。\n姑置人间事，纷纷祇斗蛙。",
        "dynasty": "宋",
        "collection_info": null
    },
    {
        "title": "喜雨诗",
        "author": "洪刍",
        "content": "日日望南山，朝隮解我颜。\n云垂四天外，雨洒一林间。\n枯沼微澜动，旱苗生意还。\n慇懃祝屏翳，莫为远人悭。",
        "dynasty": "宋",
        "collection_info": null
    },
    {
        "title": "次师川韵喜雨呈彦章  其一",
        "author": "洪刍",
        "content": "绿塘深涨雨，红芰静舒花。\n卧上三竿日，晴喧两部蛙。\n老饕犹善饭，水厄怯逢茶。\n拟到新池畔，来寻谢客家。",
        "dynasty": "宋",
        "collection_info": null
    },
    {
        "title": "次师川韵喜雨呈彦章  其二",
        "author": "洪刍",
        "content": "登高能共赋，好雨故催诗。\n阶草卧青软，畦苗垂绿滋。\n夏深飞燕静，秋近候虫知。\n寄语耽吟客，可无新句为。",
        "dynasty": "宋",
        "collection_info": null
    },
    {
        "title": "次韵和彦章池上之作二首  其一",
        "author": "洪刍",
        "content": "官闲发兴清，水远觉空明。\n玉局思无限，青苹风自生。\n鱼荷翻暮色，蝉树带秋声。\n云黑斜阳外，遥知雨又晴。",
        "dynasty": "宋",
        "collection_info": null
    },
    {
        "title": "次韵和彦章池上之作二首  其二",
        "author": "洪刍",
        "content": "水槛凉秋好，风林初日明。\n屏间青嶂合，镜裏白云生。\n茶试旗枪色，蛙添鼓吹声。\n瘦筇聊復倚，遶水步新晴。",
        "dynasty": "宋",
        "collection_info": null
    },
    {
        "title": "题双林寺",
        "author": "洪刍",
        "content": "幽谷双林寺，荒郊得远寻。\n银鈎遗墨在，笔谏慕贤深。\n徙倚千山晚，坐愁三日霖。\n枯棋围白黑，聊復费光阴。",
        "dynasty": "宋",
        "collection_info": null
    },
    {
        "title": "潘延之挽词",
        "author": "洪刍",
        "content": "肥遁攀巢许，幽光烛斗牛。\n长公辞汉世，孺子隠南州。\n闭户荒三径，紬书综九流。\n欲寻高士传，端向古人求。",
        "dynasty": "宋",
        "collection_info": null
    },
    {
        "title": "次韵和元礼",
        "author": "洪刍",
        "content": "湖海沙鸥性，山林雾豹文。\n龙蛇争起陆，羔雁看成羣。\n玉石无缁磷，芝兰自苾芬。\n韩康不二价，女子会知君。",
        "dynasty": "宋",
        "collection_info": null
    },
    {
        "title": "容膝轩",
        "author": "洪刍",
        "content": "乌隼经行处，蜗牛窈窕深。\n会稽虽奉计，彭泽自无心。\n禅寄跏趺坐，风披徙倚襟。\n莫言容膝地，不废掉头吟。",
        "dynasty": "宋",
        "collection_info": null
    },
    {
        "title": "送张元干",
        "author": "洪刍",
        "content": "自昔张平子，愁来赋四愁。\n行看车马客，坐觉岁时流。\n明月江山夜，候虫天地秋。\n怪君有底急，不肯少迟留。",
        "dynasty": "宋",
        "collection_info": null
    },
    {
        "title": "嘲偷儿",
        "author": "洪刍",
        "content": "长卿惟有壁，囊橐自无钱。\n金尽何劳攫，墉疏岂待穿。\n未能抛鼎禄，犹復恋青毡。\n梁上休惊坠，饥寒亦可怜。",
        "dynasty": "宋",
        "collection_info": null
    },
    {
        "title": "书怀",
        "author": "洪刍",
        "content": "北阙书休上，南窗膝易安。\n道肥知战胜，归约已盟寒。\n委吏无麟笔，迂儒置蝨官。\n所须升斗水，肯沃鲋鱼干。",
        "dynasty": "宋",
        "collection_info": null
    },
    {
        "title": "又和师川同集章江寺二首  其一",
        "author": "洪刍",
        "content": "鹿苑江南寺，龙沙城北游。\n修椽云自宿，返照雨还收。\n禅麈寻支遁，棋枰对弈秋。\n还家真復乐，何必远封侯。",
        "dynasty": "宋",
        "collection_info": null
    },
    {
        "title": "又和师川同集章江寺二首  其二",
        "author": "洪刍",
        "content": "兴发寻荒径，途穷见宝坊。\n随宜聊復饱，触处得追凉。\n取友真濠上，怀人向渭阳。\n不嫌茶七碗，殊胜酒千觞。",
        "dynasty": "宋",
        "collection_info": null
    },
    {
        "title": "口占赠何秀才",
        "author": "洪刍",
        "content": "何郎闽越英，畴昔昧平生。\n邂逅同衾宿，夷犹共舸行。\n繁台半床梦，颍水一篙清。\n俄顷胶投漆，难忘此日情。",
        "dynasty": "宋",
        "collection_info": null
    },
    {
        "title": "次韵李商老赠李少魏",
        "author": "洪刍",
        "content": "诛茅迟竹君，拂匣见桐孙。\n囊箧深倾倒，钟彝细讨论。\n只今仙李后，好事阿髯存。\n不厌敲门客，时开炙背轩。",
        "dynasty": "宋",
        "collection_info": null
    },
    {
        "title": "题泐潭院",
        "author": "洪刍",
        "content": "平生麋鹿性，名山恣幽寻。\n历尽岩壑奥，始闻钟梵音。\n中多不凋木，上有自呼禽。\n许税俗士驾，兹焉聊洗心。",
        "dynasty": "宋",
        "collection_info": null
    },
    {
        "title": "再游泐潭院用前韵",
        "author": "洪刍",
        "content": "石门久寒盟，兹游得重寻。\n静契祖师妙，清闻山水音。\n长闲羡老衲，幽思愧鸣禽。\n可怕移文劾，沙鸥知我心。",
        "dynasty": "宋",
        "collection_info": null
    },
    {
        "title": "次韵陈使君咏霰雪三首  其一",
        "author": "洪刍",
        "content": "天幙垂云合，山屏拥雪飞。\n杨公田种玉，渊客泪成玑。\n点缀添梅萼，飘零乱羽衣。\n清溪横一叶，併载月明归。",
        "dynasty": "宋",
        "collection_info": null
    },
    {
        "title": "次韵陈使君咏霰雪三首  其二",
        "author": "洪刍",
        "content": "萧洒宣城守，挥毫雪共飞。\n山川映重璧，咳唾斗明玑。\n佳气笼寒谷，欢声抵袭衣。\n霜台如不践，粉省定须归。",
        "dynasty": "宋",
        "collection_info": null
    },
    {
        "title": "次韵陈使君咏霰雪三首  其三",
        "author": "洪刍",
        "content": "敷床初屑屑，入夜故飞飞。\n拭处浑抛粉，揉来乱掷玑。\n银蟾分玉照，云絮借天衣。\n地席横陈处，晨曦未得归。",
        "dynasty": "宋",
        "collection_info": null
    },
    {
        "title": "和郭功甫题客馆韵",
        "author": "洪刍",
        "content": "容膝柴门觉易安，数椽喜枕寺东山。\n雁飞不到吾来此，燕亦知归客未还。\n梦断霜钟年欲晏，愁听蛮鼓鬓先班。\n自公退食门长掩，未必邻僧似我闲。",
        "dynasty": "宋",
        "collection_info": null
    },
    {
        "title": "翠岩道人莳猫头竹生大笋十余调护甚谨为予从者髠盗殆尽戏作长句解嘲",
        "author": "洪刍",
        "content": "触藩大笋闯猫头，窃屦真成从者廋。\n山鹿恰看逢角解，箨龙端有剖胎忧。\n因供蒲塞桑门馔，殊胜渭川千户侯。\n翻恐痴儿痴黠半，为君浄尽破除休。",
        "dynasty": "宋",
        "collection_info": null
    },
    {
        "title": "归自西山至黄栀港口",
        "author": "洪刍",
        "content": "衝雨穿云愁去路，归云阁雨路还通。\n七层涌塔瞻天际，三径吾庐在眼中。\n港转黄栀横野艇，里空白社漫春风。\n青山送我宁辞远，流水随人亦欲东。",
        "dynasty": "宋",
        "collection_info": null
    },
    {
        "title": "次山谷韵  其一",
        "author": "洪刍",
        "content": "妙峰宛在水中央，上有庄严清浄坊。\n坏衣盘礴蜗牛角，法窟窈冥师子床。\n万象森罗一拳石，千顷汪洋百谷王。\n不减乘槎到牛女，拟取支机问下方。",
        "dynasty": "宋",
        "collection_info": null
    },
    {
        "title": "次山谷韵  其二",
        "author": "洪刍",
        "content": "宝石峥嵘佛所庐，经宿何年下清都。\n海市楼台涌金碧，木落牖户明江湖。\n千波舂撞有崩态，万栋凌压无完肤。\n巨鳌冠山勿惊走，欲寻高处垂明珠。",
        "dynasty": "宋",
        "collection_info": null
    },
    {
        "title": "陪陈使君宴南山亭",
        "author": "洪刍",
        "content": "晓露无尘夜雨收，日光穿漏趁公游。\n烟花淡荡连三里，云树低迷羃一州。\n冈转卧龙春色老，气横野马夕阳愁。\n林间新火明双炬，歌舞南山最上头。",
        "dynasty": "宋",
        "collection_info": null
    },
    {
        "title": "次杜公韵",
        "author": "洪刍",
        "content": "杜郎得饱肥如瓠，怪我秋来太瘦生。\n时辈不应推翰墨，论文时许过柴荆。\n朋交结绶非能事，身世灵丹岂易成。\n幽径新凉约微步，晚风含树有蝉声。",
        "dynasty": "宋",
        "collection_info": null
    },
    {
        "title": "次韵李商老见怀之什",
        "author": "洪刍",
        "content": "一日思君剧九秋，平生问事贾长头。\n邮传颇怪诗来晚，技痒遥怜笔不休。\n王孙莫问投书渚，芳草空迷谷鹿洲。\n望断西山山尽处，云居何处只空愁。",
        "dynasty": "宋",
        "collection_info": null
    },
    {
        "title": "次韵阅道见贻之句",
        "author": "洪刍",
        "content": "独来深树初啼鸟，几处高枝已嘒蝉。\n坐久每将棋作隠，昼长还觉日如年。\n醉乡彭泽陶元亮，句法襄阳孟浩然。\n聚散悲欢皆梦幻，南柯同寄曲肱眠。",
        "dynasty": "宋",
        "collection_info": null
    },
    {
        "title": "次李元亮韵",
        "author": "洪刍",
        "content": "邂逅何曾十日饮，乖离细数七年迟。\n酇侯庙下相逢处，扬子桥头握别时。\n犹喜夫君诵新作，自怜衰病岂能诗。\n平生流水高山意，绿绮朱弦付子期。",
        "dynasty": "宋",
        "collection_info": null
    },
    {
        "title": "次李少微韵",
        "author": "洪刍",
        "content": "紫芝眉宇久不见，朅来老眼快双明。\n春光骀荡遽如许，诗骨峥嵘太瘦生。\n书蠹研埃无復理，鸟啼花落亦关情。\n客儿起我风骚兴，敢与羊何并得名。",
        "dynasty": "宋",
        "collection_info": null
    },
    {
        "title": "次顾子美韵",
        "author": "洪刍",
        "content": "幕府优游兼吏隠，华阳真逸讵应惭。\n定知爽气供行路，怪有新诗成立谈。\n晚日碧云人未至，西风红树我何堪。\n幽怀疏豁凭佳咏，饫德餐和饱且酣。",
        "dynasty": "宋",
        "collection_info": null
    },
    {
        "title": "次韵谢无逸送谢幼槃",
        "author": "洪刍",
        "content": "康乐风流鸿雁行，眼中文物敢雌黄。\n相逢草草来何暮，索去匆匆作底忙。\n尚卧东山高谢傅，亦怜白首老冯唐。\n只应饮酒称名士，不用离骚咏九章。",
        "dynasty": "宋",
        "collection_info": null
    },
    {
        "title": "题双桂亭",
        "author": "洪刍",
        "content": "燕贺翚飞称虎符，银鈎虿尾映金铺。\n讼亭留得棠阴在，月窟遥怜桂影孤。\n故郡每悬高士榻，新居兼爱丈人乌。\n雕磨才思无佳语，可许江山借助无。",
        "dynasty": "宋",
        "collection_info": null
    },
    {
        "title": "将至颍上",
        "author": "洪刍",
        "content": "卖马得钱买舟去，抛掷红尘泛绿波。\n梨栗登盘黄菊晚，江淮放艇白鸥多。\n霜飞鸿雁有底急，月明乌鹊奈愁何。\n女儿浦口渺何处，且向女郎台下过。",
        "dynasty": "宋",
        "collection_info": null
    },
    {
        "title": "次韵和成道人山中即事二首  其一",
        "author": "洪刍",
        "content": "香城高绝剩春寒，桃李青青一破颜。\n俗子车尘随水远，野僧心事与云闲。\n花从风雨飘零去，寺在烟霄缥缈间。\n往日寻源到幽处，至今犹復梦潺潺。",
        "dynasty": "宋",
        "collection_info": null
    },
    {
        "title": "次韵和成道人山中即事二首  其二",
        "author": "洪刍",
        "content": "沙白澄江江上山，带青百里染层峦。\n欲寻邱壑何当往，拟挂尘冠不復弹。\n邂逅三春还径去，轩渠一笑有余欢。\n郢人妙质应犹在，政尔挥斤斲鼻端。",
        "dynasty": "宋",
        "collection_info": null
    },
    {
        "title": "同苏伯固游东山寺",
        "author": "洪刍",
        "content": "五里来寻祇树园，寒蝉嘒嘒叶纷纷。\n田间坏衲僧收稻，天外奇峰山作云。\n半榻华胥聊共寄，一盂香积许同分。\n迎人返照不无意，送客残钟犹自闻。",
        "dynasty": "宋",
        "collection_info": null
    },
    {
        "title": "游东禅寺  其一",
        "author": "洪刍",
        "content": "闻说岩隈閟宝坊，后车无客自徜徉。\n人如冬日熏肌暖，句与官梅触鼻香。\n随蝶未容寻枕上，观鱼且喜得濠梁。\n梦魂飞过水东去，落日寒山一带长。",
        "dynasty": "宋",
        "collection_info": null
    },
    {
        "title": "游东禅寺  其二",
        "author": "洪刍",
        "content": "野迥亭高眼倍明，悠悠芳草古今情。\n酒兼贤圣醒还醉，风有雌雄雨復晴。\n嫩绿连天谁与染，残红掷地自无声。\n冈回溪转藏岩寺，归路萧萧听马鸣。",
        "dynasty": "宋",
        "collection_info": null
    },
    {
        "title": "又陪陈使君游东禅寺  其一",
        "author": "洪刍",
        "content": "晖晖丽日旆悠悠，千骑班春古寺幽。\n篆破高青知野火，点残横绿掠沙鸥。\n微行曲折如羊坂，乱石峥嵘似虎丘。\n暮霭余霞趣归兴，溪鱼林鸟自迟留。",
        "dynasty": "宋",
        "collection_info": null
    },
    {
        "title": "又陪陈使君游东禅寺  其二",
        "author": "洪刍",
        "content": "城裏芳菲尽破除，更携宾从出东郛。\n桃凭苦雨收红糁，李借风光耀雪珠。\n碧水横堤春澹沲，石门弭盖步踟蹰。\n细看名字苍崖畔，点检而今半在无。",
        "dynasty": "宋",
        "collection_info": null
    },
    {
        "title": "雪",
        "author": "洪刍",
        "content": "越犬旧闻冬吠雪，闽天今见雪中梅。\n朔风扫荡宿霾尽，苦雾驱除霁色开。\n情共酒杯浑欲浅，心随炉炭欲成灰。\n我来正落黄茅后，茅未黄时傥得回。",
        "dynasty": "宋",
        "collection_info": null
    },
    {
        "title": "何君挽词",
        "author": "洪刍",
        "content": "万里空悲赤壁秋，九原遽有白杨愁。\n凤毛并作人间瑞，玉润俱从地下游。\n已跃龙津随化剑，难凭夜壑觅藏舟。\n遥知会葬车千两，苦雨萧萧迸泪流。",
        "dynasty": "宋",
        "collection_info": null
    },
    {
        "title": "宴城上亭呈阅道",
        "author": "洪刍",
        "content": "山围水遶思悠哉，蹔向登临胜处来。\n密坐已霑神女雨，归轩更借阿香雷。\n笙歌入耳眉还舞，乡县牵情首重回。\n敏捷随时岂无兴，君贤扬子我惭枚。",
        "dynasty": "宋",
        "collection_info": null
    },
    {
        "title": "晚宴南禅寺呈使君迭前韵",
        "author": "洪刍",
        "content": "隔年蹔到鶑将老，此日重陪燕始来。\n云傍熊轩飞好雨，山移鼍鼓作轻雷。\n踏青女伴春衫湿，浮白宾筵舞袖回。\n可是玄晖方在郡，尊前能赋愧邹枚。",
        "dynasty": "宋",
        "collection_info": null
    },
    {
        "title": "七夕前二夕同二僧追凉寺门",
        "author": "洪刍",
        "content": "高楼杰阁对岧峣，滴露流萤夜寂寥。\n剥啄叩门知有兴，从容拂榻慰无聊。\n殿藏北斗惟看柄，松碍南山不见椒。\n乘月傥能同步履，杖藜逐我莫辞遥。",
        "dynasty": "宋",
        "collection_info": null
    },
    {
        "title": "同师川商老追凉徐贤亭",
        "author": "洪刍",
        "content": "抖擞三年异域尘，还将衰鬓照湖沦。\n田田乱叶如迎客，泼泼跳鱼似畏人。\n机事已忘来白鸟，雄风蹔起在青苹。\n九原埋玉虽千载，追想高怀迹未陈。",
        "dynasty": "宋",
        "collection_info": null
    },
    {
        "title": "送师川还龙舒",
        "author": "洪刍",
        "content": "灊岳西山各滞留，江头相遇话神州。\n送君归去还为客，破涕成欢转復愁。\n明日东湖人已散，朝云南浦水空流。\n郎官好在能乘兴，准拟归骢踏素秋。",
        "dynasty": "宋",
        "collection_info": null
    },
    {
        "title": "送李仲特",
        "author": "洪刍",
        "content": "宾客愿见韩荆州，部曲犹思郭细侯。\n可是孔鸾垂塌翼，行看骐骥踏长楸。\n谢公已蜡登山屐，范蠡难维泛海舟。\n当復睽离还惜别，山中犹得从公游。",
        "dynasty": "宋",
        "collection_info": null
    },
    {
        "title": "冬日游宣岩",
        "author": "洪刍",
        "content": "杀鸡为黍见交情，步屦扶藜向此行。\n剖竹取泉来滴沥，疏岩剔薮到峥嵘。\n一纶涵碧磻溪钓，千穗垂黄谷口耕。\n白水青山应笑我，抗尘走俗媿平生。",
        "dynasty": "宋",
        "collection_info": null
    },
    {
        "title": "次友游宣岩韵",
        "author": "洪刍",
        "content": "攀跻来借一枝筇，幽讨深行极半峰。\n路侧似逢居士屩，岁寒空老大夫松。\n林间突兀森蹲虎，门外坡陀偃卧龙。\n引水作帘真酷似，涓涓初不异秋冬。",
        "dynasty": "宋",
        "collection_info": null
    },
    {
        "title": "谢杨崇送酒并口味",
        "author": "洪刍",
        "content": "剥啄扣门惊昼梦，径知酒客寄新诗。\n官醅浓泼鸭头绿，雕俎香蒸牛尾狸。\n黄雀披绵为谁好，青州从事与君期。\n真成烂醉颓然卧，兔走乌飞了不知。",
        "dynasty": "宋",
        "collection_info": null
    },
    {
        "title": "再用前韵答李商老",
        "author": "洪刍",
        "content": "江南暮春鶑乱飞，平章风物忆丘迟。\n苍苔寂历荒三径，绿树扶疏又一时。\n汉阴丈人少机事，草堂先生能寄诗。\n交亲咫尺不相见，汗漫九垓那可期。",
        "dynasty": "宋",
        "collection_info": null
    },
    {
        "title": "新楼",
        "author": "洪刍",
        "content": "闻说新楼冠旧名，国人纵观一城倾。\n层甍迥出晴空外，美景还将乐事并。\n潭底鱼龙惊倒影，梁间燕雀贺前楹。\n他年秋夜堪乘兴，小坐匡床待月生。",
        "dynasty": "宋",
        "collection_info": null
    },
    {
        "title": "次元礼题余诗卷后韵",
        "author": "洪刍",
        "content": "异域三秋百感生，愁肠一日九回萦。\n每听足音聊粲笑，蹔教觅句解忧酲。\n从来鲁卫如兄弟，颇觉何刘谩舅甥。\n胜处欣然真得计，文穷诗瘦祇空名。",
        "dynasty": "宋",
        "collection_info": null
    },
    {
        "title": "次韵徐师川喜余来还之作",
        "author": "洪刍",
        "content": "谪去蹔经牛斗分，归来重赋豫章行。\n鸰原悽断手足戚，陇水悲伤甥舅情。\n半世问津今老大，一丘散髮得生平。\n长卿句法锋难犯，隠若蒙公万里城。",
        "dynasty": "宋",
        "collection_info": null
    },
    {
        "title": "次曾元礼韵",
        "author": "洪刍",
        "content": "卧龙山下阿兰若，漠漠烟城楚水西。\n肯共扶筇同散步，来寻负郭慰卑栖。\n曲肱睡稳门常掩，促膝谈深日已低。\n他日相过如卜昼，南窗就我共羹藜。",
        "dynasty": "宋",
        "collection_info": null
    },
    {
        "title": "席上次张法曹韵",
        "author": "洪刍",
        "content": "山城臈月盛江梅，底用花奴羯鼓催。\n密炬暗随残漏尽，冰肌巧斗一枝开。\n已闻珠贯停檀板，未许葱根近玉杯。\n多谢主人能卜昼，幽花未落更重来。",
        "dynasty": "宋",
        "collection_info": null
    },
    {
        "title": "寄杨崇索酒",
        "author": "洪刍",
        "content": "重九遥思杨执戟，菊花满地漫龙沙。\n欲作山中醉千日，不送蒲州酒一车。\n秋至苦吟如促织，书成满纸似昏鸦。\n蜀江傥有南来鲤，莫寄卢仝七椀茶。",
        "dynasty": "宋",
        "collection_info": null
    },
    {
        "title": "宿翠岩寺呈马彦若徐师川",
        "author": "洪刍",
        "content": "不到翠岩如许久，朅来聊復破春愁。\n已闻高士徐孺子，更约平生马少游。\n梦裏钟声惊客枕，静中玉子落纹楸。\n非关风雨留连我，要作山间十日留。",
        "dynasty": "宋",
        "collection_info": null
    },
    {
        "title": "万松亭用苏黄旧韵",
        "author": "洪刍",
        "content": "夹道苍官似异时，峨峨冠剑想秦仪。\n云垂车盖寻前路，风作涛声入旧枝。\n故作虬龙惊俗眼，不妨霜雪弄妍姿。\n难追急景辽天鹤，无復当年校尉诗。",
        "dynasty": "宋",
        "collection_info": null
    },
    {
        "title": "闻东湖上荷花盛开畏触热未得往",
        "author": "洪刍",
        "content": "五贤祠下古城隅，一昔来游俨画图。\n传道荷花映荷叶，只今东湖连北湖。\n想见波间浮属玉，谁撑艇子入菰蒲。\n欲将鼻观偷香去，火伞炎官不贷吾。",
        "dynasty": "宋",
        "collection_info": null
    },
    {
        "title": "示子",
        "author": "洪刍",
        "content": "太学何蕃久不归，十年甘旨误庭闱。\n休辞客路三千远，须念人生七十稀。\n腰下虽无苏子印，箧中幸有老莱衣。\n归期定约春前后，免使高堂赋式微。",
        "dynasty": "宋",
        "collection_info": null
    },
    {
        "title": "还张阅道文编",
        "author": "洪刍",
        "content": "只今天下张公子，邂逅论文得琢磨。\n顾我笔端无绮丽，爱君胸次粲星罗。\n嗫嚅元白何劳压，卓荦曹刘不啻过。\n鱼目碔砆空自愧，敢将光价敌隋和。",
        "dynasty": "宋",
        "collection_info": null
    },
    {
        "title": "题云居寺诗",
        "author": "洪刍",
        "content": "双涧远输功德水，四山深閟法王家。\n曲肱聊寄吉祥卧，缓带来尝安乐茶。\n亦有同行木上座，初无引路鹿衔花。\n孤峰顶上却归去，回首冥冥云雾遮。",
        "dynasty": "宋",
        "collection_info": null
    },
    {
        "title": "寄赠王允叹",
        "author": "洪刍",
        "content": "楚俗禨祥古所尤，迎神箫鼓沸香湫。\n真成娶妇谀河伯，亦有韩生笑沐猴。\n毁校可无东里子，斩巫谁是左黄州。\n讵知恤纬非嫠事，白屋何妨肉食谋。",
        "dynasty": "宋",
        "collection_info": null
    },
    {
        "title": "潘子真用悭字韵劝香城人葺陈陶书堂因和之  其一",
        "author": "洪刍",
        "content": "一宿层城饭香积，六年清镜改朱颜。\n陈陶仙去书堂坏，罗幙尘生春昼闲。\n每向山头望城裏，直疑天上非人间。\n可能分我寻常地，抹月批风想不悭。",
        "dynasty": "宋",
        "collection_info": null
    },
    {
        "title": "潘子真用悭字韵劝香城人葺陈陶书堂因和之  其二",
        "author": "洪刍",
        "content": "泠泠野水翛翛寺，矗矗高峰迭迭峦。\n闲伴禽鱼宜石友，静闻山水奏清弹。\n难招灵观追陈迹，好在汤休接古欢。\n开士未应文士后，病夫端欲避三端。",
        "dynasty": "宋",
        "collection_info": null
    },
    {
        "title": "呈潘延之丈",
        "author": "洪刍",
        "content": "黑头异日挂冠归，亲植杉松见百围。\n闲过一生从古少，兼全五福似公稀。\n手抄万卷笔犹健，身倚孤筇行若飞。\n寄语轻鸥莫惊顾，南州高士已忘机。",
        "dynasty": "宋",
        "collection_info": null
    },
    {
        "title": "呈彦章",
        "author": "洪刍",
        "content": "塞翁失马吾何有，濠上观鱼每自惭。\n探袖空漫祢衡刺，叩门径就阿戎谈。\n但思浊酒同元亮，底用清谈学仲堪。\n回首世间皆苦累，蚁封蜗角战方酣。",
        "dynasty": "宋",
        "collection_info": null
    },
    {
        "title": "次韵和南山即事呈使君",
        "author": "洪刍",
        "content": "鸟啼花落奈春何，谩道春光特地多。\n不见饧箫寒食后，暂陪觞咏惠风和。\n竹衫争醉丰年日，瓦鼓仍闻载路歌。\n五马来嘶莫愁雨，满堂冠弁共峨峨。",
        "dynasty": "宋",
        "collection_info": null
    },
    {
        "title": "再用前韵呈阅道",
        "author": "洪刍",
        "content": "抱关击柝何为哉，田园将芜归去来。\n雄辩接公如豁雾，清狂诮我作颠雷。\n朋欢已许胶投漆，光价无容赐望回。\n欲整羸师聊一战，知君岂復事邹枚。",
        "dynasty": "宋",
        "collection_info": null
    },
    {
        "title": "次韵和人咏双叶莲",
        "author": "洪刍",
        "content": "花尽红销子结房，并垂荷叶是何祥。\n风吹袅袅能浮盖，雨打田田更发香。\n荡桨可无双舴艋，照波不羡两鸳鸯。\n怪来下客诗涛涌，知有骚人为滥觞。",
        "dynasty": "宋",
        "collection_info": null
    },
    {
        "title": "饮汪彦章池阁见龙挂",
        "author": "洪刍",
        "content": "避暑追凉许近寻，君家池阁爽烦襟。\n密云不雨龙挂尾，落叶辞风蝉噪林。\n许远清湾浄如拭，没多红芰意能深。\n围棋争道未得去，遮莫城头西日沉。",
        "dynasty": "宋",
        "collection_info": null
    },
    {
        "title": "次韵阅道见贻",
        "author": "洪刍",
        "content": "地偏袖舞长沙窄，心远胸通梦泽宽。\n遽失比邻秋屋静，稍亲灯火夜窗寒。\n乘云妙在思黄鹤，写韵遥知有彩鸾。\n四海弟兄倾意气，鸿妻莱妇有余欢。",
        "dynasty": "宋",
        "collection_info": null
    },
    {
        "title": "赠张道圣",
        "author": "洪刍",
        "content": "曲江忠荩蔼前修，晚岁差池恨未休。\n鼻祖声名高岭海，耳孙诗礼尚风流。\n眼中韶石还家梦，客裏西山脱叶秋。\n示我开元余翰墨，怀贤抚事却成愁。",
        "dynasty": "宋",
        "collection_info": null
    },
    {
        "title": "同师川至李氏涵虚阁",
        "author": "洪刍",
        "content": "阑暑追凉得佳处，笋舆乘兴入蒿蓬。\n乍停西岭三秋雨，得借东湖一曲风。\n江上帆樯来雉堞，波间荷芰没鳬翁。\n后车孺子贤孙在，弔古徘徊返照红。",
        "dynasty": "宋",
        "collection_info": null
    },
    {
        "title": "人日",
        "author": "洪刍",
        "content": "偶逢人日强裁诗，身在异乡多所思。\n天气暖如寒食后，桃花酷似暮春时。\n溪毛入馔光浮筯，云子新炊滑溜匙。\n斗酒百钱能得醉，傥寻佳处一伸眉。",
        "dynasty": "宋",
        "collection_info": null
    },
    {
        "title": "悠然斋",
        "author": "洪刍",
        "content": "可到羲皇上，不离方丈间。\n初无盈把菊，尽日对南山。",
        "dynasty": "宋",
        "collection_info": null
    },
    {
        "title": "临川即事  其一",
        "author": "洪刍",
        "content": "岘台着色山水，南湖罨画池塘。\n欲买浮家泛宅，箇中端坐迷藏。",
        "dynasty": "宋",
        "collection_info": null
    },
    {
        "title": "临川即事  其二",
        "author": "洪刍",
        "content": "觅句翻经灵运，临池学书右军。\n谁知麻源三谷，顿有一双玉人。",
        "dynasty": "宋",
        "collection_info": null
    },
    {
        "title": "临川即事  其三",
        "author": "洪刍",
        "content": "庙有鲁公遗像，堂余玉茗高华。\n零落银鈎欲折，摩挲螭首兴嗟。",
        "dynasty": "宋",
        "collection_info": null
    },
    {
        "title": "次陈使君韵三首  其一",
        "author": "洪刍",
        "content": "酿雨浓云鬰不开，绛英素蘂半苍苔。\n不因皂盖班春去，谁唤青衫老吏来。",
        "dynasty": "宋",
        "collection_info": null
    },
    {
        "title": "次陈使君韵三首  其二",
        "author": "洪刍",
        "content": "循吏三年借寇君，宾筵春事一番新。\n中山自可销千日，河朔宁须泥十旬。",
        "dynasty": "宋",
        "collection_info": null
    },
    {
        "title": "次陈使君韵三首  其三",
        "author": "洪刍",
        "content": "暖日和风似酒醺，提壶鸟语苦淹人。\n传闻已有瓜时代，谁与东山管辖春。",
        "dynasty": "宋",
        "collection_info": null
    },
    {
        "title": "道中即事八首  其一",
        "author": "洪刍",
        "content": "五日尘沙十日泥，杜鹃苦劝不如归。\n蹔来还去云相似，我亦无心出岫飞。",
        "dynasty": "宋",
        "collection_info": null
    },
    {
        "title": "道中即事八首  其二",
        "author": "洪刍",
        "content": "十年不踏关山道，千里来寻长短亭。\n烟水照人头欲白，云峰见我眼犹青。",
        "dynasty": "宋",
        "collection_info": null
    },
    {
        "title": "道中即事八首  其三",
        "author": "洪刍",
        "content": "兜罗输柳几多绵，独茧抽丝扬远天。\n买断残春是榆荚，乱抛无数沈郎钱。",
        "dynasty": "宋",
        "collection_info": null
    },
    {
        "title": "道中即事八首  其四",
        "author": "洪刍",
        "content": "笋舆沙路夹衣轻，小雨斑斑落又晴。\n三月尽头穿岭去，万松阴裏踏莎行。",
        "dynasty": "宋",
        "collection_info": null
    },
    {
        "title": "道中即事八首  其五",
        "author": "洪刍",
        "content": "春风岭上春风颠，杜鹃花下啼杜鹃。\n花开花落春事晚，归欤当及秋风前。",
        "dynasty": "宋",
        "collection_info": null
    },
    {
        "title": "道中即事八首  其六",
        "author": "洪刍",
        "content": "万里将雏西北飞，江淮倒景弄差池。\n云天空阔稻粱少，却羡鹪鹩巢一枝。",
        "dynasty": "宋",
        "collection_info": null
    },
    {
        "title": "道中即事八首  其七",
        "author": "洪刍",
        "content": "穿云高入双峰寺，投壁难追四祖禅。\n香积喜逢蒲塞馔，拂床聊寄吉祥眠。",
        "dynasty": "宋",
        "collection_info": null
    },
    {
        "title": "道中即事八首  其八",
        "author": "洪刍",
        "content": "三月东风池上头，鱼龙漫没戏仙舟。\n我来税驾亦未晚，后乘傥追公子游。",
        "dynasty": "宋",
        "collection_info": null
    },
    {
        "title": "偶成",
        "author": "洪刍",
        "content": "翻经灵运推不去，爱酒渊明挽不来。\n无復种莲人作社，空余写影佛成台。",
        "dynasty": "宋",
        "collection_info": null
    },
    {
        "title": "戏酒官",
        "author": "洪刍",
        "content": "吏部瓮间应烂醉，渊明篱下祗空杯。\n径须道士常持满，拉取青州从事来。",
        "dynasty": "宋",
        "collection_info": null
    },
    {
        "title": "次韵和张掾新泉三绝句  其一",
        "author": "洪刍",
        "content": "北山石窦冽寒泉，森木清阴拱外堧。\n试酌祇园八功德，醍醐灌顶想欣然。",
        "dynasty": "宋",
        "collection_info": null
    },
    {
        "title": "次韵和张掾新泉三绝句  其二",
        "author": "洪刍",
        "content": "水之美者三危露，邂逅清甘一勺同。\n两客携茶煮汤鼎，归来应御玉川风。",
        "dynasty": "宋",
        "collection_info": null
    },
    {
        "title": "次韵和张掾新泉三绝句  其三",
        "author": "洪刍",
        "content": "山色何如水色幽，棋声不乱叶声愁。\n斧柯未烂君归去，白日桑榆不我谋。",
        "dynasty": "宋",
        "collection_info": null
    },
    {
        "title": "从琏长老借书",
        "author": "洪刍",
        "content": "折轴南来书五车，韦编贝叶映窗纱。\n老禅不用钻故纸，借与书生遮眼花。",
        "dynasty": "宋",
        "collection_info": null
    },
    {
        "title": "跋橘帖二首  其一",
        "author": "洪刍",
        "content": "苏州句法追彭泽，九日题诗兴有余。\n可是门生藏橘帖，不劳博物见新书。",
        "dynasty": "宋",
        "collection_info": null
    },
    {
        "title": "跋橘帖二首  其二",
        "author": "洪刍",
        "content": "右军一字价连城，断简残章尚典型。\n坐获骊珠三十九，绝胜辛苦赚兰亭。",
        "dynasty": "宋",
        "collection_info": null
    },
    {
        "title": "戏余天申  其一",
        "author": "洪刍",
        "content": "十年不见君如许，一日相逢我便倾。\n结绶合为金马客，裁诗已至玉溪生。",
        "dynasty": "宋",
        "collection_info": null
    },
    {
        "title": "戏余天申  其二",
        "author": "洪刍",
        "content": "贾谊洛阳推最少，相如蜀郡更多才。\n异书且觅金楼子，俊采空归玉镜台。",
        "dynasty": "宋",
        "collection_info": null
    },
    {
        "title": "席上口占和使君韵二首  其一",
        "author": "洪刍",
        "content": "皂盖朱轓驻水滨，芳菲虽晚景犹新。\n何妨绮席三千履，不负阳春十二旬。",
        "dynasty": "宋",
        "collection_info": null
    },
    {
        "title": "席上口占和使君韵二首  其二",
        "author": "洪刍",
        "content": "鶑歌蝶舞更红裙，端与东山作主人。\n竹马儿童扶杖老，争随千骑去行春。",
        "dynasty": "宋",
        "collection_info": null
    },
    {
        "title": "松棚",
        "author": "洪刍",
        "content": "先人手种一川松，为栋为梁似未中。\n只合茅斋听驱使，为公六月唤清风。",
        "dynasty": "宋",
        "collection_info": null
    },
    {
        "title": "或遗扬州芍药者用元韵二首  其一",
        "author": "洪刍",
        "content": "似与风光殿后尘，亭亭红艷远看人。\n既能障下嫣然笑，移取雷塘十里春。",
        "dynasty": "宋",
        "collection_info": null
    },
    {
        "title": "或遗扬州芍药者用元韵二首  其二",
        "author": "洪刍",
        "content": "可堪春恨似悲秋，把酒驱愁转益愁。\n飞尽柳花怜逐客，始知春色到汀洲。",
        "dynasty": "宋",
        "collection_info": null
    },
    {
        "title": "次韵绝句",
        "author": "洪刍",
        "content": "子猷爱竹真成癖，爱菊渊明懒是真。\n篱下想通三径入，林间谁许七贤亲。",
        "dynasty": "宋",
        "collection_info": null
    },
    {
        "title": "戏答王雍",
        "author": "洪刍",
        "content": "临池端欲写黄庭，笼赠鹅羣重有情。\n我亦年来无復杀，不应怪我太憎生。",
        "dynasty": "宋",
        "collection_info": null
    },
    {
        "title": "中秋戏赵公子",
        "author": "洪刍",
        "content": "南国佳人翠自颦，西山爽气我相亲。\n只应此夜团团月，偏照寒窗独宿人。",
        "dynasty": "宋",
        "collection_info": null
    },
    {
        "title": "茶花",
        "author": "洪刍",
        "content": "万卉千葩画不如，芬芳合比白云腴。\n应凭巧绝传神笔，幻出江南没骨图。",
        "dynasty": "宋",
        "collection_info": null
    },
    {
        "title": "局中即事用壁间韵  其一",
        "author": "洪刍",
        "content": "老屋疏窗窈窕深，铺松缚竹作清阴。\n数竿风篠天然笑，惟有此君知我心。",
        "dynasty": "宋",
        "collection_info": null
    },
    {
        "title": "局中即事用壁间韵  其二",
        "author": "洪刍",
        "content": "无人尽日鸟关关，只许清风伴我闲。\n纵復思归归未得，婆娑诗酒破愁颜。",
        "dynasty": "宋",
        "collection_info": null
    },
    {
        "title": "始年四十二首  其一",
        "author": "洪刍",
        "content": "门换桃符官落拓，酒传婪尾岁侵寻。\n朱颜已逐年华改，祇有胸中不动心。",
        "dynasty": "宋",
        "collection_info": null
    },
    {
        "title": "始年四十二首  其二",
        "author": "洪刍",
        "content": "学诗未后高常侍，献赋犹先杜拾遗。\n摘句搜章终底用，求田问舍悔全迟。",
        "dynasty": "宋",
        "collection_info": null
    },
    {
        "title": "曾内相以绝句诗还予诗卷和其韵五首  其一",
        "author": "洪刍",
        "content": "梅生养性来关市，贾傅隳官弔汨罗。\n敢过雷门夸布鼓，辄将鱼目换隋和。",
        "dynasty": "宋",
        "collection_info": null
    },
    {
        "title": "曾内相以绝句诗还予诗卷和其韵五首  其二",
        "author": "洪刍",
        "content": "月旦平生精藻鑑，短章七字粲星罗。\n银鈎虿尾争辉媚，岂减兰亭叙永和。",
        "dynasty": "宋",
        "collection_info": null
    },
    {
        "title": "曾内相以绝句诗还予诗卷和其韵五首  其三",
        "author": "洪刍",
        "content": "紫微光燄垂星斗，内相词华丽蜀罗。\n愿乞金丹换凡骨，坐令文物压元和。",
        "dynasty": "宋",
        "collection_info": null
    },
    {
        "title": "曾内相以绝句诗还予诗卷和其韵五首  其四",
        "author": "洪刍",
        "content": "李膺此世龙门坂，得士初非一目罗。\n牛铎黄钟或同调，岂无宫征配鸾和。",
        "dynasty": "宋",
        "collection_info": null
    },
    {
        "title": "曾内相以绝句诗还予诗卷和其韵五首  其五",
        "author": "洪刍",
        "content": "世味着人浓似酒，交情向我薄于罗。\n古今混混东流水，听取踏歌蓝采和。",
        "dynasty": "宋",
        "collection_info": null
    },
    {
        "title": "小桃晚发  其一",
        "author": "洪刍",
        "content": "深深浅浅小桃枝，苦被蛮风瘴雨欺。\n莫恨春工开最晚，却应孤艷落还迟。",
        "dynasty": "宋",
        "collection_info": null
    },
    {
        "title": "小桃晚发  其二",
        "author": "洪刍",
        "content": "东风不识桃花面，惆怅多愁足病身。\n青帝也应怜逐客，小窗故剩一枝春。",
        "dynasty": "宋",
        "collection_info": null
    },
    {
        "title": "戏赠僧庵二首  其一",
        "author": "洪刍",
        "content": "海棠红映梨花白，拄杖芒鞋遶屋檐。\n深树提壶空好语，无人沽酒送陶潜。",
        "dynasty": "宋",
        "collection_info": null
    },
    {
        "title": "戏赠僧庵二首  其二",
        "author": "洪刍",
        "content": "风枝雨叶春无頼，石径芳茨昼不开。\n绿竹笋高人未觉，紫荆花谢我重来。",
        "dynasty": "宋",
        "collection_info": null
    },
    {
        "title": "拟岘台",
        "author": "洪刍",
        "content": "崇台面空阔，远眺真高明。\n一水来朝宗，湾环抱荒城。\n连山颇偃蹇，却略倚翠屏。\n缅怀青溪上，兴与岘山併。\n客从豫章来，及此春服成。\n公子有好怀，良人及兹登。\n初筵挹溪光，中觞闻雨声。\n翠幄列茂树，金沙涨回汀。\n鸥鸟舞不下，渔舟纵復横。\n尚恨夜气敛，不见白月生。\n信美非吾土，少留空復情。",
        "dynasty": "宋",
        "collection_info": null
    },
    {
        "title": "石耳峰",
        "author": "洪刍",
        "content": "朝踏红尘暮宿云，往来车马漫纷纷。\n猴溪桥下潺湲水，惟有峰头石耳闻。",
        "dynasty": "宋",
        "collection_info": null
    },
    {
        "title": "芍药",
        "author": "洪刍",
        "content": "蚕老桑柔戴胜鸣，翻阶芍药占春荣。\n牵风孙寿愁眉破，带雨骊姬泪眼横。",
        "dynasty": "宋",
        "collection_info": null
    },
    {
        "title": "荔枝",
        "author": "洪刍",
        "content": "仙果移从海上山，露华供夜鹤分丹。\n光射腰金陵宝印，影回殿砌拂猗兰。\n朱砂芒刺羞红颗，龙目团圆避赤丸。",
        "dynasty": "宋",
        "collection_info": null
    },
    {
        "title": "异蚕吐丝成段",
        "author": "洪刍",
        "content": "公子青衫得意朝，闺门异事喜成谣。\n星河牛女支机石，泉室鲛人暗织绡。\n园客凭虚夸独茧，冰蚕志怪岂同条。\n细看霞绮惊羣眼，讵减云裳下九霄。",
        "dynasty": "宋",
        "collection_info": null
    },
    {
        "title": "虾蟆",
        "author": "洪刍",
        "content": "动物类含血，虾蟆独无之。\n双目但瞠也，一腹亦皤其。\n龙变或托体，鱼腹睹幽姿。\n罕见三足蟾，讵减六眸龟。\n向来奏贋瑞，背负轮囷芝。\n坐谩皆下吏，胶车等儿嬉。\n虽蒙黄金掷，荆卿空尔为。\n或以白玉琢，形模妙工倕。\n咄尔百丑质，讵辱五鼎脂。\n浪号土底牺，雄夸水中鸡。\n何足污帝箸，但可充蛇饥。\n作意一池鸣，和我五字诗。",
        "dynasty": "宋",
        "collection_info": null
    },
    {
        "title": "上墨工",
        "author": "洪刍",
        "content": "子墨客卿妙一世，怀玉山中五大夫。\n峨眉老仙与推毂，谷量牛马斗量珠。",
        "dynasty": "宋",
        "collection_info": null
    },
    {
        "title": "田家谣",
        "author": "洪刍",
        "content": "鸠妇勃溪农荷锄，身披袯襫头茅蒲。\n雨不破块田坼图，稊稗青青佳谷枯。\n大妇碓舂头鬓疏，小妇拾穗行饷姑。\n四时作苦无袴襦，门前叫嗔官索租。",
        "dynasty": "宋",
        "collection_info": null
    },
    {
        "title": "阙题二首  其一",
        "author": "洪刍",
        "content": "槐下枣花纂纂，麦秋葚子离离。\n不沽十千美酒，难消三百枯棋。",
        "dynasty": "宋",
        "collection_info": null
    },
    {
        "title": "阙题二首  其二",
        "author": "洪刍",
        "content": "两部池蛙当妓，千山飞鸟催沽。\n引睡直须黄妳，曲肱正要青奴。",
        "dynasty": "宋",
        "collection_info": null
    },
    {
        "title": "金陵作",
        "author": "洪刍",
        "content": "沙觜弯环转柁牙，一衣带水遶城斜。\n飞廉解使冯夷怒，渡口风吹荞麦花。",
        "dynasty": "宋",
        "collection_info": null
    },
    {
        "title": "高宗皇帝挽词  其一",
        "author": "洪刍",
        "content": "宝历中兴业，于今六十年。\n洗光旸谷日，炼补女娲天。\n大业超东汉，皇恩畅北燕。\n圣谟谁可颂，会有笔如椽。",
        "dynasty": "宋",
        "collection_info": null
    },
    {
        "title": "高宗皇帝挽词  其二",
        "author": "洪刍",
        "content": "往在艰难际，干坤震扰中。\n京华原有主，赵魏翦为戎。\n整顿须神武，扶持立隽功。\n配天还祀夏，真与少康同。",
        "dynasty": "宋",
        "collection_info": null
    },
    {
        "title": "高宗皇帝挽词  其三",
        "author": "洪刍",
        "content": "紫塞连沙漠，天亲堕杳冥。\n竟能襄水祏，復见养慈宁。\n孝道光千古，精神格上灵。\n典谟垂不尽，赫赫照丹青。",
        "dynasty": "宋",
        "collection_info": null
    },
    {
        "title": "高宗皇帝挽词  其四",
        "author": "洪刍",
        "content": "盛德如何说，由来只是仁。\n推心无尔界，摩手为吾民。\n广大天同道，高明圣与邻。\n欲知恩普处，海岳但微尘。",
        "dynasty": "宋",
        "collection_info": null
    },
    {
        "title": "高宗皇帝挽词  其五",
        "author": "洪刍",
        "content": "祸转妖氛灭，天催五鼎烹。\n只知江饮马，岂料观封鲸。\n士感亲征诏，神扶义战兵。\n干戈俄载戢，遗恨不收京。",
        "dynasty": "宋",
        "collection_info": null
    },
    {
        "title": "高宗皇帝挽词  其六",
        "author": "洪刍",
        "content": "翼善能传圣，巍巍又见尧。\n纔逾知命岁，已禅拱辰朝。\n玉册三加峻，琼宫十闰超。\n大章传懿铄，稽古耀宗祧。",
        "dynasty": "宋",
        "collection_info": null
    },
    {
        "title": "高宗皇帝挽词  其七",
        "author": "洪刍",
        "content": "圣学由天纵，煌煌翰墨场。\n臣中羞瓘靖，户外立钟王。\n飞动鸾窥藻，昭回斗避芒。\n焕文瞻仰处，杰阁在西厢。",
        "dynasty": "宋",
        "collection_info": null
    },
    {
        "title": "高宗皇帝挽词  其八",
        "author": "洪刍",
        "content": "北内神灵地，期期亿万年。\n岩廊明圣日，宇宙戴尧天。\n乐事湖山在，英徽雅颂传。\n那知开玉锁，不恋地行仙。",
        "dynasty": "宋",
        "collection_info": null
    },
    {
        "title": "高宗皇帝挽词  其九",
        "author": "洪刍",
        "content": "鹤驭临丹极，龙髯堕玉宸。\n炉烟犹泛夜，宫蕊已迷春。\n梦断无寻处，神游不见人。\n伤心天壤内，血泪染车尘。",
        "dynasty": "宋",
        "collection_info": null
    },
    {
        "title": "高宗皇帝挽词  其一○",
        "author": "洪刍",
        "content": "仙仗葳蕤去，行行浙水东。\n稽山元禹穴，吴岫见尧宫。\n帐殿凄寒露，笳城起暝风。\n霓旌不可望，应在彩毫中。",
        "dynasty": "宋",
        "collection_info": null
    },
    {
        "title": "庐山紫霄峰有禹刻石室",
        "author": "洪刍",
        "content": "块视落星石，杯观彭蠡湖。\n荒哉秦汉君，抗旌上崎岖。\n永怀太史公，九江观禹摹。",
        "dynasty": "宋",
        "collection_info": null
    },
    {
        "title": "学韩退之体赋虾蟆一篇",
        "author": "洪刍",
        "content": "吾庐逼沮洳，蛙蛤宗生之。\n委委见蝌蚪，阁阁已在兹。\n夜声一何喧，达旦乃寖微。\n月令纪蝼蝈，语默亦有时。\n岂伊不平鸣，沓沓竟何为。\n那復当鼓吹，安能问官私。\n吾闻昆崙下，厥大数十围。\n蟾蜍窟望舒，色胜金褭蹄。\n痴騃反食月，吞吐谁能知。\n坎井我自足，跳梁而持颐。\n鼈笑色无愠，鹑化理莫推。\n疥体不自惜，或以调盐酰。\n柳州味南烹，下筯甘若饴。\n在昔荐宗庙，乃与羔兔齐。\n擅减几被坐，巨细不可遗。\n莫以腥臊弃，终将瑚琏期。",
        "dynasty": "宋",
        "collection_info": null
    },
    {
        "title": "藏之和予虾蟆短调再作之因以策事",
        "author": "洪刍",
        "content": "虾蟆何为者，痱磊盎于背。\n人言怀土虫，弃去俄復在。\n昔有系青缯，酉阳志其怪。\n尝观三物图，副以蝍蛆带。\n相持莫先动，含毒相屠脍。\n端欲兄龟龙，未肯弟孔翠。\n俳语解人颐，子阳妄尊大。\n慎勿离窟穴，旁午元五辈。\n东行犯日忌，束缚非其罪。\n倘有切玉刀，甘心脂鼎鼐。\n平生不下筯，实惮背脊疥。\n何必食马肝，前修有明戒。\n愿君勿嘲诮，微命其可贷。",
        "dynasty": "宋",
        "collection_info": null
    },
    {
        "title": "雪",
        "author": "洪刍",
        "content": "撩人縢六索题诗，頼有支郎为解围。\n永夜祇宜燋兔好，彤云不见织乌飞。\n少林未许齐腰立，青女无端接手归。\n想得庐山幽绝处，洒林压竹更增辉。",
        "dynasty": "宋",
        "collection_info": null
    },
    {
        "title": "田家谣",
        "author": "洪刍",
        "content": "父耕原上田，子斸山下荒。\n六月一禾生，官家一开仓。",
        "dynasty": "宋",
        "collection_info": null
    },
    {
        "title": "登文殊台",
        "author": "洪刍",
        "content": "壮哉文殊台，俯瞰落星湾。\n双剑倚天外，一柱切云端。\n未穷黄石岩，但逢赤眼禅。",
        "dynasty": "宋",
        "collection_info": null
    },
    {
        "title": "泊女儿浦",
        "author": "洪刍",
        "content": "大孤山下两牛鸣，女儿浦口一苇横。\n已隔云烟五老面，犹梦雷霆三峡声。",
        "dynasty": "宋",
        "collection_info": null
    },
    {
        "title": "青原台",
        "author": "洪刍",
        "content": "高台梯空上云烟，宴坐城郭窥山川。\n鳬汀鹤渚江在前，青原入望山苍然，蓦波轻泛一叶船。",
        "dynasty": "宋",
        "collection_info": null
    },
    {
        "title": "咏河豚西施乳",
        "author": "洪刍",
        "content": "蒌蒿短短狄芽肥，正是河豚欲上时。\n甘美远胜西子乳，吴王当日未曾知。",
        "dynasty": "宋",
        "collection_info": null
    },
    {
        "title": "句  其一",
        "author": "洪刍",
        "content": "眼中人物东西尽，肺病京华故倦游。",
        "dynasty": "宋",
        "collection_info": null
    },
    {
        "title": "句  其二",
        "author": "洪刍",
        "content": "鹿场兔径白昼静，稻垄松竹青嶂深。",
        "dynasty": "宋",
        "collection_info": null
    },
    {
        "title": "句  其三",
        "author": "洪刍",
        "content": "关山不隔还乡梦，风月犹随过海身。",
        "dynasty": "宋",
        "collection_info": null
    },
    {
        "title": "句  其四",
        "author": "洪刍",
        "content": "何如唤取陆鸿渐，石鼎风炉来试茶。",
        "dynasty": "宋",
        "collection_info": null
    },
    {
        "title": "句  其五",
        "author": "洪刍",
        "content": "谁折可怜花，置我经行处。",
        "dynasty": "宋",
        "collection_info": null
    },
    {
        "title": "句  其六",
        "author": "洪刍",
        "content": "但使添丁长，终兴谢客家。",
        "dynasty": "宋",
        "collection_info": null
    },
    {
        "title": "句  其七",
        "author": "洪刍",
        "content": "爰有福地直斗牛，厥名閤皁形色收。",
        "dynasty": "宋",
        "collection_info": null
    },
    {
        "title": "句  其八",
        "author": "洪刍",
        "content": "清都琼叶霏霏下，凈界空花种种开。",
        "dynasty": "宋",
        "collection_info": null
    },
    {
        "title": "句  其九",
        "author": "洪刍",
        "content": "偏随江月横陈夜，未放官梅独自春。",
        "dynasty": "宋",
        "collection_info": null
    },
    {
        "title": "句  其一○",
        "author": "洪刍",
        "content": "霜后木奴香噀手，秋来云子滑流匙。",
        "dynasty": "宋",
        "collection_info": null
    },
    {
        "title": "句  其一一",
        "author": "洪刍",
        "content": "题诗未有随州句，敢唤阮郎为老兵。",
        "dynasty": "宋",
        "collection_info": null
    },
    {
        "title": "句  其一二",
        "author": "洪刍",
        "content": "龙沙依旧抱城流。",
        "dynasty": "宋",
        "collection_info": null
    },
    {
        "title": "句  其一三",
        "author": "洪刍",
        "content": "庐山排闼参差见，湓水萦城屈曲来。",
        "dynasty": "宋",
        "collection_info": null
    },
    {
        "title": "句  其一四",
        "author": "洪刍",
        "content": "晋代衣冠復谁在，虎溪长有白莲风。",
        "dynasty": "宋",
        "collection_info": null
    },
    {
        "title": "句  其一五",
        "author": "洪刍",
        "content": "摩挲道傍醉石，定是天边酒星。",
        "dynasty": "宋",
        "collection_info": null
    },
    {
        "title": "句  其一六",
        "author": "洪刍",
        "content": "秀水一篙通。",
        "dynasty": "宋",
        "collection_info": null
    },
    {
        "title": "句  其一七",
        "author": "洪刍",
        "content": "花辞好树犹啼雨，竹喜嘉宾亦嘆风。",
        "dynasty": "宋",
        "collection_info": null
    },
    {
        "title": "句  其一八",
        "author": "洪刍",
        "content": "深秋转觉山形瘦，新雨能添水面肥。",
        "dynasty": "宋",
        "collection_info": null
    }
]