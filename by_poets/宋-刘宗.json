[
    {
        "uuid": "f8bccb6955d52dc6c72b357eb1abe616",
        "title": "栅口致喜亭咏怀  其一",
        "author": "刘宗",
        "content": "经年多病少逢迎，投老归来称野情。\n闭户且教防俗客，拥书终自笑浮生。\n怪人鸿雁呼羣起，浴水鵁鶄傍母轻。\n几点疎萤独来往，鬓丝禅榻落花声。",
        "dynasty": "宋",
        "collection_info": null
    },
    {
        "uuid": "372c78664dc3011c5c5f98763b7726df",
        "title": "栅口致喜亭咏怀  其二",
        "author": "刘宗",
        "content": "天末凉风吹白云，渐看长昼少炎氛。\n满庭慈竹秋阴合，夹岸枯荷夜雨闻。\n漂泊乡关新避寇，荒唐客梦旧从军。\n起来极目西山望，故里松楸怅夕曛。",
        "dynasty": "宋",
        "collection_info": null
    }
]