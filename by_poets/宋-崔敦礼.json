[
    {
        "uuid": "384f59a28294175ad420d22dba348f2e",
        "title": "柳梢青 惊世文章",
        "author": "崔敦礼",
        "content": "惊世文章，门户照人，外家衣钵。\n多谢温存，相期宅相，此恩难说。\n今朝祝寿樽前，共拜舞、诸孙下列。\n但愿从今，一年强似，一年时节。",
        "dynasty": "宋",
        "collection_info": null
    },
    {
        "uuid": "40771d731824063f2aea23e38223c72d",
        "title": "西江月 暖日江南梅柳",
        "author": "崔敦礼",
        "content": "暖日江南梅柳，春风堂上笙歌。\n满斟醽醁笑声哗。\n再拜千年寿嘏。\n清健非缘服玉，红颜不是苍霞。\n仙姿福禄自无涯。\n要看沧溟绿野。",
        "dynasty": "宋",
        "collection_info": null
    },
    {
        "uuid": "a5a6dabaf2dbe701f6c60148a4877cc2",
        "title": "鹧鸪天 本是瑶台月里仙",
        "author": "崔敦礼",
        "content": "本是瑶台月里仙。\n笑麾鸾鹤住人间。\n蟠桃一熟三千岁，剩对春风日月闲。\n缡绶结，彩衣斑。\n孙枝相应傍门阑。\n年年同上长生酒，得见沧溟几度干。",
        "dynasty": "宋",
        "collection_info": null
    },
    {
        "uuid": "584cee9578a63c55b6844a0fed3d028f",
        "title": "鹧鸪天 王母瑶池景物鲜",
        "author": "崔敦礼",
        "content": "王母瑶池景物鲜。\n蟠桃华宝不知年。\n天教把定春风笑，来作人间长寿仙。\n披蕊芨，诵云篇。\n朝朝香火篆炉烟。\n只将清静为真乐，合住春秋岁八千。",
        "dynasty": "宋",
        "collection_info": null
    },
    {
        "uuid": "5b6e874fa50e36af3349552df48d75c7",
        "title": "念奴娇 吴松江畔",
        "author": "崔敦礼",
        "content": "吴松江畔，对烟波浩渺，相忘鸥鸟。\n日日篮舆湖上路，十里珠帘惊笑。\n高下楼台，浅深溪坞，着此香山老。\n辋川图上，好风吹梦曾到。\n不用金谷繁华，碧城修竹，自比封君号。\n万壑千岩天付与，一洗寒酸郊岛。\n霖雨方思，烟尘未扫，合挽三江倒。\n功成名遂，却来依旧华表。",
        "dynasty": "宋",
        "collection_info": null
    },
    {
        "uuid": "42e7451f4f3a1fb961e413f070d7c324",
        "title": "水调歌头 倚棹太湖畔",
        "author": "崔敦礼",
        "content": "倚棹太湖畔，踏月上垂虹。\n银涛万顷无际，渺渺欲浮空。\n为问瀛洲何在，我欲骑鲸归去，挥手谢尘笼。\n未得世缘了，佳处且从容。\n饮湖光，披晓月，抹春风。\n平生豪气安用，江海兴无穷。\n身在冰壶千里，独倚朱栏一啸，惊起睡中龙。\n此乐岂多得，归去莫匆匆。",
        "dynasty": "宋",
        "collection_info": null
    },
    {
        "uuid": "3a476d3d1644aa10904af41afa7d8a5f",
        "title": "江城子 吴王台上雨初晴",
        "author": "崔敦礼",
        "content": "吴王台上雨初晴。\n远烟横。\n柳如云。\n门外西风，催踏马啼尘。\n声断阳关人去□，遮落日，向西秦。\n不教容易纵归程。\n语酸辛。\n黯消魂。\n且共一尊，相属莫辞频。\n后夜月明千里隔，君忆我，我思君。",
        "dynasty": "宋",
        "collection_info": null
    },
    {
        "uuid": "401cd537628801a8366e66b8d58daf9c",
        "title": "次韵张伯子饷柑",
        "author": "崔敦礼",
        "content": "儒官窗户寒，恇怯日出光。\n独冷不可耐，大杓倾鹅黄。\n洞庭隔烟波，忽惊风露香。\n开门问谁与，知君念荒凉。\n芳包照盘新，硬句摩天扬。\n山中千头奴，丹黄丽秋阳。\n骚人巧采摘，灿灿简册方。\n君诗追古作，语壮韵转彊。\n属和郢中人，凋零不成行。\n临风咏玉台，噀雾开蜜房。\n殷勤此珍馈，玩味媿莫当。\n但酌潘公醽，一举累十觞。",
        "dynasty": "宋",
        "collection_info": null
    },
    {
        "uuid": "7aac9152ec1a2718e57c47383735971a",
        "title": "对竹有感",
        "author": "崔敦礼",
        "content": "庭前抱节君，五年不见汝。\n去时双玉槊，枝叶稀可数。\n归来儿孙多，已满寸金土。\n竹盛人凋零，攀枝泪如雨。",
        "dynasty": "宋",
        "collection_info": null
    },
    {
        "uuid": "7e9eae162f9340fffbeed9a310da53d0",
        "title": "还孟郎中诗卷用元韵  其一",
        "author": "崔敦礼",
        "content": "吟哦两夫子，濯濯春月柳。\n金石相击撞，论文自为友。\n我欲和阳春，高调不容口。\n披玩若为称，朝酣玉台酒。",
        "dynasty": "宋",
        "collection_info": null
    },
    {
        "uuid": "02f6f2c1842504a5b35d801e1479e6dc",
        "title": "还孟郎中诗卷用元韵  其二",
        "author": "崔敦礼",
        "content": "富贵邯郸梦，齿髮金城柳。\n附炎非吾事，因心即我友。\n得意自忘言，咸脢岂滕口。\n幸有君子交，淡成非醴酒。",
        "dynasty": "宋",
        "collection_info": null
    },
    {
        "uuid": "142152a6eab718daa0ed8fc460761c9f",
        "title": "严子文用范至能韵见赠再和",
        "author": "崔敦礼",
        "content": "灯花昨夜喜，诗成果符吉。\n长跪读新诗，绣筵鸣宝瑟。\n天公怪多取，未老雪满栉。\n出门会臞仙，戴笠卓午日。\n我无作诗工，而许编杜帙。\n珷玞混圭璋，蓬艾间粟秫。\n鸥社媿相从，敬行顺风膝。",
        "dynasty": "宋",
        "collection_info": null
    },
    {
        "uuid": "7beae71aa14e82b29bafd94c94e5334c",
        "title": "前用吉字韵问严子文疾再和问疾之诗不工甚矣既辱和章又承用吉字韵为贶率尔继作敬问起居公自谓平生不服温剂此寡慾之验也何恙不愈诗以见意",
        "author": "崔敦礼",
        "content": "日来间何阔，坐见月初吉。\n欲往扣斋扉，政恐劳取瑟。\n闻公清凈缘，巧笑却银栉。\n露骨秀寒松，烘晹嚥暖日。\n钟乳无千两，牙籤堆万帙。\n爱诗屡忘餐，爱酒勤种秫。\n心安身自轻，却老非牛膝。",
        "dynasty": "宋",
        "collection_info": null
    },
    {
        "uuid": "8d4560d10aae841d20d698f0722a5262",
        "title": "再讯问严子文疾",
        "author": "崔敦礼",
        "content": "清心止渊水，养性顺杞柳。\n不信造物儿，能妨莫逆友。\n我当诵七发，澜翻倾辩口。\n据几遂霍然，何辞未能酒。",
        "dynasty": "宋",
        "collection_info": null
    },
    {
        "uuid": "a9e6c39fe7f6a925bad441ac6afeea42",
        "title": "泊福山港",
        "author": "崔敦礼",
        "content": "我舟欲渡风伯嗔，卷帆夜泊沧江津。\n江声拍枕冷不寐，起看河汉无纤尘。\n须臾风定水波伏，江妃涌起明月轮。\n船头把酒问明月，瓜丘枌社难忘情。\n狼山咫尺望可到，一水隔我三家村。\n明月问之寂无语，寒光耿耿如相亲。\n明朝转柂好风色，月晕北开箕有灵。",
        "dynasty": "宋",
        "collection_info": null
    },
    {
        "uuid": "4b9b31d36f4b6698b6d7180fba50ad9c",
        "title": "喜晴",
        "author": "崔敦礼",
        "content": "我贫可厌迴肠煎，负郭近有桑麻田。\n入春十日九霪雨，夜听泷泷愁不眠。\n雨师欺压春无力，勾引顽阴朝復夕。\n丹杏夭桃冻不开，来牛去马昏无色。\n晓来鼓舞耕桑民，长天洗凈清无云。\n羲和鞭日从海底，照出浩荡郊原春。\n呼儿买酒聚笑语，门前且无吏呼怒。\n今年麦饭滑流匙，更趁新蚕理襦袴。\n江头烟树晚戎戎，江南婴笋春事丰。\n我亦行抛簪绶去，饱帆西上趁东风。",
        "dynasty": "宋",
        "collection_info": null
    },
    {
        "uuid": "130c68aea5d990fb14bf96d751934b41",
        "title": "九日",
        "author": "崔敦礼",
        "content": "虎踞城边九日台，前年黄花何盛哉。\n去年今日濑阳山，三径荒芜手自删。\n今年到此百愁有，物情改尽花依旧。\n花不能言心自知，嚼蘂徘徊泪盈袖。\n黄花时节年年好，我生浩荡何时了。\n栉沐从教饱风雨，只恐飘零人易老。\n客中霜风吹我衣，陇头白云呼我归。\n江湖僻处好归隠，月上三更闻子规。",
        "dynasty": "宋",
        "collection_info": null
    },
    {
        "uuid": "717b925c448cf6e70b9157e6562594e2",
        "title": "送梁倅二首  其一",
        "author": "崔敦礼",
        "content": "盛德宜时用，屏星久此留。\n中和凝秬鬯，温润莹天球。\n太府多材会，清名万口流。\n亨涂应好在，端的上瀛洲。",
        "dynasty": "宋",
        "collection_info": null
    },
    {
        "uuid": "215605f7fdc3292433c71730967a6d94",
        "title": "送梁倅二首  其二",
        "author": "崔敦礼",
        "content": "一尉千官底，公无势位分。\n门墙时与进，道义得亲熏。\n去矣难留佩，时哉盍致君。\n南风秣陵路，征旆卷行云。",
        "dynasty": "宋",
        "collection_info": null
    },
    {
        "uuid": "79e4b0f5a4a385a10039432d7b67cbb4",
        "title": "喜晴",
        "author": "崔敦礼",
        "content": "顽云收四野，皎日丽千门。\n水响鱼龙落，云高鹳鹤翻。\n近阳书幌暖，遶室篆烟昏。\n拟欲寻春去，梅花水际村。",
        "dynasty": "宋",
        "collection_info": null
    },
    {
        "uuid": "050043a53c18f1f4dea614f70381e1b7",
        "title": "过三塔",
        "author": "崔敦礼",
        "content": "妙墨人间宝，千金纸上鹥。\n频来湖上寺，三復柱间题。\n鹤化辞辽海，鸿飞印雪泥。\n人豪今不见，凝伫夕阳西。",
        "dynasty": "宋",
        "collection_info": null
    },
    {
        "uuid": "0bd9051e23732cc4aebd640cae328dfe",
        "title": "固城湖",
        "author": "崔敦礼",
        "content": "舟泊楚城下，当风十顷湾。\n凉生冰鑑面，人在玉壶间。\n隠见云端树，低昂枕上山。\n江湖有如此，一笑白鸥閒。",
        "dynasty": "宋",
        "collection_info": null
    },
    {
        "uuid": "d62de11e99c9b56b372eb78b7a98f076",
        "title": "东坝",
        "author": "崔敦礼",
        "content": "前夜湖山月，今朝濑水船。\n飘零良自苦，浩荡有谁怜。\n云合前村雨，风收别浦烟。\n乘凉趣归棹，咫尺是金渊。",
        "dynasty": "宋",
        "collection_info": null
    },
    {
        "uuid": "ab8cd58b38c0ebb2fb7829cf0b15445b",
        "title": "客枕",
        "author": "崔敦礼",
        "content": "客枕愁无寐，悠悠夜未分。\n谁同对床雨，惟想太行云。\n黄犬行应健，飞鸿过亦勤。\n如何万金信，别久寂无闻。",
        "dynasty": "宋",
        "collection_info": null
    },
    {
        "uuid": "926962fa02f0a1ea98d75fc79d6be07e",
        "title": "邵智卿挽章  其一",
        "author": "崔敦礼",
        "content": "列宿郎官帐，高风隠士庐。\n岁寒知劲柏，日暮厌轻车。\n德齿周三老，身名汉二疏。\n回头八男子，玉立照阶除。",
        "dynasty": "宋",
        "collection_info": null
    },
    {
        "uuid": "65c1d195623cd3be9ff9d29dd9f74fe1",
        "title": "邵智卿挽章  其二",
        "author": "崔敦礼",
        "content": "未识嵇中散，闻诗孔伯鱼。\n谓当从几杖，何意作丘墟。\n有道齐生死，无心任卷舒。\n斯人吾不见，遗恨泪沾裾。",
        "dynasty": "宋",
        "collection_info": null
    },
    {
        "uuid": "c1789a746055a9b52bc6631bdf6ed3df",
        "title": "赵提官挽章  其一",
        "author": "崔敦礼",
        "content": "典型前辈近，问学古人深。\n有道祇藏韫，无言自陆沉。\n忧民空白首，爱主只丹心。\n远矣平生志，松风扫墓林。",
        "dynasty": "宋",
        "collection_info": null
    },
    {
        "uuid": "7e253afe74d85a13426a7d7df6ce28fd",
        "title": "赵提官挽章  其二",
        "author": "崔敦礼",
        "content": "诚身古君子，耆德老先生。\n言行纯无玷，经书富满籯。\n兰阶群玉秀，桂苑一枝荣。\n有后谁公比，文盟压世英。",
        "dynasty": "宋",
        "collection_info": null
    },
    {
        "uuid": "dd63259ebc12dfc5c6a46a5b44048660",
        "title": "九月二十九日迩英开讲忝预末班讲退小集玉堂之庐即留宿直因赋唐律呈诸讲官",
        "author": "崔敦礼",
        "content": "五云扶辇下清厢，宝帙初开第一章。\n旋卷班联回广殿，稍留笑语萃公堂。\n紫霄近侍连镳过，黄髮元臣照座光。\n顾我自惭陪胜会，酒清人散卧斜阳。",
        "dynasty": "宋",
        "collection_info": null
    },
    {
        "uuid": "2028c9d0c8c6417f562422bde91a0662",
        "title": "殿庐纪怀敬用右史舍人韵",
        "author": "崔敦礼",
        "content": "官柳阴阴密着行，飞来黄鸟忽成双。\n身沾仙露香犹在，眼饱珍羞赐即扛。\n酒量不多容我醒，诗魔无奈得君降。\n官閒睡足春风幕，红日三竿看上窗。",
        "dynasty": "宋",
        "collection_info": null
    },
    {
        "uuid": "06f5eb87b47ce3ce27bea60664cc8765",
        "title": "东宫寿章  其一",
        "author": "崔敦礼",
        "content": "少阳腾耀毓青宫，玉裕渊冲穆睟容。\n主鬯克承宸极重，问安勤致寝门恭。\n温文齿胄全三善，晖润登歌备四重。\n幼海光浮天序永，珠源衮衮日朝宗。",
        "dynasty": "宋",
        "collection_info": null
    },
    {
        "uuid": "87999458c229c63b07bc1cf5c5b04ac2",
        "title": "东宫寿章  其二",
        "author": "崔敦礼",
        "content": "吹铜和气集佳祥，鬰鬰葱葱震色苍。\n山岳东明开宝禁，星辰南极注瑶觞。\n龙楼照日浮秋晓，象辂朝天馥御香。\n分土莫陪班贺末，咏歌惟祝寿无疆。",
        "dynasty": "宋",
        "collection_info": null
    },
    {
        "uuid": "6bbc6c3613481164370060505be82eee",
        "title": "至清口闻水阅甚盛边人言辛巳岁敌骑逼淮刘信叔军南岸欲载神劲弩至中流射之求数舟不可得今战舰之盛前未有也因成四韵",
        "author": "崔敦礼",
        "content": "晓日旌旗锦满川，阿童初试汉楼船。\n露桡天与神机秘，击楫人同壮志坚。\n行恐黄河冰可渡，已闻青海箭先传。\n佛貍莫梦淮边树，看揽长蛟下没渊。",
        "dynasty": "宋",
        "collection_info": null
    },
    {
        "uuid": "c982f48c860ba880d9573b78eef7109b",
        "title": "题婺州仁风堂寄韩侍郎  其一",
        "author": "崔敦礼",
        "content": "丹扆忧勤德意通，使君元侍玉皇宫。\n亲传天上舜琴曲，散作人间庄籁风。\n已喜清微消滞鬰，亦知委曲到鳏穷。\n骚人休復雌雄问，千里而今乐事同。",
        "dynasty": "宋",
        "collection_info": null
    },
    {
        "uuid": "1d2d9bc7e14d8ca917d5110e8988f510",
        "title": "题婺州仁风堂寄韩侍郎  其二",
        "author": "崔敦礼",
        "content": "公余燕寝但凝香，稍退朝来雁鹜行。\n政誉已争铜岭峻，恩波仍带绣川长。\n未应尚布春风诏，会许重赓夏日章。\n皎皎东阳嘉话在，到公端类发天藏。",
        "dynasty": "宋",
        "collection_info": null
    },
    {
        "uuid": "a1dc716da4bef50514752542fdb9bf59",
        "title": "江行迓宪使遇风",
        "author": "崔敦礼",
        "content": "星使乘槎势若飞，微官奔走遂忘危。\n扁舟掀舞身如叶，短棹欹斜命缀丝。\n乱眼云山疑醉梦，拍天波浪意蛟螭。\n西风送我归渔浦，落日衔山未晚炊。",
        "dynasty": "宋",
        "collection_info": null
    },
    {
        "uuid": "f3bf49310076bbe2d1c85f24d2e970e9",
        "title": "次韵孙抚干二首  其一",
        "author": "崔敦礼",
        "content": "疏狂自许次公醒，冷淡无劳沸玉笙。\n满屋文章天下乐，多情灯火夜深明。\n交情问我何清苦，世路愁人已饱更。\n好趁东风动行色，濑阳烟雨趣春耕。",
        "dynasty": "宋",
        "collection_info": null
    },
    {
        "uuid": "47b62fa7b76fdbb6ca3be758b3fcbe7d",
        "title": "次韵孙抚干二首  其二",
        "author": "崔敦礼",
        "content": "绕几黄云爇水沉，得诗閒读契余心。\n文章叔夜广陵散，句法武侯梁甫吟。\n且喜空囊收赵璧，不惭击壤混唐音。\n请君便入鸥鸣社，饭颗相从始自今。",
        "dynasty": "宋",
        "collection_info": null
    },
    {
        "uuid": "5b78f1cedec451bcbbcf1481e776308a",
        "title": "次陆倅韵三首  其一",
        "author": "崔敦礼",
        "content": "欲将从事到青州，酩酊乡中便可侯。\n此乐正须君领略，疏狂还许我追游。\n一年好处都能几，四序难并去莫留。\n痛饮且图连夜醉，清欢何必锦缠头。",
        "dynasty": "宋",
        "collection_info": null
    },
    {
        "uuid": "a9aaa30136dc152a5943b6bc130c5451",
        "title": "次陆倅韵三首  其二",
        "author": "崔敦礼",
        "content": "暖烟和气满西州，载酒当轻万户侯。\n官事不知何日了，风光宜及早春游。\n簿书丛裏偷閒去，景物妍时到处留。\n莫被虚名苦拘束，野梅官柳暗江头。",
        "dynasty": "宋",
        "collection_info": null
    },
    {
        "uuid": "ebb6292e3dd694d2dc3c14de8cf20c9c",
        "title": "次陆倅韵三首  其三",
        "author": "崔敦礼",
        "content": "文章光艷压苏州，照乘何劳诧魏侯。\n鸠杖欲寻江左胜，鸥盟相约社中游。\n囊空自喜陶朱得，诗拙还因杜集留。\n把玩日吟心似醉，定须论月废梳头。",
        "dynasty": "宋",
        "collection_info": null
    },
    {
        "uuid": "c98a3947596f76b3b48cfedc2f98c2f1",
        "title": "再次韵一首",
        "author": "崔敦礼",
        "content": "催花腰鼓彻凉州，午枕惊回蚁梦侯。\n頼有江山余古意，可教诗酒负春游。\n登亭举酒休论晋，借筯成功合继留。\n慷慨浩歌风日暖，万山佳处接吴头。",
        "dynasty": "宋",
        "collection_info": null
    },
    {
        "uuid": "7d6797e35bf33f1fe484e98904bb62b3",
        "title": "和沈商卿",
        "author": "崔敦礼",
        "content": "一官奔走倦幽寻，来向江山好处吟。\n过眼风光花又落，关情勋业镜频侵。\n到头春事都无几，飞盖长郊早趁今。\n鸥鸟莫惊车马过，我来搜句亦无心。",
        "dynasty": "宋",
        "collection_info": null
    },
    {
        "uuid": "b4529a33789c473d83248b56f74acbe9",
        "title": "和章冠之",
        "author": "崔敦礼",
        "content": "光阴转眼去如飞，闹过清游正及时。\n春事到今难着语，鸟声无奈只催诗。\n日烘花气侵轩户，风晃江光入酒巵。\n回意总将西子看，对山终日未成痴。",
        "dynasty": "宋",
        "collection_info": null
    },
    {
        "uuid": "e1eb7a3d2d93b8f131f1923bee09a382",
        "title": "狼山",
        "author": "崔敦礼",
        "content": "裹了青衫簪了缨，此身便是一浮萍。\n五年客路春风熟，千里乡关夜月明。\n华鹤归来惊物变，白狼依旧逼人清。\n山中老宿争迎我，辑杖相呼问甲庚。",
        "dynasty": "宋",
        "collection_info": null
    },
    {
        "uuid": "5271dd94406e474b052ea1fef3419287",
        "title": "龟山",
        "author": "崔敦礼",
        "content": "当年王气拥神州，衮衮朝宗此地由。\n自昔好山犹故色，只今清泗漫安流。\n苍烟锁合神仙府，宿藓封深魍魉囚。\n病眼不堪重北望，西风挥泪下扁舟。",
        "dynasty": "宋",
        "collection_info": null
    },
    {
        "uuid": "030e5936f28f5800a82d78065fcdb851",
        "title": "游龟山",
        "author": "崔敦礼",
        "content": "舟行十日困拘拳，到此登临意气掀。\n山断蜂腰盘汉表，水分燕尾入淮门。\n石埋万古英豪笔，洞锁千年魍魉魂。\n怀昔感今无限意，夕阳人去乱鸦翻。",
        "dynasty": "宋",
        "collection_info": null
    },
    {
        "uuid": "ad8464bada4e8612a4fa71006ff6a0a8",
        "title": "何家港舍舟步至新河口",
        "author": "崔敦礼",
        "content": "潮来白浪卷平沙，渐见菰蒲没两涯。\n会欲燃犀鞭魍魉，可能结网羡鲿鯋。\n三千水击鵾鹏上，百万军行将士譁。\n惊叹渔人何活计，扁舟掀舞寄全家。",
        "dynasty": "宋",
        "collection_info": null
    },
    {
        "uuid": "6d0563e7ab38c2af1fd0563ef4c63b10",
        "title": "闻严子文纳妾孟守有诗辄次韵",
        "author": "崔敦礼",
        "content": "春市笙歌兴已阑，儒宫牢落分投閒。\n不知列屋倾城蔡，自笑微官繫触蛮。\n赤脚有年供侍侧，青鸾无梦到人间。\n传闻谪堕行云侣，想像高唐鬓欲斑。",
        "dynasty": "宋",
        "collection_info": null
    },
    {
        "uuid": "66e82827cf65e9bce25a59b484a10a2a",
        "title": "挽太尉王权章",
        "author": "崔敦礼",
        "content": "将军名字着华戎，露甲曾收不战功。\n马革裹尸忠贯日，虎头食肉气如虹。\n云屯欲倚金城重，星陨俄惊玉帐空。\n好象祁连筑新冢，鼓鼙遗恨意何穷。",
        "dynasty": "宋",
        "collection_info": null
    },
    {
        "uuid": "43cfaa3b2814a6259ac6ce1aa8b75309",
        "title": "送芋酥与宿斋三学士",
        "author": "崔敦礼",
        "content": "酥盘荐酒迎春寿，芋火谈禅数夜更。\n云脚四垂天欲雪，为君两计破愁城。",
        "dynasty": "宋",
        "collection_info": null
    },
    {
        "uuid": "e4d6193c1b877c3fab49181471314af1",
        "title": "何家港舍舟步至新河口  其一",
        "author": "崔敦礼",
        "content": "夹岸芦蒿障日微，拍堤波浪溅人衣。\n隔江唤得渔船过，贯柳双鲈自买归。",
        "dynasty": "宋",
        "collection_info": null
    },
    {
        "uuid": "bcda95815f5adfbaf93af02091ad56bb",
        "title": "何家港舍舟步至新河口  其二",
        "author": "崔敦礼",
        "content": "郭公勾唤鲥浮水，閒客招要鸥上滩。\n岸断溪横人不到，树头依约见桅竿。",
        "dynasty": "宋",
        "collection_info": null
    },
    {
        "uuid": "ca8e3d0b9b42f782c8634c6c38b37084",
        "title": "何家港舍舟步至新河口  其三",
        "author": "崔敦礼",
        "content": "北岸行人南岸山，去年人在乱山间。\n山如相识须相笑，底事区区未得閒。",
        "dynasty": "宋",
        "collection_info": null
    },
    {
        "uuid": "2e841ad4dd63dc05ebd35d3211c39962",
        "title": "狼山  其一",
        "author": "崔敦礼",
        "content": "日日怀归今得归，旧时风物未全非。\n江边鸥鸟应相笑，底事尘埃满客衣。",
        "dynasty": "宋",
        "collection_info": null
    },
    {
        "uuid": "73c035488de3110ebbf918caa372465d",
        "title": "狼山  其二",
        "author": "崔敦礼",
        "content": "贪恋微官未得閒，二年乡梦遶狼山。\n如今真箇山中去，不是寻常杳霭间。",
        "dynasty": "宋",
        "collection_info": null
    },
    {
        "uuid": "96cfaec38dc436bcdf28cea47756f0a5",
        "title": "狼山  其三",
        "author": "崔敦礼",
        "content": "行携三尺虎臂杖，归饮十分鱼枕蕉。\n饮罢招船歌一曲，冯夷亦合泣潜绡。",
        "dynasty": "宋",
        "collection_info": null
    },
    {
        "uuid": "3df272b5881af2dd8bd747df37ae2808",
        "title": "狼山  其四",
        "author": "崔敦礼",
        "content": "夜静无风水自波，隔江灯火数陵坡。\n消樽不属今宵事，奈此一江明月何。",
        "dynasty": "宋",
        "collection_info": null
    },
    {
        "uuid": "7c60a8f929ab34e9c54df2ff799b2af2",
        "title": "狼山  其五",
        "author": "崔敦礼",
        "content": "五载龙蟠虎踞间，峯头日月望狼山。\n归来筋力犹强健，野屐登临莫厌艰。",
        "dynasty": "宋",
        "collection_info": null
    },
    {
        "uuid": "119754b9c26effcd9d9e4ed061352c11",
        "title": "题得妙亭",
        "author": "崔敦礼",
        "content": "行见山横坐见纵，山随意好日无穷。\n朝来爽气谁能会，浑在先生隠几中。",
        "dynasty": "宋",
        "collection_info": null
    },
    {
        "uuid": "b55f20f5c0bbc36956751e2b718f23ff",
        "title": "探潮阁",
        "author": "崔敦礼",
        "content": "天留孤巘岌青冥，约束淮流入汴京。\n往事不堪回首望，倚栏斜日看潮生。",
        "dynasty": "宋",
        "collection_info": null
    },
    {
        "uuid": "a8611db95218f9b507cb9896d04d76a1",
        "title": "题避俗轩",
        "author": "崔敦礼",
        "content": "地僻便知城市隔，心清自爱水云閒。\n障尘不用西风扇，香篆溟蒙正下关。",
        "dynasty": "宋",
        "collection_info": null
    },
    {
        "uuid": "2611a5ae4bba672f6761cfcee7c13db1",
        "title": "题汗青轩",
        "author": "崔敦礼",
        "content": "地禁官清静不譁，日长时试小团茶。\n一生只用如椽笔，细为君王纪正邪。",
        "dynasty": "宋",
        "collection_info": null
    },
    {
        "uuid": "34b586be3982b985821a281a99806a5f",
        "title": "大阅回马口号",
        "author": "崔敦礼",
        "content": "前驱小队立元戎，一点台星喜气浓。\n凯奏归来铃阁静，精神端已折遐衝。",
        "dynasty": "宋",
        "collection_info": null
    },
    {
        "uuid": "2bde7b87b3c4c70dd25a51735a675130",
        "title": "芸香亭",
        "author": "崔敦礼",
        "content": "竹间当日一亭幽，瀹茗焚香向此留。\n丹碧只今俱化出，独来恋恋忆前游。",
        "dynasty": "宋",
        "collection_info": null
    },
    {
        "uuid": "f270c35198954b523aeadb23cf9d1472",
        "title": "密云亭",
        "author": "崔敦礼",
        "content": "落花摇曳水溶溶，金现兜绵世界容。\n只恐水流云不见，桃源归路却无踪。",
        "dynasty": "宋",
        "collection_info": null
    },
    {
        "uuid": "4db2dfbba3392cffd54e1f2d8432e865",
        "title": "傲霜亭",
        "author": "崔敦礼",
        "content": "霜风吹惨入园林，零落阶前满地金。\n頼有翠蕤堪采摘，伴人犹守岁寒心。",
        "dynasty": "宋",
        "collection_info": null
    },
    {
        "uuid": "f39d421a175d66915c716030f4833329",
        "title": "丁亥岁予留建康梦登大桥仰视霄汉有金书阁字北斗落落布列其侧昨夕夜直坐石渠桥忽见七星低昂正倚秘阁而金书大字俨然梦中所见信知世事皆有定分非偶然也  其一",
        "author": "崔敦礼",
        "content": "秘宇涵风寒淰淰，虚廊侵月静冥冥。\n宝章玉座神深地，应想谁何会百灵。",
        "dynasty": "宋",
        "collection_info": null
    },
    {
        "uuid": "1d581cc2d398fafd8b4a13bd9a5bb81e",
        "title": "丁亥岁予留建康梦登大桥仰视霄汉有金书阁字北斗落落布列其侧昨夕夜直坐石渠桥忽见七星低昂正倚秘阁而金书大字俨然梦中所见信知世事皆有定分非偶然也  其二",
        "author": "崔敦礼",
        "content": "青冥风露飞檐外，黄道星辰企翼边。\n独倚梧阴心自省，十年清梦故依然。",
        "dynasty": "宋",
        "collection_info": null
    },
    {
        "uuid": "e026e5e32bb303a83db0cb192e6a441e",
        "title": "枕上",
        "author": "崔敦礼",
        "content": "辗转孤灯梦不成，念家忧国总关情。\n月明定到棠梨上，时有啁嘈格磔声。",
        "dynasty": "宋",
        "collection_info": null
    },
    {
        "uuid": "94b6eb5002212db735b329861e288aea",
        "title": "太祖皇帝师次陈桥受天命协人情为圣皇武",
        "author": "崔敦礼",
        "content": "圣皇武，憺显幽。\n震逾恭，翼微周。\n帝下顾，民噢咻。\n糜沸鼎，泛横流。\n否其復，飞龙秋。\n挽天弧，建神矛。\n振汩陈，遏虔刘。\n漭然施，鸿佑休。\n熯以濡，羸者瘳。\n御皇极，凝前旒。\n徧胪欢，荡岱丘。",
        "dynasty": "宋",
        "collection_info": null
    },
    {
        "uuid": "5da49d706cb9170dba0c51ee9572d8cb",
        "title": "刘鋹僭号岭南虐其民潘美伐之俘以献为猛虎攫",
        "author": "崔敦礼",
        "content": "猛虎攫，噬海隅。\n跨峤绵岭，环为鑪。\n流膏解节，民毕屠。\n帝怒惠顾，思往苏。\n授以虣将，施天诛。\n长驱无垠，抵其郛。\n手援炎歊，吹以濡。\n长缨繫颈，来纍纍。\n撑骸脍肉，穷凶徒。\n观城告社，咸嗟歔。",
        "dynasty": "宋",
        "collection_info": null
    },
    {
        "uuid": "cc2a98e3b69643d921c5f2cae32a2bf7",
        "title": "李煜不朝伐之煜降江南平为震雷薄矣",
        "author": "崔敦礼",
        "content": "震雷薄矣，胡蝇之营。\n弥江负淮，隩天险矣。\n宁曰我尽臣度，肃恭威灵。\n宇宙混同，一方阻。\n皇明建灵旗，下巨舳。\n震威而怀，靡事戕戮。\n王师如翰，至则速。\n风漰雷磕，奄其覆。\n哀哀逆俦，维喙乞降。\n欙车青盖，朝帝乡。\n妖氛杀翳，旋披攮。\n膏痿腥䐿，德泽滂。\n凯旋金声，奏洋洋。\n辉耀万国，俱向方。",
        "dynasty": "宋",
        "collection_info": null
    },
    {
        "uuid": "bc3d5eace7ae12c4e856bf5cf41bba23",
        "title": "太白远游",
        "author": "崔敦礼",
        "content": "人间不可以託兮，信长风而云行。\n浩漫其将何之兮，怅飘忽而徂征。\n天生材以有用兮，思逢时而经纶。\n苦恩疏而媒劳兮，坐长叹以抚膺。\n鸡聚族以争食兮，凤孤飞而无隣。\n璚草隠于深谷兮，层丘蔽以苍榛。\n骅骝拳跼而不得食兮，蹇馿得志以鸣春。\n蝘蜓嘲龙兮鱼目混珍，嫫母衣锦兮西施负薪。\n世道有此翻覆兮，谁察余之坚贞。\n块独处此幽默兮，乃龟息而虬蟠。\n不旷荡以纵适兮，何拘挛以守常。\n将倚剑乎天外兮，欲挂弓于扶桑。\n以倥偬而为巢兮，以虚无而为场。\n运以大风之举兮，假以摩天之翔。\n前期浩乎漫漫兮，浮四海而横八荒。\n赤玉舄以东上兮，烟苍苍其逢山。\n逢羽人于天门兮，方瞳好其容颜。\n遗我书以鸟迹兮，读不閒而三嘆。\n偶然值乎青童兮，绿髮双双其云鬟。\n笑我学仙之晚兮，蹉跎凋乎朱颜。\n玉女飘飘而下兮，遗我以流霞之杯。\n稽首拜而自媿兮，弃世何其悠哉。\n随风恣其飘扬兮，不知东走之迷。\n忽抚己而自笑兮，问南登之路岐。\n采姹女于江华兮，收河车于清溪。\n卧香炉以餐霞兮，窥石镜而心清。\n遥见仙人于彩云兮，把芙蓉于玉京。\n期汗漫于九垓兮，接卢敖于太清。\n乘兴任夫所适兮，鸣驺忽其西驰。\n栽若木于西海兮，采琼蘂乎昆山。\n揖叔卿于云台兮，恍惚凌乎紫冥。\n饮玉浆于丹丘兮，备洒扫以明星。\n赤松借予以白鹿兮，挟两龙以相从。\n传秘诀于韩众兮，精诚与夫天通。\n西上既穷其登攀兮，云飘然而无心。\n八极可以神游兮，赋大鹏于北溟。\n激三千以崛起兮，向九万而迅征。\n访广成于至道兮，闻大块之幽居。\n掇玄珠于赤水兮，天下不知其所如。\n凌云霄以直上兮，入无穷而遗形。\n骑日月而羽化兮，翼鸳鸾而云行。\n出宇宙之寥廓兮，羾阊阖之峥嵘。\n载长云之河车兮，十二楼与五城。\n登真朝于玉皇兮，赐琼浆以玉杯。\n听天语之察察兮，廓如云而天开。\n天地同乎枯槁兮，生世如乎转蓬。\n君子化为猿鹤兮，小人或为沙虫。\n营营为何所求兮，鸡鸣趋乎四关。\n十步而九太行兮，世路多乎险艰。\n传其语以铭骨兮，永愿辞于人间。\n忽魂悸以魄动兮，即归路而长叹。\n转天车于六龙兮，云骈下而飘翩。\n风为马兮霓为裳，靡星旃兮迴鸾车。\n烛龙衔光以照物兮，列缺挥鞭而启途。\n欻翳景以横翥兮，逆高天以下垂。\n望四海兮何漫漫，长相思兮在长安。\n復长剑而归来兮，谒九重之天门。\n白日照吾之精诚兮，效剖胆而输肝。\n吐峥嵘之高论兮，开浩荡之奇言。\n所谓代马不思乎越兮，越禽不恋乎燕。\n流波思其旧浦兮，落叶坠于本根者也。",
        "dynasty": "宋",
        "collection_info": null
    },
    {
        "uuid": "218afa4277d946c1759ab2d877724167",
        "title": "太白招魂",
        "author": "崔敦礼",
        "content": "予为谪仙兮，薄游人间。\n傲岸不谐兮，世路艰难。\n折芳洲之瑶华兮，采琼蘂入乎昆山。\n愁长安之不见兮，坐拂剑而长嘆。\n魂一去而欲断兮，与春风而飘扬。\n飘扬其竟何託兮，造化为之悲伤。\n于是帝命巫阳，若有一人。\n神气黯然，精魂飞散。\n迟尔归旋，乃下招曰，魂兮归徕，无东无西，无南无北些。\n碧海之东，长鲸濆涌，不可以涉些。\n扬波喷云，蔽天鬐鬛些。\n齿若雪山，挂骨于其间些。\n归徕，去无还些。\n魂兮无南，南山白额穷奇貙貒些，牙若剑错鬣如丛竿些。\n口吞殳鋋，目极枪橹些。\n归徕，饲豺虎些。\n魂兮无西，西当太白，横绝峨嵋些。\n地崩山摧，天梯鈎连些。\n峥嵘崔嵬，朝虎夕蛇些。\n磨牙吮血，杀人如麻些。\n归徕，行路难些。\n魂兮无北，北缘太行，嶝道峻盘些。\n马足蹶侧，车轮摧冈些，气毒剑戟，严风裂裳些。\n归徕，北上苦些。\n魂兮归来，君无上天些。\n天鼓砰訇，雷震帝旁些。\n投壶玉女，笑开电光些。\n风雨之起，倏烁晦冥些。\n犬吠九关，杀人以愤其精魂些。\n归徕，天路何因些。\n魂兮归徕，君无下此幽都些。\n闭影潜魂，遗迹九泉些。\n剑轮汤镬，猛火炽然些。\n疑山炎昆，苦海滔天些。\n归徕，保吾生些。\n魂兮归徕，还故乡些。\n高楼甲第，连青山些。\n飞楹磊砢，栱夤缘些。\n云楣横绮，桷攒栾些。\n皓壁昼朗，朱甍鲜些。\n金窗绣户，朱箔悬些。\n魂兮归徕，列珍羞些。\n月光素盘，饭雕胡些。\n鲁酒琥珀，紫锦鱼些。\n白酒新熟，黄鸡肥些。\n山盘秋蔬，荐霜梨些。\n吴盐如花，皎白雪些。\n玉盘杨梅，为君设些。\n魂兮归徕，恣欢谑些。\n南国美人，芙蓉灼灼些。\n洛浦宓妃，飘飘飞雪些。\n长干吴儿，艳星月些。\n西施东邻，秀蛾眉些。\n一笑双璧，歌千金些。\n琅玕绮食，鸳鸯衾些。\n博山炉中，香火沉些。\n魂兮归徕，醉壶觞些。\n青娥对烛，俨成行些。\n玉童两两，吹紫笙些。\n佳人当窗，弹鸣筝些。\n玉壶美酒，清若空些。\n看朱成碧，颜始红些。\n连呼五白，行六博些。\n赤鸡白狗，赌梨栗些。\n半酣呼鹰，挥鸣鞘些。\n金鞍龙马，花雪毛些。\n霜剑切玉，明珠袍些。\n魂兮归徕，入长安些。\n清都玉树，瑶台春些。\n万姓聚舞，歌太平些。\n伐鼓槌钟，启重城些。\n日照万户，簪裾明些。\n骑吹飒沓，引公卿些。\n白日紫晖，运权衡些。\n倒海凌山，索月采荪些。\n文质炳焕，罗星旻些。\n魂兮归徕，乐不可言些。\n乱曰：长相思兮在长安，络纬秋啼兮金井栏。\n望夫君兮安极，我沉吟兮嘆息。\n怀洞庭兮悲潇湘，把瑶草兮思何堪。\n念佳期兮莫展，每为恨兮不浅。\n荷花落兮江色秋，秋风袅袅夜悠悠。\n魂兮归徕，谢远游。",
        "dynasty": "宋",
        "collection_info": null
    },
    {
        "uuid": "282409fec215083444a6003ac22db057",
        "title": "九序",
        "author": "崔敦礼",
        "content": "春日兮繁鲜，车阗阗兮句曲天。\n緪瑟兮拊鼓，满芳菲兮琼筵。\n朝霞为羞兮沆瀣为醴，瑶华玉馔兮错杂而陈前。\n灵之来兮赤城空，驾白鹤兮御清风。\n群仙从兮哆哆，云晻暧兮车隆隆。\n灵之去兮返太清，骑日月兮朝紫皇。\n下视九州兮尘泱茫，五岳俎豆兮四溟杯觞。\n制琼琚兮余衣，集芳荪兮余裳。\n荷佩兮离离，兰旌兮扬扬。\n欲往从兮未得，望夫君兮彷忀。",
        "dynasty": "宋",
        "collection_info": null
    },
    {
        "uuid": "528e083b5b3a89baaffe493476864238",
        "title": "正曜",
        "author": "崔敦礼",
        "content": "若有人兮水中央，鱼鳞衣兮白蜺裳。\n荃桡兮桂旗，欲女迎兮风薄之。\n神之驾兮两龙，骖白鼋兮蛟螭从。\n朝余陟兮三山，夕济兮牛渚。\n神不来兮夷犹，使我心兮苦復苦。\n濯缨兮姑溪，结佩兮采石。\n诚不已兮幽通，信不坠兮物格。\n若有临兮风颾颾，作莫雨兮愁江皋。\n神交兮意接，来不言兮去无迹。\n倏雨歇兮云收，山青青兮水悠悠。",
        "dynasty": "宋",
        "collection_info": null
    },
    {
        "uuid": "2700307fcd8828eab52c3e02ae22ba78",
        "title": "华阳洞天",
        "author": "崔敦礼",
        "content": "云冥冥兮迭嶂，君独立兮山之上。\n石嶝险兮水道寒，思夫君兮未敢言。\n无言兮皇皇，山阿之人兮告我以不难。\n木樛蔚兮下俯，石避碍兮行旁。\n余冠兮巍巍，余步兮逶迟。\n俛首非吾之愿兮，斜径其将安之。\n朝骋望兮昭亭，夕宿兮双溪。\n网蕙茝兮为盖，葺荪蘅兮为车。\n欲腾驾兮高翔，恍导余兮上隮。\n揭北斗兮奠椒浆，簸南箕兮羞琼蘂。\n灵欣欣兮顾余，亶正直兮为神予。",
        "dynasty": "宋",
        "collection_info": null
    },
    {
        "uuid": "6a5f95e4dab1ae428115d1ffd7245e0e",
        "title": "中水府",
        "author": "崔敦礼",
        "content": "泛泛兮吾舟，沛吾乘兮东流。\n东流兮何之，有美人兮天一涯。\n烟杳杳兮南徐，云连连兮北固。\n海何为兮清明，江何为兮流注。\n彼美人兮山之曲，镇龙关兮转阴轴。\n约束海若兮呵水冯，夏不苦雨兮冬不疾风。\n污邪穰穰兮海沂阜丰，我民报事兮罔有不恭。\n采秀实兮山巅，撷芳馨兮涧底。\n霜籼兮水芒，蕙肴羞兮椒糈。\n神之格兮乐享，惚蜿蜿兮来止。",
        "dynasty": "宋",
        "collection_info": null
    },
    {
        "uuid": "24ad9b9e3a7b8116873f3fdd5c48d6d1",
        "title": "下水府",
        "author": "崔敦礼",
        "content": "钟山崒兮江之湄，药为祀兮辛夷祠。\n神乘白马兮执素羽，朝与日出兮莫云归。\n噫嗟兮明神，烈烈兮用光。\n生乎疾盗兮奋不顾死，死焉助顺兮赫然发灵。\n湛清尊兮明水，扬玉桴兮扣雷鼓。\n扣鼓兮如何，我欲言兮泪滂沱。\n懭有妖兮蟠中土，杂蘅皋兮秽兰宇。\n豺豕兮人居，猰貐兮室庐。\n愿神我福兮我祥，举长矢兮射天狼。\n使河洛兮回波，令岱华兮还光。\n山苍苍兮水汤汤，神之威兮俨不忘。\n刳肝为辞兮沥血，陈神之听兮闻不闻。",
        "dynasty": "宋",
        "collection_info": null
    },
    {
        "uuid": "47dc744fc07d1f6ab6fc6e0ab29d113d",
        "title": "田间辞三首  其一",
        "author": "崔敦礼",
        "content": "朝余往兮东畴，景翳翳兮云油油。\n牛驱耕兮载泥重，鞭不前兮挽犁用。\n岁云暮兮暮维何，仓庚鸣兮布谷和。\n疾吾耜兮固吾耒，趣甘泽兮及时播。",
        "dynasty": "宋",
        "collection_info": null
    },
    {
        "uuid": "885fa77e4f693d9de87f059496517a05",
        "title": "田间辞三首  其二",
        "author": "崔敦礼",
        "content": "我耕兮我田，雨浪浪兮雷填填。\n水漫漫兮种不下，出门见水兮泪滂沱。\n惠我晴兮疾耕而耨，螟败之兮颖弗得秀。\n呜呼，我无时违兮时不我予。\n时不予兮奈何，蹇无忘兮吾事。",
        "dynasty": "宋",
        "collection_info": null
    },
    {
        "uuid": "32cb07c1c47837bc741bfbf2bcc14906",
        "title": "田间辞三首  其三",
        "author": "崔敦礼",
        "content": "数稻兮登场，牵牛兮入屋。\n噭咷兮田家，欢迎兮稚子。\n三年力耕兮今逢年，庾则实兮庖有鲜。\n草藉兮陶盘，豳吹兮土鼓。\n握牛兮谁歌，和之兮余舞。\n乐復乐兮岁晏，冰雪集兮堂下。\n时亹亹兮不再，荪何为兮田野。",
        "dynasty": "宋",
        "collection_info": null
    },
    {
        "uuid": "152bab3086004361ac3dd15b7322817c",
        "title": "北山之英",
        "author": "崔敦礼",
        "content": "强敌骄兮晋多垒，忽登山兮望廷尉。\n风霾兮杀气昏，突枪櫑兮乱鈎陈。\n予君麾兮从君钺，战陵西兮捍溪栅。\n虹食垒兮火焚旗，公之死兮去如归。\n公有子兮愤争先，勇没地兮羞戴天。\n父死忠兮子死孝，令名扬兮日月照。\n物有始兮岂无终，得所归兮孰如公。\n喜幸生兮畏义死，语昵昵兮顾妻子。\n草木尽兮粪土委，闻高风兮汗流趾。",
        "dynasty": "宋",
        "collection_info": null
    },
    {
        "uuid": "71150e9f5e44d24916e534dc61bdd930",
        "title": "楚州龙庙迎享送神辞  其一",
        "author": "崔敦礼",
        "content": "君之来兮殊廷，雷隆隆兮雨冥冥。\n从天吴兮罔象，纷万怪兮如云。\n若有妖兮震奔沛，吹逆浪兮扬羶腥。\n授天矛兮下讨，披蒙雾兮祥氛。\n地平天静兮日月清夷，我民蒙福兮万年报事。",
        "dynasty": "宋",
        "collection_info": null
    },
    {
        "uuid": "498a733b3ff9b879fa15670c33fabdbb",
        "title": "楚州龙庙迎享送神辞  其二",
        "author": "崔敦礼",
        "content": "辛楣兮药房，兰枅兮桂楹。\n翼翼兮新宫，穆将进兮芳馨。\n柏实兮松液，芝华兮若英。\n奠琼斚兮清酤，玉俎析兮嘉牲。\n雅声兮远姚，锵和平兮鼓钟纷。\n繁会兮竽笙，灵连蜷兮须摇。\n傧暗蔼兮纷纭，洁我心兮恭事，灵欣欣兮燕宁。",
        "dynasty": "宋",
        "collection_info": null
    },
    {
        "uuid": "a333705aadc9796ee8fb86d6b366ba0a",
        "title": "楚州龙庙迎享送神辞  其三",
        "author": "崔敦礼",
        "content": "君之去兮朱宫，乘飞云兮御迴风。\n贝阙兮丰敞，金台鬰兮穹隆。\n珠胎兮炫耀，周玉树兮青葱。\n天琛兮水碧，众宝萃兮玲珑。\n良辰兮高燕，命冯夷兮展舞。\n鸣𪛌兮海童，群仙兮良待。\n君肯临兮尚舂容，君不我留兮我心忡忡。\n眇清思兮眑眑，惠我民兮盍终。",
        "dynasty": "宋",
        "collection_info": null
    },
    {
        "uuid": "150e3007504533a46974942a24afcd5b",
        "title": "拟津人歌",
        "author": "崔敦礼",
        "content": "吾之舟兮常虚以游，哀乐喜怒兮一毫不留。\n不与物涉兮驾空以浮，万方覆却兮无触吾舟。\n吾之舟兮常虚以游。",
        "dynasty": "宋",
        "collection_info": null
    },
    {
        "uuid": "6a2eff125d083e1fddf313d705ec6054",
        "title": "平江府饯丘知府致语口号",
        "author": "崔敦礼",
        "content": "熏风捲旆趣归程，十万儿啼满路声。\n别恨江枫烟雨暝，愁云沙草晓波平。\n毁鞭莫遂留行意，开宴聊伸恋德情。\n从此吴人颂遗爱，棠阴千里日敷荣。",
        "dynasty": "宋",
        "collection_info": null
    }
]