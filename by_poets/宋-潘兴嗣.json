[
    {
        "title": "戏郭功甫",
        "author": "潘兴嗣",
        "content": "休恨古人不见我，犹喜江东独有君。\n尽怪阿戎从幼异，人疑太白是前生。\n云间鸾凤人间现，天上麒麟地上行。\n诗律暮年谁可敌，笔头谈笑扫千兵。",
        "dynasty": "宋",
        "collection_info": null
    },
    {
        "title": "西山翠岩联句",
        "author": "潘兴嗣",
        "content": "苍龙夭矫西山来，凿破明珠成碧岫。\n何人架空起楼阁，地灵不敢藏余秀。\n锁窗云重衣巾润，梳木风清肌骨透。\n客来一夜与僧谈，气觉浩然充宇宙。",
        "dynasty": "宋",
        "collection_info": null
    },
    {
        "title": "逍遥亭",
        "author": "潘兴嗣",
        "content": "作亭名逍遥，此理诚不虚。\n宽于一天下，原宪惟桑枢。\n况我卜清旷，风雨庇有余。\n方池容潋滟，小径足萦迂。\n花木颇窈窕，松筠亦扶疏。\n鸣蛙送鼓吹，好鸟来笙竽。\n可琴亦可咏，可饮亦可娱。\n盘虽无下筯，宾食亦有鱼。\n恢论或申旦，隠几忘移晡。\n困来展足眠，醉倒从人扶。\n率尔但付畅，因烦而领无。\n邺侯三万轴，方朔五车书。\n弃置復弃置，任自相贤愚。\n无妨吾逍遥，此乐诚何如。",
        "dynasty": "宋",
        "collection_info": null
    },
    {
        "title": "师道",
        "author": "潘兴嗣",
        "content": "师道久不振，小儒咸自私。\n破崖求圭角，务出己新奇。\n恻恻去圣远，六经秦火隳。\n不有传授学，涉猎安所为。\n汉儒守一经，学者如云随。\n承习虽未尽，模法有根基。\n荐绅立朝廷，开口应万机。\n附对皆据经，金石确不移。\n熟烂见本末，较然非可欺。\n吾愿下学官，各立一经师。\n务尽道德业，不取章句辞。\n庶几昔人风，炳然復在兹。",
        "dynasty": "宋",
        "collection_info": null
    },
    {
        "title": "凌云阁",
        "author": "潘兴嗣",
        "content": "萧峰顶上与云齐，一派溪流直下飞。\n击破寒冰千万片，涵林幽响动清晖。",
        "dynasty": "宋",
        "collection_info": null
    },
    {
        "title": "赠茂叔太博",
        "author": "潘兴嗣",
        "content": "心似冰轮浸玉渊，节如金井冽寒泉。\n每怀颜子能希圣，犹笑梅真祇隠僊。\n仕傥遇时宁枉道，贫而能乐岂非贤。\n区区世路求难得，试往沧浪问钓船。",
        "dynasty": "宋",
        "collection_info": null
    },
    {
        "title": "过濂溪",
        "author": "潘兴嗣",
        "content": "鳞鳞负郭田，渐次郊原口。\n其中得清旷，贵结林泉友。\n一溪东南来，潋滟翠波走。\n清响动灵粹，寒光生户牖。\n峨峨双剑峰，隠隠插牛斗。\n疏云互明晦，岚翠相妍丑。\n恍疑座中客，即是关中叟。\n为歌紫芝曲，更击秦人缶。\n窅然忘得丧，形骸与天偶。\n君怀康济术，休光动林薮。\n得非仁知乐，夙分已天有。\n捉鼻固未免，安能混真守。\n日暮车马徒，桥横莫回首。",
        "dynasty": "宋",
        "collection_info": null
    },
    {
        "title": "龙沙",
        "author": "潘兴嗣",
        "content": "五陵无限人，密视龙沙记。\n龙沙虽未合，气象已灵异。\n昔时蛟龙湫，半作桑麻地。\n地形带江转，洲浮有连势。\n陵谷岂可常，渊窦在何岁。\n微生久慕道，安恬辄忘味。\n愧无及物功，碌碌尚匏繫。\n生蒙尘土厚，未受神仙秘。\n何时与孤鹤，冉冉从此逝。",
        "dynasty": "宋",
        "collection_info": null
    },
    {
        "title": "秦人洞",
        "author": "潘兴嗣",
        "content": "秦人当日避风烟，自种桑麻老洞天。\n绿竹横溪鷄犬静，不知门外汉山川。",
        "dynasty": "宋",
        "collection_info": null
    },
    {
        "title": "滕王阁春日晚眺",
        "author": "潘兴嗣",
        "content": "重迭西屏对面开，巍城穹阁信雄哉。\n眼中孤鹜云边没，望裏长江槛外来。\n蛱蝶图成春未晚，柘枝筵动客多才。\n休论今古兴亡事，时倒金樽醉一回。",
        "dynasty": "宋",
        "collection_info": null
    },
    {
        "title": "八百石洞",
        "author": "潘兴嗣",
        "content": "八百仙来不记年，剑池丹井尚依然。\n秀峰插汉含灵气，古洞通真锁瑞烟。\n竹简漆书何处觅，神符白雪更谁传。\n芝軿一去人间世，应念沧波又变田。",
        "dynasty": "宋",
        "collection_info": null
    },
    {
        "title": "句  其一",
        "author": "潘兴嗣",
        "content": "丰狱剑飞云气尽，吴州僊去敢言轻。",
        "dynasty": "宋",
        "collection_info": null
    },
    {
        "title": "句  其二",
        "author": "潘兴嗣",
        "content": "窥鱼白鸟明残照，抱石幽云点半青。",
        "dynasty": "宋",
        "collection_info": null
    },
    {
        "title": "句  其三",
        "author": "潘兴嗣",
        "content": "拟将十幅绡，绘出云堂景。",
        "dynasty": "宋",
        "collection_info": null
    }
]