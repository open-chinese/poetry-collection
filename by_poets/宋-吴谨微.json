[
    {
        "uuid": "f3706a679aac20235a9947a4aa0aca59",
        "title": "游仙都  其一",
        "author": "吴谨微",
        "content": "薄宦驱人畏简书，金柔暑浊倦征途。\n归来有意寻真境，路入仙都不惮迂。",
        "dynasty": "宋",
        "collection_info": null
    },
    {
        "uuid": "d5cfd61dc6641667525227c29663a771",
        "title": "游仙都  其二",
        "author": "吴谨微",
        "content": "辙迹峰前聊息迹，忘归洞口未能归。\n往来名利憧憧者，着脚仙都亦自稀。",
        "dynasty": "宋",
        "collection_info": null
    },
    {
        "uuid": "a1a6a5f474b341702e7a068130cbb15f",
        "title": "游仙都  其三",
        "author": "吴谨微",
        "content": "黄冠道士老而癯，相对谈玄一事无。\n劝我莫教沉宦海，人间亦自有仙都。",
        "dynasty": "宋",
        "collection_info": null
    },
    {
        "uuid": "6e9e7c794a4fe6158e55555c1a43d42e",
        "title": "游仙都  其四",
        "author": "吴谨微",
        "content": "石笋古传八百丈，鼎湖仙去几千年。\n我疑二事无从政，但信仙都是洞天。",
        "dynasty": "宋",
        "collection_info": null
    },
    {
        "uuid": "6388c0e8c89572817af4b36810699a5c",
        "title": "游仙都  其五",
        "author": "吴谨微",
        "content": "山下霏微雨洒尘，门前嘹唳鹤迎人。\n遂成一觉仙都梦，更访遗踪得隐真。",
        "dynasty": "宋",
        "collection_info": null
    }
]