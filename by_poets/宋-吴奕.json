[
    {
        "title": "升平乐 水阁层台",
        "author": "吴奕",
        "content": "水阁层台，短亭深院，依稀万木笼阴。\n飞暑无涯，行云有势，晚来细雨回晴。\n庭槐转影，纱厨两两蝉鸣。\n幽梦断枕，金猊旋热，兰炷微熏。\n堪命俊才俦侣，对华筵坐列，朱履红裙。\n檀板轻敲，金樽满泛，纵交畏日西沉。\n金丝玉管，间歌喉、时奏清音。\n唐虞景，尽陶陶沈醉，且乐升平。",
        "dynasty": "宋",
        "collection_info": null
    }
]