[
    {
        "title": "水调歌头 夺取天机妙",
        "author": "陈楠",
        "content": "夺取天机妙，夜半看辰杓。\n一些珠露，阿谁运倒稻花头。\n便向此时采取，宛如碧莲合蕊，滴破玉池秋。\n万籁风初起，明月一沙鸥。\n紫河车，乘赤凤，入琼楼。\n谓之玉汞，与铅与土正相投。\n五气三花聚顶，吹着自然真火，炼得似红榴。\n十月胎仙出，雷电送金虬。",
        "dynasty": "宋",
        "collection_info": null
    },
    {
        "title": "鹊桥仙 红莲含蕊",
        "author": "陈楠",
        "content": "红莲含蕊，露珠凝碧，飞落华池滴滴。\n运归金鼎唤丁公，炼得似、一枚朱橘。\n三花喷火，五云拥月，上有金胎神室。\n洞房云雨正春风，十个月、胎仙了毕。",
        "dynasty": "宋",
        "collection_info": null
    },
    {
        "title": "真珠帘 金丹大药人人有",
        "author": "陈楠",
        "content": "金丹大药人人有。\n要须是、心传口授。\n一片白龙肝，一盏醍醐酒。\n只为离无寻坎有。\n移却南宸回北斗。\n好笑。\n见金翁姹女，两个厮斗。\n些儿铅汞调匀，观汉月海潮，抽添火候。\n一箭透三关，方表神仙手。\n兔子方来乌处住，龟儿便把蛇吞了。\n知否。\n那两个锺吕，是吾师友。",
        "dynasty": "宋",
        "collection_info": null
    },
    {
        "title": "望江南・忆江南 黄中宝",
        "author": "陈楠",
        "content": "黄中宝，须向胆中求。\n春气令人生万物，干坤膝下与吾俦。\n百脉自通流。\n施造化，左右火双抽。\n浩浩腾腾光宇宙，苦烟烟上霭环楼。\n夫妇渐相谋。",
        "dynasty": "宋",
        "collection_info": null
    },
    {
        "title": "望江南・忆江南 玄珠降",
        "author": "陈楠",
        "content": "玄珠降，丹窟在中宫。\n九候息调重九数，赤波或进太阳东。\n心肾遂交通。\n逢六变，重六息阴功。\n火自海门朝帝坐，水从莲萼佐丁公。\n紫电透玲珑。",
        "dynasty": "宋",
        "collection_info": null
    },
    {
        "title": "望江南・忆江南 毛发薄",
        "author": "陈楠",
        "content": "毛发薄，三转运行阳。\n胎色渐红阴渐缩，推移岁运助阳刚。\n育火养中央。\n成物象，五转辨微茫。\n出入尚迟形上小，晨昏时饮玉壶浆。\n天籁奏笙簧。",
        "dynasty": "宋",
        "collection_info": null
    },
    {
        "title": "望江南・忆江南 丹已返",
        "author": "陈楠",
        "content": "丹已返，四转运行阴。\n逢六闭藏阳户气，三关全透合丁壬。\n龟游任浮沉。\n时出入，无碍贯他心。\n游戏神通常出面，圆光周匝绕千寻。\n寒暑不相侵。",
        "dynasty": "宋",
        "collection_info": null
    },
    {
        "title": "望江南・忆江南 珠自右",
        "author": "陈楠",
        "content": "珠自右，紫电入丹城。\n内养婴儿成赤象，时逢五转采阳精。\n火自水中生。\n烧鬼岳，紫电起峥嵘。\n随意嬉游寰海内，寐如砂碛卧长鲸。\n时序与偕行。",
        "dynasty": "宋",
        "collection_info": null
    },
    {
        "title": "望江南・忆江南 日精满",
        "author": "陈楠",
        "content": "日精满，阴魄化无形。\n每遇月圆开地户，神龟时饮碧瑶精。\n清洁复如冰。\n阳砂赤，阴粉色微青。\n粉换肉兮砂换骨，凡胎换尽圣胎灵。\n飞举似流星。",
        "dynasty": "宋",
        "collection_info": null
    },
    {
        "title": "望江南・忆江南 形透日",
        "author": "陈楠",
        "content": "形透日，七转任飞腾。\n幽静深岩图宴坐，息无来往气坚凝。\n却粒着其能。\n生成火，返本气澄清。\n九候浴时开地户，月中取火日求冰。\n五内换重新。",
        "dynasty": "宋",
        "collection_info": null
    },
    {
        "title": "望江南・忆江南 内外变",
        "author": "陈楠",
        "content": "内外变，八转始还元。\n地带长垂主坎户，周行胎息贯天门。\n太始道方存。\n纯一体，赤黑气常喷。\n丹火发时烧内景，冷泉涌处浴猴孙。\n神水赤龟吞。",
        "dynasty": "宋",
        "collection_info": null
    },
    {
        "title": "紫庭经",
        "author": "陈楠",
        "content": "绛宫天子统干干，干龙飞上九华天。\n天中妙有无极宫，宫中万卷指玄篇。\n篇篇皆露金丹旨，千句万句会一言。\n教人只在寻汞铅，二物采入鼎中煎。\n夜来火发昆崙山，山头火冷月光寒。\n曲江之上金乌飞，姮娥已与斗牛欢。\n采之炼之未片饷，一气渺渺通三关。\n三关来往气无穷，一道白脉朝泥丸。\n泥丸之上紫金鼎，鼎中一块紫金团。\n化为玉浆流入口，香甜清爽透舌端。\n吞吞服服入五内，臟腑畅甚身康安。\n赤蛇苍龙交合时，风恬浪静虎龙蟠。\n神水湛湛华池静，白雪纷纷飞四山。\n七宝楼台十二时，楼前黄花深可观。\n即此可谓铅汞精，化作精髓盈关源。\n但去身中寻周天，前弦以后后弦前。\n药物平平气象足，天地日月交会间。\n虚空自然百杂碎，嚼破混沌软如绵。\n番来覆去成一钱，遍体玉润而金坚。\n赤血换兮白血流，金光满室森森然。\n一池秋水浸明月，一朵金花如红莲。\n此时身中神气全，不须求道復参禅。\n我今知君如此贤，知君有分为神仙。\n分明指示无两语，默默运用而抽添。\n年中采用不用年，月中取日月徒然。\n日中取时时易日，时中有刻而玄玄。\n玄之又玄不可言，元来朔望明晦弦。\n金翁姹女夺造化，神鬼哭泣惊相喧。\n云收雨散万籁静，一粒玄珠种玉田。\n十月火候圣胎仙，九转九朔相迴旋。\n初时夹脊关脉开，其次膀胱如火然。\n内中两肾如汤煎，时乎挑动衝心源。\n心肾水火自交感，金水间隔随使然。\n黄庭一气居中宫，宫制万象心掌权。\n水源清清如玉镜，孰使河车如行船。\n一霎火焰飞烧天，乌魂兔魄成微尘。\n如斯默默觅真筌，一路径直入灵真。\n分明精气以气存，渐渐气积以生神。\n此神乃是天地精，纯阳不死为真人。\n若知如此宜修仙，修仙惟有金丹门。\n金丹亦无第二诀，身中一亩为家园。\n唾涕精津气血液，七件阴物何正焉。\n坎中非肾乃灵根，潭底日红北马奔。\n七返九还在片时，一切万物皆生成。\n惟此干坤真运用，不必兀兀徒无言。\n无心无念神已昏，安得凝聚成胎仙。\n胎仙只是交结成，交结惟在顷刻间。\n君还知有太阳回，正在冬至几日前。\n又言金精既降时，復以何物復金精。\n金精只在坤宫药，坤在西南为川源。\n蟾光终日照西川，只此便是药之根。\n以时易日刻易时，一滴甘露名灵泉。\n吞入心中衝肺腧，落在膀胱而成丹。\n丹头不在膀胱结，元在膀胱却在肝。\n肝为木液遇金精，逢土交结成大还。\n莫言此时有为功，又恐斯为着相言。\n始于着相始无相，炼精化气气归根。\n气之根本凝成神，方曰无为而通灵。\n譬如夫归交媾时，一点精血结成婴。\n彼之以情而感情，尚且婴儿十月成。\n何况宇宙在乎手，身中虎啸龙吟声。\n虽然不见龙之吟，波浪高涌千万寻。\n虽然不见虎之啸，夜深风声吼万林。\n自乎丹道凝结后，以至火候烹炼深。\n及于十月霜飞时，神魂奔走安敢争。\n一年都计十二月，卯酉沐浴谁敢行。\n所以十月入神室，金鼎满满龙精盈。\n缚云捉月之机关，得诀修炼夫何难。\n果然缚得云在山，又解捉住月之魂。\n点头此语知古人，何虑不把身飞升。\n身之殻兮心之肉，心中自有无价珍。\n可以生我復死我，既能饥人亦饱人。\n寻其毳路取其原，逍遥快乐无饥寒。\n似此景象与证验，总在一日工夫间。\n工夫如此譬似闲，药不远兮采不难。\n谁知火候万丈红，烧杀三尸玉炉寒。\n丹田亦能生紫芝，黄庭又以生红𥽷。\n红𥽷一餐永不饥，紫芝一服常童颜。\n满身浑是白乳花，金筋玉骨老不昏。\n功成行满鹤来至，一举便要登云端。",
        "dynasty": "宋",
        "collection_info": null
    },
    {
        "title": "大道歌",
        "author": "陈楠",
        "content": "真阴真阳是真道，只在眼前何远讨。\n凡流岁岁烧还丹，或见青黄自云好。\n志士应愿承法则，莫损心神须见道。\n但知求得真黄芽，人得食之寿无老。\n黄芽不与世铅同，徒以劳身不见功。\n虚度光阴空白首，何处悠悠访赤松。\n神水华池世所希，流传不与俗人知。\n还将世上凡铅汞，相似令人迷不知。\n青龙逐虎虎随龙，赤禽交会声嗈嗈。\n调气运火逐禽宫，丹砂人腹身冲冲。\n五行深妙义难知，龙虎隐藏在坎离。\n还丹之术过数百，最妙须得真华池。\n丹砂其位元非赤，四季排来在南宅。\n流珠本性无定居，若识其原如秋石。\n日魂月华二气真，含胎育子自堪神。\n变转欲终君自见，分明化作明窗尘。\n铅汞一门不可依，金丹秘诀圣无知。\n莫将世人凡铅汞，论年运火共相持。\n天生二物应虚无，为妻为子復为夫。\n三五之门为日月，能分卯酉别终初。\n全养天然禀至神，冲和之气结成身。\n富贵只缘怀五彩，心知铅汞共成亲。\n干坤不互相为避，采取元和在天地。\n十月养成子母分，贤者何曾更运气。\n玄黄溟溟不可辨，铅汞之门义难显。\n世人不晓定其源，细视五行定听见。\n婴儿漠漠不可悟，徒以劳神虚自苦。\n但知会得圣人言，即是分明天上路。\n三四同居共一室，一二夫妻为偶匹。\n要假良媒方得亲，遂使交游情意密。\n浮沉恍惚往难辨，悟取迷途年月远。\n欲知灵药何日成，阳数终须归九转。\n阴阳冥寞不可知，青龙白虎自相持。\n年终变转自相噉，白虎制龙龙渐稀。\n干天为父坤为母，南方朱雀北玄武。\n年终岁久俱成土，时人何处寻龙虎。\n三人义合同为宗，常移日月照其中。\n已遇三花金玉液，九转须终十月功。\n青龙本质在东宫，配合干坤震位中。\n白虎自兹相见后，流珠那肯不相从。\n龙虎修来五转强，炉中渐觉菊花香。\n如今修炼正当节，莫使悠悠岁月长。\n欲识丹砂是木精，移来西位与金幷。\n凡人休处寻踪迹，恍惚中间互窅冥。\n悟者犹如返故武，迷途不易寻路苦。\n三人运合同一源，本姓何曾离宗祖。\n一人本有一人无，金公为妇木为夫。\n玄冥深远不可度，志士何曾肯强图。\n立天汪汪配地黄，男精和合并同房。\n白液炉户随分化，时人服者莹心凉。\n金木伤相谁定原，五行相返自相连。\n世上黄龙阴火白，谁能识得黄芽铅。\n世上铅汞不相依，志士元知在坎离。\n贤者共藏人不见，淮南修秘在华池。\n九转丹成岁欲终，开炉欲见药花红。\n水火变来俱作土，时人何处觅金翁。\n铅汞相传世所希，丹砂为质雪为衣。\n朦胧只在君家舍，日日君看君不知。\n还丹入口身自轻，能消久病去妖精。\n贪爱自兹无所染，能改愚人世与情。\n谁悟灵丹出世尘，三花会合与龙亲。\n君看前后炼丹者，悮杀千人与万人。",
        "dynasty": "宋",
        "collection_info": null
    },
    {
        "title": "罗浮翠虚吟",
        "author": "陈楠",
        "content": "嘉定壬申八月秋，翠虚道人在罗浮。\n眼前万事去如水，天地何处一沙鸥。\n吾将蜕形归玉阙，遂以金丹火候诀。\n说与琼山白玉蟾，使之深识造化骨。\n道光禅师薛紫贤，付我归根復命篇。\n指示铅汞两箇字，所谓真的玄中玄。\n辛苦都来只十月，渐渐采取渐凝结。\n而今通神是白血，已觉四肢无寒热。\n后来依旧去参人，勘破多少野狐精。\n箇箇不是真一处，都是旁门不是真。\n恐君虚度此青春，从头一一为君陈。\n若非金液还丹诀，不必空自劳精神。\n有如迷者学采战，心心只向房中恋。\n谓之阴丹御女方，手按眉间吸气嚥。\n夺人精气补吾身，执着三峰信邪见。\n产门唤作生身处，九浅一深行几遍。\n轩后彭祖老容成，黄谷寿光赵飞燕。\n他家别有通霄路，酒肆淫坊戏历炼。\n莫言花裏遇神仙，即把金篦换瓦片。\n树根已朽叶徒青，气海波翻死如箭。\n其他有若诸旁门，尚自可结安乐缘。\n有如服气为中黄，有如守顶为混元。\n有如运气为先天，有如嚥液为灵泉。\n或者脾边认一穴，执定为呼吸根。\n或者口鼻为玄牝，纳清吐浊为返还。\n或者默朝高上帝，心目上视守泥丸。\n与彼存思气升降，以此谓之夹脊关。\n与彼闭息吞津唾，谓之玉液金液丹。\n与彼存神守脐下，与彼作念相眉间。\n又如运心思脊骨，又如合口柱舌端。\n竦肩缩颈偃脊背，唤作直入玉京山。\n口为华池舌为龙，唤作神水流潺潺。\n此箇旁门安乐法，拟作天仙岂不难。\n八十放九嚥其一，聚气归脐谓胎息。\n手持念珠数呼吸，水壶土圭则时刻。\n或依灵宝秘法行，直勒尾闾嚥津液。\n或参西山会真记，终日无言面对壁。\n时人虽是学坐禅，何曾月照寒潭碧。\n时人虽是学抱元，何曾如玉之在石。\n或言大道本无为，枯木灰心孤默默。\n或言已自显现成，试问幻身何处得。\n更有劳形采日月，谓之天魂与地魄。\n更有终宵服七曜，谓之造化真血脉。\n更有肘后飞金精，气自腾腾水滴滴。\n更有太乙含真气，心自冥冥肾寂寂。\n有般循环运流珠，有般静定想朱橘。\n如斯皆是养命方，即非无质生灵质。\n道要无中养就儿，箇中别有真端的。\n都缘简易妙天机，散在丹书不肯洩。\n可怜愚夫自执迷，迷迷相指画无无。\n箇般诡怪颠狂辈，坐中摇动颤多时。\n屈伸偃仰千万状，啼哭叫唤如儿嬉。\n盖绿方寸无主人，气虚气散神狂飞。\n一队妄想争唱鬨，以此诳俗诱愚痴。\n不知与道合其真，与鬼合邪徒妄为。\n一才心动气随动，跳跃颤掉运神机。\n或曰此是阳气来，或曰龙虎争战时。\n或曰河车千万迎，或曰水火相奔驰。\n看看摇摆五臟气，一旦脑泻精神羸。\n当初神祖留丹诀，无中生有作丹基。\n何曾有此鬼怪状，尽是下士徒阐提。\n我闻前代诸圣师，无为之中无不为。\n尽于无相生实相，不假想化幷行持。\n则有些儿奇又奇，心肾元来非坎离。\n肝心脾肺肾肠胆，只是空屋旧藩篱。\n涕唾津精气血液，只可接助为阶梯。\n精神魂魄心意气，观之自是而实非。\n何须内观及鑑形，或听灵响视泓池。\n吞霞饮露服元气，功效不验心神疲。\n演说清虚弄炉火，索人投状赍金宝。\n敢将蛙井藐沧溟，元始天尊即是我。\n虚收衔号僞神通，指划鬼神说因果。\n今朝明朝又奏名，内丹外丹无不可。\n欺贤罔圣昧三光，自视祸福皆懡㦬。\n招邀徒弟走市廛，醉酒饱德成群伙。\n大道从来绝名相，真仙本自无花草。\n教他戒誓立辛勤，争如汝自辛勤好。\n一人迷昧犹自可，迷以传迷迷至老。\n此辈一盲引众盲，共入迷途真忧恼。\n忽朝福尽罪报来，获罪于天无所祷。\n三元九府录其愆，迫魂繫魄受冥考。\n举世人人喜学仙，几人日日去参玄。\n各自妄诞自相高，不务真实为真诠。\n古人好语须切记，工夫纯熟语通仙。\n言语不通非眷属，工夫不到不方圆。\n我昔工夫行一年，六脉已息气归根。\n有一婴儿在丹田，与我形貌亦如然。\n翻思尘世学道者，三年九载空迁延。\n依前云水游四海，冷眼看有谁堪传。\n炷香问道仍下风，勘辨邪正知愚贤。\n归来作此翠虚吟，犹如杲日丽青天。\n扫除末学小伎术，分别火候炼药物。\n只取一味水中金，收拾虚无造化窟。\n促将百脉尽归源，脉任气停丹始结。\n初时枯水依寒岩，二兽相逢如电掣。\n中央正位产玄珠，浪静风平云雨歇。\n半时之间见丹头，软似绵团硬似铁。\n此时南方赤凤血，采之须要知时节。\n一般才得万般全，復命归根真孔穴。\n内中自有真壶天，风物光明月皎洁。\n龙吟虎啸铅汞交，灼见黄芽芽白雪。\n每常天地交合时，夺取阴阳造化机。\n卯酉甲庚须沐浴，弦望晦朔要防危。\n随日随时则斤两，抽添运用在怡怡。\n十二时中只一时，九还七返这些儿。\n温养功须常固济，巽风常向坎中吹。\n行坐寝食总如之，性恐火冷丹力迟。\n一年周天除卯酉，九转工夫月用九。\n至于十月玉霜飞，圣胎圆就风雷吼。\n一载胎生一个儿，子生孙了又孙枝。\n千百亿化最妙处，岂可容易教人知。\n忘形死心绝尔汝，存亡动静分宝主。\n朝昏药物有浮沉，水火爻符宜检举。\n真气熏蒸无寒暑，纯阳流溢无生死。\n有一子母分胎路，妙在尾箕斗牛女。\n若欲延年救老残，断除淫欲行旁门。\n果将流形永住世，除非运火炼神丹。\n神丹之功三百日，七解七蜕成大还。\n聚则成形散成气，天上人间总一般。\n宁可求师安乐法，不可邪淫采精血。\n古云天地悉皆归，须学无为清净诀。\n缚住青山万顷云，捞取碧潭一轮月。\n玄关一窍无人知，此是刀圭甚奇绝。\n夜来撞见吕秀才，有一丹诀犹奇哉。\n却把太虚为炉鼎，活捉乌兔为药材。\n山河大地发猛火，于中万象生云雷。\n昔日混沌今品物，一时交结成圣胎。\n也无金木相间隔，也无龙虎分南北。\n不问子母及雌雄，不问夫妻及黑白。\n何人名曰大还丹，太上老君吞不得。\n老君留与清闲客，服了飞仙登太极。\n更将一盏鸿蒙酒，饵此刀圭壮颜色。\n任从沧海变桑田，我道壶中未一年。\n悬知汝心如铁坚，所以口口密相传。\n妙处都无半句子，神仙法度真自然。\n速须下手结胎仙，朗吟归去蓬莱天。",
        "dynasty": "宋",
        "collection_info": null
    },
    {
        "title": "金丹诗诀  其一",
        "author": "陈楠",
        "content": "半斤真汞半斤铅，隐在灵源太极先。\n须趁子时当采取，炼成金液入丹田。",
        "dynasty": "宋",
        "collection_info": null
    },
    {
        "title": "金丹诗诀  其二",
        "author": "陈楠",
        "content": "神符白雪结玄珠，此时金丹第一炉。\n十二时辰须认子，莫教金鼎汞花枯。",
        "dynasty": "宋",
        "collection_info": null
    },
    {
        "title": "金丹诗诀  其三",
        "author": "陈楠",
        "content": "水火相交虎遇龙，金翁姹女两争雄。\n青去白来然后黑，到红方且入黄宫。",
        "dynasty": "宋",
        "collection_info": null
    },
    {
        "title": "金丹诗诀  其四",
        "author": "陈楠",
        "content": "玉炉三转见黄芽，火裏红莲解发花。\n人在绛宫贪夜月，一杯美酒饵丹砂。",
        "dynasty": "宋",
        "collection_info": null
    },
    {
        "title": "金丹诗诀  其五",
        "author": "陈楠",
        "content": "四转红炉转四神，添符进火养胎精。\n龙虎绕炉争造化，巽风吹起水中灯。",
        "dynasty": "宋",
        "collection_info": null
    },
    {
        "title": "金丹诗诀  其六",
        "author": "陈楠",
        "content": "五转方成白马芽，却教六贼运河车。\n五行俱备雷声震，正好登楼看汞花。",
        "dynasty": "宋",
        "collection_info": null
    },
    {
        "title": "金丹诗诀  其七",
        "author": "陈楠",
        "content": "炼成玉液玉神丹，擒制龟蛇顷刻间。\n已是中成消息处，玉炉养火莫教寒。",
        "dynasty": "宋",
        "collection_info": null
    },
    {
        "title": "金丹诗诀  其八",
        "author": "陈楠",
        "content": "天上七星地七宝，人有七窍权归脑。\n七返灵砂阴气消，铅炉只使温温火。",
        "dynasty": "宋",
        "collection_info": null
    },
    {
        "title": "金丹诗诀  其九",
        "author": "陈楠",
        "content": "八转神锦玉清砂，卯酉抽添火不差。\n渴饮华池饥嚼气，黄婆终日看金花。",
        "dynasty": "宋",
        "collection_info": null
    },
    {
        "title": "金丹诗诀  其一○",
        "author": "陈楠",
        "content": "九转紫金成至宝，天门地户自关琐。\n三百八十有四铢，散为三万六午颗。",
        "dynasty": "宋",
        "collection_info": null
    },
    {
        "title": "金丹诗诀  其一一",
        "author": "陈楠",
        "content": "青童把镜照泥丸，五臟祥云彻上关。\n子午寅申和已亥，胎圆数足出昆崙。",
        "dynasty": "宋",
        "collection_info": null
    },
    {
        "title": "金丹诗诀  其一二",
        "author": "陈楠",
        "content": "移将北斗向南辰，穿过黄庭入紫庭。\n攒簇一年真造化，太阳正照月三更。",
        "dynasty": "宋",
        "collection_info": null
    },
    {
        "title": "金丹诗诀  其一三",
        "author": "陈楠",
        "content": "上应星辰下应铅，太阳三十六交躔。\n不因法象无由采，谁语生于天地先。",
        "dynasty": "宋",
        "collection_info": null
    },
    {
        "title": "金丹诗诀  其一四",
        "author": "陈楠",
        "content": "黄丹胡粉密陀僧，此是嘉州告别穹能。\n若不见阳真一法，世间还有几人曾。",
        "dynasty": "宋",
        "collection_info": null
    },
    {
        "title": "金丹诗诀  其一五",
        "author": "陈楠",
        "content": "红铅之髓名真汞，黑汞之精是正铅。\n莫向肾中求造化，却须心裏觅先天。",
        "dynasty": "宋",
        "collection_info": null
    },
    {
        "title": "金丹诗诀  其一六",
        "author": "陈楠",
        "content": "灵汞元非是水银，丹砂不赤太迷人。\n此般真物谁能识，识者骖鸾脱世尘。",
        "dynasty": "宋",
        "collection_info": null
    },
    {
        "title": "金丹诗诀  其一七",
        "author": "陈楠",
        "content": "三种真形一种稀，结成灵异少人知。\n莫言龙虎同源出，便是神仙立兆基。",
        "dynasty": "宋",
        "collection_info": null
    },
    {
        "title": "金丹诗诀  其一八",
        "author": "陈楠",
        "content": "镇星合得配中央，偃水能交色变黄。\n不此凡金银与铁，成时全是赖阴阳。",
        "dynasty": "宋",
        "collection_info": null
    },
    {
        "title": "金丹诗诀  其一九",
        "author": "陈楠",
        "content": "莫近丘坟秽污田，亦嫌战地产人眠。\n坤来灵气形为福，便是求仙小洞天。",
        "dynasty": "宋",
        "collection_info": null
    },
    {
        "title": "金丹诗诀  其二○",
        "author": "陈楠",
        "content": "山林静处最宜良，或在尘中或在乡。\n土德厚时丹得厚，妄为立见有迍殃。",
        "dynasty": "宋",
        "collection_info": null
    },
    {
        "title": "金丹诗诀  其二一",
        "author": "陈楠",
        "content": "室宜向木对朝阳，兑有明窗对夕光。\n照顾有名人莫晓，暮阴不得闭金墙。",
        "dynasty": "宋",
        "collection_info": null
    },
    {
        "title": "金丹诗诀  其二二",
        "author": "陈楠",
        "content": "八门运化应时开，进退随金定往业。\n莫息明炉幷百户，安然二鼎位三台。",
        "dynasty": "宋",
        "collection_info": null
    },
    {
        "title": "金丹诗诀  其二三",
        "author": "陈楠",
        "content": "六百篇中起伏明，三光须顺日虚盈。\n推移八卦明斤两，刻漏相参莫住程。",
        "dynasty": "宋",
        "collection_info": null
    },
    {
        "title": "金丹诗诀  其二四",
        "author": "陈楠",
        "content": "阴火息时阳火销，理分卧立顺羲爻。\n更随黑白天边月，六候方终晦朔交。",
        "dynasty": "宋",
        "collection_info": null
    },
    {
        "title": "金丹诗诀  其二五",
        "author": "陈楠",
        "content": "四时推运逐星杓，昼夜停分百刻昭。\n郑重元君重定式，细详时候已明标。",
        "dynasty": "宋",
        "collection_info": null
    },
    {
        "title": "金丹诗诀  其二六",
        "author": "陈楠",
        "content": "天上分明十二时，人间分作炼丹程。\n若言刻漏无凭信，不会玄机药未成。",
        "dynasty": "宋",
        "collection_info": null
    },
    {
        "title": "金丹诗诀  其二七",
        "author": "陈楠",
        "content": "心地虚闲绝万缘，且宜清静返身观。\n要知铁脊梁之汉，何虑修丹下手难。",
        "dynasty": "宋",
        "collection_info": null
    },
    {
        "title": "金丹诗诀  其二八",
        "author": "陈楠",
        "content": "言者不知知不言，高谈阔论万千般。\n虽然眼下无人辨，恐汝终身被自瞒。",
        "dynasty": "宋",
        "collection_info": null
    },
    {
        "title": "金丹诗诀  其二九",
        "author": "陈楠",
        "content": "人如得道自婴儿，不辨闲言是与非。\n君若不能心具眼，他时追悔问他谁。",
        "dynasty": "宋",
        "collection_info": null
    },
    {
        "title": "金丹诗诀  其三○",
        "author": "陈楠",
        "content": "执着之人得不真，朝行暮辍又非诚。\n诚心修炼见功验，方是人中识得人。",
        "dynasty": "宋",
        "collection_info": null
    },
    {
        "title": "金丹诗诀  其三一",
        "author": "陈楠",
        "content": "父精母血结胎成，尚自他形似我形。\n身内认吾真父母，方才捉得五行精。",
        "dynasty": "宋",
        "collection_info": null
    },
    {
        "title": "金丹诗诀  其三二",
        "author": "陈楠",
        "content": "子时气对尾闾关，夹脊河车透顶门。\n一颗水晶入炉内，赤龙含汞上泥丸。",
        "dynasty": "宋",
        "collection_info": null
    },
    {
        "title": "金丹诗诀  其三三",
        "author": "陈楠",
        "content": "气入丹田养白鸦，斯时方日结黄芽。\n华池神水含明月，取得刀圭大似麻。",
        "dynasty": "宋",
        "collection_info": null
    },
    {
        "title": "金丹诗诀  其三四",
        "author": "陈楠",
        "content": "须知药得火成丹，又要丹逢火则仙。\n片饷工夫修便现，老成须是过三年。",
        "dynasty": "宋",
        "collection_info": null
    },
    {
        "title": "金丹诗诀  其三五",
        "author": "陈楠",
        "content": "大道分明在眼前，时人不会悮归泉。\n黄芽本是干坤气，神水根基与汞连。",
        "dynasty": "宋",
        "collection_info": null
    },
    {
        "title": "金丹诗诀  其三六",
        "author": "陈楠",
        "content": "认得根源不用忙，三三合九有纯阳。\n潜通变化神光现，从此朝天近玉皇。",
        "dynasty": "宋",
        "collection_info": null
    },
    {
        "title": "金丹诗诀  其三七",
        "author": "陈楠",
        "content": "合其天地合其元，子母相逢不敢言。\n先汞后铅为大道，莫教失伴鹤归天。",
        "dynasty": "宋",
        "collection_info": null
    },
    {
        "title": "金丹诗诀  其三八",
        "author": "陈楠",
        "content": "此宝从来二八传，吉年吉月入炉安。\n十朝火候知时节，必定芽成汞自完。",
        "dynasty": "宋",
        "collection_info": null
    },
    {
        "title": "金丹诗诀  其三九",
        "author": "陈楠",
        "content": "志默忘言理最端，更无一物可相关。\n回眸谩着些儿力，一得分明万事闲。",
        "dynasty": "宋",
        "collection_info": null
    },
    {
        "title": "金丹诗诀  其四○",
        "author": "陈楠",
        "content": "红铅黑汞大丹基，红黑相投世罕知。\n两物若还成戊己，仙家故曰一刀圭。",
        "dynasty": "宋",
        "collection_info": null
    },
    {
        "title": "金丹诗诀  其四一",
        "author": "陈楠",
        "content": "日乌月兔两轮凤，根在先天核取难。\n月夜望中能采取，天魂地魄结灵丹。",
        "dynasty": "宋",
        "collection_info": null
    },
    {
        "title": "金丹诗诀  其四二",
        "author": "陈楠",
        "content": "莫谓金丹事等闲，切须勤苦力钻研。\n殷勤好问师资学，不在他边在目前。",
        "dynasty": "宋",
        "collection_info": null
    },
    {
        "title": "金丹诗诀  其四三",
        "author": "陈楠",
        "content": "夫炼还丹先养铅，龟蛇一气产先天。\n虚心实腹方和合，结就灵砂一粒圆。",
        "dynasty": "宋",
        "collection_info": null
    },
    {
        "title": "金丹诗诀  其四四",
        "author": "陈楠",
        "content": "同行同坐又同眠，终日相随在目前。\n认得这些须急采，见之便是水乡铅。",
        "dynasty": "宋",
        "collection_info": null
    },
    {
        "title": "金丹诗诀  其四五",
        "author": "陈楠",
        "content": "不是灯光日月星，灵药自有异常明。\n垂帘久视光明处，一颗堂堂现本真。",
        "dynasty": "宋",
        "collection_info": null
    },
    {
        "title": "金丹诗诀  其四六",
        "author": "陈楠",
        "content": "终日如愚岂有无，谩将闲裏着工夫。\n初时玉液飞空雪，渐见流金满故庐。",
        "dynasty": "宋",
        "collection_info": null
    },
    {
        "title": "金丹诗诀  其四七",
        "author": "陈楠",
        "content": "灵汞通真变化多，只宜存守不宜过。\n神符默运三关彻，铅趁黄河入大罗。",
        "dynasty": "宋",
        "collection_info": null
    },
    {
        "title": "金丹诗诀  其四八",
        "author": "陈楠",
        "content": "甲龙庚虎镇相随，铅汞同炉始可为。\n曾取地天交泰事，自然交媾坎和离。",
        "dynasty": "宋",
        "collection_info": null
    },
    {
        "title": "金丹诗诀  其四九",
        "author": "陈楠",
        "content": "周天火候至幽显，运动抽添尽有时。\n气候何须分八节，只防片饷失毫釐。",
        "dynasty": "宋",
        "collection_info": null
    },
    {
        "title": "金丹诗诀  其五○",
        "author": "陈楠",
        "content": "五行四象坎幷离，诗诀分明说与伊。\n只有工夫下手处，几人会得几人知。",
        "dynasty": "宋",
        "collection_info": null
    },
    {
        "title": "金丹诗诀  其五一",
        "author": "陈楠",
        "content": "若未逢师且看诗，诗中藏诀好修持。\n虽然不到蓬莱路，也得人间死较迟。",
        "dynasty": "宋",
        "collection_info": null
    },
    {
        "title": "金丹诗诀  其五二",
        "author": "陈楠",
        "content": "昼运灵旗夜火芝，抽添运用且防危。\n若无同志相亲赏，时照炉中火候非。",
        "dynasty": "宋",
        "collection_info": null
    },
    {
        "title": "金丹诗诀  其五三",
        "author": "陈楠",
        "content": "震卦行归西兑乡，三阳姹女弄明珰。\n巽风吹动珊瑚树，入艮归坤又一场。",
        "dynasty": "宋",
        "collection_info": null
    },
    {
        "title": "金丹诗诀  其五四",
        "author": "陈楠",
        "content": "握拳闭目守流珠，这个元来是入途。\n不见悟真篇内说，真金起屋几时枯。",
        "dynasty": "宋",
        "collection_info": null
    },
    {
        "title": "金丹诗诀  其五五",
        "author": "陈楠",
        "content": "谁知前短后长机，十二时中只一时。\n晦朔望弦明进退，炼成九转结婴儿。",
        "dynasty": "宋",
        "collection_info": null
    },
    {
        "title": "金丹诗诀  其五六",
        "author": "陈楠",
        "content": "昆崙山上火星飞，金木相逢坎电时。\n药到月圆须满秤，急教进火莫蹉迟。",
        "dynasty": "宋",
        "collection_info": null
    },
    {
        "title": "金丹诗诀  其五七",
        "author": "陈楠",
        "content": "大药须凭神气精，采来一处结交成。\n丹头只是先天气，炼作黄芽发玉英。",
        "dynasty": "宋",
        "collection_info": null
    },
    {
        "title": "金丹诗诀  其五八",
        "author": "陈楠",
        "content": "分明只在片言间，老去殊途有易难。\n先自刀圭言下悟，渐收九转大还丹。",
        "dynasty": "宋",
        "collection_info": null
    },
    {
        "title": "金丹诗诀  其五九",
        "author": "陈楠",
        "content": "两处擒来共一炉，一泓真水结真酥。\n刀圭滋味吞归腹，浇灌黄芽产玉符。",
        "dynasty": "宋",
        "collection_info": null
    },
    {
        "title": "金丹诗诀  其六○",
        "author": "陈楠",
        "content": "捉将百脉倒归源，自会天然汞见铅。\n大地山河皆至宝，谁知身裏觅先天。",
        "dynasty": "宋",
        "collection_info": null
    },
    {
        "title": "金丹诗诀  其六一",
        "author": "陈楠",
        "content": "宫中眼底火星飞，雷电掀翻白雪垂。\n身裏漏声闻滴滴，三尸精血可充饥。",
        "dynasty": "宋",
        "collection_info": null
    },
    {
        "title": "金丹诗诀  其六二",
        "author": "陈楠",
        "content": "五行四象外边寻，只在当人一寸心。\n运用阴阳成妙道，直教瓦砾尽成金。",
        "dynasty": "宋",
        "collection_info": null
    },
    {
        "title": "金丹诗诀  其六三",
        "author": "陈楠",
        "content": "偃月炉中煅坎离，片时自有一刀圭。\n寄言师祖张平叔，万圣千贤总在西。",
        "dynasty": "宋",
        "collection_info": null
    },
    {
        "title": "金丹诗诀  其六四",
        "author": "陈楠",
        "content": "醉倒酣眠梦熟时，满船载宝过曹溪。\n一才识破丹基处，放去收来绝在伊。",
        "dynasty": "宋",
        "collection_info": null
    },
    {
        "title": "金丹诗诀  其六五",
        "author": "陈楠",
        "content": "西南路上月华明，大药还从此处生。\n记得古人诗一句，曲江之上鹊桥横。",
        "dynasty": "宋",
        "collection_info": null
    },
    {
        "title": "金丹诗诀  其六六",
        "author": "陈楠",
        "content": "一月三旬一日同，修丹法象夺天功。\n交加二八为丹母，望远徒劳觅虎龙。",
        "dynasty": "宋",
        "collection_info": null
    },
    {
        "title": "金丹诗诀  其六七",
        "author": "陈楠",
        "content": "尾闾白炁贯丹田，一颗真珠软似绵。\n满地冷光生玉笋，两池秋水漾红莲。",
        "dynasty": "宋",
        "collection_info": null
    },
    {
        "title": "金丹诗诀  其六八",
        "author": "陈楠",
        "content": "鼎炉火候密推排，炼得纯阳气上来。\n地户闭时骨体实，天门积渐自然开。",
        "dynasty": "宋",
        "collection_info": null
    },
    {
        "title": "金丹诗诀  其六九",
        "author": "陈楠",
        "content": "水为灵符冲和液，火是丹枢混沌精。\n会在宫中凝结处，自然结蕊復生英。",
        "dynasty": "宋",
        "collection_info": null
    },
    {
        "title": "金丹诗诀  其七○",
        "author": "陈楠",
        "content": "男儿怀孕是胎仙，只为蟾光夜夜圆。\n夺得天机真造化，身中自有玉清天。",
        "dynasty": "宋",
        "collection_info": null
    },
    {
        "title": "金丹诗诀  其七一",
        "author": "陈楠",
        "content": "鼎中朱橘亘天红，此是时时养火功。\n元炁归炉神不散，春山春水自春风。",
        "dynasty": "宋",
        "collection_info": null
    },
    {
        "title": "金丹诗诀  其七二",
        "author": "陈楠",
        "content": "金鼎先干活水银，水银干了大丹成。\n分明有箇长生草，点铁成金不悮人。",
        "dynasty": "宋",
        "collection_info": null
    },
    {
        "title": "金丹诗诀  其七三",
        "author": "陈楠",
        "content": "涕唾精津气血液，真僞混淆须辨惑。\n从无生有是药材，不可滞他虚幻物。",
        "dynasty": "宋",
        "collection_info": null
    },
    {
        "title": "金丹诗诀  其七四",
        "author": "陈楠",
        "content": "经文变化在须臾，迷者何求日月疏。\n但守火爻三百刻，产成一颗夜明珠。",
        "dynasty": "宋",
        "collection_info": null
    },
    {
        "title": "金丹诗诀  其七五",
        "author": "陈楠",
        "content": "天源一派接昆崙，最隐无过九曲湾。\n百万玉龙嘶未断，一江春月趁渔船。",
        "dynasty": "宋",
        "collection_info": null
    },
    {
        "title": "金丹诗诀  其七六",
        "author": "陈楠",
        "content": "精神冥合炁归时，骨肉融和都不知。\n关节自开通畅也，形容光泽似婴儿。",
        "dynasty": "宋",
        "collection_info": null
    },
    {
        "title": "金丹诗诀  其七七",
        "author": "陈楠",
        "content": "分两须当应两弦，此般法象合天渊。\n迴头问取黄婆看，何必区区待口传。",
        "dynasty": "宋",
        "collection_info": null
    },
    {
        "title": "金丹诗诀  其七八",
        "author": "陈楠",
        "content": "铅汞之宗龙虎根，玄牝之户戊已门。\n只向玉壶春色裏，摘枝花去问羲轩。",
        "dynasty": "宋",
        "collection_info": null
    },
    {
        "title": "金丹诗诀  其七九",
        "author": "陈楠",
        "content": "近则三朝远九旬，须知变化有时辰。\n不知造化长生药，点汞成金也动人。",
        "dynasty": "宋",
        "collection_info": null
    },
    {
        "title": "金丹诗诀  其八○",
        "author": "陈楠",
        "content": "鼎鼎元无药裏寻，寻来出去一般金。\n铸成大小多随意，便是冰壶妙理深。",
        "dynasty": "宋",
        "collection_info": null
    },
    {
        "title": "金丹诗诀  其八一",
        "author": "陈楠",
        "content": "入鼎须凭重一斤，秤来却是十六星。\n一星水裏真金妙，合作流珠二八停。",
        "dynasty": "宋",
        "collection_info": null
    },
    {
        "title": "金丹诗诀  其八二",
        "author": "陈楠",
        "content": "坎府坳塘石脚泉，星斗相对射高天。\n潺湲阳脉通青白，沐浴要教金体坚。",
        "dynasty": "宋",
        "collection_info": null
    },
    {
        "title": "金丹诗诀  其八三",
        "author": "陈楠",
        "content": "尽道真人总默然，如何也不示言诠。\n若不骄傲事无语，只是胸中欠汞铅。",
        "dynasty": "宋",
        "collection_info": null
    },
    {
        "title": "金丹诗诀  其八四",
        "author": "陈楠",
        "content": "天地初分日月高，状如鸡子復如桃。\n阴阳真气知时节，直待三年脱战袍。",
        "dynasty": "宋",
        "collection_info": null
    },
    {
        "title": "金丹诗诀  其八五",
        "author": "陈楠",
        "content": "龙虎丹砂义最幽，五神金内汞铅流。\n千朝变紫飞云去，直至大罗天上头。",
        "dynasty": "宋",
        "collection_info": null
    },
    {
        "title": "金丹诗诀  其八六",
        "author": "陈楠",
        "content": "用铅须得汞相和，二姓为亲女唱歌。\n炼到紫河车地动，白云相伴鹤来过。",
        "dynasty": "宋",
        "collection_info": null
    },
    {
        "title": "金丹诗诀  其八七",
        "author": "陈楠",
        "content": "红黑相将妇嫁夫，一年一度入丹枢。\n洞房深处真云雨，产个婴儿一似渠。",
        "dynasty": "宋",
        "collection_info": null
    },
    {
        "title": "金丹诗诀  其八八",
        "author": "陈楠",
        "content": "坎男离女往干天，买药烧丹不用钱。\n偃月炉中烹造化，一些妙药要真铅。",
        "dynasty": "宋",
        "collection_info": null
    },
    {
        "title": "金丹诗诀  其八九",
        "author": "陈楠",
        "content": "怪事教人笑几回，男儿今也会怀胎。\n自家精血自交结，身裏夫妻是妙哉。",
        "dynasty": "宋",
        "collection_info": null
    },
    {
        "title": "金丹诗诀  其九○",
        "author": "陈楠",
        "content": "三姓名含二物交，赤龙飞上碧云霄。\n夜来甘露空中过，片月横空对鹊桥。",
        "dynasty": "宋",
        "collection_info": null
    },
    {
        "title": "金丹诗诀  其九一",
        "author": "陈楠",
        "content": "復姤修持水火宗，兔鸡沐浴内丹红。\n周天六六寒炉后，十月胎圆显圣功。",
        "dynasty": "宋",
        "collection_info": null
    },
    {
        "title": "金丹诗诀  其九二",
        "author": "陈楠",
        "content": "水火同精间木金，火木知他甚处寻。\n脱黄着紫因何事，只为河车数转深。",
        "dynasty": "宋",
        "collection_info": null
    },
    {
        "title": "金丹诗诀  其九三",
        "author": "陈楠",
        "content": "玉符金液炼天仙，月照昆崙一沼莲。\n试指北方玄武事，龟蛇因甚两相缠。",
        "dynasty": "宋",
        "collection_info": null
    },
    {
        "title": "金丹诗诀  其九四",
        "author": "陈楠",
        "content": "雨洗新篁双凤飞，玉芝花下一灵龟。\n抱琴弹尽舞仙曲，却放姮娥宴小池。",
        "dynasty": "宋",
        "collection_info": null
    },
    {
        "title": "金丹诗诀  其九五",
        "author": "陈楠",
        "content": "透体金光骨髓香，金筋玉骨尽纯阳。\n炼教赤血流为白，阴气消磨身自康。",
        "dynasty": "宋",
        "collection_info": null
    },
    {
        "title": "金丹诗诀  其九六",
        "author": "陈楠",
        "content": "一旦工夫尽志诚，凝神聚气固真精。\n颜容如玉无饥渴，方显金丹片饷成。",
        "dynasty": "宋",
        "collection_info": null
    },
    {
        "title": "金丹诗诀  其九七",
        "author": "陈楠",
        "content": "翠娥独立水晶宫，体态娇娆有意浓。\n半夜黄婆来叩户，作媒嫁去与金翁。",
        "dynasty": "宋",
        "collection_info": null
    },
    {
        "title": "金丹诗诀  其九八",
        "author": "陈楠",
        "content": "太乙玄珠金液丹，还元返本驻童颜。\n更须亲听明师语，方可教君见一斑。",
        "dynasty": "宋",
        "collection_info": null
    },
    {
        "title": "金丹诗诀  其九九",
        "author": "陈楠",
        "content": "夜来一朵碧芙渠，内有红丸滴滴珠。\n滴下华池是神水，丹田结聚作丹枢。",
        "dynasty": "宋",
        "collection_info": null
    },
    {
        "title": "金丹诗诀  其一○○",
        "author": "陈楠",
        "content": "离坎名为水火精，本是干坤二卦成。\n但取坎精点离穴，纯干便可摄飞琼。",
        "dynasty": "宋",
        "collection_info": null
    },
    {
        "title": "盘栊颂",
        "author": "陈楠",
        "content": "终日盘盘圆又圆，中间一位土为尊。\n磨来磨去知多少，箇裏全无斧凿痕。",
        "dynasty": "宋",
        "collection_info": null
    },
    {
        "title": "箍桶颂",
        "author": "陈楠",
        "content": "有漏教无漏，如何水泄通。\n既能圆密了，内外一真空。",
        "dynasty": "宋",
        "collection_info": null
    },
    {
        "title": "尸解颂",
        "author": "陈楠",
        "content": "顶上雷声霹雳，混沌落地无踪。\n今朝得路便行，骑箇无角火龙。",
        "dynasty": "宋",
        "collection_info": null
    }
]