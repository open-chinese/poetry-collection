[
    {
        "uuid": "ad520b4d6a82226d59e06234be469462",
        "title": "丹崖",
        "author": "郑瀛",
        "content": "丹崖之山丹气浮，葛洪老仙居上头。\n丹成一去几千载，至今猿鹤生清愁。\n丹井有泉石有拇，流芳直与天地久。\n我来问山山不知，坐费山僧一杯酒。",
        "dynasty": "宋",
        "collection_info": null
    },
    {
        "uuid": "55bbe9b17d1ca59a651299b5c67c7bf6",
        "title": "南野暮镕",
        "author": "郑瀛",
        "content": "村南野老亦多伎，两鬓髼松状如鬼。\n嬴颠秦蹶了不闻，一心只向红炉裏。\n风鞴在手金在镕，等閒变化天无工。\n日暮欢呼走妻子，买鱼沽酒歌春风。",
        "dynasty": "宋",
        "collection_info": null
    },
    {
        "uuid": "31f5d7bdf401845f6733b96ee5721e2f",
        "title": "伏虎崖",
        "author": "郑瀛",
        "content": "西崖有虎凭其威，凛然百兽不敢窥。\n众山压倒势莫敌，磅礴万古谁能驱。\n乡人好利不知计，翦毛伐骨何太厉。\n安知此虎不汝欺，长作吾家一屏蔽。",
        "dynasty": "宋",
        "collection_info": null
    },
    {
        "uuid": "2c0aabfd2827308c541af8e625ae18bf",
        "title": "葛井涵秋",
        "author": "郑瀛",
        "content": "吾乡葛氏真好奇，凿开石井山之湄。\n寒波清冽不受暑，主人爱取沁诗脾。\n百年兴废事非昔，莓苔剥落土花碧。\n我来拂拭已忘言，落叶西风秋析析。",
        "dynasty": "宋",
        "collection_info": null
    },
    {
        "uuid": "96ef8c73ad9f63048b27af0398d8f5f2",
        "title": "官塘竞渡",
        "author": "郑瀛",
        "content": "长江百里浓于醅，天风吹作云涛堆。\n吾乡好事重佳节，龙舟两两争喧豗。\n今人不识灵均意，祇作龙舟多竞渡。\n汨罗旧事付苍烟，空有遗歌写哀些。",
        "dynasty": "宋",
        "collection_info": null
    },
    {
        "uuid": "d14def92986f68cd17acb77a21b92818",
        "title": "四泽晓罾",
        "author": "郑瀛",
        "content": "泽水迴环六七里，中流拥出一廛市。\n桃花吹浪鳜鱼肥，红蓼翻风蟹螯美。\n渔郎业渔相忌猜，欲晓未晓江上来。\n举罾交错不知倦，欵乃又入云涛堆。",
        "dynasty": "宋",
        "collection_info": null
    }
]