[
    {
        "uuid": "080171fc265f2185deb09e3942fc70b6",
        "title": "题韩干马",
        "author": "吕量",
        "content": "何年供奉仙，写此真乘黄。\n矫矫天骨起，烂烂隅目光。\n岂无万里姿，御者非王良。\n青衫老奚官，肉眼空伥伥。\n饮秣不以时，羁馽无繇骧。\n昂首思渥洼，浩荡充虚肠。\n何来斗斛水，似是出尚方。\n虽霑金井恩，未效和鸾锵。\n蹭蹬十二闲，何异古道傍。\n迴首万驽骀，饱食驰康庄。\n朝饮华清流，暮垂紫游缰。\n此马独弃捐，物理良可伤。\n君王倘惠养，请试苜蓿长。",
        "dynasty": "宋",
        "collection_info": null
    }
]