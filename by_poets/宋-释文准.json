[
    {
        "uuid": "decb6d99eb7a64c5d6c987bf1b0c2d88",
        "title": "十二时颂  其一",
        "author": "释文准",
        "content": "鸡鸣丑，念佛起来懒开口。\n上楼敲磬两三声，惊散飞禽方丈后。",
        "dynasty": "宋",
        "collection_info": null
    },
    {
        "uuid": "a0b1b1e07cd56368e12a8800a6d07dc2",
        "title": "十二时颂  其二",
        "author": "释文准",
        "content": "平旦寅，当人有道事须亲。\n不闻先圣有慈训，莫认狂痴作近邻。",
        "dynasty": "宋",
        "collection_info": null
    },
    {
        "uuid": "1fc5ab0db615aab6f3fa3d04f0662aee",
        "title": "十二时颂  其三",
        "author": "释文准",
        "content": "日出卯，大道分明莫外讨。\n日月纵横在目前，逢原左右拈来草。",
        "dynasty": "宋",
        "collection_info": null
    },
    {
        "uuid": "b88163e15fc89a8994c6161866ed57c7",
        "title": "十二时颂  其四",
        "author": "释文准",
        "content": "食时辰，更无一法可当情。\n千里出山云有色，一源投涧水无声。",
        "dynasty": "宋",
        "collection_info": null
    },
    {
        "uuid": "c6cefa82d88173058b60c4e9e2ddb865",
        "title": "十二时颂  其五",
        "author": "释文准",
        "content": "禺中巳，龙象须观第一义。\n若向其中觅是非，见解何曾有李二。",
        "dynasty": "宋",
        "collection_info": null
    },
    {
        "uuid": "f11a4c5ffd2e71f16ad1e94ed43c8044",
        "title": "十二时颂  其六",
        "author": "释文准",
        "content": "日南午，理事相谙更相互。\n三门拈向灯笼头，休问他家觅归路。",
        "dynasty": "宋",
        "collection_info": null
    },
    {
        "uuid": "eb7eb2e343aaa0b1ccd61a40967eb4ab",
        "title": "十二时颂  其七",
        "author": "释文准",
        "content": "日昳未，法身清浄绝方比。\n干坤遐迩尽东西，千山万山翠相倚。",
        "dynasty": "宋",
        "collection_info": null
    },
    {
        "uuid": "dfb1e9b40fa93dd10e7b110181d9fc63",
        "title": "十二时颂  其八",
        "author": "释文准",
        "content": "晡时申，由来大道绝疏亲。\n阳和九月百花发，须信壶中别有春。",
        "dynasty": "宋",
        "collection_info": null
    },
    {
        "uuid": "375b13467503679b11ce65a7bed32e52",
        "title": "十二时颂  其九",
        "author": "释文准",
        "content": "日入酉，凈室焚香孤坐久。\n忽然月上满东窗，照我床头瑞香斗。",
        "dynasty": "宋",
        "collection_info": null
    },
    {
        "uuid": "9059e243c337386521e759f877bc6578",
        "title": "十二时颂  其一○",
        "author": "释文准",
        "content": "黄昏戌，楼上鸣钟已落日。\n行人旅店宿长途，花上游蜂罢采蜜。",
        "dynasty": "宋",
        "collection_info": null
    },
    {
        "uuid": "5d9a90ab0703d88c61aae1ac94333ccf",
        "title": "十二时颂  其一一",
        "author": "释文准",
        "content": "人定亥，老鼠此时正无碍。\n忽然灯灭寝堂前，床前咬我靸鞋袋。",
        "dynasty": "宋",
        "collection_info": null
    },
    {
        "uuid": "e0ad95e5775436d0b9e6867358738ec6",
        "title": "十二时颂  其一二",
        "author": "释文准",
        "content": "半夜子，梦裏分明被人使。\n连宵合药到天光，起来何处有白芷。",
        "dynasty": "宋",
        "collection_info": null
    },
    {
        "uuid": "2ba88f99a6078853c69c1d5e5bfb4916",
        "title": "偈十二首  其一",
        "author": "释文准",
        "content": "寒来暑往古今同，万别十差不碍空。\n昨夜铁牛头角露，满庭松栢撼秋风。",
        "dynasty": "宋",
        "collection_info": null
    },
    {
        "uuid": "cbd54803f514ca61aa5f1e0c8fcdf0ac",
        "title": "偈十二首  其二",
        "author": "释文准",
        "content": "八月九月天，白露寒露节。\n门外在处山，秋风落黄叶。",
        "dynasty": "宋",
        "collection_info": null
    },
    {
        "uuid": "1d0e7ba8677ed823a036345eeacf3c4d",
        "title": "偈十二首  其三",
        "author": "释文准",
        "content": "夜雨敛重云，晓鸿鸣寥沈。\n可怜祖师意，头头都漏泄。",
        "dynasty": "宋",
        "collection_info": null
    },
    {
        "uuid": "f1e3631418a9a750cd8e1f76d9e6de43",
        "title": "偈十二首  其四",
        "author": "释文准",
        "content": "祖师关棙子，幽隐罕人知。\n不是悟心者，如何举向伊。",
        "dynasty": "宋",
        "collection_info": null
    },
    {
        "uuid": "1ff830c4164667afd9216ae07d8df603",
        "title": "偈十二首  其五",
        "author": "释文准",
        "content": "高吟大笑意猖狂，潘阆骑驴出故乡。\n惊起暮天沙上雁，海门斜去两三行。\n古人道，不看经，不念佛，看经念佛是何物。\n自从识得转经人，龙藏圣贤都一拂。",
        "dynasty": "宋",
        "collection_info": null
    },
    {
        "uuid": "d810aa8c598d296cee8b80afaf43a912",
        "title": "偈十二首  其六",
        "author": "释文准",
        "content": "四月人家麦正收，连绵阴雨不能休。\n沿溪处处生深草，饱杀南泉水牯牛。",
        "dynasty": "宋",
        "collection_info": null
    },
    {
        "uuid": "b9ee82edc3b26e05a56e3d4537c0e498",
        "title": "偈十二首  其七",
        "author": "释文准",
        "content": "鸡鸣丑，三四五六七八九。\n象骨峰头木马嘶，新丰洞口石牛吼。\n山之前，水之后，吴道僧繇画不就。\n断头船子下南康，彷佛天明到湖口。",
        "dynasty": "宋",
        "collection_info": null
    },
    {
        "uuid": "34b2a53e5243d2c942458353e26c1039",
        "title": "偈十二首  其八",
        "author": "释文准",
        "content": "大道纵横，触事现成。\n云开日发，水绿山青。",
        "dynasty": "宋",
        "collection_info": null
    },
    {
        "uuid": "cd741149de57c9f2921d5261cddf82f0",
        "title": "偈十二首  其九",
        "author": "释文准",
        "content": "钻真珠解玉板即易，看窟笼着楔却难。\n月色和云白，松声带露寒。",
        "dynasty": "宋",
        "collection_info": null
    },
    {
        "uuid": "c62ebdbb5bb478c8b3763fea5490cba7",
        "title": "偈十二首  其一○",
        "author": "释文准",
        "content": "八月中秋天凉，芙蓉花发题目禅房。\n老胡大道分明在，不必诸方问短长。\n短不是短，长不是长。\n短长不是处，是道非思量。\n思量不及，文彩愈彰。\n秋山兮秋云片片，秋江兮秋水洋洋。\n风悲兰社，天澹沧浪。\n欲言言不及，林下好商量。",
        "dynasty": "宋",
        "collection_info": null
    },
    {
        "uuid": "0c386e125054cad14ed51e0b99b88c0e",
        "title": "偈十二首  其一一",
        "author": "释文准",
        "content": "今朝腊月十五，切忌葛藤露布。\n者事直下分明，当处超佛越祖。\n便与么去，苦苦。\n寒山子能莽齿，十年归不得，忘却来时路。\n呵呵呵。",
        "dynasty": "宋",
        "collection_info": null
    },
    {
        "uuid": "c55753a6eca2157d44420863c29157b5",
        "title": "偈十二首  其一二",
        "author": "释文准",
        "content": "天道运行，节气频更。\n五日为候，十日为旬。\n三十日为月，十二月为年。\n一日一日，因循因循。\n五九尽，又逢春。",
        "dynasty": "宋",
        "collection_info": null
    },
    {
        "uuid": "50ff506cec534b4790849efdbd4d4346",
        "title": "颂古五首  其一",
        "author": "释文准",
        "content": "老胡彻底老婆心，为阿难陀意转深。\n韩干马嘶青草渡，戴嵩牛卧绿杨阴。",
        "dynasty": "宋",
        "collection_info": null
    },
    {
        "uuid": "f1b1fb577a7c544d52349ad949e03fd4",
        "title": "颂古五首  其二",
        "author": "释文准",
        "content": "我手佛手，十八十九。\n云散月明，痴人夜走。",
        "dynasty": "宋",
        "collection_info": null
    },
    {
        "uuid": "5650104b041a2486686b5858a224aab7",
        "title": "颂古五首  其三",
        "author": "释文准",
        "content": "我脚驴脚，放过一着。\n庞公笊篱，清平木杓。",
        "dynasty": "宋",
        "collection_info": null
    },
    {
        "uuid": "06d861f09101328ed0ceed7166b5112d",
        "title": "颂古五首  其四",
        "author": "释文准",
        "content": "人人生缘，北律南禅。\n道吾打鼓，华亭撑船。",
        "dynasty": "宋",
        "collection_info": null
    },
    {
        "uuid": "5c164d159a019d8f93cb014ca60e1f41",
        "title": "颂古五首  其五",
        "author": "释文准",
        "content": "之乎者也，衲僧鼻孔，大头向下。\n若也不会，问取东林王大姐。",
        "dynasty": "宋",
        "collection_info": null
    },
    {
        "uuid": "fa11930946b601a4bb555d24eff8733a",
        "title": "颂古五首  其六",
        "author": "释文准",
        "content": "行路难，行路难，最难难是过台山。\n唯有赵州公验正，昂头掉臂总闲闲。",
        "dynasty": "宋",
        "collection_info": null
    },
    {
        "uuid": "8ba1134e850cca785d4d24a7185c7d55",
        "title": "颂古五首  其七",
        "author": "释文准",
        "content": "好笑提婆达多，入捺落十小劫波。\n然得三禅妙乐，吹布毛须还鸟窼。",
        "dynasty": "宋",
        "collection_info": null
    },
    {
        "uuid": "c8d1d6e013465202f86e86eb8b5c5940",
        "title": "送云侍者",
        "author": "释文准",
        "content": "鸟窼吹布毛，老婆为侍者。\n今古道虽同，宾峰不然也。\n二月三月时，和风满天下。\n是处百华开，远近山如画。\n歧路春禽喧，高岩春水泻。\n头头三昧门，虚明周大野。\n好箇真消息，书送汝归舍。\n衲僧末后句，嘘是何言欤。",
        "dynasty": "宋",
        "collection_info": null
    },
    {
        "uuid": "1f188d9ecd1f1e62b2f250d13b6f7fa9",
        "title": "送利监收",
        "author": "释文准",
        "content": "开眼合眼，道契寰中。\n东行西行，禅非物外。\n大仰插锹叉手，靴裏动指头。\n南泉把鎌刈茅，谁人知此意。\n今也道不及古，僧僧解数满肚。\n但寻雪月风华，失却昔年活路。\n不能返照回光，法界毗卢全露。\n阿呵阿，笑倒利头陀，风前月下啰哩啰。\n深夜处分诸火客，你看甚么火色。",
        "dynasty": "宋",
        "collection_info": null
    },
    {
        "uuid": "1c97ebe1f4415b821e451f6e79f5f299",
        "title": "自赞  其一",
        "author": "释文准",
        "content": "我若自赞，云居罗汉。\n我若自毁，无主饿鬼。\n赞之不欣，毁之不嗔。\n毁誉不动，东鲁西秦。",
        "dynasty": "宋",
        "collection_info": null
    },
    {
        "uuid": "057ba453fe457ad4cbf9c07c1c645358",
        "title": "自赞  其二",
        "author": "释文准",
        "content": "尔图我真，又求我赞。\n我真我赞，两重公案。\n家丑不外扬，己德不自谈。\n寄之以数，六九五十三。",
        "dynasty": "宋",
        "collection_info": null
    },
    {
        "uuid": "e3fdcf5489c84677ae5b68be5fe8a7ca",
        "title": "自赞  其三",
        "author": "释文准",
        "content": "我已是妄，尔更妄写。\n妄我妄写，两重虚假。\n欲传吾真，须泯见闻。\n声色不碍，相似十分。",
        "dynasty": "宋",
        "collection_info": null
    },
    {
        "uuid": "b6f18d576778ba67073c6c3f63dcfacc",
        "title": "赠奇松头歌",
        "author": "释文准",
        "content": "种松道者道情孤，往箇茅庵事事无。\n屋内锄头三两柄，烟熏一隻醋葫芦。\n问渠禅，回首指山前。\n问渠道，戴箇篛笠去锄艹。\n再三再四再问渠，拍手呵呵笑欲倒。\n却言昔日老云门，参见睦州陈长老。",
        "dynasty": "宋",
        "collection_info": null
    },
    {
        "uuid": "1dedaea7bdffa8f66c7c3ff42a00b9c2",
        "title": "偈二首  其一",
        "author": "释文准",
        "content": "五九四十五，圣人作而万物睹。\n秦时𨍏轹钻头尖，汉祖殿前攀哙怒。",
        "dynasty": "宋",
        "collection_info": null
    },
    {
        "uuid": "3916af0e2dbd4cc86cd67742b51ebc9b",
        "title": "偈二首  其二",
        "author": "释文准",
        "content": "今朝腊月十，夜来天落雪。\n羣峰极目高低白，绿竹青松难辨别。\n必是来年蚕麦熟，张公李公皆忻悦。\n皆忻悦，鼓腹讴歌笑不彻。\n把得云箫缭乱吹，依稀有如杨柳枝。\n又不觉手之舞之，足之蹈之，左之右之。",
        "dynasty": "宋",
        "collection_info": null
    }
]