[
    {
        "title": "大乘讚十首 一",
        "author": "宝志",
        "content": "大道常在目前，虽在目前难覩。\n若欲悟道真体，莫除色声言语。\n言语即是大道，不假断除烦恼。\n烦恼本来空寂，妄情递相缠绕。\n一切如影如响，不知何恶何好。\n有心取相为宝，定知见性不了。\n若欲作业求佛，业是生死大兆。\n生死业常随身，黑闇狱中未晓。\n悟理本来无异，觉后谁晚谁早。\n法界量同太虚，众生智心自小。\n但能不起吾我，湼槃法食常饱。",
        "dynasty": "唐",
        "collection_info": null
    },
    {
        "title": "大乘讚十首 二",
        "author": "宝志",
        "content": "妄身临镜照影，影与妄身不殊。\n但欲去影留身，不知身本同虚。\n身本与影不异，不得一有一无。\n若欲存一舍一，永与真理相踈。\n更若爱圣憎凡，生死海裏沉浮。\n烦恼因心有故，无心烦恼何居？\n不劳分别取相，自然得道须臾。\n梦时梦中造作，觉时觉境都无。\n飜思觉时与梦，颠倒二见不殊。\n改迷取觉求利，何异贩卖商徒？\n动静两亡常寂，自然契合真如。\n若言众生异佛，迢迢与佛常踈。\n佛与众生不二，自然究竟无余。",
        "dynasty": "唐",
        "collection_info": null
    },
    {
        "title": "大乘讚十首 三",
        "author": "宝志",
        "content": "法性本来常寂，荡荡无有边畔。\n安心取舍之閒，被他二境迴换。\n敛容入定坐禅，摄境安心觉观。\n机关木人修道，何时得达彼岸？\n诸法本空无着，境似浮云会散。\n忽悟本性元空，恰似热病得汗。\n无智人前莫说，打你色身星散。",
        "dynasty": "唐",
        "collection_info": null
    },
    {
        "title": "大乘讚十首 四",
        "author": "宝志",
        "content": "报你众生直道，非有即是非无。\n非有非无不二，何须对有论虚？\n有无妄心立号，一破一个不居。\n两名由尔情作，无情即本真如。\n若欲存情觅佛，将网山上罗鱼。\n徒费功夫无益，几许枉用功夫。\n不解即心即佛，真似骑驴觅驴。\n一切不憎不爱，遮个烦恼须除。\n除之则须除身，除身无佛无因。\n无佛无因可得，自然无法无人。",
        "dynasty": "唐",
        "collection_info": null
    },
    {
        "title": "大乘讚十首 五",
        "author": "宝志",
        "content": "大道不由行得，说行权为凡愚。\n得理返观于行，始知枉用功夫。\n未悟圆通大理，要须言行相扶。\n不得执他知解，迴光返本全无。\n有谁解会此说，教君向己推求。\n自见昔时罪过，除却五欲疮疣。\n解脱逍遥自在，随方贱卖风流。\n谁是发心买者，亦得似我无忧。",
        "dynasty": "唐",
        "collection_info": null
    },
    {
        "title": "大乘讚十首 六",
        "author": "宝志",
        "content": "内见外见緫恶，佛道魔道俱错。\n被此二大波旬，便即厌苦求乐。\n生死悟本体空，佛魔何处安着？\n只由妄情分别，前身后身孤薄。\n轮迴六道不停，结业不能除却。\n所以流浪生死，皆由横生经略。\n身本虚无不实，返本是谁斟酌？\n有无我自能为，不劳妄心卜度。\n众生身同太虚，烦恼何处安着？\n但无一切希求，烦恼自然消落。",
        "dynasty": "唐",
        "collection_info": null
    },
    {
        "title": "大乘讚十首 七",
        "author": "宝志",
        "content": "可笑众生蠢蠢，各执一般异见。\n但欲傍鏊求饼，不岇返本观麵。\n麵是正邪之本，由人造作百变。\n所须任意纵横，不假偏耽爱恋。\n无着即是解脱，有求又遭罗罥。\n慈心一切平等，真如菩提自现。\n若怀彼我二心，对面不见佛面。",
        "dynasty": "唐",
        "collection_info": null
    },
    {
        "title": "大乘讚十首 八",
        "author": "宝志",
        "content": "世间几许痴人，将道復欲求道。\n广寻诸义纷纭，自救己身不了。\n专寻他文乱说，自称至理妙好。\n徒劳一生虚过，永劫沈沦生老。\n浊爱缠心不舍，清净智心自恼。\n真如法界丛林，返作荆棘荒草。\n但执黄叶为金，不悟弃金求宝。\n所以失念狂走，强力装持相好。\n口内诵经诵论，心裏寻常枯槁。\n一朝觉本心空，具足真如不少。",
        "dynasty": "唐",
        "collection_info": null
    },
    {
        "title": "大乘讚十首 九",
        "author": "宝志",
        "content": "声闻心心断惑，能断之心是贼。\n贼贼递相除遣，何时了本语默。\n口内诵经千卷，体上问经不识。\n不解佛法圆通，徒劳寻行数黑。\n头陁阿练苦行，希望后身功德。\n希望即是隔圣，大道何由可得？\n譬如梦裏度河，船师度过河北。\n忽觉床上安眠，失却度船轨则。\n船师及彼度人，两个本不相识。\n众生迷倒羇绊，往来三界疲极。\n觉悟生死如梦，一切求心自息。",
        "dynasty": "唐",
        "collection_info": null
    },
    {
        "title": "大乘讚十首 十",
        "author": "宝志",
        "content": "悟解即是菩提，了本无有阶梯。\n堪嘆凡夫躯偻，八十不能跋蹄。\n徒劳一生虚过，不觉日月迁移。\n向上看他师口，恰似失妳孩儿。\n道俗峥嵘聚集，终日听他死语。\n不观己身无常，心行贪如狼虎。\n堪嗟二乘狭劣，要须摧伏六府。\n不食酒肉五辛，邪眼看他饮咀。\n更有邪行猖狂，修气不食盐醋。\n若悟上科至真，不假分别男女。",
        "dynasty": "唐",
        "collection_info": null
    },
    {
        "title": "十二时颂 一",
        "author": "宝志",
        "content": "平旦寅，狂机内有道人身。\n穷苦已经无量劫，不信常擎如意珍。\n若捉物，入迷津，但有纤豪即是尘。\n不住旧时无相貌，外求知识也非真。",
        "dynasty": "唐",
        "collection_info": null
    },
    {
        "title": "十二时颂 二",
        "author": "宝志",
        "content": "日出卯，用处不须生善巧。\n纵使神光照有无，起意便遭魔事挠。\n若施功，终不了，日夜被他人我拗。",
        "dynasty": "唐",
        "collection_info": null
    },
    {
        "title": "十二时颂 三",
        "author": "宝志",
        "content": "食时辰，无明本是释迦身。\n坐卧不知元是道，只么忙忙受苦辛。\n认声色，不觅踈亲，只是他家染污人。\n若拟将心求佛道，问取虚空始出尘。",
        "dynasty": "唐",
        "collection_info": null
    },
    {
        "title": "十二时颂 四",
        "author": "宝志",
        "content": "禺中巳，未了之人教不至。\n假使通达祖师言，莫向心头安了义。\n只守玄，没文字，认着依前还不是。\n暂时自肯不追寻，旷劫不遭魔境使。",
        "dynasty": "唐",
        "collection_info": null
    },
    {
        "title": "十二时颂 五",
        "author": "宝志",
        "content": "日南午，四大身中无价宝。\n阳焰空华不肯抛，作意修行转辛苦。\n不曾迷，莫求悟，任你朝阳几迴暮。\n有相身中无相身，无明路上无生路。",
        "dynasty": "唐",
        "collection_info": null
    },
    {
        "title": "十二时颂 六",
        "author": "宝志",
        "content": "日昳未，心地何曾安了义？\n他家文字没亲踈，莫起功夫求的意。\n任纵横，绝忌讳，长在人间不居止。\n运用不离声色中，历劫何曾暂抛弃？\n（《宗镜录》卷十五引此首，「没」作「有」，「居止」作「居世」，「不离」作「元来」，末句作「凡夫不了争为计」。\n）。",
        "dynasty": "唐",
        "collection_info": null
    },
    {
        "title": "十二时颂 七",
        "author": "宝志",
        "content": "晡时申，学道先须不厌贫。\n有相本来权积聚，无形何用要安真。\n作净洁，却劳神，莫认愚痴作近邻。\n言下不求无处所，暂时唤作出家人。\n（《宗镜录》卷二四引末二句）。",
        "dynasty": "唐",
        "collection_info": null
    },
    {
        "title": "十二时颂 八",
        "author": "宝志",
        "content": "日入酉，虚幻声音终不久。\n禅悦珍羞尚不飱，谁能更饮无明酒。\n没可抛，无物守，荡荡逍遥不曾有。\n纵你多闻达古今，也是痴狂外边走。",
        "dynasty": "唐",
        "collection_info": null
    },
    {
        "title": "十二时颂 九",
        "author": "宝志",
        "content": "黄昏戌，狂子兴功投暗室。\n假使心通无量时，历劫何曾异今日。\n拟商量，却啾唧，转使心头黑如漆。\n画夜舒光照有无，痴人唤作波罗蜜。",
        "dynasty": "唐",
        "collection_info": null
    },
    {
        "title": "十二时颂 十",
        "author": "宝志",
        "content": "人定亥，勇猛精进成懈怠。\n不起纤豪修学心，无相光中常自在。\n超释迦，越祖代，心有微尘还窒阂。\n廓然无事顿清闲，他家自有通人爱。",
        "dynasty": "唐",
        "collection_info": null
    },
    {
        "title": "十二时颂 十一",
        "author": "宝志",
        "content": "夜半子，心住无生即生死。\n生死何曾属有无，用时便用没文字。\n祖师言，外边事，识取起时还不是。\n作意搜求实没踪，生死魔来任相试。\n（《宗镜录》卷二九引末五句，「识取起时」作「取着元来」，「没」作「勿」。\n）。",
        "dynasty": "唐",
        "collection_info": null
    },
    {
        "title": "十二时颂 十二",
        "author": "宝志",
        "content": "鸡鸣丑，一颗圆珠明已久。\n内外推寻觅揔无，境上施为浑大有。\n不见头，又无手，世界坏时终不朽。\n未了之人听一言，只遮如今谁动口。\n。",
        "dynasty": "唐",
        "collection_info": null
    },
    {
        "title": "十四科头 菩提烦恼不二",
        "author": "宝志",
        "content": "众生不解修道，便欲断除烦恼。\n烦恼本来空寂，将道更欲觅道。\n一念之心即是，何须别处寻讨。\n大道晓在目前，迷倒愚人不了。\n佛性天真自然，亦无因缘修造。\n不识三毒虚假，妄执浮沈生老。\n昔时迷日为晚，今日始觉非早。",
        "dynasty": "唐",
        "collection_info": null
    },
    {
        "title": "十四科头 持犯不二",
        "author": "宝志",
        "content": "丈夫运用无碍，不为戒律所制。\n持犯本自无生，愚人被他禁繫。\n智者造作皆空，互闻触途为滞。\n大士肉眼圆通，二科天眼有翳。\n空中妄执有无，不达色心无碍。\n菩萨与俗同居，清净曾无染世。\n愚人贪着湼槃，智者生死实际。\n法性空无言说，缘起略无些子。\n百岁无智小儿，小儿有智百岁。\n（《宗镜录》卷八十引「大士」二句）。",
        "dynasty": "唐",
        "collection_info": null
    },
    {
        "title": "十四科头 佛与众生不二",
        "author": "宝志",
        "content": "众生与佛无殊，大智不异于愚。\n何须向外求宝，身田自有明珠。\n正道邪道不二，了知凡圣同途。\n迷悟本无差别，湼槃生死一如。\n究竟攀缘空寂，惟求意想清虚。\n无有一法可得，翛然自入无余。",
        "dynasty": "唐",
        "collection_info": null
    },
    {
        "title": "十四科头 事理不二",
        "author": "宝志",
        "content": "心王自在翛然，法性本无十缠。\n一切无非佛事，何须摄念坐禅。\n妄想本来空寂，不用断除攀缘。\n智者无心口得，自然无争无喧。\n不识无为大道，何时得证幽玄。\n佛与众生一种，众生即是世尊。\n凡夫妄生分别，无中执有迷奔。",
        "dynasty": "唐",
        "collection_info": null
    },
    {
        "title": "十四科头 静乱不二",
        "author": "宝志",
        "content": "声闻厌喧求静，犹如弃麵求饼。\n饼即从来是麵，造作随人百变。\n烦恼即是菩提，无心即是无境。\n生死不异湼槃，贪嗔如焰如影。\n智者无心求佛，愚人执邪执正。\n徒劳空过一生，不见如来妙顶。\n了达淫慾性空。\n镬汤鑪炭自冷。",
        "dynasty": "唐",
        "collection_info": null
    },
    {
        "title": "十四科头 善恶不二",
        "author": "宝志",
        "content": "我自身心快乐，翛然无善无恶。\n法身自在无方，触目无非正觉。\n六尘本来空寂，凡夫妄生执着。\n湼槃生死太平，四海阿谁厚薄？\n无为大道自然，不用将心画度。\n故菩萨散诞灵通，所作常含妙觉。\n声闻执法坐禅，如蚕吐丝自缚。\n法性本来圆明，病愈何须执药。\n了知诸法平等，翛然清虚快乐。",
        "dynasty": "唐",
        "collection_info": null
    },
    {
        "title": "十四科头 色空不二",
        "author": "宝志",
        "content": "法性本无青黄，众生谩造六神。\n吾我说他止观，自意扰扰颠狂。\n不识圆通妙理，何时得会真常？\n自疾不能治疗，却教他人药方。\n外看将为是善。\n心内犹若豺狼。\n愚人畏其地狱，智者不异天堂。\n对境心常不起，举足皆是道场。\n佛与众生不二，众生自作分张。\n若欲除却三毒，迢迢不离灾殃。\n智者知心是佛，愚人乐往西方。",
        "dynasty": "唐",
        "collection_info": null
    },
    {
        "title": "十四科头 生死不二",
        "author": "宝志",
        "content": "世间诸法如幻，生死犹若雷电。\n法身自在圆通，出人山河无间。\n颠倒妄想本空，般若无迷无乱。\n三毒本自解脱，何须摄念禅观。\n只为愚人不了，从地戒律决断。\n不识寂灭真如，何时得登彼岸？\n智者无恶可断，运用随心合散。\n法性本来空寂，不为生死所绊。\n若欲断除烦恼，此是无明痴汉。\n烦恼即是菩提，何用别求禅观？\n实际无佛无魔，心体无形无段。",
        "dynasty": "唐",
        "collection_info": null
    },
    {
        "title": "十四科头 断除不二",
        "author": "宝志",
        "content": "丈夫运用堂堂，逍遥自在无妨。\n一切不能为害，坚固犹若金刚。\n不着二边中道，翛然非断非常。\n五欲贪嗔是佛，地狱不异天堂。\n愚人妄生分别，流浪生死猖狂。\n智者达色无碍，声闻无不恛惶。\n法性本无瑕翳，众生妄执青黄。\n如来引接迷愚，或说地狱天堂。\n弥勒身中自有，何须别处思量。\n弃却真如佛像，此人即是颠狂。\n声闻心中不了，唯只趁逐言章。\n言章本非真道，转加斗争刚强。\n心裏蚖蛇蝮蝎，螫着便即遭伤。\n不解文中取义，何时得会真常？\n死入无间地狱，神识枉受灾殃。",
        "dynasty": "唐",
        "collection_info": null
    },
    {
        "title": "十四科头 真俗不二",
        "author": "宝志",
        "content": "法师说法极好，心中不离烦恼。\n口谈文字化他，转更增他生老。\n真妄本来不二，凡夫弃妄觅道。\n四众云集听讲，高座论义浩浩。\n南座北座相争，四众为言为好。\n虽然口谈甘露，心裏寻常燥。\n自己元无一钱，日夜数他珍宝。\n恰似无智愚人，弃却真金担草。",
        "dynasty": "唐",
        "collection_info": null
    },
    {
        "title": "十四科头 解缚不二",
        "author": "宝志",
        "content": "律师持律自缚，自缚亦能缚他。\n外作威仪恬静，心内恰似洪波。\n不驾生死船筏，如何度得爱河？\n不解真宗正理，邪见言辞繁多。\n有二比丘犯律，便却往问优波。\n优波依律说罪，转增比丘网罗。\n方丈室中居士，维摩便即来呵。\n优波默然无对，净名说法无过。\n而彼戒性如空，不在内外娑婆。\n劝除生灭不肯，忽悟还同释迦。",
        "dynasty": "唐",
        "collection_info": null
    },
    {
        "title": "十四科头 境照不二",
        "author": "宝志",
        "content": "禅师体离无明，烦恼从何处生？\n地狱天堂一相，湼槃生死空名。\n齐无贪嗔可断，亦无佛道可成。\n众生与佛平等，自然圣智惺惺。\n不为六尘所染，句句独契无生。\n正觉一念玄解，三世坦然皆平。\n非法非律自制，翛然真入圆成。\n絶此四句百非，如空无作无依。",
        "dynasty": "唐",
        "collection_info": null
    },
    {
        "title": "十四科头 运用无碍",
        "author": "宝志",
        "content": "我今滔滔自在，不羡公王卿宰。\n四时犹若金刚，昔乐今常不改。\n法宝喻于须弥，智慧广于澎湃。\n不为八风所牵，亦无精进懈怠。\n任性浮沈若颠，散诞踪横自在。\n遮莫刀劒临头，我自安然不采。",
        "dynasty": "唐",
        "collection_info": null
    },
    {
        "title": "十四科头 迷悟不二",
        "author": "宝志",
        "content": "迷时以空为色，悟即以色为空。\n迷悟本无差别，色空究竟还同。\n愚人唤南作北，智者达无西东。\n欲觅如来妙理，常在一念之中。\n阳焰本非其水，渴鹿狂趁忩忩。\n自身虚假不实，将空更欲觅空。\n世人迷倒至甚，如犬吠雷叿叿。\n（以上皆见《景德传灯录》卷二九）。",
        "dynasty": "唐",
        "collection_info": null
    },
    {
        "title": "偈",
        "author": "宝志",
        "content": "顿悟心源开宝藏，隐显灵踪现真相。\n独行独坐常巍巍，百亿化身无数量。\n纵令畐塞满虚空，看时不见微尘相。\n可笑物空无比况，口吐明珠光晃晃。\n寻常见说不思议，一语标宗言下当。\n（《宗镜录》卷九八）。",
        "dynasty": "唐",
        "collection_info": null
    },
    {
        "title": "预言 一",
        "author": "宝志",
        "content": "五马从南来，燕赵起三灾。\n□□勤修善，得见化城开。\n兔子乱三州，万恶自然收。\n东弱西强阿谁愁，欲得世燕南头。\n武安川裏白鷄鸣，百姓辽乱心不宁。\n四月八日起鬼兵，冀州城东起长城。\n尔来君士面奄青，五月十日灭你名。\n冀州城头君子游，折尾苟子乱中州，欲得避世黄河头。\n今年天下是乱世，但勤修善自防身。\n得安乐，无忧愁，不肯看经心罗错。\n天下辽乱真可留，若得尽门斩贼头。",
        "dynasty": "唐",
        "collection_info": null
    },
    {
        "title": "预言 二",
        "author": "宝志",
        "content": "四月八日游，斗鷄台上樗蒲卢。\n正见笑，兵不输，阻雉正见唤兵人人死室粟麦无□□犊合河北脱却角白血五之间辽乱推搭，圣人之间天运迎。\n（此篇首有「宝公曰」三字。\n中间一段难以点断）。",
        "dynasty": "唐",
        "collection_info": null
    },
    {
        "title": "预言 三",
        "author": "宝志",
        "content": "秃人今日已定，不须卜于长安。\n天坐住汝男津，百官大会千斤肫。",
        "dynasty": "唐",
        "collection_info": null
    },
    {
        "title": "预言 四",
        "author": "宝志",
        "content": "一斗谷夜饷，一疋绢二丈，丁车大牛西南上。\n若不信吾语，看先乌东飞，雉北走，空虚匡上见猪狗。\n□□□□□□□，日无光，月无影，星辰辽乱入（下缺）。\n（以上皆见《沙州文录》，原题《宝公预言》，据上虞罗氏藏敦煌残卷。\n）（按：宝志诗，《先秦汉魏晋南北朝诗·梁诗》卷三仅据《南史》、《隋书》收谶诗四则，漏收二则，即《洛阳伽蓝记》所载：「大竹箭，不需羽。\n东箱屋，急手作。\n」《南史》卷六三《王神念传》载其天临中谶：「太岁龙，将无理。\n萧经霜，草应死。\n余人散，十八子。\n」本书前录诸诗偈谶言，是否出于唐前，无从确定。\n如其《十二时》，《洛阳伽蓝记》称宝公「造《十二辰歌》」，但其真僞，今人颇有争论，多倾向于非六朝时之作。\n〖详参王重民《敦煌遗书论文集》附录〗但前录诸作，即出依託，至迟亦应为五代以前的作品，故录收于此。\n另《太平广记》卷一六三引《刘宾客嘉话录》引「两角女子」谶一则，《全唐诗》卷八七五已收，不重录。\n）。",
        "dynasty": "唐",
        "collection_info": null
    }
]