[
    {
        "uuid": "8f5ea9b37f1156b52174f480ff251d3d",
        "title": "栖禅寺",
        "author": "崔放之",
        "content": "自从白马驮经始，宝地绀园知有几。\n今见逍遥岩洞深，啼猿坞接栖禅寺。\n嵯峨楼阁东西桥，掬水闻香景趣饶。\n讲经云外天花落，卓锡林边暑气消。\n尘埃不到松关口，僧老渐随松影瘦。\n谁知好事眼能青，借与诗人信宿逗。\n山高地僻月空圆，晨钟暮鼓惊龙眠。\n看来懒把无生学，长笑一声归钓船。",
        "dynasty": "宋",
        "collection_info": null
    }
]