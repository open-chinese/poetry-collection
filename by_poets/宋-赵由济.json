[
    {
        "title": "谱乐歌",
        "author": "赵由济",
        "content": "悠悠我祖，始于轩辕。\n既历高阳，秩秩大猷。\n爰自伯益，舜赐皂斿。\n中衍仕商，造父御周。\n征彼徐方，营营有功。\n邑于赵城，大河之东。\n建仕晋国，耿光其封。\n成宣谕日，畏夏爱冬。\n岸贾作难，婴臼立孤。\n襄子始大，常山得符。\n于赫烈侯，懋建丕图。\n肃侯武灵，兆配有虞。\n西汉子都，生长河间。\n暨于唐末，今族居燕。\n卜迁大梁，世系绵绵。\n厚德丰功，宜永其传。\n中罹多难，西历江沱。\n眷焉吾族，丰水居多。\n百川有源，众条有柯。\n庸修家牒，克俾无讹。\n顾及伯仲，忧患更多。\n瞻叹古烈，自怜其生。\n厥生岂偶，三辰垂精。\n德业未进，敢不战兢。\n我心伊何，当念于初。\n感彼霜露，怆然踌躇。\n奉先如在，宗戚相依。\n椿台萱草，高堂可娱。\n惟忠惟孝，立身有本。\n嗟尔后进，朂哉自勉。\n万有能销，期道无泯。\n温恭朝夕，云胡不谨。\n显亲扬名，俾昌俾炽。\n善保家声，期于不替。\n尚念前人，留心谱系。\n受天之庆，爰及苗裔。",
        "dynasty": "宋",
        "collection_info": null
    }
]