[
    {
        "title": "奉和小园独坐偶赋所怀",
        "author": "李至",
        "content": "歌舞林亭不外求，朝迴多着道衣游。\n蔷薇点缀勾栏好，薜荔攀缘怪石幽。\n泥浸落花红片湿，鸟啼深树绿阴稠。\n春风去便还经岁，莫负芳菲醉即休。",
        "dynasty": "宋",
        "collection_info": null
    },
    {
        "title": "至启伏蒙仆射相公以小子近司靶阁罕扣芜音忽征庸陋之词盖示记怜之旨特贻篇什俯耀行藏捧翫无猒感戴交切谨依高韵奉和聊抒下情",
        "author": "李至",
        "content": "什句无骚雅口难开，岂称明公唱和才。\n多病正怜拈笔懒，相思还喜送诗来。\n读临危坐抛青史，吟遶幽庭蹑绿苔。\n欲琢一联聊报谢，志疏词拙自先咍。",
        "dynasty": "宋",
        "collection_info": null
    },
    {
        "title": "至启伏以摇落九秋正怜残菊凄清四韵忽及弊庐仆射相公閒世宏才九流奥主动则代天而理启迪谟猷静则味道之腴吟咏情性当休干之多暇征骚楚以自娱因临菊酒之觞猥念芸香之客顾惟蒙鄙曷称奬私苟惭属和之非宁表感知之甚辄资一笑用写寸心",
        "author": "李至",
        "content": "晓趋蓬阁暮还家，坐览图书见海涯。\n钓有旧溪犹懒说，诗无新律岂堪夸。\n凉风吹叶沿阶厚，积雨生苔逐径斜。\n知宴龙山无暇去，寂寥空遶满篱花。",
        "dynasty": "宋",
        "collection_info": null
    },
    {
        "title": "奉和独赏牡丹",
        "author": "李至",
        "content": "遶台依榭一丛丛，紫映黄苞白映红。\n烂漫只因前夜雨，馨香无奈此时风。\n暖融春色交相妬，繁晒晴阳艷欲烘。\n应恨官高少同赏，罇前不得召邻翁。",
        "dynasty": "宋",
        "collection_info": null
    },
    {
        "title": "残春有感  其一",
        "author": "李至",
        "content": "阴阴垂柳转黄鹂，肠断残春欲去时。\n白雪乱堆飞絮地，红鬚半在落花枝。\n园林向晚深藏郭，野水新晴入池。\n最是牡丹堪痛惜，风吹雨打渐离枝。",
        "dynasty": "宋",
        "collection_info": null
    },
    {
        "title": "残春有感  其二",
        "author": "李至",
        "content": "年年九十日春风，风雨多端復在中。\n一盏更还辜我绿，乱花知是为谁细。\n树头啼鸟疑相劝，窗下吟生似不通。\n可惜芳晨莫虚过，眼前便作白头翁。",
        "dynasty": "宋",
        "collection_info": null
    },
    {
        "title": "喜雨",
        "author": "李至",
        "content": "沈烟漠漠晦平皋，尽日空蒙阻出遨。\n窗打纸声闻红点，槛飘花影见凝膏。\n依稀恨曲添鸣溜，怅望啼粧在小桃。\n何假锦障泥看麦，门前芳草绿于袍。",
        "dynasty": "宋",
        "collection_info": null
    },
    {
        "title": "至启至比婴风热殆过浃旬近方稍康未果上谒辄呈短什聊抒下情",
        "author": "李至",
        "content": "渐老筋骸百事慵，退朝无復接鹓鸿。\n数枝筠粉幽窗外，一炷檀烟静室中。\n冷滴梦魂桐叶雨，香吹篱落菊花风。\n自惭不及车夫子，时向东山谒谢公。",
        "dynasty": "宋",
        "collection_info": null
    },
    {
        "title": "寄献仆射相公",
        "author": "李至",
        "content": "病无憀頼负重阳，虚过东篱烂漫黄。\n把酒不成陶令醉，脱巾空羡孟嘉狂。\n鸿声历历高横汉，云影离离薄护霜。\n珍重风流贤相国，此时闲卧奏清商。",
        "dynasty": "宋",
        "collection_info": null
    },
    {
        "title": "至伏以时雪普霑天颜兑悦特就图书之府广延儒墨之流颁内库之醇醪给大官之珍膳空惭醉饱莫报休明仆射相公与我义高缘情才大遽枉风骚之作过为庸鄙之荣辄扣凡音仰依来韵敢冀聊窥之幸止为笑之资",
        "author": "李至",
        "content": "尽日霏霏洒禁闱，蓬山高会各增辉。\n数行御札鸾凰舞，一幅天歌锦绣飞。\n席上共惊飘粉絮，笔头争看落珠玑。\n兰台老监虽多病，为感君恩亦醉归。",
        "dynasty": "宋",
        "collection_info": null
    },
    {
        "title": "早春寄献仆射相公",
        "author": "李至",
        "content": "城中尘坌林亭远，知得春风何日来。\n城外地宽松石好，乞闻春色过年迴。\n竹枝宜静应分洗，果树嫌繁更擘栽。\n借问曹樽残几许，且须留取待花开。",
        "dynasty": "宋",
        "collection_info": null
    },
    {
        "title": "仆射相公以鹤算渐高鸿恩未答形于章句冠彼诗流蒙见寄之荣感爱忘之甚诚知寡和岂敢无言亦以鄙怀伸于拙笔庶垂一览聊用发咍",
        "author": "李至",
        "content": "久病心情只自宽，茫茫世事有多般。\n一窗青史真堪爱，满马红尘未必懽。\n觅句静拈鸡距笔，纳凉闲戴鹿胎冠。\n唯惭报主无丝髮，欲话归山启口难。",
        "dynasty": "宋",
        "collection_info": null
    },
    {
        "title": "伏奉佳句猥寄鄙夫辄写丹诚仰依高韵",
        "author": "李至",
        "content": "独惭师长念遗簪，长感知心在寸心。\n要路未离扶遣进，闲曹因病放教吟。\n风鹏虽远丹霄势，月兔犹依绿桂阴。\n从此期公惜高鉴，休将白雪换巴音。",
        "dynasty": "宋",
        "collection_info": null
    },
    {
        "title": "至启伏蒙仆射相公独垂青眼忽枉朱轮仍贻郢客之咏歌过为无盐之刻画有何才取都是爱忘若惭拙思之如抽岂表善言之必应辄次来韵却献一章",
        "author": "李至",
        "content": "蓬丘官况復何如，养拙资吟久病余。\n印簏罕开无案牍，閤门常锁有图书。\n山中旧隠闲多忆，世上浮生老更疏。\n何幸明公偏顾我，马蹄出便到贫居。",
        "dynasty": "宋",
        "collection_info": null
    },
    {
        "title": "再献一章聊歌盛美亦次前韵庶达下情盖采羣情非独谀说",
        "author": "李至",
        "content": "搢绅公论比何如，万物熙熙燮理余。\n罢相暂游端揆地，退朝闲读圣人书。\n荀公道在馨香远，谢传情高世俗疏。\n闻说吹尘还入梦，东山争得久安居。",
        "dynasty": "宋",
        "collection_info": null
    },
    {
        "title": "春色渐浓物华相恼又依前韵更得恶诗既导鄙怀且嘲芳景自犹窃哂何况明公敢望台慈勿尤尘渎为幸  其一",
        "author": "李至",
        "content": "感恩言发即涟如，鹤已乘轩十载余。\n抱病尚通金阙籍，避荣犹掌玉皇书。\n目难看字垂垂暗，髮不胜簪渐渐疏。\n安得安边一长策，少酬明主定狼居。",
        "dynasty": "宋",
        "collection_info": null
    },
    {
        "title": "春色渐浓物华相恼又依前韵更得恶诗既导鄙怀且嘲芳景自犹窃哂何况明公敢望台慈勿尤尘渎为幸  其二",
        "author": "李至",
        "content": "春色融怡画不如，落花狼籍晓风余。\n流鶑为尔难忘酒，迟日教侬又废书。\n芳草芊芊行欲徧，垂杨袅袅折来疏。\n到头别卜连园地，悔学齐婴近市居。",
        "dynasty": "宋",
        "collection_info": null
    },
    {
        "title": "再献五章奉资一笑  其一",
        "author": "李至",
        "content": "福德才名尽不如，三朝荣贵四旬余。\n花前尚饮连觥酒，灯下犹看细字书。\n黄閤暂抛金印重，青铜闲照雪髯疏。\n苍生共指中台位，除是明公更合居。",
        "dynasty": "宋",
        "collection_info": null
    },
    {
        "title": "再献五章奉资一笑  其二",
        "author": "李至",
        "content": "劳公相比作相如，才即无余幸有余。\n但愿徧观蓬阁史，何曾归着茂陵书。\n已惭谕蜀词章劣，仍恨游梁价望疏。\n惟爱一琴犹颇似，卓文君又耻同居。",
        "dynasty": "宋",
        "collection_info": null
    },
    {
        "title": "再献五章奉资一笑  其三",
        "author": "李至",
        "content": "逢春春半合何如，火急谋懽二月余。\n且向花间行载酒，谁能窗下卧看书。\n追攀每恨朱门远，鄙恡仍怜玉柄疏。\n他日相寻预相报，芳时多不在蓬居。",
        "dynasty": "宋",
        "collection_info": null
    },
    {
        "title": "再献五章奉资一笑  其四",
        "author": "李至",
        "content": "而今秘阁古难如，何啻梁元十万余。\n无本尽从三馆借，有籤重遣八分书。\n芸香欲辟鱼心蠹，汗简犹嫌吏手疏。\n号作蓬山应不错，祇缘清浄似仙居。",
        "dynasty": "宋",
        "collection_info": null
    },
    {
        "title": "再献五章奉资一笑  其五",
        "author": "李至",
        "content": "小院荒凉亦自如，纔盈五亩又无余。\n槛中修竹依时种，壁上斜行信手书。\n雨打杏花将烂漫，风吹杨柳渐扶疏。\n诚知浊酒非公饮，频为芳辰过陋居。",
        "dynasty": "宋",
        "collection_info": null
    },
    {
        "title": "昨日奉谒还家马上偶成长句亦次前韵用述鄙怀",
        "author": "李至",
        "content": "澄波桥远马班如，往復依稀十里余。\n春色遶园千树柳，清风吹面一堂书。\n已降诗迸骊珠逸，更羡谈挥麈尾疏。\n定许贫家卜邻否，欲收残俸便寻居。",
        "dynasty": "宋",
        "collection_info": null
    },
    {
        "title": "小子祇自夜来风气又作肿连颐颔热发心脾无以豁其烦襟徒自乐于酣咏旋书在纸不觉成篇又获五章皆依前韵达诚而已何足为诗而惜经苦心忍作弃物入门遽绝既缘知己之获伸束手终降尚以疲兵而再战三思无取一笑有余昔汉室大将军有长揖之客今我朝大丞相有属和之生皆一时之美也不亦可乎  其一",
        "author": "李至",
        "content": "四海而今幸晏如，近经周汉乱亡余。\n广抄青史藏新阁，多着黄金访旧书。\n岁月渐惊容鬓改，膏粱仍恨齿牙疏。\n待公朝暮重调鼎，乞取蓬丘到老居。",
        "dynasty": "宋",
        "collection_info": null
    },
    {
        "title": "小子祇自夜来风气又作肿连颐颔热发心脾无以豁其烦襟徒自乐于酣咏旋书在纸不觉成篇又获五章皆依前韵达诚而已何足为诗而惜经苦心忍作弃物入门遽绝既缘知己之获伸束手终降尚以疲兵而再战三思无取一笑有余昔汉室大将军有长揖之客今我朝大丞相有属和之生皆一时之美也不亦可乎  其二",
        "author": "李至",
        "content": "自怜何幸少人如，不幸如人亦有余。\n贱日身安长欠学，荣时眼病却多书。\n含毫终是冥搜拙，展卷仍惭博览疏。\n最抱平生一般恨，累茵独享若为居。",
        "dynasty": "宋",
        "collection_info": null
    },
    {
        "title": "小子祇自夜来风气又作肿连颐颔热发心脾无以豁其烦襟徒自乐于酣咏旋书在纸不觉成篇又获五章皆依前韵达诚而已何足为诗而惜经苦心忍作弃物入门遽绝既缘知己之获伸束手终降尚以疲兵而再战三思无取一笑有余昔汉室大将军有长揖之客今我朝大丞相有属和之生皆一时之美也不亦可乎  其三",
        "author": "李至",
        "content": "夏口曾游意豁如，看山寻水二年余。\n头陀碑字残须补，崔颢诗牌暗又书。\n鹦鹉洲中芳草徧，鹭鸾亭畔野烟疏。\n可怜陶侃当时柳，犹有孙枝遶旧居。",
        "dynasty": "宋",
        "collection_info": null
    },
    {
        "title": "小子祇自夜来风气又作肿连颐颔热发心脾无以豁其烦襟徒自乐于酣咏旋书在纸不觉成篇又获五章皆依前韵达诚而已何足为诗而惜经苦心忍作弃物入门遽绝既缘知己之获伸束手终降尚以疲兵而再战三思无取一笑有余昔汉室大将军有长揖之客今我朝大丞相有属和之生皆一时之美也不亦可乎  其四",
        "author": "李至",
        "content": "此心未足便何如，官职于君不啻余。\n辇下十年前进士，省中四品次尚书。\n曾陪国相裨时少，亦掌王言属思疏。\n终乞分司洛阳去，就泉依竹水南居。",
        "dynasty": "宋",
        "collection_info": null
    },
    {
        "title": "小子祇自夜来风气又作肿连颐颔热发心脾无以豁其烦襟徒自乐于酣咏旋书在纸不觉成篇又获五章皆依前韵达诚而已何足为诗而惜经苦心忍作弃物入门遽绝既缘知己之获伸束手终降尚以疲兵而再战三思无取一笑有余昔汉室大将军有长揖之客今我朝大丞相有属和之生皆一时之美也不亦可乎  其五",
        "author": "李至",
        "content": "忽厌菱花太皎如，黳髯新白十茎余。\n主恩空在丹心感，动籍终无一字书。\n出塞鼓旗犹转战，近胡桑柘颇稀疏。\n何因别奋陈汤策，北逐天骄瀚海居。",
        "dynasty": "宋",
        "collection_info": null
    },
    {
        "title": "昨晚又捧五章尽含六义意转新而韵皆紧才益赡而调弥高始知元白之前贤虚擅车斜之美誉夜来遶徧林树搜穷肺肝虽巧拙以不侔亦讴吟而自得又依前韵各罄乃怀所贵夫伏老之身心亦冈避不量力之讥诮自兹解甲且议休兵向非起予何以为乐大雅君子无或见咍 一",
        "author": "李至",
        "content": "无营无欲自如如，寂静空斋昼寝余。\n渴饮三杯市沽酒，闲看一卷道家书。\n奔趋势利心元薄，接奉交朋老渐疏。\n终指嵩峰待归去，白云深处卜岩居。",
        "dynasty": "宋",
        "collection_info": null
    },
    {
        "title": "昨晚又捧五章尽含六义意转新而韵皆紧才益赡而调弥高始知元白之前贤虚擅车斜之美誉夜来遶徧林树搜穷肺肝虽巧拙以不侔亦讴吟而自得又依前韵各罄乃怀所贵夫伏老之身心亦冈避不量力之讥诮自兹解甲且议休兵向非起予何以为乐大雅君子无或见咍 二",
        "author": "李至",
        "content": "吾宗伟量固难如，万顷澄波更有余。\n吟徧人寰四时景，读穷仙馆百王书。\n青山绿水牵情切，要路权门着意疏。\n只恐爱闲闲未得，华居须作相君居。",
        "dynasty": "宋",
        "collection_info": null
    },
    {
        "title": "昨晚又捧五章尽含六义意转新而韵皆紧才益赡而调弥高始知元白之前贤虚擅车斜之美誉夜来遶徧林树搜穷肺肝虽巧拙以不侔亦讴吟而自得又依前韵各罄乃怀所贵夫伏老之身心亦冈避不量力之讥诮自兹解甲且议休兵向非起予何以为乐大雅君子无或见咍 三",
        "author": "李至",
        "content": "甲第新修尽不如，徧栽花卉地无余。\n囊中耻贮千金宝，架上惟藏四部书。\n一炷白檀烟细细，百竿修竹影疏疏。\n终须副却苍生望，别筑沙堤到盛居。",
        "dynasty": "宋",
        "collection_info": null
    },
    {
        "title": "昨晚又捧五章尽含六义意转新而韵皆紧才益赡而调弥高始知元白之前贤虚擅车斜之美誉夜来遶徧林树搜穷肺肝虽巧拙以不侔亦讴吟而自得又依前韵各罄乃怀所贵夫伏老之身心亦冈避不量力之讥诮自兹解甲且议休兵向非起予何以为乐大雅君子无或见咍 四",
        "author": "李至",
        "content": "老去襟怀强坦如，故园迢递战争余。\n休思已往曾经事，但访从来未见书。\n止水寸心常淡静，乱蓬双鬓任萧疏。\n会当悬却车舆后，少室山前别卜居。",
        "dynasty": "宋",
        "collection_info": null
    },
    {
        "title": "昨晚又捧五章尽含六义意转新而韵皆紧才益赡而调弥高始知元白之前贤虚擅车斜之美誉夜来遶徧林树搜穷肺肝虽巧拙以不侔亦讴吟而自得又依前韵各罄乃怀所贵夫伏老之身心亦冈避不量力之讥诮自兹解甲且议休兵向非起予何以为乐大雅君子无或见咍 五",
        "author": "李至",
        "content": "自念平生谁得如，一家衣食喜盈余。\n新开北户都缘竹，特构南堂只为书。\n已叹病来懽笑减，那堪老去往还疏。\n谢他蓬岛神仙客，时下三清访陋居。",
        "dynasty": "宋",
        "collection_info": null
    },
    {
        "title": "尚欠四章别成十首强抽拙思更续残篇篇既一而意重气已衰而词困愿容衔璧自此投戈仰渎台慈不胜惭惧  其一",
        "author": "李至",
        "content": "潘园谢墅想难如，永日风暄宿雨余。\n啼鸟有情疑劝。",
        "dynasty": "宋",
        "collection_info": null
    },
    {
        "title": "尚欠四章别成十首强抽拙思更续残篇篇既一而意重气已衰而词困愿容衔璧自此投戈仰渎台慈不胜惭惧  其二",
        "author": "李至",
        "content": "喜见春。",
        "dynasty": "宋",
        "collection_info": null
    },
    {
        "title": "尚欠四章别成十首强抽拙思更续残篇篇既一而意重气已衰而词困愿容衔璧自此投戈仰渎台慈不胜惭惧  其三",
        "author": "李至",
        "content": "池馆渐佳天渐暖，一游应许奉平津。",
        "dynasty": "宋",
        "collection_info": null
    },
    {
        "title": "奉和对雨闲吟之什",
        "author": "李至",
        "content": "南风吹雨骤还收，五月帘栊却似秋。\n陌上莫嫌行未得，田中应待足方休。\n人垂折角衝寒点，马浸障泥过漫流。\n遥羡文昌新右相，醉吟时伏一金瓯。",
        "dynasty": "宋",
        "collection_info": null
    },
    {
        "title": "仆射相公以望重位高识分知足因书台抱遽成雅章清苦振琼烂如裁锦猥蒙宠示实动荣观辄述鄙怀仰依高韵",
        "author": "李至",
        "content": "霜毛种种已难簪，圣代归田又未甘。\n今日忝尘何啻足，昔年贫贱尽曾谙。\n图书府裏闲堪爱，骚雅门中乐自躭。\n唯恨病来春枉过，花前辜负旧醺酣。",
        "dynasty": "宋",
        "collection_info": null
    },
    {
        "title": "至启三伏之中若热尤甚连假之内度日且长忽辱佳篇若谐高会虽勉为赓载而未尽所怀辄更放于击辕庶重陈于摇旆亦既燕居之际聊为大噱之资",
        "author": "李至",
        "content": "夷门山北是朱门，长有丹心感旧恩。\n魏勃更乖持故箒，曹参犹忆旧芳樽。\n梧桐影裏蝉声急，菡萏香中雨气昏。\n应得新诗又盈笥，使来多说在西园。",
        "dynasty": "宋",
        "collection_info": null
    },
    {
        "title": "至性灵迂僻学术空虚幸逢好古之君获在藏书之府惟无功而禄重招髦彦之讥而多病所萦实喜优闲之任居常事简得以狂吟因成恶诗十章以蓬阁多余暇冠其篇而为之目亦乐天何处难忘酒之类也尘黩英鉴幸赐一览下情不任兢灼之至  其一",
        "author": "李至",
        "content": "蓬阁多余暇，年来又一年。\n所临虽少事，非据亦坊贤。\n品藻殊无取，文章粗有缘。\n圣君应念此，不使掌东铨。",
        "dynasty": "宋",
        "collection_info": null
    },
    {
        "title": "至性灵迂僻学术空虚幸逢好古之君获在藏书之府惟无功而禄重招髦彦之讥而多病所萦实喜优闲之任居常事简得以狂吟因成恶诗十章以蓬阁多余暇冠其篇而为之目亦乐天何处难忘酒之类也尘黩英鉴幸赐一览下情不任兢灼之至  其二",
        "author": "李至",
        "content": "蓬阁多余暇，情孤与世违。\n老嫌知道晚，闲觉近名非。\n祸福随操履，穷通在隠微。\n所亲应笑我，终日掩柴扉。",
        "dynasty": "宋",
        "collection_info": null
    },
    {
        "title": "至性灵迂僻学术空虚幸逢好古之君获在藏书之府惟无功而禄重招髦彦之讥而多病所萦实喜优闲之任居常事简得以狂吟因成恶诗十章以蓬阁多余暇冠其篇而为之目亦乐天何处难忘酒之类也尘黩英鉴幸赐一览下情不任兢灼之至  其三",
        "author": "李至",
        "content": "蓬阁多余暇，君恩岂易酬。\n病犹丰禄赐，闲胜在林丘。\n风月僧留宿，松筠鹤共游。\n素餐终不稳，却拟访渔舟。",
        "dynasty": "宋",
        "collection_info": null
    },
    {
        "title": "至性灵迂僻学术空虚幸逢好古之君获在藏书之府惟无功而禄重招髦彦之讥而多病所萦实喜优闲之任居常事简得以狂吟因成恶诗十章以蓬阁多余暇冠其篇而为之目亦乐天何处难忘酒之类也尘黩英鉴幸赐一览下情不任兢灼之至  其四",
        "author": "李至",
        "content": "蓬阁多余暇，优游味可知。\n宴酣阶拥雪，坐久砚生澌。\n遇话闻新事，因闲检旧诗。\n已成疏懒性，亲友莫相嗤。",
        "dynasty": "宋",
        "collection_info": null
    },
    {
        "title": "至性灵迂僻学术空虚幸逢好古之君获在藏书之府惟无功而禄重招髦彦之讥而多病所萦实喜优闲之任居常事简得以狂吟因成恶诗十章以蓬阁多余暇冠其篇而为之目亦乐天何处难忘酒之类也尘黩英鉴幸赐一览下情不任兢灼之至  其五",
        "author": "李至",
        "content": "蓬阁多余暇，扪心或暗思。\n学应无足日，髮自有衰时。\n庶事曾经目，浮荣病切肌。\n何当卧云岭，方寸贮希夷。",
        "dynasty": "宋",
        "collection_info": null
    },
    {
        "title": "至性灵迂僻学术空虚幸逢好古之君获在藏书之府惟无功而禄重招髦彦之讥而多病所萦实喜优闲之任居常事简得以狂吟因成恶诗十章以蓬阁多余暇冠其篇而为之目亦乐天何处难忘酒之类也尘黩英鉴幸赐一览下情不任兢灼之至  其六",
        "author": "李至",
        "content": "蓬阁多余暇，羣编得纵观。\n书精新篆籀，画古旧衣冠。\n故事南朝远，胡风北史寒。\n不披三两卷，永日度应难。",
        "dynasty": "宋",
        "collection_info": null
    },
    {
        "title": "至性灵迂僻学术空虚幸逢好古之君获在藏书之府惟无功而禄重招髦彦之讥而多病所萦实喜优闲之任居常事简得以狂吟因成恶诗十章以蓬阁多余暇冠其篇而为之目亦乐天何处难忘酒之类也尘黩英鉴幸赐一览下情不任兢灼之至  其七",
        "author": "李至",
        "content": "蓬阁多余暇，簪缨不我拘。\n杖游僧舍数，马过相门疏。\n竹简藏蝌蚪，芸香避蠹鱼。\n已将成四部，犹乞补残书。",
        "dynasty": "宋",
        "collection_info": null
    },
    {
        "title": "至性灵迂僻学术空虚幸逢好古之君获在藏书之府惟无功而禄重招髦彦之讥而多病所萦实喜优闲之任居常事简得以狂吟因成恶诗十章以蓬阁多余暇冠其篇而为之目亦乐天何处难忘酒之类也尘黩英鉴幸赐一览下情不任兢灼之至  其八",
        "author": "李至",
        "content": "蓬阁多余暇，天寒懒出门。\n宴眠书幌静，夜话地炉温。\n瓯触烹茶鼎，瓢浮着酒盆。\n翻同未应举，嵩洛住山村。",
        "dynasty": "宋",
        "collection_info": null
    },
    {
        "title": "至性灵迂僻学术空虚幸逢好古之君获在藏书之府惟无功而禄重招髦彦之讥而多病所萦实喜优闲之任居常事简得以狂吟因成恶诗十章以蓬阁多余暇冠其篇而为之目亦乐天何处难忘酒之类也尘黩英鉴幸赐一览下情不任兢灼之至  其九",
        "author": "李至",
        "content": "蓬阁多余暇，幽轩好养蒙。\n图书闲案几，水墨故屏风。\n雪压枯松折，莎藏怪石空。\n退朝无一事，尽日鸟声中。",
        "dynasty": "宋",
        "collection_info": null
    },
    {
        "title": "至性灵迂僻学术空虚幸逢好古之君获在藏书之府惟无功而禄重招髦彦之讥而多病所萦实喜优闲之任居常事简得以狂吟因成恶诗十章以蓬阁多余暇冠其篇而为之目亦乐天何处难忘酒之类也尘黩英鉴幸赐一览下情不任兢灼之至  其一○",
        "author": "李至",
        "content": "蓬阁多余暇，时游近郭园。\n畦蔬新雨嫩，野菊未霜繁。\n牛放残阳草，人耕断烧原。\n暮归城阙远，钟鼓已喧喧。",
        "dynasty": "宋",
        "collection_info": null
    },
    {
        "title": "至启至学惭半古才不逮人虽酷好风骚而不成文字一联一咏或偶得于斐然于再于三距可投于作者然而业已思虑忍所弃捐幸冀矜其不能且念伸于知己而又以吾家何所有冠兹五章非敢望于一观庶更资于一噱渎则不告其能逭乎  其一",
        "author": "李至",
        "content": "吾家何所有，景物自怜清。\n架上书千卷，庭中竹数茎。\n纸窗明雪势，茶鼎杂松声。\n多谢南宫长，裁诗慰野情。",
        "dynasty": "宋",
        "collection_info": null
    },
    {
        "title": "至启至学惭半古才不逮人虽酷好风骚而不成文字一联一咏或偶得于斐然于再于三距可投于作者然而业已思虑忍所弃捐幸冀矜其不能且念伸于知己而又以吾家何所有冠兹五章非敢望于一观庶更资于一噱渎则不告其能逭乎  其二",
        "author": "李至",
        "content": "吾家何所有，非富亦非贫。\n逐月官供俸，随时自奉身。\n积薪长满屋，脱粟亦盈囷。\n信美无他虑，其如窃禄人。",
        "dynasty": "宋",
        "collection_info": null
    },
    {
        "title": "至启至学惭半古才不逮人虽酷好风骚而不成文字一联一咏或偶得于斐然于再于三距可投于作者然而业已思虑忍所弃捐幸冀矜其不能且念伸于知己而又以吾家何所有冠兹五章非敢望于一观庶更资于一噱渎则不告其能逭乎  其三",
        "author": "李至",
        "content": "吾家何所有，冬月胜袁安。\n纸帐可床暖，地炉容客宽。\n树头风势大，窗外雪声干。\n却念无衣者，何当度此寒。",
        "dynasty": "宋",
        "collection_info": null
    },
    {
        "title": "至启至学惭半古才不逮人虽酷好风骚而不成文字一联一咏或偶得于斐然于再于三距可投于作者然而业已思虑忍所弃捐幸冀矜其不能且念伸于知己而又以吾家何所有冠兹五章非敢望于一观庶更资于一噱渎则不告其能逭乎  其四",
        "author": "李至",
        "content": "吾家何所有，满地是苍苔。\n短褐朝迴着，闲门客到开。\n黄精充果实，白薤助羹杯。\n澹薄长娱此，交亲莫见咍。",
        "dynasty": "宋",
        "collection_info": null
    },
    {
        "title": "至启至学惭半古才不逮人虽酷好风骚而不成文字一联一咏或偶得于斐然于再于三距可投于作者然而业已思虑忍所弃捐幸冀矜其不能且念伸于知己而又以吾家何所有冠兹五章非敢望于一观庶更资于一噱渎则不告其能逭乎  其五",
        "author": "李至",
        "content": "吾家何所有，别墅在城南。\n寒木叶如柿，春沟水似□。\n树深鸣乳犊，室暗养新蚕。\n温饫每来此，主人无限惭。",
        "dynasty": "宋",
        "collection_info": null
    },
    {
        "title": "至启休沐之中静专一室病不復饮无以慰怀性且寡合若何为乐但窗閒弄笔信意乱书无所从意无所得自如而已岂曰诗乎不觉又成五章章之首句皆云朱门多好景盖纪田第园林之胜美明公游豫之适昔张处士献牛奇章诗尤鲙炙人口其警句有带盘红鼹鼠袍砑紫犀牛之盛然而清议者不以为累公之德何哉赋闲讌而歌富贵也小子是作焉敢望回然亦驽骀之希骥尔  其一",
        "author": "李至",
        "content": "朱门多好景，清共佛邻墙。\n风递何僧磬，烟闻那院香。\n水声流静夜，塔影卧斜阳。\n秖是宫城远，趋朝较数坊。",
        "dynasty": "宋",
        "collection_info": null
    },
    {
        "title": "至启休沐之中静专一室病不復饮无以慰怀性且寡合若何为乐但窗閒弄笔信意乱书无所从意无所得自如而已岂曰诗乎不觉又成五章章之首句皆云朱门多好景盖纪田第园林之胜美明公游豫之适昔张处士献牛奇章诗尤鲙炙人口其警句有带盘红鼹鼠袍砑紫犀牛之盛然而清议者不以为累公之德何哉赋闲讌而歌富贵也小子是作焉敢望回然亦驽骀之希骥尔  其二",
        "author": "李至",
        "content": "朱门好景多，全宅在园林。\n席上攀红艷，阶前蹋绿阴。\n牡丹疑国色，孔雀是家禽。\n珍重主人意，开樽日易沈。",
        "dynasty": "宋",
        "collection_info": null
    },
    {
        "title": "至启休沐之中静专一室病不復饮无以慰怀性且寡合若何为乐但窗閒弄笔信意乱书无所从意无所得自如而已岂曰诗乎不觉又成五章章之首句皆云朱门多好景盖纪田第园林之胜美明公游豫之适昔张处士献牛奇章诗尤鲙炙人口其警句有带盘红鼹鼠袍砑紫犀牛之盛然而清议者不以为累公之德何哉赋闲讌而歌富贵也小子是作焉敢望回然亦驽骀之希骥尔  其三",
        "author": "李至",
        "content": "朱门好景多，五月亦清凉。\n地胜长膏润，泉甘剧蔗浆。\n树深无日到，径僻有莎荒。\n但恐裴肿令，虚夸绿野堂。",
        "dynasty": "宋",
        "collection_info": null
    },
    {
        "title": "至启休沐之中静专一室病不復饮无以慰怀性且寡合若何为乐但窗閒弄笔信意乱书无所从意无所得自如而已岂曰诗乎不觉又成五章章之首句皆云朱门多好景盖纪田第园林之胜美明公游豫之适昔张处士献牛奇章诗尤鲙炙人口其警句有带盘红鼹鼠袍砑紫犀牛之盛然而清议者不以为累公之德何哉赋闲讌而歌富贵也小子是作焉敢望回然亦驽骀之希骥尔  其四",
        "author": "李至",
        "content": "朱门好景多，况復九秋中。\n积雨凉生簟，凝霜夜着桐。\n槐阴堆败叶，菊蘂被幽丛。\n闲对篮舆客，翛然此兴同。",
        "dynasty": "宋",
        "collection_info": null
    },
    {
        "title": "至启休沐之中静专一室病不復饮无以慰怀性且寡合若何为乐但窗閒弄笔信意乱书无所从意无所得自如而已岂曰诗乎不觉又成五章章之首句皆云朱门多好景盖纪田第园林之胜美明公游豫之适昔张处士献牛奇章诗尤鲙炙人口其警句有带盘红鼹鼠袍砑紫犀牛之盛然而清议者不以为累公之德何哉赋闲讌而歌富贵也小子是作焉敢望回然亦驽骀之希骥尔  其五",
        "author": "李至",
        "content": "朱门好景多，寒月动情憀。\n炉炭蹲红兽，裘花斗紫貂。\n管弦多盏困，风雪玉衔骄。\n谁似天人福，皆从积善招。",
        "dynasty": "宋",
        "collection_info": null
    },
    {
        "title": "庭中千叶玫瑰今春盛发烂然可爱因赋一章寄上仆射相公",
        "author": "李至",
        "content": "小槛锁玫瑰，羣芳次第催。\n刺多疑有妬，艷绝却无媒。\n露洒啼粧在，风牵舞态迴。\n层苞不暇吐，数日未能开。\n烂胜燕脂颗，殷于烈焰堆。\n浓将丹笔染，碎把绛绡裁。\n漠漠香如芷，青于叶似苔。\n夭难胜暖日，静不惹纤埃。\n远对褰书幌，傍观置酒杯。\n朵稀心暗记，根浅手亲培。\n雉控眠偷摘，僧逢醉觅栽。\n尽嘲终彷佛，拟折又徘徊。\n丽夺倾城色，吟归间世才。\n多情百花主，闻必有诗来。",
        "dynasty": "宋",
        "collection_info": null
    },
    {
        "title": "至启伏蒙宠惠宝相花数朵烂然可观发钿合之中纔惊绝艷睹彩笺之上又辱佳篇感叹既盈咏歌斯作辄依高韵拜献拙诗一首",
        "author": "李至",
        "content": "万里移来种，成都到上都。\n贵人犹乍有，贫舍固然无。\n掩敛难胜艷，鲜妍欲夺朱。\n此花轻折赠，可表受知殊。",
        "dynasty": "宋",
        "collection_info": null
    },
    {
        "title": "节假之中风气又作仅将伏枕固难登门更献五章代伸一谒疲兵再战已取败于空弮下客请行尚费词于露颖徒堪大噱岂足徧酬虽投刃皆虚冈睹全牛之状然援毫而就亦劳倚马之才但冀览之斯为幸矣  其一",
        "author": "李至",
        "content": "出门何所适，马亦认余情。\n转曲纔东去，嘶风便北行。\n树高墙外见，犬熟道边迎。\n可处多相对，南轩景最清。",
        "dynasty": "宋",
        "collection_info": null
    },
    {
        "title": "节假之中风气又作仅将伏枕固难登门更献五章代伸一谒疲兵再战已取败于空弮下客请行尚费词于露颖徒堪大噱岂足徧酬虽投刃皆虚冈睹全牛之状然援毫而就亦劳倚马之才但冀览之斯为幸矣  其二",
        "author": "李至",
        "content": "出门何所适，秘阁倚宫墙。\n风递禁中乐，日闻天外香。\n移屏画鹤立，开帙蠹鱼藏。\n不觉新诗债，朝来又一箱。",
        "dynasty": "宋",
        "collection_info": null
    },
    {
        "title": "节假之中风气又作仅将伏枕固难登门更献五章代伸一谒疲兵再战已取败于空弮下客请行尚费词于露颖徒堪大噱岂足徧酬虽投刃皆虚冈睹全牛之状然援毫而就亦劳倚马之才但冀览之斯为幸矣  其三",
        "author": "李至",
        "content": "出门何所适，他处迹皆疏。\n不是陪端揆，多应访老徐。\n文章今大手，道德古名儒。\n何必逢荀令，馨香自有余。",
        "dynasty": "宋",
        "collection_info": null
    },
    {
        "title": "节假之中风气又作仅将伏枕固难登门更献五章代伸一谒疲兵再战已取败于空弮下客请行尚费词于露颖徒堪大噱岂足徧酬虽投刃皆虚冈睹全牛之状然援毫而就亦劳倚马之才但冀览之斯为幸矣  其四",
        "author": "李至",
        "content": "出门何所适，遇兴即留连。\n野寺微茫雪，渔家冷淡烟。\n地炉寒拥坐，瘿枕醉欹眠。\n帝顾应相笑，吾心自泰然。",
        "dynasty": "宋",
        "collection_info": null
    },
    {
        "title": "节假之中风气又作仅将伏枕固难登门更献五章代伸一谒疲兵再战已取败于空弮下客请行尚费词于露颖徒堪大噱岂足徧酬虽投刃皆虚冈睹全牛之状然援毫而就亦劳倚马之才但冀览之斯为幸矣  其五",
        "author": "李至",
        "content": "出门何所适，门外雪如花。\n不是居兰省，应须在酒家。\n炉灰香爆栗，庭叶碎烹茶。\n欲访山阴戴，孤舟去路赊。",
        "dynasty": "宋",
        "collection_info": null
    },
    {
        "title": "奉和对海红花见寄之什",
        "author": "李至",
        "content": "春风仙杏枝，条忽吹成果。\n墓雨牡丹苞，凄凉飘去我。\n独有海红花，一丛千万朵。\n深似猩血染，香于麝脐破。\n繁压玉栏霞，红烧翠鬟火。\n俗呼锦被堆，又有何不可。\n仆射多才情，新停济川舸。\n闲遶復相思，醉袖花边亸。\n吟成数十字，安安明珠颗。\n鱼目辄还公，莫笑轻酬么。",
        "dynasty": "宋",
        "collection_info": null
    },
    {
        "title": "那日获诣芳园窃见新栽丛竹萧然可爱不能无诗辄献五章望垂台顾  其一",
        "author": "李至",
        "content": "园中比比是花栏，史欠修篁十数竿。\n时见此君怜淅沥，春来何处得檀栾。\n黄初换叶应深惜，绿未成阴已好看。\n看取北窗风更冷，不须炎月用冰盘。",
        "dynasty": "宋",
        "collection_info": null
    },
    {
        "title": "那日获诣芳园窃见新栽丛竹萧然可爱不能无诗辄献五章望垂台顾  其二",
        "author": "李至",
        "content": "子猷曾有风流语，一日不能无此君。\n相国近添萧洒兴，数茎应怪乍离羣。\n宽围朱槛朱犹湿，密占青苔青自分。\n若见仙翁莫轻许，携将飞入葛陂云。",
        "dynasty": "宋",
        "collection_info": null
    },
    {
        "title": "那日获诣芳园窃见新栽丛竹萧然可爱不能无诗辄献五章望垂台顾  其三",
        "author": "李至",
        "content": "疏篱簇簇湘江畔，翠美森森淇水边。\n争似移归深院裏，真同画向后堂前。\n粉筠应惜裁龙笛，霜锸还惊断马鞭。\n不是多情谁解爱，手栽吟遶溉新泉。",
        "dynasty": "宋",
        "collection_info": null
    },
    {
        "title": "那日获诣芳园窃见新栽丛竹萧然可爱不能无诗辄献五章望垂台顾  其四",
        "author": "李至",
        "content": "节节皆匀叶叶疏，相门翻似子猷居。\n狂根或带移时土，红草应劳种后锄。\n醒酒韵寒初惬意，出墙梢健已凌虚。\n不须更用他泉溉，霖雨纔收必有余。",
        "dynasty": "宋",
        "collection_info": null
    },
    {
        "title": "那日获诣芳园窃见新栽丛竹萧然可爱不能无诗辄献五章望垂台顾  其五",
        "author": "李至",
        "content": "欲取琅玕斸翠苔，北扉特为尔新开。\n手题诗句从僧觅，亲卓筇枝拣地栽。\n红粉遶丛遗细朵，绿醪偷影入金杯。\n莫忧裁作渔竿用，已向磻溪下钓来。",
        "dynasty": "宋",
        "collection_info": null
    },
    {
        "title": "所苦之中无以遣闷更题新竹别献五章幸赐披览  其一",
        "author": "李至",
        "content": "牡丹灼灼看何厌，芍药夭夭种已多。\n却要閒红兼閒紫，不辞侵径復又莎。\n旧根今岁移纔活，新笋前春新出便过。\n犹欠小桃花两树，夹丛争艷压枝柯。",
        "dynasty": "宋",
        "collection_info": null
    },
    {
        "title": "所苦之中无以遣闷更题新竹别献五章幸赐披览  其二",
        "author": "李至",
        "content": "不似溪边本自芳，且须将护少同防。\n儿童纵未骑为马，邻舍潜应引过墙。\n干箨坠莎何用扫，嫩根撑砌莫嫌妨。\n就中此地尤难得，恼杀东都白侍郎。",
        "dynasty": "宋",
        "collection_info": null
    },
    {
        "title": "所苦之中无以遣闷更题新竹别献五章幸赐披览  其三",
        "author": "李至",
        "content": "荜为扉阖槿为藩，不似公家地尽宽。\n阶下纔容数片席，窗前也种十余竿。\n蜗牛舍畔幽丛小，行马门中翠影寒。\n应似鹪鹩与鹏鸟，一枝层汉各心安。",
        "dynasty": "宋",
        "collection_info": null
    },
    {
        "title": "所苦之中无以遣闷更题新竹别献五章幸赐披览  其四",
        "author": "李至",
        "content": "请公屈指数朱门，谁肯孜孜爱此君。\n小槛纵多栽紫艷，闲庭且要曳红裙。\n三冬翠色终难犯，五月秋声早已闻。\n不是风流贤宰相，何人移尔入花羣。",
        "dynasty": "宋",
        "collection_info": null
    },
    {
        "title": "所苦之中无以遣闷更题新竹别献五章幸赐披览  其五",
        "author": "李至",
        "content": "疏丛宜少不宜多，多后盘根不奈何。\n出槛新枝罥冠冕，上阶狂笋碍笙歌。\n傍翘野鹤人难画，对酌罇醪日易过。\n若更引泉兼雅称，门前咫尺是长波。",
        "dynasty": "宋",
        "collection_info": null
    },
    {
        "title": "依韵奉和来篇",
        "author": "李至",
        "content": "红尘赤日欲相燃，頼向蓬丘少事牵。\n明月动摇纨扇室，乱云重迭火□天。\n幽屏看雪思寒景，小簟横风恋画眠。\n安得心源凉似水，虎溪遥羡老僧禅。",
        "dynasty": "宋",
        "collection_info": null
    },
    {
        "title": "依韵奉和来篇",
        "author": "李至",
        "content": "闲书闲画满芸香，卧读行看固是常。\n天为苦吟终借□，帝怜多病不教忙。\n泥封法醖醅犹嫩，茶煮颁冰味更长。\n一榻清风兼好献，可能来此就侬尝。",
        "dynasty": "宋",
        "collection_info": null
    },
    {
        "title": "夏日直秘阁",
        "author": "李至",
        "content": "蓬阁清虚称野情，华阳巾稳葛衣轻。\n垂帘不见喧嚣事，尽日唯闻禽鸟声。\n小桧影中铺砚席，短槐阴下着茶铛。\n却愁穷巷晚归去，尘土满街衝热行。",
        "dynasty": "宋",
        "collection_info": null
    },
    {
        "title": "暑夜偶作",
        "author": "李至",
        "content": "竹气荷香夜转清，趁凉移簟遶空庭。\n坊门有月几多树，池水无风三四星。\n何处一蝉犹切切，此时残漏尚丁丁。\n可怜好梦谁惊觉，正恋五湖吹酒醒。",
        "dynasty": "宋",
        "collection_info": null
    },
    {
        "title": "至启至数日前久疏投刺略遂登门方媿非才过叨奇遇岂谓爱忘之眷遽贻和寡之词傥取庸音何伸鄙抱谨课一章兼次高韵",
        "author": "李至",
        "content": "相留不称主人心，多病虚劳酒满斟。\n厅事便临芳草径，庖厨只就绿槐阴。\n玫瑰出槛参差拆，薜荔依墙积渐深。\n却恨无情是朝日，暂陪懽笑已西沈。",
        "dynasty": "宋",
        "collection_info": null
    },
    {
        "title": "偶述鄙怀奉呈仆射相公",
        "author": "李至",
        "content": "从来迂僻寡朋俦，今日优恩岂自酬。\n抱病也容居粉署，好吟仍使在蓬丘。\n利名场裏心尤拙，少俊丛中鬓独秋。\n早晚东山拂衣去，愿携鸠杖从公游。",
        "dynasty": "宋",
        "collection_info": null
    },
    {
        "title": "仆射相公思缛春荣词含古雅忽成绝唱以导高情仍率短才俾次前韵安敢藏拙聊奉谕言",
        "author": "李至",
        "content": "行穿花竹户庭幽，只下堂阶便且游。\n红蕊向人含艷态，黄鸾代客说春愁。\n遶床文史堪怡悦，满席笙歌好献酬。\n未必此时閒适趣，不如前日凤池头。",
        "dynasty": "宋",
        "collection_info": null
    },
    {
        "title": "奉和牡丹盛开之什",
        "author": "李至",
        "content": "主人多思惜芬度，醉遶吟攀自是常。\n烂欲烧丛浑是焰，秾来熏物甚于香。\n妬偎罗绮迷春眼，狂聒笙歌费酒肠。\n久病劳公误相问，不同前作粉闱郎。",
        "dynasty": "宋",
        "collection_info": null
    },
    {
        "title": "至启伏蒙台慈以南至之后见寄佳篇岂曰奉酬辄次高韵",
        "author": "李至",
        "content": "流年冉冉不曾停，合向劳生养道情。\n万物已怜成復象，一阳还见动勾萌。\n南躔日转阶前影，北陆风吹树杪声。\n看即东宫布时令，绿杨堤上有闲行。",
        "dynasty": "宋",
        "collection_info": null
    },
    {
        "title": "至启伏以仆射相公丁一贤之运钟四输之才黄金照社以炳灵素练升天而入梦当就盈之良月过载诞之佳辰傥惭下俚之拙词曷表中心之善祝辄形微咏愿续遐龄",
        "author": "李至",
        "content": "遥想佳辰宴画堂，清歌一曲遶雕梁。\n岁星降后苍生福，元化调来圣祚昌。\n尘外松身千载老，海中椿树万年芳。\n闲曹随分多拘束，不得躬亲捧寿觞。",
        "dynasty": "宋",
        "collection_info": null
    },
    {
        "title": "伏蒙承旨学士特赠宠招惭非嘉客陪列仙于丹地观盛事于玉堂御题禁署之名势娱飞动圣制大风之作铿若宫商一时併耀于蓬瀛三体互成于真草昔太宗之优待学士日预论思明皇之宠尚集贤时闻临幸以今况昔异代同荣至谬亚冢卿获司中秘啖牛心而不称陪尘尾以何□□衔乐圣之杯且乏如宾之赋嗟嘆不足歌咏辄兴虽劳燥吻之冥搜终类击辕之陋唱仰尘高鉴聊抒下情",
        "author": "李至",
        "content": "昔陪羣彦在鳌山，今日重来越玳筵。\n纔向玉堂观圣札，又离瑶席睹宸篇。\n二南绝唱人惊骇，三体神踪凤折旋。\n坐久庭柯移午影，饮酣宫吹递香烟。\n吟求视草笺分写，醉假通中枕暂眠。\n俗客不知仙禁近，高歌共乐太平年。",
        "dynasty": "宋",
        "collection_info": null
    },
    {
        "title": "桃花犬歌呈修史钱侍郎",
        "author": "李至",
        "content": "宫中有犬桃花名，绛缯围颈悬金铃。\n先皇为爱驯且异，指顾之间知上意。\n珠帘未卷扇未开，桃花援尾常先至。\n夜静不离香砌眠，朝饥祇傍御床餧。\n彩云路熟不劳牵，瑶草风微有时吠。\n无何轩后铸鼎成，忽遗弓剑弃寰瀛。\n迢迢松阙伊川上，远逐龙輴十数程。\n两眦涟涟似垂泪，骨见毛寒顿顦悴。\n万人见者倍伤心，微物感恩犹若是。\n韩卢备猎何足嘉，西旅充庭岂为瑞。\n闻君奉诏修实录，一字为褒应不曲。\n白鱼赤雁且勿书，愿君书此惩浮俗。",
        "dynasty": "宋",
        "collection_info": null
    },
    {
        "title": "题义门胡氏华林书院",
        "author": "李至",
        "content": "墙头翠色云分岭，井底泉声瀑落崖。\n讲席日闻谈俎豆，书厨时见整竿牌。\n野猿有果频窥槛，山鸟无人忽下阶。\n好是鲁儒争就学，不辞千里过江淮。",
        "dynasty": "宋",
        "collection_info": null
    }
]