[
    {
        "uuid": "11f2a590f3aaf3dab7e923c1d9828f66",
        "title": "过太平州拜李端叔遗像",
        "author": "折彦质",
        "content": "东来已数月，弛担已渺茫。\n犹喜灾患身，获登先生堂。\n肃衣拜遗像，依然双颊光。\n宛若侍坐侧，妙语发天藏。\n厄穷出天意，人理难度量。\n所幸言不朽，与世为文章。\n赍此復何恨，私淑良不忘。\n小郎出见我，问知雏凤凰。\n他年起门户，尘滓濯秋阳。\n世事几变灭，人生真黄粱。\n置之不足道，感慨涕泪滂。\n我行方有程，坟山空相望。",
        "dynasty": "宋",
        "collection_info": null
    },
    {
        "uuid": "957405db23618ca720a42802b5529dfc",
        "title": "观汪丞相所藏崔白画罗汉",
        "author": "折彦质",
        "content": "山堂漠漠开晓烟，何许大士当四筵。\n坐忘默识形骸外，持钵植杖风露前。\n老龙欲奋屡回首，于菟甚驯非畏鞭。\n小儿已解辨人我，抱头怖走成痴颠。\n岂知畏爱果何物，手裏舍利空烛天。\n嗟余耳目更浅陋，喜欢获遇希有缘。\n神明泰定始一笑，摩挲粉墨心茫然。\n平生崔白画常见，邂逅入眼多弃捐。\n莫言人物斗奇崛，醉裏落笔神助焉。\n汪公昔入魏帅幕，嘆息鉅壁围神仙。\n归寻十疋好东绢，恰有名手能摹传。\n提携万里到岭表，尤物自得高人怜。\n迩来劫火坏诸有，陪都正苦纷戈鋋。\n无力挽河为吹洗，披图感极泪如泉。",
        "dynasty": "宋",
        "collection_info": null
    },
    {
        "uuid": "b671d1e01f959d2d9ccf02b099c3f069",
        "title": "湘山留别",
        "author": "折彦质",
        "content": "寓久浑忘客，临行似别家。\n途穷身更怯，秋老鬓先华。\n生计黄茅合，归期碧海赊。\n湘山今夜雨，留我意无涯。",
        "dynasty": "宋",
        "collection_info": null
    },
    {
        "uuid": "1edb6c5b971c02b54e3785618469b0e1",
        "title": "跋浯溪造极图",
        "author": "折彦质",
        "content": "浯溪未到已登临，笔力能穷造化心。\n我是零陵新逐客，披图一一可追寻。",
        "dynasty": "宋",
        "collection_info": null
    },
    {
        "uuid": "45f83a591856887d8a7a3c7894bbfa18",
        "title": "跋湘西清绝图",
        "author": "折彦质",
        "content": "与山分浅正伤神，蜡屐明朝陌上尘。\n谁写湘西清绝景，巧移林壑慰行人。",
        "dynasty": "宋",
        "collection_info": null
    },
    {
        "uuid": "7959d45582534d23f093b9dbd78adc82",
        "title": "超然亭",
        "author": "折彦质",
        "content": "超然亭上鬓毛斑，浩荡秋风小立閒。\n岂为诗情堪过海，只缘脚力要寻山。\n峭峰断续天容缺，高垒萦纡地势悭。\n回首不堪东北望，桂林万里是秦关。",
        "dynasty": "宋",
        "collection_info": null
    },
    {
        "uuid": "3d76c672ad1f279fc29f8820fde358f4",
        "title": "濯缨亭",
        "author": "折彦质",
        "content": "澄练正萦槛，高屏近拥门。\n偏宜云惨澹，更好月黄昏。",
        "dynasty": "宋",
        "collection_info": null
    },
    {
        "uuid": "8b6b776315a8163bf4a0fc5bb631513e",
        "title": "雷州苏公楼",
        "author": "折彦质",
        "content": "二苏翰墨仙，谪坠百蛮裏。\n弟兄对床眠，此意孤一世。",
        "dynasty": "宋",
        "collection_info": null
    },
    {
        "uuid": "abed8525439aff4907fe0c71fa677306",
        "title": "寇莱公庙  其一",
        "author": "折彦质",
        "content": "莱公英特姿，谭笑安社稷。\n流离死穷荒，志士气益塞。",
        "dynasty": "宋",
        "collection_info": null
    },
    {
        "uuid": "fb2cbfa20b666ed2eb02434c65156a17",
        "title": "寇莱公庙  其二",
        "author": "折彦质",
        "content": "死谪怜忠愍，生还喜子由。\n荒祠连旧宅，几见海云秋。",
        "dynasty": "宋",
        "collection_info": null
    },
    {
        "uuid": "c3b561a5977f5097479e56faeeeec30b",
        "title": "留别王六公",
        "author": "折彦质",
        "content": "六公八十尚占星，授法东坡今大成。\n此岁得归言不食，几时当雨信如盟。\n误人功业忍更问，老我林泉如可营。\n他日疑谋谁为决，无由重到访君平。",
        "dynasty": "宋",
        "collection_info": null
    },
    {
        "uuid": "e4ccd92d0e6bb9c0eec45b9e86036459",
        "title": "渡海",
        "author": "折彦质",
        "content": "朝宗于海固愿也，一苇杭之如勇何。\n着浅惊呼过又喜，此生是等事尝多。",
        "dynasty": "宋",
        "collection_info": null
    },
    {
        "uuid": "5c26d04a29d70bec2d2bbdb50709e87b",
        "title": "北归渡海",
        "author": "折彦质",
        "content": "去日惊涛远拍天，飞廉几覆逐臣船。\n归舟陡顿能安稳，便觉君恩更焕然。",
        "dynasty": "宋",
        "collection_info": null
    },
    {
        "uuid": "b5aad38035a76a3ffaf4267b94cc37cc",
        "title": "留别许廷惠",
        "author": "折彦质",
        "content": "架空作屋纔容膝，中有道人能湛然。\n门外红尘虽扰扰，枕边清梦自翩翩。\n君如海燕时须到，我似江鸥日又迁。\n回首石桥桥上月，与谁同赏第三年。",
        "dynasty": "宋",
        "collection_info": null
    },
    {
        "uuid": "d460f43ede929a157b1393615a5000db",
        "title": "谢许君瑶",
        "author": "折彦质",
        "content": "东坡遗物来归我，两手摩挲思不穷。\n举取吾家阿堵物，愧无青玉案酬公。",
        "dynasty": "宋",
        "collection_info": null
    },
    {
        "uuid": "b295138c951035b1880a3e38cf670d57",
        "title": "全州尹氏观",
        "author": "折彦质",
        "content": "当门悬泉一线白，绕屋稻田千亩青。\n未论茯苓能解垢，且教月色满空庭。",
        "dynasty": "宋",
        "collection_info": null
    },
    {
        "uuid": "ac29aacebd6adc3f9ba6e0303d376eb6",
        "title": "法轮寺",
        "author": "折彦质",
        "content": "路转崎岖岭，水藏委曲田。\n茂林深似海，古剎湛如渊。\n岣嵝未可到，禹碑真谩传。\n西林归恐暮，欲去又茫然。",
        "dynasty": "宋",
        "collection_info": null
    },
    {
        "uuid": "b9232c63f9b1ff1871b3fdd6ca8c66ad",
        "title": "胜业寺",
        "author": "折彦质",
        "content": "故宫余禹迹，胜地属僧家。\n古庙松阴合，幽亭竹影斜。\n岭云吟外澹，山鸟定中譁。\n谴逐成轻别，空怀客路赊。",
        "dynasty": "宋",
        "collection_info": null
    },
    {
        "uuid": "10fe5c2e1642f3ebe4c288e61cdaa687",
        "title": "句  其一",
        "author": "折彦质",
        "content": "炼丹垂老心犹健，怀橘当年事已非。",
        "dynasty": "宋",
        "collection_info": null
    },
    {
        "uuid": "ca1753a61b47c1cb533ac5a59a2e2d2b",
        "title": "句  其二",
        "author": "折彦质",
        "content": "石桥步月公居后，橘井烹茶我在先。",
        "dynasty": "宋",
        "collection_info": null
    },
    {
        "uuid": "a21959d706a180c8ed97f25276fa7d62",
        "title": "句  其三",
        "author": "折彦质",
        "content": "待公辅佐中兴了，乞取袈裟送暮身。",
        "dynasty": "宋",
        "collection_info": null
    }
]