[
    {
        "uuid": "21299bb1a7d358b178180e60d9989811",
        "title": "过太平州拜李端叔遗像",
        "author": "折彦质",
        "content": "东来已数月，弛担已渺茫。\n犹喜灾患身，获登先生堂。\n肃衣拜遗像，依然双颊光。\n宛若侍坐侧，妙语发天藏。\n厄穷出天意，人理难度量。\n所幸言不朽，与世为文章。\n赍此復何恨，私淑良不忘。\n小郎出见我，问知雏凤凰。\n他年起门户，尘滓濯秋阳。\n世事几变灭，人生真黄粱。\n置之不足道，感慨涕泪滂。\n我行方有程，坟山空相望。",
        "dynasty": "宋",
        "collection_info": null
    },
    {
        "uuid": "92e87ab5a37fbcd3989ebc3d6b44cf42",
        "title": "观汪丞相所藏崔白画罗汉",
        "author": "折彦质",
        "content": "山堂漠漠开晓烟，何许大士当四筵。\n坐忘默识形骸外，持钵植杖风露前。\n老龙欲奋屡回首，于菟甚驯非畏鞭。\n小儿已解辨人我，抱头怖走成痴颠。\n岂知畏爱果何物，手裏舍利空烛天。\n嗟余耳目更浅陋，喜欢获遇希有缘。\n神明泰定始一笑，摩挲粉墨心茫然。\n平生崔白画常见，邂逅入眼多弃捐。\n莫言人物斗奇崛，醉裏落笔神助焉。\n汪公昔入魏帅幕，嘆息鉅壁围神仙。\n归寻十疋好东绢，恰有名手能摹传。\n提携万里到岭表，尤物自得高人怜。\n迩来劫火坏诸有，陪都正苦纷戈鋋。\n无力挽河为吹洗，披图感极泪如泉。",
        "dynasty": "宋",
        "collection_info": null
    },
    {
        "uuid": "ea58a5a5ead42ef9a79b6e6bb2b5732a",
        "title": "湘山留别",
        "author": "折彦质",
        "content": "寓久浑忘客，临行似别家。\n途穷身更怯，秋老鬓先华。\n生计黄茅合，归期碧海赊。\n湘山今夜雨，留我意无涯。",
        "dynasty": "宋",
        "collection_info": null
    },
    {
        "uuid": "0c56645fb26109992839648fccb4bba7",
        "title": "跋浯溪造极图",
        "author": "折彦质",
        "content": "浯溪未到已登临，笔力能穷造化心。\n我是零陵新逐客，披图一一可追寻。",
        "dynasty": "宋",
        "collection_info": null
    },
    {
        "uuid": "4b9161dc6e2567dee9d7735bfc3c4706",
        "title": "跋湘西清绝图",
        "author": "折彦质",
        "content": "与山分浅正伤神，蜡屐明朝陌上尘。\n谁写湘西清绝景，巧移林壑慰行人。",
        "dynasty": "宋",
        "collection_info": null
    },
    {
        "uuid": "3ab7285483d1fdc4af1d52c7253cbb05",
        "title": "超然亭",
        "author": "折彦质",
        "content": "超然亭上鬓毛斑，浩荡秋风小立閒。\n岂为诗情堪过海，只缘脚力要寻山。\n峭峰断续天容缺，高垒萦纡地势悭。\n回首不堪东北望，桂林万里是秦关。",
        "dynasty": "宋",
        "collection_info": null
    },
    {
        "uuid": "192de9ddcbb7ec1e164ddec874958c0d",
        "title": "濯缨亭",
        "author": "折彦质",
        "content": "澄练正萦槛，高屏近拥门。\n偏宜云惨澹，更好月黄昏。",
        "dynasty": "宋",
        "collection_info": null
    },
    {
        "uuid": "708cae880660c440ab7335e01625ae04",
        "title": "雷州苏公楼",
        "author": "折彦质",
        "content": "二苏翰墨仙，谪坠百蛮裏。\n弟兄对床眠，此意孤一世。",
        "dynasty": "宋",
        "collection_info": null
    },
    {
        "uuid": "42a04e0ae995c8c3ecccd1e93ba1bade",
        "title": "寇莱公庙  其一",
        "author": "折彦质",
        "content": "莱公英特姿，谭笑安社稷。\n流离死穷荒，志士气益塞。",
        "dynasty": "宋",
        "collection_info": null
    },
    {
        "uuid": "d1df53025ebc5c038848280f2e2b261b",
        "title": "寇莱公庙  其二",
        "author": "折彦质",
        "content": "死谪怜忠愍，生还喜子由。\n荒祠连旧宅，几见海云秋。",
        "dynasty": "宋",
        "collection_info": null
    },
    {
        "uuid": "07a6953fd042364be2578a10d57c6e7d",
        "title": "留别王六公",
        "author": "折彦质",
        "content": "六公八十尚占星，授法东坡今大成。\n此岁得归言不食，几时当雨信如盟。\n误人功业忍更问，老我林泉如可营。\n他日疑谋谁为决，无由重到访君平。",
        "dynasty": "宋",
        "collection_info": null
    },
    {
        "uuid": "8354a4b71dcd123272aa38d9264fc4fb",
        "title": "渡海",
        "author": "折彦质",
        "content": "朝宗于海固愿也，一苇杭之如勇何。\n着浅惊呼过又喜，此生是等事尝多。",
        "dynasty": "宋",
        "collection_info": null
    },
    {
        "uuid": "c35b31dabfdf5b14c2f21b576e189ed8",
        "title": "北归渡海",
        "author": "折彦质",
        "content": "去日惊涛远拍天，飞廉几覆逐臣船。\n归舟陡顿能安稳，便觉君恩更焕然。",
        "dynasty": "宋",
        "collection_info": null
    },
    {
        "uuid": "f4e4f8fec62b6ff3463bdf52d78e7f52",
        "title": "留别许廷惠",
        "author": "折彦质",
        "content": "架空作屋纔容膝，中有道人能湛然。\n门外红尘虽扰扰，枕边清梦自翩翩。\n君如海燕时须到，我似江鸥日又迁。\n回首石桥桥上月，与谁同赏第三年。",
        "dynasty": "宋",
        "collection_info": null
    },
    {
        "uuid": "2ad74e63f16e7fa109e279e18c2ce0ec",
        "title": "谢许君瑶",
        "author": "折彦质",
        "content": "东坡遗物来归我，两手摩挲思不穷。\n举取吾家阿堵物，愧无青玉案酬公。",
        "dynasty": "宋",
        "collection_info": null
    },
    {
        "uuid": "76c192b5fd18eff007802ae39e5c6f8c",
        "title": "全州尹氏观",
        "author": "折彦质",
        "content": "当门悬泉一线白，绕屋稻田千亩青。\n未论茯苓能解垢，且教月色满空庭。",
        "dynasty": "宋",
        "collection_info": null
    },
    {
        "uuid": "e33f59ec1e0326e62280cafc2c7f54b5",
        "title": "法轮寺",
        "author": "折彦质",
        "content": "路转崎岖岭，水藏委曲田。\n茂林深似海，古剎湛如渊。\n岣嵝未可到，禹碑真谩传。\n西林归恐暮，欲去又茫然。",
        "dynasty": "宋",
        "collection_info": null
    },
    {
        "uuid": "c7ea90126ccf603ac97e0821209b310f",
        "title": "胜业寺",
        "author": "折彦质",
        "content": "故宫余禹迹，胜地属僧家。\n古庙松阴合，幽亭竹影斜。\n岭云吟外澹，山鸟定中譁。\n谴逐成轻别，空怀客路赊。",
        "dynasty": "宋",
        "collection_info": null
    },
    {
        "uuid": "2decff7b11754345e97b8e5c3c21f37e",
        "title": "句  其一",
        "author": "折彦质",
        "content": "炼丹垂老心犹健，怀橘当年事已非。",
        "dynasty": "宋",
        "collection_info": null
    },
    {
        "uuid": "c3e76de17735147a7c01d26a2254e0cf",
        "title": "句  其二",
        "author": "折彦质",
        "content": "石桥步月公居后，橘井烹茶我在先。",
        "dynasty": "宋",
        "collection_info": null
    },
    {
        "uuid": "f13f75874b229a424e3eb866a512f70f",
        "title": "句  其三",
        "author": "折彦质",
        "content": "待公辅佐中兴了，乞取袈裟送暮身。",
        "dynasty": "宋",
        "collection_info": null
    }
]