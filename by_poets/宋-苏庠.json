[
    {
        "uuid": "8d913b9883853951578aca3f005584a4",
        "title": "临江仙 本是白苹洲畔客",
        "author": "苏庠",
        "content": "本是白苹洲畔客，虎符卧镇江城。\n归来犹得趁鸥盟。\n柳丝摇晓市，杜若遍芳汀。\n莫惜飞觞仍堕帻，柳边依约莺声。\n水秋鲈熟正关情。\n只愁宣室召，未许钓船轻。",
        "dynasty": "宋",
        "collection_info": null
    },
    {
        "uuid": "758bd5c527d5a46f5badcf38c68fb013",
        "title": "临江仙 猎猎风蒲初暑过",
        "author": "苏庠",
        "content": "猎猎风蒲初暑过，萧然庭户秋清。\n野航渡口带烟横。\n晚山千万叠，别鹤两三声。\n秋水芙蓉聊荡桨，一樽同破愁城。\n蓼花滩上白鸥明。\n暮云连极浦，急雨暗长汀。",
        "dynasty": "宋",
        "collection_info": null
    },
    {
        "uuid": "0857d305419b91730379e01de692871b",
        "title": "如梦令 叠嶂晓埋烟雨",
        "author": "苏庠",
        "content": "叠嶂晓埋烟雨。\n忽作飞花无数。\n整整复斜斜，来伴南枝清苦。\n日暮。\n日暮。\n何许云林烟树。",
        "dynasty": "宋",
        "collection_info": null
    },
    {
        "uuid": "3e9a6e0bdb72551869bb73f26d9b14fc",
        "title": "虞美人 军书未息梅仍破",
        "author": "苏庠",
        "content": "军书未息梅仍破。\n穿市溪流过。\n病来无处不关情。\n一夜鸣榔急雨、杂滩声。\n飘零无复还山梦。\n云屋春寒重。\n山连积水水连空。\n溪上青蒲短短、柳重重。",
        "dynasty": "宋",
        "collection_info": null
    },
    {
        "uuid": "268e536ac4fd076883e549c592d2a9c3",
        "title": "浣溪沙 水榭风微玉枕凉",
        "author": "苏庠",
        "content": "水榭风微玉枕凉。\n牙床角簟藕花香。\n野塘烟雨罩鸳鸯。\n红蓼渡头青嶂远，绿苹波上白鸥双。\n淋浪淡墨水云乡。",
        "dynasty": "宋",
        "collection_info": null
    },
    {
        "uuid": "1671c568493ecd487ea197dba6173fe5",
        "title": "谒金门 何处所",
        "author": "苏庠",
        "content": "何处所。\n门外冷云堆浦。\n竹里江梅寒未吐。\n茅屋疏疏雨。\n谁遣愁来如许。\n小立野塘官渡。\n手种凌霄今在否。\n柳浪迷烟渚。",
        "dynasty": "宋",
        "collection_info": null
    },
    {
        "uuid": "cace84502c4bd7dd83b2e1d7920d8b5e",
        "title": "谒金门 杨柳渡",
        "author": "苏庠",
        "content": "杨柳渡。\n醉着青鞋归去。\n点点沙鸥何处所。\n十里菰蒲雨。\n抖擞向来尘土。\n卧看碧山云度。\n寄语故时猿鹤侣。\n未见心先许。",
        "dynasty": "宋",
        "collection_info": null
    },
    {
        "uuid": "6a89cc2cff78092100c6078dc57153ab",
        "title": "鹧鸪天 枫落河梁野水秋",
        "author": "苏庠",
        "content": "枫落河梁野水秋。\n澹烟衰草接郊丘。\n醉眠小坞黄茅店，梦倚高城赤叶楼。\n天杳杳，路悠悠。\n钿筝歌扇等闲休。\n灞桥杨柳年年恨，鸳浦芙蓉叶叶愁。",
        "dynasty": "宋",
        "collection_info": null
    },
    {
        "uuid": "7842911d733d7683e86739b6e8bc6fe6",
        "title": "鹧鸪天 梅妒晨妆雪妒轻",
        "author": "苏庠",
        "content": "梅妒晨妆雪妒轻。\n远山依约学眉青。\n樽前无复歌金缕，梦觉空馀月满林。\n鱼与雁，两浮沈。\n浅颦微笑总关心。\n相思恰似江南柳，一夜春风一夜深。",
        "dynasty": "宋",
        "collection_info": null
    },
    {
        "uuid": "f99835ae7e2eeec5a07eaaf25d4ae04e",
        "title": "鹧鸪天 秋入蒹葭小雁行",
        "author": "苏庠",
        "content": "秋入蒹葭小雁行。\n参差飞堕水云乡。\n直须银甲供春笋，且滴糟床覆羽觞。\n风压幕，月侵廊。\n江南江北夜茫茫。\n悬知上马啼鹃梦，一夜惊飞宝鸭香。",
        "dynasty": "宋",
        "collection_info": null
    },
    {
        "uuid": "f7a8c0e3e6b44a13474b34cec7ab89b5",
        "title": "诉衷情 杖头挑得布囊行",
        "author": "苏庠",
        "content": "杖头挑得布囊行。\n活计有谁争。\n不肯侯家五鼎，碧涧一杯羹。\n溪上月，岭头云。\n不劳耕。\n瓮中春色，枕上华胥，便是长生。",
        "dynasty": "宋",
        "collection_info": null
    },
    {
        "uuid": "eaa247f2dc361b317b7c48ea14bc790c",
        "title": "诉衷情 倦投林樾当诛茅",
        "author": "苏庠",
        "content": "倦投林樾当诛茅。\n鸿雁响寒郊。\n溪上晚来杨柳，月露洗烟梢。\n霜后渚，水分槽。\n尚平桥。\n客床归梦，何必江南，门接云涛。",
        "dynasty": "宋",
        "collection_info": null
    },
    {
        "uuid": "b0fb5915421a97a7b9fe63266dbdbed7",
        "title": "阮郎归 西园风暖落花时",
        "author": "苏庠",
        "content": "西园风暖落花时。\n绿阴莺乱啼。\n倚阑无语惜芳菲。\n絮飞蝴蝶飞。\n缘底事，减腰围。\n遣愁愁着眉。\n波连春渚暮天垂。\n燕归人未归。",
        "dynasty": "宋",
        "collection_info": null
    },
    {
        "uuid": "e52ae47f226b4bd68e65d53a4a8bb9c6",
        "title": "点绛唇 冰勒轻飔",
        "author": "苏庠",
        "content": "冰勒轻飔，绿痕初涨回塘水。\n柳洲烟际。\n白鹭翘沙嘴。\n箬笠青蓑，未减貂蝉贵。\n云涛里。\n醉眠篷底。\n不属人间世。",
        "dynasty": "宋",
        "collection_info": null
    },
    {
        "uuid": "84e1dca00e6638b8fab8238796b579dd",
        "title": "菩萨蛮 北风振野云平屋",
        "author": "苏庠",
        "content": "北风振野云平屋。\n寒溪淅淅流冰谷。\n落日送归鸿。\n夕岚千万重。\n荒坡垂斗柄。\n直北乡山近。\n何必苦言归。\n石亭春满枝。",
        "dynasty": "宋",
        "collection_info": null
    },
    {
        "uuid": "ddf67e5d7e5d212490f4fb55619c5e51",
        "title": "菩萨蛮 园林寂寂春归去",
        "author": "苏庠",
        "content": "园林寂寂春归去。\n蒙蒙柳下飞香絮。\n野水接云横。\n绿烟啼晓莺。\n江南鶗鴂梦。\n山色朝来重。\n小艇小湾头。\n苹花苹叶洲。",
        "dynasty": "宋",
        "collection_info": null
    },
    {
        "uuid": "378b42e6bfe627f4611a00a263eb2272",
        "title": "菩萨蛮 短船谁泊蒹葭渚",
        "author": "苏庠",
        "content": "短船谁泊蒹葭渚。\n夜深远火明渔浦。\n却忆槿花篱。\n春声穿竹溪。\n云山如昨好。\n人自垂垂老。\n心事有谁知。\n月明霜满枝。",
        "dynasty": "宋",
        "collection_info": null
    },
    {
        "uuid": "80e312fe41fce028af8628fea1dd7f15",
        "title": "菩萨蛮 眼中叠叠烟中树",
        "author": "苏庠",
        "content": "眼中叠叠烟中树。\n晚云点点翻荷雨。\n鸥泛渚边烟。\n绿蒲秋满川。\n未成江海去。\n聊作林塘主。\n客恨阔无津。\n风斜白氎巾。",
        "dynasty": "宋",
        "collection_info": null
    },
    {
        "uuid": "d836fbb589bb1b0db8cf44ea7362a946",
        "title": "菩萨蛮 年时忆着花前醉",
        "author": "苏庠",
        "content": "年时忆着花前醉。\n而今花落人憔悴。\n麦浪卷晴川。\n杜鹃声可怜。\n有书无雁寄。\n初夏槐风细。\n家在落霞边。\n愁逢江月圆。",
        "dynasty": "宋",
        "collection_info": null
    },
    {
        "uuid": "0f6a98db00d0ad54d246794f949bd841",
        "title": "菩萨蛮 照溪梅雪和烟堕",
        "author": "苏庠",
        "content": "照溪梅雪和烟堕。\n寒林漠漠愁烟锁。\n客恨渺无涯。\n雁来人忆家。\n远山疑带雨。\n一线云间语。\n霜月又婵娟。\n江南若个边。",
        "dynasty": "宋",
        "collection_info": null
    },
    {
        "uuid": "d3df439826a14ee3d9c05a1390106416",
        "title": "菩萨蛮 春波滟滟浮春渚",
        "author": "苏庠",
        "content": "春波滟滟浮春渚。\n绿阴一径风兼雨。\n又作去年时。\n绿深垂蔓篱。\n故山归兴动。\n江北江南梦。\n白发故相欺。\n星星如有期。",
        "dynasty": "宋",
        "collection_info": null
    },
    {
        "uuid": "be46e6e10ef43471aa3fdac0773d46e2",
        "title": "木兰花・玉楼春 江云叠叠遮鸳浦",
        "author": "苏庠",
        "content": "江云叠叠遮鸳浦。\n江水无情留薄暮。\n归帆初张苇边风，客梦不禁篷背雨。\n渚花不解留人住。\n只作深愁无尽处。\n白沙烟树有无中，雁落沧洲何处所。",
        "dynasty": "宋",
        "collection_info": null
    },
    {
        "uuid": "4b3bfa51df1d7dd79ab8e645b4d9c9b8",
        "title": "清平乐 断崖流水",
        "author": "苏庠",
        "content": "断崖流水。\n香度青林底。\n元配骚人兰与芷。\n不数春风桃李。\n淮南丛桂小山。\n诗翁合得攀翻。\n身到十洲三岛，心游万壑千岩。",
        "dynasty": "宋",
        "collection_info": null
    },
    {
        "uuid": "4af2e57d49e8c3a02915f4c7fbd0f895",
        "title": "清江曲  其一",
        "author": "苏庠",
        "content": "属玉双飞水满塘，菰蒲深处浴鸳鸯。\n白苹满棹归来晚，秋着芦花一岸霜。",
        "dynasty": "宋",
        "collection_info": null
    },
    {
        "uuid": "69b01b8f4715ab64a94c2bbb05494a7f",
        "title": "清江曲  其二",
        "author": "苏庠",
        "content": "扁舟繫岸依林樾，萧萧两鬓吹华髮。\n万事不理醉復醒，长占烟波弄明月。",
        "dynasty": "宋",
        "collection_info": null
    },
    {
        "uuid": "d64983baf063cfafec31d3b6eb7e3810",
        "title": "后清江曲  其一",
        "author": "苏庠",
        "content": "层波渺渺山苍苍，轻霜陨木莲叶黄。\n呼儿极浦下笭箵，社瓮欲熟浮蛆香。",
        "dynasty": "宋",
        "collection_info": null
    },
    {
        "uuid": "d1b29558591decf3abe722790101db3b",
        "title": "后清江曲  其二",
        "author": "苏庠",
        "content": "轻蓑淅沥鸣秋雨，日暮乘流自相语。\n一笛清风万事休，白鸟翩翩落烟渚。",
        "dynasty": "宋",
        "collection_info": null
    },
    {
        "uuid": "4c28a7ebc7f1345a46a0e306c6e9daec",
        "title": "臞庵",
        "author": "苏庠",
        "content": "王郎臞庵摩诘诗，烟花遶舍江遶篱。\n石渠东观了无梦，笔床茶竈行相期。\n古人已往不可作，甫里顾有今天随。\n湾头蟹舍岂着我，请具蓑笠悬牛衣。",
        "dynasty": "宋",
        "collection_info": null
    },
    {
        "uuid": "114ea880d21ba100b4632db890ebff11",
        "title": "草堂",
        "author": "苏庠",
        "content": "笛弄松江明月，蓑披笠泽归云。\n若话青霄快活，五侯何处如君。",
        "dynasty": "宋",
        "collection_info": null
    },
    {
        "uuid": "46e021578ebba3c678cd65abdcb9a687",
        "title": "浮天阁  其一",
        "author": "苏庠",
        "content": "臞庵主人天与闲，回栏飞阁临沧湾。\n晴波渺渺雁行落，坐见万顷穿云还。\n百年有底付鸟翼，未暇着脚鸳鸾间。\n径须呼酒浇磈磊，莫遣暝色霾烟鬟。",
        "dynasty": "宋",
        "collection_info": null
    },
    {
        "uuid": "6fea2fa69410f7560a37c592269757fc",
        "title": "浮天阁  其二",
        "author": "苏庠",
        "content": "玉蟾飞入水晶宫，万顷琉璃碎晚风。\n诗就云归不知处，断山零落有无中。",
        "dynasty": "宋",
        "collection_info": null
    },
    {
        "uuid": "ad6f30895682d24423c1677d7b1f223b",
        "title": "浮天阁  其三",
        "author": "苏庠",
        "content": "秋落空江动碧虚，黄芦洲渚雁飞初。\n我来欲访鸱夷子，为挂西风十幅蒲。",
        "dynasty": "宋",
        "collection_info": null
    },
    {
        "uuid": "b59d9fbdda8726ee86331c851f01964c",
        "title": "平远堂  其一",
        "author": "苏庠",
        "content": "柳外西风六幅蒲，野塘睡鸭对舂鉏。\n如何唤得王摩诘，画作江南烟雨图。",
        "dynasty": "宋",
        "collection_info": null
    },
    {
        "uuid": "4d6741e092ca59ecdab95174abfcf862",
        "title": "平远堂  其二",
        "author": "苏庠",
        "content": "寒芦淅淅催秋晚，浦雨溟溟忆去年。\n它日未埋黄土陌，为君重赋补亡篇。",
        "dynasty": "宋",
        "collection_info": null
    },
    {
        "uuid": "d979638c3a7b046a59df21aa963d5f3b",
        "title": "送举书记归天台",
        "author": "苏庠",
        "content": "卷衲下苍壁，夜光容暗投。\n人追道林辈，诗入杼山流。\n风吹蒹葭雨，雁横江汉秋。\n须烦紫籐杖，聊与白云留。",
        "dynasty": "宋",
        "collection_info": null
    },
    {
        "uuid": "7bfb58b8cf7516451c1187e62bec8bf0",
        "title": "送天台则上人还浙东",
        "author": "苏庠",
        "content": "溪南溪北鸟啼处，树头树底梅已空。\n绝叹不如木上座，伴君千迭夕岚中。",
        "dynasty": "宋",
        "collection_info": null
    },
    {
        "uuid": "8258479e80949f31a1debe35a02f0cf4",
        "title": "送天台珪上人",
        "author": "苏庠",
        "content": "雨暗蒹葭浦，烟青杨柳津。\n有劳修月手，来访卧云人。\n落笔向来事，无锥今岁贫。\n故山何处是，落日大江滨。",
        "dynasty": "宋",
        "collection_info": null
    },
    {
        "uuid": "4b7066512661dd6075723d5efe69449c",
        "title": "送吕山友游天台",
        "author": "苏庠",
        "content": "床头萝月厌同攀，发兴东吴万迭间。\n森木已深溪上屋，瘦藤穿尽雨余山。\n黄梅绿李看来熟，长簟北窗谁与閒。\n此别故应频作恶，一樽何日慰勤艰。",
        "dynasty": "宋",
        "collection_info": null
    },
    {
        "uuid": "2d127683420490190695d0afca44f9d6",
        "title": "次刘晞颜韵",
        "author": "苏庠",
        "content": "校书绝足腾飞黄，不数向来何与江。\n锦囊诗句随云表，十袭未启心先降。",
        "dynasty": "宋",
        "collection_info": null
    },
    {
        "uuid": "3704952020259dc2d30b72a42135a0ce",
        "title": "送行",
        "author": "苏庠",
        "content": "语别既不易，况与子同生。\n如何携手好，忽作千里行。",
        "dynasty": "宋",
        "collection_info": null
    },
    {
        "uuid": "8c1a7636c1ad0d32d796fc9b473603a0",
        "title": "挽张彦知",
        "author": "苏庠",
        "content": "敌骑乘秋入，妖氛拥贼营。\n孤城控淮海，百口付柴荆。\n徒想回天力，空余恋阙情。\n艰难思报主，炯炯寸心明。",
        "dynasty": "宋",
        "collection_info": null
    },
    {
        "uuid": "74e5c1b0d8f3efc1d04002063805ba58",
        "title": "送李巨源赴洮湖陈氏馆",
        "author": "苏庠",
        "content": "蟠胸历历邺侯书，落笔奔奔走坂车。\n办作五言玉节信，直拚病渴马相如。",
        "dynasty": "宋",
        "collection_info": null
    },
    {
        "uuid": "957c723ed571e6d701ae7c19a0376b44",
        "title": "诗一首",
        "author": "苏庠",
        "content": "聊辍清都玉笋班，虎符犹得控荆蛮。\n已见五溪谈笑了，坐追九辨典刑还。",
        "dynasty": "宋",
        "collection_info": null
    },
    {
        "uuid": "7e0550255c0f1201367a439322abe001",
        "title": "戏成小诗留子静兄",
        "author": "苏庠",
        "content": "秋霜一夜到枯荷，奈此江南秋色何。\n蕲君未作一成去，同听竹窗鸿雁过。",
        "dynasty": "宋",
        "collection_info": null
    },
    {
        "uuid": "23292242454f0c98158dfc8c225c33d6",
        "title": "送钱仲韶机宜南归天台",
        "author": "苏庠",
        "content": "尺五城南客，能过仲蔚居。\n烟霏深寂历，云树晚扶疏。\n老去一无着，诗成百不如。\n喜无招隠作，仍免绝交书。",
        "dynasty": "宋",
        "collection_info": null
    },
    {
        "uuid": "7b6c3c8155bc1e833b0728b948e9caa1",
        "title": "题张公洞",
        "author": "苏庠",
        "content": "铜棺之南山復山，扪萝绝壁藓苔斑。\n只今何处可容足，乞我石房云一间。",
        "dynasty": "宋",
        "collection_info": null
    },
    {
        "uuid": "d41771f65512c63fef01284380069a5b",
        "title": "宿飞来峰下",
        "author": "苏庠",
        "content": "吴中未历佳山水，湖上怀思去惘然。\n云去云归两峰寺，鸥飞鸥没夕阳天。\n客愁官渡落花雨，归梦下湖春水船。\n想得对床成夜语，何须陇月向人圆。",
        "dynasty": "宋",
        "collection_info": null
    },
    {
        "uuid": "8cce0b8f0526ecc9fa05da6eee38fc7d",
        "title": "送子经归临安",
        "author": "苏庠",
        "content": "牛背行将老，鸥沙盟已寒。\n莼鲈付张翰，书札报任安。\n古学饱胸次，惊澜翻笔端。\n西湖千顷月，留取醉眼看。",
        "dynasty": "宋",
        "collection_info": null
    },
    {
        "uuid": "414b0d0d4fa91b7e2e28f9362b5b9378",
        "title": "陶隠居画像赞",
        "author": "苏庠",
        "content": "蕊珠妙言，字照编简。\n云霾三馆，其人则远。\n世衰道丧，完节者鲜。\n临终之叹，作世和篇。",
        "dynasty": "宋",
        "collection_info": null
    },
    {
        "uuid": "db00e1a678faeb9c865703ee59363f96",
        "title": "惠安寺",
        "author": "苏庠",
        "content": "沙溪烟绝雨纔通，无数深红间浅红。\n山店落英春寂寂，青旗吹尽柳花风。",
        "dynasty": "宋",
        "collection_info": null
    },
    {
        "uuid": "2f117a24d3b48cc0719149e627f60126",
        "title": "德友近在咫尺乃不相过因成小诗上呈",
        "author": "苏庠",
        "content": "十日已吹梅信风，绝怜未许一尊同。\n喜君不减习主簿，愧我殊非庞德公。",
        "dynasty": "宋",
        "collection_info": null
    },
    {
        "uuid": "accaacfd461d483ad1e64330f2f95eac",
        "title": "德友求薝卜花栽戏作小诗代简",
        "author": "苏庠",
        "content": "问讯云萝小隠家，剡藤醉墨半欹斜。\n酒余落笔已殊绝，发兴不须薝卜花。",
        "dynasty": "宋",
        "collection_info": null
    },
    {
        "uuid": "9a5e4069e6cc25f15b8061f2288b6cc1",
        "title": "题唐颓山风漪轩",
        "author": "苏庠",
        "content": "竹阴既疏明，流泉復清驶。\n佳响闻山禽，凉风澹然至。\n幽人此安禅，阅世一嬉戏。\n何必周八垠，是中有能事。",
        "dynasty": "宋",
        "collection_info": null
    },
    {
        "uuid": "c64aa2c093fb7625ef64945fc40de217",
        "title": "至湖上",
        "author": "苏庠",
        "content": "沙晚水痕碧，萧萧蒲苇秋。\n鸿飞遵远渚，木落见沧洲。\n藤杖吟还倚，风帘行可休。\n有怀谁共语，暝色起林丘。",
        "dynasty": "宋",
        "collection_info": null
    },
    {
        "uuid": "3dfafcbe673a50829ff6ba92cbdad91a",
        "title": "赠邑令章夏",
        "author": "苏庠",
        "content": "弦歌武城宰，遗芳叹汉官。\n莫怀千载忧，且毕今日欢。\n亭午百吏散，曲肱谢喧烦。\n况看古锦句，落笔酬江山。",
        "dynasty": "宋",
        "collection_info": null
    },
    {
        "uuid": "d9dce7caab01b7d6e53b904eb8097b62",
        "title": "句  其一",
        "author": "苏庠",
        "content": "但见金华仙伯语，笔端丘壑饱经心。",
        "dynasty": "宋",
        "collection_info": null
    },
    {
        "uuid": "728cf1aa244696292fa47ec8a2807865",
        "title": "句  其二",
        "author": "苏庠",
        "content": "休言贫病惟三箧，已办借书无一鸱。",
        "dynasty": "宋",
        "collection_info": null
    },
    {
        "uuid": "a57a328ed06bff003a37e733ec550c99",
        "title": "句  其三",
        "author": "苏庠",
        "content": "去止书三箧，归亡酒一鸱。",
        "dynasty": "宋",
        "collection_info": null
    },
    {
        "uuid": "c854dfdda46585f1b46314592dc020a2",
        "title": "句  其四",
        "author": "苏庠",
        "content": "惭无安世书三箧，滥得扬雄酒一鸱。",
        "dynasty": "宋",
        "collection_info": null
    },
    {
        "uuid": "c30cc9db4d34f4c249d92e5ddab1fb9a",
        "title": "句  其五",
        "author": "苏庠",
        "content": "斯人活国计，不数管及萧。",
        "dynasty": "宋",
        "collection_info": null
    },
    {
        "uuid": "7b4b524d2575443b9c80ce3b07819470",
        "title": "句  其六",
        "author": "苏庠",
        "content": "惟公廊庙姿，骨相宜珥貂。",
        "dynasty": "宋",
        "collection_info": null
    },
    {
        "uuid": "edfe99cb827d4a0992141e99cc5cf0be",
        "title": "句  其七",
        "author": "苏庠",
        "content": "饱闻胸次有云梦，语作惊澜翻舌端。",
        "dynasty": "宋",
        "collection_info": null
    },
    {
        "uuid": "5acfb0118ebcf22c17b598d5400327d0",
        "title": "句  其八",
        "author": "苏庠",
        "content": "骑鲸公子汉于菟，并驾殊非李与苏。",
        "dynasty": "宋",
        "collection_info": null
    },
    {
        "uuid": "52d273b8c5160e199168c1d9405f1e71",
        "title": "句  其九",
        "author": "苏庠",
        "content": "晚喜此士来相亲，呼童汲涧濯玄云。",
        "dynasty": "宋",
        "collection_info": null
    },
    {
        "uuid": "fc545521453dafff1b9af7b24b34d24c",
        "title": "句  其一○",
        "author": "苏庠",
        "content": "江南溪工琢溪玉，凄风瑟瑟江作縠。",
        "dynasty": "宋",
        "collection_info": null
    },
    {
        "uuid": "acd2ab7e1228d454df50d70551ea1624",
        "title": "句  其一一",
        "author": "苏庠",
        "content": "古屋茆茨小。",
        "dynasty": "宋",
        "collection_info": null
    },
    {
        "uuid": "16b51f9583eaf63e41760f316d45bd77",
        "title": "句  其一二",
        "author": "苏庠",
        "content": "慇懃今日一时开。",
        "dynasty": "宋",
        "collection_info": null
    },
    {
        "uuid": "b95e820d7f28c945380c3f0360f2c361",
        "title": "句  其一三",
        "author": "苏庠",
        "content": "雨过乱蓑堆野艇，月明长笛和菱歌。",
        "dynasty": "宋",
        "collection_info": null
    },
    {
        "uuid": "563d8886f9d074b8a7a3befc0fdea11d",
        "title": "句  其一四",
        "author": "苏庠",
        "content": "断崖绝壑元无主。",
        "dynasty": "宋",
        "collection_info": null
    },
    {
        "uuid": "70377e295196eef257b1dfb0875c799b",
        "title": "句  其一五",
        "author": "苏庠",
        "content": "竹裏江梅寒未吐。",
        "dynasty": "宋",
        "collection_info": null
    },
    {
        "uuid": "bdf3c5202e091e293b146819a05c2c80",
        "title": "句  其一六",
        "author": "苏庠",
        "content": "乞得东风一杖藜。",
        "dynasty": "宋",
        "collection_info": null
    },
    {
        "uuid": "f337f7846794c3a7f17fa8414d54a3a3",
        "title": "句  其一七",
        "author": "苏庠",
        "content": "眼底青山映寂寥。",
        "dynasty": "宋",
        "collection_info": null
    },
    {
        "uuid": "a02a54faa440ba51402c14cfd3401400",
        "title": "句  其一八",
        "author": "苏庠",
        "content": "穿花却与共扶藤。",
        "dynasty": "宋",
        "collection_info": null
    },
    {
        "uuid": "2422bd9bca59365ec9e2abc3a79d1d0d",
        "title": "句  其一九",
        "author": "苏庠",
        "content": "迎春不负千金诺。",
        "dynasty": "宋",
        "collection_info": null
    }
]