[
    {
        "uuid": "5430b18fc12c84cf9c568c489eda2e69",
        "title": "偈二首  其一",
        "author": "释咸静",
        "content": "气候欲流金，炎威将铄石。\n扇子摇明月，云片耸奇峰。\n蚕成茧而麦渐收，笋抽簪而梅已熟。\n熏风习习，逝水滔滔。\n鹊噪森松，鶑啼修竹。\n观音势至，文殊普贤。\n有愿必从，无剎不现。",
        "dynasty": "宋",
        "collection_info": null
    },
    {
        "uuid": "37a095df713bc46bf09b0b6fd934a705",
        "title": "偈二首  其二",
        "author": "释咸静",
        "content": "匣中宝剑，袖裏金锤。\n时节既彰，莫辞拈出。\n击开关锁，斩断葛藤。\n令他跳出生死门，惊过荆棘路。\n人人似生师子，箇箇如活大虫。\n休教着布过他州，直待还乡衣昼锦。",
        "dynasty": "宋",
        "collection_info": null
    },
    {
        "uuid": "56a6b440812efaf080c7dc6d2093beb5",
        "title": "临终偈",
        "author": "释咸静",
        "content": "弄罢影戏，七十一载。\n更问如何，回来别赛。",
        "dynasty": "宋",
        "collection_info": null
    },
    {
        "uuid": "8253cba46ea41ca4f21f0ad3c266a509",
        "title": "颂古四首 勘婆二 其一",
        "author": "释咸静",
        "content": "婆子只知指路，鸡犬被人偷去。\n直待赵州勘了，这回紧闭门户。",
        "dynasty": "宋",
        "collection_info": null
    },
    {
        "uuid": "48266c51c3dfb0942a479edf97b26c8a",
        "title": "颂古四首 勘婆二 其二",
        "author": "释咸静",
        "content": "赵州老老大大，不解山中打坐。\n自言去勘婆了，倒被婆子勘破。",
        "dynasty": "宋",
        "collection_info": null
    },
    {
        "uuid": "b16d03220664249b566bda1202486119",
        "title": "颂古四首 犀牛扇",
        "author": "释咸静",
        "content": "扇上犀牛从古画，索来既破要元牛。\n纵教戴子重描出，不是当时那一头。",
        "dynasty": "宋",
        "collection_info": null
    },
    {
        "uuid": "076dbce04a66c09a23fb62fcf940943d",
        "title": "颂古四首 四不迁",
        "author": "释咸静",
        "content": "掐珠不念佛，开眼不见色。\n吃饭谁择日，任东西南北。",
        "dynasty": "宋",
        "collection_info": null
    },
    {
        "uuid": "a61671ca387d9675afdd0a598796b327",
        "title": "拟寒山自述  其一",
        "author": "释咸静",
        "content": "多见拟寒山，不然拟拾得。\n冲天各有志，拟彼復何益。\n居山山色翠，临水水声长。\n风华与雪月，时处自歌扬。",
        "dynasty": "宋",
        "collection_info": null
    },
    {
        "uuid": "d78f6f7a50ba6ff32fae829034a4814c",
        "title": "拟寒山自述  其二",
        "author": "释咸静",
        "content": "颇忆未参禅，教中听十年。\n昼夜数他宝，何曾得半钱。\n发志出行脚，遍求无病药。\n及至休歇时，依旧没鞋着。",
        "dynasty": "宋",
        "collection_info": null
    },
    {
        "uuid": "ca3692df426759230391a8eafa64c0dc",
        "title": "拟寒山自述  其三",
        "author": "释咸静",
        "content": "行时唯信脚，到处便为家。\n午饭随麤细，三衣乱掩遮。\n空名耳裏水，微利眼中砂。\n一觉黄昏睡，金鸟出{氵毒}涯。",
        "dynasty": "宋",
        "collection_info": null
    },
    {
        "uuid": "9ea747409e82dc7767bdefb402ba645e",
        "title": "拟寒山自述  其四",
        "author": "释咸静",
        "content": "目述自高吟，自高非倨傲。\n高怀肯随动，幽鸟徒轻噪。\n无水定无源，有烟必有竈。\n天堂并地狱，自作还自报。",
        "dynasty": "宋",
        "collection_info": null
    },
    {
        "uuid": "7e6b5c109f97d8b908a34bc590b4ea90",
        "title": "拟寒山自述  其五",
        "author": "释咸静",
        "content": "近见一般人，堂堂似佛祖。\n入室求知识，为明生死事。\n问汝莫是贼，当时面如土。\n语言勿生嗔，只箇是生死。",
        "dynasty": "宋",
        "collection_info": null
    },
    {
        "uuid": "f41666ee744fe453d21fc613a0ce3631",
        "title": "拟寒山自述  其六",
        "author": "释咸静",
        "content": "参禅脱生死，辄莫被魔使。\n八风一任吹，六尘终不污。\n非语乱如麻，截断众流句。\n仰面看青天，立地超佛祖。",
        "dynasty": "宋",
        "collection_info": null
    },
    {
        "uuid": "b963acc26ea4a2db60dcf3338ac605dc",
        "title": "拟寒山自述  其七",
        "author": "释咸静",
        "content": "五更一盂粥，辰时一顿饭。\n昼夜两觉眠，一日事俱辨。\n毁我还自毁，赞我还自赞。\n是非与荣辱，红炉赤金弹。",
        "dynasty": "宋",
        "collection_info": null
    },
    {
        "uuid": "1bf1f60cbab96dbf405d630f9edbcad8",
        "title": "拟寒山自述  其八",
        "author": "释咸静",
        "content": "良田着力耕，自利復利故。\n莫栽荆棘树，子孙没出路。\n仁者爱安仁，狡佞生嫉妬。\n劝汝早回头，翻覆面前觑。",
        "dynasty": "宋",
        "collection_info": null
    },
    {
        "uuid": "afbf87cabc2bd576bad99c92997a0a4c",
        "title": "拟寒山自述  其九",
        "author": "释咸静",
        "content": "莫笑我自述，麤言无义理。\n岂为骋文辞，因笔写其志。\n百年呼吸间，何用苦较计。\n劝汝莫痴毒，无常忽忽至。",
        "dynasty": "宋",
        "collection_info": null
    },
    {
        "uuid": "8f626524ae3c6e10a96a560c6a5e7056",
        "title": "拟寒山自述  其一○",
        "author": "释咸静",
        "content": "一曲乐昇平，非关啰哩棱。\n山河俱属宋，云水且饶僧。\n时击松风磬，长然涧月灯。\n愿王似南岳，万世碧层层。",
        "dynasty": "宋",
        "collection_info": null
    },
    {
        "uuid": "080accf5bdb9cb1aedd7c2e8168dcd28",
        "title": "十二时  其一",
        "author": "释咸静",
        "content": "半夜子，心境俱忘正莽卤。\n捻转天关万象移，泥牛入海谁亲睹。",
        "dynasty": "宋",
        "collection_info": null
    },
    {
        "uuid": "6b552f322706f385a17b8783d6c2259f",
        "title": "十二时  其二",
        "author": "释咸静",
        "content": "鸡鸣丑，一声相报无前后。\n惊觉腾腾梦裏身，释迦老子交横走。",
        "dynasty": "宋",
        "collection_info": null
    },
    {
        "uuid": "be3d78ccc85e824013cba3e1509ab37e",
        "title": "十二时  其三",
        "author": "释咸静",
        "content": "平旦寅，翠竹黄华拂眼明。\n灵禽异兽争嘲哄，总解回头转眼睛。",
        "dynasty": "宋",
        "collection_info": null
    },
    {
        "uuid": "e7022dbf11d025ec502760e4fb42602f",
        "title": "十二时  其四",
        "author": "释咸静",
        "content": "日出卯，紫雾红霞腾海岛。\n挤排无限利名人，出门忘却衣中宝。",
        "dynasty": "宋",
        "collection_info": null
    },
    {
        "uuid": "25e7fe155b633c5b7430645d444d6c53",
        "title": "十二时  其五",
        "author": "释咸静",
        "content": "食时辰，掌钵徒劳入市巡。\n若将心受檀那饭，也似无功食禄人。",
        "dynasty": "宋",
        "collection_info": null
    },
    {
        "uuid": "ead055458b75a6acc3967856c4a3b0d5",
        "title": "十二时  其六",
        "author": "释咸静",
        "content": "禺中巳，选甚淫坊并酒肆。\n回头便是出尘人，翻笑曼殊携庆喜。",
        "dynasty": "宋",
        "collection_info": null
    },
    {
        "uuid": "a08569896488dc738ea3562d9e6743aa",
        "title": "十二时  其七",
        "author": "释咸静",
        "content": "日南午，卓然独耀无今古。\n粪埽堆头玉马嘶，瑠璃殿上金刚舞。",
        "dynasty": "宋",
        "collection_info": null
    },
    {
        "uuid": "8a8b1b3d7b0c1061c7ded01a6b7f1cfd",
        "title": "十二时  其八",
        "author": "释咸静",
        "content": "日昳未，万树千峰影斜坠。\n兔角龟毛遶市寻，贵卖还思买时贵。",
        "dynasty": "宋",
        "collection_info": null
    },
    {
        "uuid": "b52e865d37212245f3d646eda6d943b9",
        "title": "十二时  其九",
        "author": "释咸静",
        "content": "晡时申，一日三分过二分。\n直饶省得来时路，到家急急也黄昏。",
        "dynasty": "宋",
        "collection_info": null
    },
    {
        "uuid": "e03d1f11404d6ee577ac8fd0ed195586",
        "title": "十二时  其一○",
        "author": "释咸静",
        "content": "日入酉，残霞返照门前柳。\n无声一曲牧童归，背跨牛儿师子吼。",
        "dynasty": "宋",
        "collection_info": null
    },
    {
        "uuid": "d827ee3ddccde8c5bdbf7f0dab235477",
        "title": "十二时  其一一",
        "author": "释咸静",
        "content": "黄昏戌，角韵钟声遐迩一。\n要会闻復翳根除，补陀岩上寻弥勒。",
        "dynasty": "宋",
        "collection_info": null
    },
    {
        "uuid": "a6990b0e989926814663f79b607a9482",
        "title": "十二时  其一二",
        "author": "释咸静",
        "content": "人定亥，念念无常剎那快。\n回光省取不迁心，坐照十虚谁对待。",
        "dynasty": "宋",
        "collection_info": null
    },
    {
        "uuid": "090b4e5d249a125f97e69dabe9c3cc62",
        "title": "拄杖歌",
        "author": "释咸静",
        "content": "谁人无一条拄杖，我家收底丑模样。\n彻头彻尾节目深，从生至老筋骸壮。\n不须修，何须漆，体段自然成箇格。\n或行或坐尽随身，或倚或携还任力。\n抛一抛，卓一卓，三界魔王顿惊愕。\n雨云雷电匝长空，展尽神通难揣摸。\n有时收，有时用，纵夺临机恣拈弄。\n傥蒙上士入门来，一棒打教知痒痛。\n说道理，没人情，动着教伊祸患生。\n休夸昔日化龙势，谩说当年解虎声。\n挑日月，吞干坤，划开一路涅槃门。\n大丈夫儿须执捉，一言不契命难存。",
        "dynasty": "宋",
        "collection_info": null
    }
]