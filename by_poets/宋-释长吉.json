[
    {
        "title": "赠台倅徐太博",
        "author": "释长吉",
        "content": "琼树耸芳蕤，灵根植仙圃。\n懿哲藴英才，妙岁冲云路。\n曲台峻清秩，峨冠凛奇趣。\n霞城倅郡条，惠爱春荣布。\n心陂万顷澄，羣物欣翔鹭。\n浮云摈繁虑，虚舟游太素。\n庾楼明月情，谢塘春草句。\n沙鸟下琴轩，江风起厅树。\n颙昂出俗操，益为时贤慕。\n异日柏梁游，渊云让孤步。",
        "dynasty": "宋",
        "collection_info": null
    },
    {
        "title": "赠郡纠陈员外",
        "author": "释长吉",
        "content": "耿介藴国器，兹焉纠郡纲。\n清规禀诗礼，华阀联簪裳。\n才刃挺铦利，心鑑涵辉光。\n盘错无以壅，姦邪固难藏。\n民冤积已雪，吏局清如霜。\n弹雀费明月，补履烦干将。\n火烈金益坚，雪深松愈苍。\n英声人驰骛，壮气方激昂。\n凝旒嗣洪业，百辟升贤良。\n孰知隠鹄志，即起摩天翔。",
        "dynasty": "宋",
        "collection_info": null
    },
    {
        "title": "题清辉堂",
        "author": "释长吉",
        "content": "结庐江上栖，江云日为侣。\n江山相掩映，清辉满庭户。\n沙暝见归禽，潮回闻去橹。\n落景一帘风，残雪半江雨。\n中餐啜露葵，午坐烹茶乳。\n少室传花旨，南华齐物语。\n隠几赜渊源，篆香随玉麈。\n爱此坐忘归，东峰月华吐。",
        "dynasty": "宋",
        "collection_info": null
    },
    {
        "title": "游栖霞宫",
        "author": "释长吉",
        "content": "龙虎丹砂炼已成，方瞳绿髮僊骨轻。\n石床半醉海月冷，芝轩长啸天风清。\n时泛绿觥陪侠客，未骑赤鲤归蓬瀛。\n朝簪相访惜回驭，屡奏瑶琴太古声。",
        "dynasty": "宋",
        "collection_info": null
    },
    {
        "title": "桐柏崇道观",
        "author": "释长吉",
        "content": "太帝天坛渤澥连，金霞苍壁隔埃廛。\n蓬丘不断青禽位，仙仗时来白虎軿。\n星籥岂惟壶内景，桃花长媚洞中天。\n优游笑把洪崖袂，瞬息人间又几年。",
        "dynasty": "宋",
        "collection_info": null
    }
]