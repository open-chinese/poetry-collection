[
    {
        "title": "仙船岩",
        "author": "刘边",
        "content": "仙舟等奡荡，万仞架云表。\n木石浑莫分，风雨能不朽。\n恐因尧年水，舣棹寄岩窦。\n犹胜夜壑藏，有力莫负走。\n奈何苦海深，忍袖慈航手。\n我欲遡灵源，乘槎问牛斗。",
        "dynasty": "宋",
        "collection_info": null
    },
    {
        "title": "仙机岩",
        "author": "刘边",
        "content": "尝闻昔天孙，谪落人世间。\n云霞入组织，机杼空留山。\n朅来巧相逢，遗我锦绣端。\n欲报乏绮语，再拜重捲还。\n我有大布衣，可以御岁寒。",
        "dynasty": "宋",
        "collection_info": null
    },
    {
        "title": "会仙岩",
        "author": "刘边",
        "content": "青山解随人，远近互相对。\n寒潭入陵谷，龙去知何处。\n历历沙上石，群仙昔来会。\n日暮一童归，横吹卧牛背。",
        "dynasty": "宋",
        "collection_info": null
    },
    {
        "title": "茶竈",
        "author": "刘边",
        "content": "仙人足戏剧，盘石留涡房。\n紫阳此来游，与客煮茗尝。\n青烟久消歇，白云时飞扬。\n至今潭中水，犹作笑语香。\n蒙茸履迹在，欲步不敢翔。\n三吸此清泠，回首入空苍。",
        "dynasty": "宋",
        "collection_info": null
    },
    {
        "title": "林泉寺",
        "author": "刘边",
        "content": "采芳仍漱洁，散策到来迟。\n客坐自相语，僧禅了不知。\n疏风潜入户，暗水细鸣池。\n小作石床梦，梦中还觅诗。",
        "dynasty": "宋",
        "collection_info": null
    },
    {
        "title": "天游峰",
        "author": "刘边",
        "content": "紫翠飞来石蕊间，何年幻出小瀛寰。\n崖悬瘦瀑一千尺，峡束寒流八九湾。\n苍壁向人如有待，白云何事未知还。\n歌酣更挹浮丘伯，坐对中台话半閒。",
        "dynasty": "宋",
        "collection_info": null
    },
    {
        "title": "梅仙山",
        "author": "刘边",
        "content": "已是吴门变姓名，后来谁更识先生。\n一抔汉土丹墟在，万古闽山剑气横。\n步入白云秋石瘦，坐分黄叶午风清。\n逃奴不返松门静，隔水寒烟起暮城。",
        "dynasty": "宋",
        "collection_info": null
    },
    {
        "title": "伏羲洞",
        "author": "刘边",
        "content": "一水之玄去復归，众峰向背俨相持。\n天荒地老无从问，鬼刻神劖未解奇。\n丹嶂漫留仙幻迹，白云仍似太初时。\n欲穷画底羲皇意，一束灵蓍万古知。",
        "dynasty": "宋",
        "collection_info": null
    },
    {
        "title": "玉女峰",
        "author": "刘边",
        "content": "不作巫阳云雨羞，风鬟雾鬓乱萧飕。\n行人莫问当年事，独立寒潭空几秋。",
        "dynasty": "宋",
        "collection_info": null
    },
    {
        "title": "答彦修",
        "author": "刘边",
        "content": "九曲溪边玉女峰，年年独倚落花风。\n何因不驾青鸾去，伫立空山皓月中。",
        "dynasty": "宋",
        "collection_info": null
    },
    {
        "title": "仙掌峰",
        "author": "刘边",
        "content": "铜盘捧露几何年，渭水秋风泪泫然。\n已向山中閒袖手，为谁半壁更擎天。",
        "dynasty": "宋",
        "collection_info": null
    },
    {
        "title": "钓矶石",
        "author": "刘边",
        "content": "百尺台矶瞰碧流，紫阳仙子几经秋。\n游鱼何事偏深逝，不道人间有直鈎。",
        "dynasty": "宋",
        "collection_info": null
    },
    {
        "title": "句",
        "author": "刘边",
        "content": "耕锄晓雨有余地，应接东风无暇时。",
        "dynasty": "宋",
        "collection_info": null
    }
]