[
    {
        "title": "九锁山十咏 大涤洞",
        "author": "邓牧",
        "content": "阴阴大涤洞，古色閟积铁。\n谁横一石碍，坐与三岛绝。\n元同我先去，不见肝肺热。",
        "dynasty": "宋",
        "collection_info": null
    },
    {
        "title": "九锁山十咏 栖真洞",
        "author": "邓牧",
        "content": "何年采真游，遗此栖遁迹。\n流泉金石奏，伏鼠霜雪色。\n浮世几兴亡，残棋耿苔石。",
        "dynasty": "宋",
        "collection_info": null
    },
    {
        "title": "九锁山十咏 龙洞",
        "author": "邓牧",
        "content": "老龙山中居，出山作霖雨。\n风云几聚散，田野正辛苦。\n神仙地位高，使尔司下土。",
        "dynasty": "宋",
        "collection_info": null
    },
    {
        "title": "九锁山十咏 凤洞",
        "author": "邓牧",
        "content": "凤来青天开，凤去苍石裂。\n玄风不復返，世事日消歇。\n永怀接舆歌，勿蹈东鲁辙。",
        "dynasty": "宋",
        "collection_info": null
    },
    {
        "title": "九锁山十咏 仙人隠迹",
        "author": "邓牧",
        "content": "至人犹神龙，变化不可测。\n隆然七尺躯，印此一片石。\n我行半江海，空飞杳无迹。",
        "dynasty": "宋",
        "collection_info": null
    },
    {
        "title": "九锁山十咏 云根石",
        "author": "邓牧",
        "content": "浮云无定姿，灭没须臾閒。\n一朝化顽石，千古遗空山。\n天地亦幻物，谁能诘其端。",
        "dynasty": "宋",
        "collection_info": null
    },
    {
        "title": "九锁山十咏 翠蛟亭",
        "author": "邓牧",
        "content": "寒磵岂成蛟，流泉亦非翠。\n色缘映带得，意出飞舞外。\n虽无风霆化，自与江海会。",
        "dynasty": "宋",
        "collection_info": null
    },
    {
        "title": "九锁山十咏 来贤岩",
        "author": "邓牧",
        "content": "石岩千尺高，曾见坡仙来。\n坡仙化黄土，岩石空苍苔。\n县知今人游，復令后人哀。",
        "dynasty": "宋",
        "collection_info": null
    },
    {
        "title": "九锁山十咏 丹泉",
        "author": "邓牧",
        "content": "仙翁炼丹去，流水作丹色。\n萦盘出九锁，川后不敢惜。\n岂无得道者，一饮凌八极。",
        "dynasty": "宋",
        "collection_info": null
    },
    {
        "title": "九锁山十咏 天坛",
        "author": "邓牧",
        "content": "空山遗天坛，之人在天阙。\n风雷长为护，草树不敢茁。\n何当追遐踪，一笑俯明月。",
        "dynasty": "宋",
        "collection_info": null
    },
    {
        "title": "大德辛丑六月六日游洞霄和杜南谷",
        "author": "邓牧",
        "content": "南谷仙翁游八极，千山万山远相揖。\n翩然一笑玄盖天，草木尘埃总湔涤。\n晋人伏虎老空岩，秦代隠仙遗有声。\n幸喜仙翁能好客，羽衣谈笑晚风清。",
        "dynasty": "宋",
        "collection_info": null
    },
    {
        "title": "寄友",
        "author": "邓牧",
        "content": "我在越，君在吴，驰书邀我游西湖。\n我还吴，君适越，遥隔三江共明月。\n明月可望，佳人参差。\n笑言何时，写我相思。\n知君去扫严陵墓，祇把清尊酹黄土。\n浮云茫茫江水深，感慨空劳弔今古。\n孤山山下约陈实，联骑须来踏春色。\n西湖千树花正繁，莫待东风吹雪积。\n有酒如渑，有肉如陵。\n鼓赵瑟，弹秦筝，与君沈醉不用醒。\n人生行乐耳，何必千秋万岁名。",
        "dynasty": "宋",
        "collection_info": null
    },
    {
        "title": "汉阳郎官湖",
        "author": "邓牧",
        "content": "仙翁薄暮醉酒归，杖藜迷却高阳池。\n清风吹花绿阴倒，我笑谓是秋云移。\n还乘贯月槎，夜过郎官湖。\n峥嵘星斗入江汉，荡漾槎影如鲸鱼。\n九华之真人，邀我倒玉壶，麒麟擘脯供行厨。\n依稀仙乐在空际，碧山四映寒蟾孤。\n举酒酌寒蟾，明月下饮姮娥俱。\n霓裳拂云锦，万荷露泻琼瑶卮。\n麾幢晻霭罗烟空，乃有三皇所授之玉童。\n风前飘飘曳广带，对立十二秋芙蓉。\n清香九曲银河通，真人绿髪披春风。\n锦袍玉雪照天地，口说姓字安南公。\n是公多逸气，略与古昔贤豪同。\n时能扫月色，延我石室烟萝中。\n又言昔同张谓所游地，长叹一覆丹霞钟。\n风吹仙乐度溪去，我亦醉卧香鑪峰。",
        "dynasty": "宋",
        "collection_info": null
    }
]