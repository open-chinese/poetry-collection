[
    {
        "uuid": "bdc3906a4f46d6eede94235882f4f74a",
        "title": "致爽斋",
        "author": "杨王休",
        "content": "翛然一宅一编书，举世何人得似渠。\n三十六峰峰下路，清溪绿竹绕楼居。",
        "dynasty": "宋",
        "collection_info": null
    },
    {
        "uuid": "6558d1be0b4d05aaf5bd0be52171e4ba",
        "title": "凿温岭",
        "author": "杨王休",
        "content": "黄山形势南如窝，四十余里趋丹河。\n年年七月八月雨，稻田瀰涨漫风波。\n异时都水使者至，东开铁场分水势。\n地绵力短功未成，尺一催归卒吞志。\n旧画茫茫如弃井，百年遗恨如灰冷。\n我来弔古更穷源，并水沿流至温岭。\n岭之首尾少低昂，如衡称物锱铢强。\n外即大海枕平麓，相去往往寻丈长。\n天造地设巧乃尔，胡为弃此而取彼。\n兴废成否抑有时，不独今非古皆是。\n此来经营烦令君，便有异议争云云。\n常情自古惮谋始，岂料疲秦终利秦。",
        "dynasty": "宋",
        "collection_info": null
    }
]