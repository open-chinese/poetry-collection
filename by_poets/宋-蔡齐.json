[
    {
        "uuid": "1263810401790d37a1c34c0386123e0f",
        "title": "小孤山  其一",
        "author": "蔡齐",
        "content": "大孤之石衡且修，青青长在湖之头。\n小孤之石锐以高，削立江崖当洪涛。\n滔滔逝水东流去，两石崔嵬屹天柱。\n蜀巴之源浩沄沄，壮哉此诚江海门。\n鸿庞稍见士宇广，疏凿方知夏禹勤。\n名山大川神所主，过者震惊谁敢侮。\n云何作庙向荒壖，抟土娉婷像龙女。\n篙师贾客尔何知，坎坎伐鼓持豚蹄。\n倚篷清坐渔歌起，日暮但见崖鹰飞。",
        "dynasty": "宋",
        "collection_info": null
    },
    {
        "uuid": "dd6330020a920937cda4cea8fbeeed65",
        "title": "小孤山  其二",
        "author": "蔡齐",
        "content": "危峰屹立长江上，势折华胥限百蛮。\n鰲背孤撑青玉柱，斗杓斜插翠云鬟。\n月生西海初三夜，潮到东吴第一关。\n安得扁舟多载酒，放歌击楫浪花间。",
        "dynasty": "宋",
        "collection_info": null
    },
    {
        "uuid": "5eb0d19a397a3d18e3d022d7785b196f",
        "title": "小孤索用黄士殷同赋",
        "author": "蔡齐",
        "content": "缆舟宿松县，我友爱奇观。\n爱登小孤山，千里瞰江岸。\n窄塞峡浪喧，微茫渚沙漫。\n临深看泳鱼，思归闻啼雁。\n茫茫吊千古，俯仰亦嗟嘆。\n君侯金玉章，贻我舟中玩。",
        "dynasty": "宋",
        "collection_info": null
    }
]