[
    {
        "uuid": "cd6971af3fa310de771422e46efca2ad",
        "title": "浣溪沙·蓼岸风多枯柚香",
        "author": "孙光宪",
        "content": "蓼岸风多枯柚香，江边一望楚天长，片帆烟际闪孤光。\n目送征鸿飞杳杳，思随流水去茫茫，兰红波碧忆潇湘。",
        "dynasty": null,
        "collection_info": null
    },
    {
        "uuid": "df48d8a69276429897b65d0cc933f906",
        "title": "浣溪沙·桃杏风香帘幕闲",
        "author": "孙光宪",
        "content": "桃杏风香帘幕闲，谢家门户约花关，画梁幽语燕初还。\n绣阁数行题了壁，晓屏一枕酒醒山，却疑身是梦魂间。",
        "dynasty": null,
        "collection_info": null
    },
    {
        "uuid": "7adaa63fd5bcdbf0f5ccf2e5ca828511",
        "title": "浣溪沙·花渐凋疏不耐风",
        "author": "孙光宪",
        "content": "花渐凋疏不耐风，画帘垂地晚堂空，堕阶萦藓舞愁红。\n腻粉半沾金靥子，残香犹暖绣熏笼，蕙心无处与人同。",
        "dynasty": null,
        "collection_info": null
    },
    {
        "uuid": "270dd3ffc185a9ce87614ca595e2bafe",
        "title": "浣溪沙·揽镜无言泪欲流",
        "author": "孙光宪",
        "content": "揽镜无言泪欲流，凝情半日懒梳头，一庭疏雨湿春愁。\n杨柳只知伤离别，杏花应信损娇羞，泪沾魂断轸离忧。",
        "dynasty": null,
        "collection_info": null
    },
    {
        "uuid": "799e88bb54d056b00297cc2b59a8de1d",
        "title": "浣溪沙·半踏长裾宛约行",
        "author": "孙光宪",
        "content": "半踏长裾宛约行，晚帘疏处见分明，此时堪恨昧平生。\n早是消魂残烛影，更愁闻着品弦声，杳无消息若为情。",
        "dynasty": null,
        "collection_info": null
    },
    {
        "uuid": "4c8577ba7a4a22b5a877ff6deb4e1bde",
        "title": "浣溪沙·兰沐初休曲槛前",
        "author": "孙光宪",
        "content": "兰沐初休曲槛前，缓风迟日洗头天，湿云新敛未梳蝉。\n翠袂半将遮粉臆，宝钗长欲坠香肩，此时模样不禁怜。",
        "dynasty": null,
        "collection_info": null
    },
    {
        "uuid": "ff5f7a5a06fef670b15d6f7217eec538",
        "title": "浣溪沙·风递残香出绣帘",
        "author": "孙光宪",
        "content": "风递残香出绣帘，团窠金凤舞襜襜，落花微雨恨相兼。\n何处去来狂太甚，空推宿酒睡无厌，怎教人不别猜嫌。",
        "dynasty": null,
        "collection_info": null
    },
    {
        "uuid": "9ee8440ebc31d57f7b9b62e687373d3f",
        "title": "浣溪沙·乌帽斜欹倒佩鱼",
        "author": "孙光宪",
        "content": "乌帽斜欹倒佩鱼，静街偷步访仙居，隔墙应认打门初。\n将见客时微掩敛，得人怜处且先疏，低头羞问壁边书。",
        "dynasty": null,
        "collection_info": null
    },
    {
        "uuid": "4fd824c8e933b614fc893c081ae8fb27",
        "title": "河传·太平天子",
        "author": "孙光宪",
        "content": "太平天子，等闲游戏，疏河千里。\n柳如丝，偎倚绿波春水，长淮风不起。\n如花殿脚三千女，争云雨，何处留人住？锦帆风，烟际江，烧空，魂迷大业中。",
        "dynasty": null,
        "collection_info": null
    },
    {
        "uuid": "9a43be771fa000de1224a316d5bdfa61",
        "title": "河传·柳拖金缕",
        "author": "孙光宪",
        "content": "柳拖金缕，着烟笼雾，蒙蒙落絮。\n凤皇舟上楚女，妙舞，雷喧波上鼓。\n龙争虎战分中土，人无主，桃叶江南渡。\n襞花笺，艳思牵。\n成篇，官娥相与传。",
        "dynasty": null,
        "collection_info": null
    },
    {
        "uuid": "1b1b16e65b21877d7e82956f56199109",
        "title": "河传·花落",
        "author": "孙光宪",
        "content": "花落，烟薄，谢家池阁。\n寂寞春深，翠蛾轻敛意沉吟。\n沾襟，无人知此心。\n玉炉香断霜灰冷，帘铺影，梁燕归红杏。\n晚来天，空悄然。\n孤眠，枕檀云髻偏。",
        "dynasty": null,
        "collection_info": null
    },
    {
        "uuid": "6bb28dab1809744e092148af06c74dff",
        "title": "河传·风飐",
        "author": "孙光宪",
        "content": "风飐，波敛。\n团荷闪闪，珠倾露点。\n木兰舟上，何处吴娃越艳，藕花红照脸。\n大堤狂杀襄阳客，烟波隔，渺渺湖光白。\n身已归，心不归。\n斜晖，远汀鸂鶒飞。",
        "dynasty": null,
        "collection_info": null
    },
    {
        "uuid": "10fb5b58d19648dc29c4936cb69b123f",
        "title": "菩萨蛮·月华如水笼香砌",
        "author": "孙光宪",
        "content": "月华如水笼香砌，金环碎撼门初闭。\n寒影堕高檐，钩垂一画帘。\n碧烟轻袅袅，红战灯花笑。\n即此是高唐，掩屏秋梦长。",
        "dynasty": null,
        "collection_info": null
    },
    {
        "uuid": "2ac7571830743c5e6559e549de55a71c",
        "title": "菩萨蛮·花冠频鼓墙头翼",
        "author": "孙光宪",
        "content": "花冠频鼓墙头翼，东方淡白连窗色。\n门外早莺声，背楼残月明。\n薄寒笼醉态，依旧铅华在。\n握手送人归，半拖金缕衣。",
        "dynasty": null,
        "collection_info": null
    },
    {
        "uuid": "ae814ea11812ff713ffb9da41d0d7647",
        "title": "菩萨蛮·小庭花落无人归",
        "author": "孙光宪",
        "content": "小庭花落无人归，疏香满地东风老。\n春晚信沉沉，天涯何处寻。\n晓堂屏六扇，眉共湘山远。\n怎奈别离心，近来尤不禁。",
        "dynasty": null,
        "collection_info": null
    },
    {
        "uuid": "0e597cdcf7f4897fba29d953a2368e7a",
        "title": "菩萨蛮·青岩碧洞经朝雨",
        "author": "孙光宪",
        "content": "青岩碧洞经朝雨，隔花相唤南溪去。\n一只木兰船，波平远浸天。\n扣舷惊翡翠，嫩玉抬香臂。\n红日欲沉西，烟中遥解觽。",
        "dynasty": null,
        "collection_info": null
    },
    {
        "uuid": "f37b2a3d44afff1232e5d9db813ce3fd",
        "title": "菩萨蛮·木绵花映丛祠小",
        "author": "孙光宪",
        "content": "木绵花映丛祠小，越禽声里春光晓。\n铜鼓与蛮歌，南人祈赛多。\n客帆风正急，茜袖偎樯立。\n极浦几回头，烟波无限愁。",
        "dynasty": null,
        "collection_info": null
    },
    {
        "uuid": "b637dc6265018b45575a86a707e8a24e",
        "title": "河渎神·汾水碧依依",
        "author": "孙光宪",
        "content": "汾水碧依依，黄云落叶初飞。\n翠华一去不言归，庙门空掩斜晖。\n四壁阴森排古画，依旧琼轮羽驾。\n小殿沉沉清夜，银灯飘落香灺。",
        "dynasty": null,
        "collection_info": null
    },
    {
        "uuid": "8a1dc1e5262bfd22941045eda77c7610",
        "title": "河渎神·江上草芊芊",
        "author": "孙光宪",
        "content": "江上草芊芊，春晚湘妃庙前。\n一方卵色楚南天，数行征雁联翩。\n独倚朱栏情不极，魂断终朝相忆。\n两桨不知消息，远汀时起鸂鶒。",
        "dynasty": null,
        "collection_info": null
    },
    {
        "uuid": "6310e3f08e572e2a132921fb66d8198e",
        "title": "虞美人·红窗寂寂无人语",
        "author": "孙光宪",
        "content": "红窗寂寂无人语，暗淡梨花雨。\n绣罗纹地粉新描，博山香炷旋抽条，暗魂消。\n天涯一去无消息，终日长相忆。\n教人相忆几时休？不堪枨触别离愁，泪还流。",
        "dynasty": null,
        "collection_info": null
    },
    {
        "uuid": "197cfee5d844c9ae68d2fb3a5fbef763",
        "title": "后庭花·景阳钟动宫莺啭",
        "author": "孙光宪",
        "content": "景阳钟动宫莺啭，露凉金殿。\n轻飙吹起琼花旋，玉叶如剪。\n晚来高阁上，珠帘卷，见坠香千片。\n修蛾慢脸陪雕辇，后庭新宴。",
        "dynasty": null,
        "collection_info": null
    },
    {
        "uuid": "be2ff1a9d72366ef7afd0401b4c651b0",
        "title": "后庭花·石城依旧空江国",
        "author": "孙光宪",
        "content": "石城依旧空江国，故宫春色。\n七尺青丝芳草碧，绝世难得。\n玉英凋落尽，更何人识，野棠如织。\n只是教人添怨忆，怅望无极。",
        "dynasty": null,
        "collection_info": null
    },
    {
        "uuid": "65fe1bb12ba7b0422227a60900bbf1be",
        "title": "生查子·寂寞掩朱门",
        "author": "孙光宪",
        "content": "寂寞掩朱门，正是天将暮。\n暗淡小庭中，滴滴梧桐雨。\n绣工夫，牵心绪，配尽鸳鸯缕。\n待得没人时，偎倚论私语。",
        "dynasty": null,
        "collection_info": null
    },
    {
        "uuid": "1a86bb85f08db1198625ce351c5308c5",
        "title": "生查子·暖日策花骢",
        "author": "孙光宪",
        "content": "暖日策花骢，亸鞚垂杨陌。\n芳草惹烟青，落絮随风白。\n谁家绣毂动香尘，隐遇难神仙客。\n狂杀玉鞭郎，咫尺音容隔。",
        "dynasty": null,
        "collection_info": null
    },
    {
        "uuid": "dc1107b57b434b08dfeffafa4a7737f5",
        "title": "临江仙·霜拍井梧干叶堕",
        "author": "孙光宪",
        "content": "霜拍井梧干叶堕，翠帷雕槛初寒。\n薄铅残黛称花冠，含情无语，延伫倚栏干。\n杳杳征轮何处去，离愁别恨千般。\n不堪心绪正多端，镜奁长掩，无意对孤鸾。",
        "dynasty": null,
        "collection_info": null
    },
    {
        "uuid": "38b005d1af00604e37e1aa905d94b1a1",
        "title": "临江仙·暮雨凄凄深院闭",
        "author": "孙光宪",
        "content": "暮雨凄凄深院闭，灯前凝坐初更。\n玉钗低压鬓云横，半垂罗幕，相映烛光明。\n终是有心投汉佩，低头但理秦筝。\n燕双鸾耦不胜情，只愁明发，将逐楚云行。",
        "dynasty": null,
        "collection_info": null
    },
    {
        "uuid": "4e3b07583a957dbddc9a647973712e65",
        "title": "酒泉子·曲槛小楼",
        "author": "孙光宪",
        "content": "曲槛小楼，正是莺花二月。\n思无聊，愁欲绝，郁离襟。\n展屏空对潇湘水，眼前千万里。\n泪掩红，眉敛翠，恨沉沉。",
        "dynasty": null,
        "collection_info": null
    },
    {
        "uuid": "5f1e37866c62f2230578fb8c9565c093",
        "title": "酒泉子·敛态窗前",
        "author": "孙光宪",
        "content": "敛态窗前，袅袅雀钗抛颈。\n燕成双，鸾对影，耦新知。\n玉纤淡拂眉山小，镜中嗔共照。\n翠连娟，红缥渺，早妆时。",
        "dynasty": null,
        "collection_info": null
    },
    {
        "uuid": "9e836e3867fbe7330b9305401dead549",
        "title": "清平乐·愁肠欲断",
        "author": "孙光宪",
        "content": "愁肠欲断，正是青春半。\n连理分枝鸾失伴，又是一场离散。\n掩镜无语眉低，思随芳草萋萋。\n凭仗东风吹梦，与郎终日东西。",
        "dynasty": null,
        "collection_info": null
    },
    {
        "uuid": "b891def998dbdfb3bbd09920b07ca176",
        "title": "清平乐·等闲无语",
        "author": "孙光宪",
        "content": "等闲无语，春恨如何去？终是疏狂留不住，花暗柳浓何处。\n尽日目断魂飞，晚窗斜界残晖。\n长恨朱门薄暮，绣鞍骢马空归。",
        "dynasty": null,
        "collection_info": null
    },
    {
        "uuid": "4033487d21cb995fda7a30aee02fe2bf",
        "title": "更漏子·今夜期",
        "author": "孙光宪",
        "content": "今夜期，来日别，相对只堪愁绝。\n偎粉面，捻瑶簪，无言泪满襟。\n银箭落，霜华薄，墙外晓鸡咿喔。\n听咐嘱，恶情悰，断肠西复东。",
        "dynasty": null,
        "collection_info": null
    },
    {
        "uuid": "ebd1bbf01b71db93e9a36513d572c59c",
        "title": "女冠子·蕙风芝露",
        "author": "孙光宪",
        "content": "蕙风芝露，坛际残香轻度。\n蕊珠宫，苔点分圆碧，桃花践破红。\n品流巫峡外，名籍紫微中。\n真侣墉城会，梦魂通。",
        "dynasty": null,
        "collection_info": null
    },
    {
        "uuid": "4388890a004bb613fff8a42ba6a0a16a",
        "title": "女冠子·淡花瘦玉",
        "author": "孙光宪",
        "content": "淡花瘦玉，依约神仙妆束。\n佩琼文，瑞露通宵贮，幽香尽日焚。\n碧纱笼绛节，黄藕冠浓云。\n勿以吹箫伴，不同群。",
        "dynasty": null,
        "collection_info": null
    },
    {
        "uuid": "d4818202e4f56d3147a911187eb90ebe",
        "title": "风流子·茅舍槿篱溪曲",
        "author": "孙光宪",
        "content": "茅舍槿篱溪曲，鸡犬自南自北。\n菰叶长，水葓开，门外春波涨绿。\n听织，声促，轧轧鸣梭穿屋。",
        "dynasty": null,
        "collection_info": null
    },
    {
        "uuid": "ee78d96d34a6688cc718fcfb1e31e46e",
        "title": "风流子·楼倚长衢欲暮",
        "author": "孙光宪",
        "content": "楼倚长衢欲暮，簪见神仙伴侣。\n微傅粉，拢梳头，隐映画帘开处。\n无语，无绪，慢曳罗裙归去。",
        "dynasty": null,
        "collection_info": null
    },
    {
        "uuid": "9109ac8f43288a6c77202eb4edf5f29a",
        "title": "风流子·金络玉衔嘶马",
        "author": "孙光宪",
        "content": "金络玉衔嘶马，系向绿杨阴下。\n朱户掩，绣帘垂，曲院水流花谢。\n欢罢，归也，犹在九衢深夜。",
        "dynasty": null,
        "collection_info": null
    },
    {
        "uuid": "62a1a29f3c9284f5609789465c5cde07",
        "title": "定西番·鸡禄山前游骑",
        "author": "孙光宪",
        "content": "鸡禄山前游骑，边草白，朔天明，马蹄轻。\n鹊面弓离短韔，弯来月欲成。\n一只鸡鹘云外，晓鸿惊。",
        "dynasty": null,
        "collection_info": null
    },
    {
        "uuid": "c51e832d4882f40e34553cfaf484af82",
        "title": "定西番·帝子枕前秋夜",
        "author": "孙光宪",
        "content": "帝子枕前秋夜，霜幄冷，月华明，正三更。\n何处戍楼寒笛，梦残闻一声。\n遥想汉关万里，泪纵横。",
        "dynasty": null,
        "collection_info": null
    },
    {
        "uuid": "10de79c9a33b84d71cd02b0bb53f59e6",
        "title": "河满子·冠剑不随君去",
        "author": "孙光宪",
        "content": "冠剑不随君去，江河还共恩深。\n歌袖半遮眉黛惨，泪珠旋滴衣襟。\n惆怅云愁雨怨，断魂何处相寻。",
        "dynasty": null,
        "collection_info": null
    },
    {
        "uuid": "85823387890e03c24fbb77665dc99a8d",
        "title": "玉蝴蝶·春欲尽",
        "author": "孙光宪",
        "content": "春欲尽，景仍长，满园花正黄。\n粉翘两悠飏，翩翩过短墙。\n鲜飙暖，牵游伴，飞去立残芳。\n无语对萧娘，舞衫沉麝香。",
        "dynasty": null,
        "collection_info": null
    },
    {
        "uuid": "f82a8743b7271b7a74038ff1064c0c1e",
        "title": "竹枝·门前春水白苹花",
        "author": "孙光宪",
        "content": "门前春水（竹枝）白苹花（女儿），岸上无人（竹枝）小艇斜（女儿）。\n商女经过（竹枝）江欲暮（女儿），散抛残食（竹枝）饲神鸦（女儿）。",
        "dynasty": null,
        "collection_info": null
    },
    {
        "uuid": "978902ff61dbc70c11658c6f87891413",
        "title": "竹枝·乱绳千结绊人深",
        "author": "孙光宪",
        "content": "乱绳千结（竹枝）绊人深（女儿），越罗万丈（竹枝）表长寻（女儿）。\n杨柳在身（竹枝）垂意绪（女儿），藕花落尽（竹枝）见莲心（女儿）。",
        "dynasty": null,
        "collection_info": null
    },
    {
        "uuid": "eca8017e90baf9580f8a7692108a5907",
        "title": "思帝乡·如何",
        "author": "孙光宪",
        "content": "如何？遣情情更多。\n永日水堂帘下，敛羞蛾。\n六幅罗裙窣地，微行曳碧波。\n看尽满地疏雨，打团荷。",
        "dynasty": null,
        "collection_info": null
    },
    {
        "uuid": "3fa2d5274e4b4626f2e0cacb70f563b6",
        "title": "上行杯·草草离亭鞍马",
        "author": "孙光宪",
        "content": "草草离亭鞍马，从远道，此地分襟，燕宋秦吴千万里。\n无辞一醉。\n野棠开，江草湿。\n伫立，沾泣，征骑骎骎。",
        "dynasty": null,
        "collection_info": null
    },
    {
        "uuid": "f85fd11b1dcffd7dab48ff7874e4a4d0",
        "title": "上行杯·离棹逡巡欲动",
        "author": "孙光宪",
        "content": "离棹逡巡欲动，临极浦，故人相送，去住心情知不共。\n金船满捧。\n绮罗愁，丝管咽。\n回别，帆影灭，江浪如雪。",
        "dynasty": null,
        "collection_info": null
    },
    {
        "uuid": "d7eeff9733f25e1e9328cd996a62d4a2",
        "title": "谒金门·留不得",
        "author": "孙光宪",
        "content": "留不得！留得也应无益。\n白纻春衫如雪色，扬州初去日。\n轻别离，甘抛掷，江上满帆风疾。\n却羡彩鸳三十六，孤鸾还一只。",
        "dynasty": null,
        "collection_info": null
    },
    {
        "uuid": "782f0932a8552f3aa4730a896906a0b6",
        "title": "思越人·古台平",
        "author": "孙光宪",
        "content": "古台平，芳草远，馆娃宫外春深。\n翠黛空留千载恨，教人何处相寻。\n绮罗无复当时事，露花点滴香泪。\n惆怅遥天横绿水，鸳鸯对时飞起。",
        "dynasty": null,
        "collection_info": null
    },
    {
        "uuid": "8cf499f46014ba1e30cc11d465c2f414",
        "title": "思越人·渚莲枯",
        "author": "孙光宪",
        "content": "渚莲枯，宫树老，长洲废萧条。\n想象玉人空处所，月明独上溪桥。\n经春初败秋风起，江兰绿蕙愁死。\n一片风流伤心地，魂销目断西子。",
        "dynasty": null,
        "collection_info": null
    },
    {
        "uuid": "e6b5e6c2741aab92b4a98a876ce5d5d5",
        "title": "杨柳枝·阊门风暖落花干",
        "author": "孙光宪",
        "content": "阊门风暖落花干，飞遍江城江城雪不寒。\n独有晚来临水驿，闲人多凭赤栏干。",
        "dynasty": null,
        "collection_info": null
    },
    {
        "uuid": "e7f5be3d3a608be4b7d2c016502ba9ba",
        "title": "杨柳枝·根柢虽然傍浊河",
        "author": "孙光宪",
        "content": "根柢虽然傍浊河，无妨终日近笙歌。\n骖骖金带谁堪比，还共黄莺不较多。",
        "dynasty": null,
        "collection_info": null
    },
    {
        "uuid": "84ab2021a85f14799d5e8046ba76a20e",
        "title": "杨柳枝·万株枯槁怨亡隋",
        "author": "孙光宪",
        "content": "万株枯槁怨亡隋，似吊吴台各自垂。\n好是淮阴明月里，酒楼横笛不胜吹。",
        "dynasty": null,
        "collection_info": null
    },
    {
        "uuid": "b66dd93398c7cd5c5987c1b85369ee81",
        "title": "望梅花·数枝开与短墙平",
        "author": "孙光宪",
        "content": "数枝开与短墙平，见雪萼红跗相映，引起谁人边塞情。\n帘外欲三更，吹断离愁月正明，空听隔江声。",
        "dynasty": null,
        "collection_info": null
    },
    {
        "uuid": "a09ed786e3e6b935ba41d665206ad549",
        "title": "渔歌子·草芊芊",
        "author": "孙光宪",
        "content": "草芊芊，波漾漾，湖边草色连波涨。\n沿蓼岸，泊飘汀，天际玉轮初上。\n扣舷歌，联极望，桨声伊轧知何向。\n黄鹊叫，白鸥眠，谁似侬家疏旷。",
        "dynasty": null,
        "collection_info": null
    },
    {
        "uuid": "21e4dcdec8ef672a18f9f654b0beb57a",
        "title": "渔歌子·泛流萤",
        "author": "孙光宪",
        "content": "泛流萤，明又灭，夜凉水冷东湾阔。\n风浩浩，笛寥寥，万顷金波澄澈。\n杜若洲，香郁烈，一声宿雁霜时节。\n经霅水，过松江，尽属侬家日月。",
        "dynasty": null,
        "collection_info": null
    }
]