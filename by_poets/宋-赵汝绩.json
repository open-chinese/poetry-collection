[
    {
        "uuid": "c4eb430e34830b4f904180aeab090de5",
        "title": "别曹松山",
        "author": "赵汝绩",
        "content": "柳条能几长，袖手不忍折。\n东风恶作剧，客袂吹欲裂。\n男儿数寸管，平世三尺铁。\n何门无邹裾，有国驻孔辙。\n鹰鹯击飘风，不受锦鞲绁。\n骅骝踏飞电，宁顾黄金埒。\n中年易悲伤，浩叹弥激烈。\n常恐儿曹觉，况与我辈别。\n侏儒囊粟饱，壮士唾壶阙。\n子行亦何以，问口尚存舌。\n但惜新相知，未是古决绝。\n长安万花春，芦鞭袅晴雪。\n一第宜慁子，相期抱贞节。",
        "dynasty": "宋",
        "collection_info": null
    },
    {
        "uuid": "fec4f8849f874cb33ce30a072f4b38f0",
        "title": "无罪言",
        "author": "赵汝绩",
        "content": "哀哀民何辜，遭此凶歉厄。\n初闻数米炊，次復併日食。\n草根掘欲尽，木皮屑不给。\n疲老就枯僵，少壮作捐瘠。\n千百存什一，乌喙仍菜色。\n朝忧夕恐惧，不得见新麦。\n城市逐末徒，奔走困贵籴。\n剥床遂及肤，近半死于疫。\n吾皇素仁惠，一念轸饥溺。\n发粟通有无，宽逋已征索。\n郡县乏宣化，鞭扑庭下赤。\n贪官猴而冠，健吏虎而翼。\n天灾偶参会，人意莫致诘。\n淮楚困烽尘，荆蜀毙锋镝。\n湘潭烦调戍，洪赣事供亿。\n昔闻惟内地，可以称乐国。\n岂料一年饥，狼狈如此极。\n公卿饱舆台，王侯罗第宅。\n私财足苞苴，公帑罄符籍。\n匪难活民命，何以寿国脉。\n子牟心徒劳，之武壮自惜。\n安得扣九关，玉阶面咫尺。\n天地本至仁，君臣愿一德。\n贤人斯在位，能者各效职。\n太守务循良，监司去姑息。\n智则谋朝野，勇则卫疆埸。\n自然风雨时，自然稼穑植。\n自然至龢生，自然元气实。\n何忧乎驩兜，何畏乎强敌。\n勿罪狂斐言，斯言定金石。",
        "dynasty": "宋",
        "collection_info": null
    },
    {
        "uuid": "086680172c683ebe3710f81496c477df",
        "title": "环碧园饯信守赵兰皋分韵得燕字",
        "author": "赵汝绩",
        "content": "开窗俯平湖，折柳举离宴。\n五马迟未发，暗雨杂飞霰。\n江东古名州，广信今近甸。\n兵骄费纪律，民瘠易咨怨。\n硗田岁少登，孔道楮常贱。\n正须儒者事，毋媿循吏传。\n休辞一杯酒，往副千里愿。\n有语不敢留，低间媿樯燕。",
        "dynasty": "宋",
        "collection_info": null
    },
    {
        "uuid": "e4d17b6925a2df6219fabf9b16b898c3",
        "title": "墨歌",
        "author": "赵汝绩",
        "content": "空山老桐劲如铁，英枝翦翦夜撑月。\n霜风着子涵玉膏，烈手崇朝剖融结。\n别令刳木环清泉，翠缸纸羃笼轻烟。\n霏霏玄雾扫难聚，断犀烹炼凝蛟涎。\n和成万杵捣圭璧，良工欲售常自惜。\n绝怜剡水多夭藤，又虑端溪欠奇石。\n久知此艺人罕精，作者未必识者明。\n九华山下祝公子，颇以胶法成其名。\n相逢但问诗有几，以诗换墨两自喜。\n酴醾园馆已谢春，杨柳池塘正藏水。\n熏风拂拂吹砚波，呼儿教作病手磨。\n须臾满砚片云黑，无诗可写如君何。",
        "dynasty": "宋",
        "collection_info": null
    },
    {
        "uuid": "ae159df958ff1710b6e454b6c6152994",
        "title": "陈老画牛",
        "author": "赵汝绩",
        "content": "老融弃髮逃于禅，胸藏丘壑身林泉。\n时拈寸草幻墨汁，惨淡咫尺生风烟。\n尤工画牛古绝比，不特形似真神全。\n平生知己一攻媿，惜墨如命诗犹传。\n至今鄞人怀片纸，如护圭璧珠玑然。\n陈生少壮曾入室，妙处已觉墙及肩。\n岸痕树影彷佛地，云阴雨气冥蒙天。\n寒禽立背渡浅水，野葑没足行淤田。\n砺角思斗力居尾，倚木揩痒势拥前。\n或沿草径逐羣去，或傍茅檐抱犊眠。\n如何尽得此态度，前身想住桃林边。\n世人贵耳不贵目，呜呼此画空尔妍。\n我方求之不论钱，卷收更阅三十年。\n欲寻此老不可得，摩挲陈迹方争怜。",
        "dynasty": "宋",
        "collection_info": null
    },
    {
        "uuid": "b9b0fe84cb0679ad882b3322f4b5c845",
        "title": "题黄存之春庄雨急图",
        "author": "赵汝绩",
        "content": "山浓树密春欲浮，农夫有事营西畴。\n鹁鸪声歇风雨急，田塍滑澾如翻油。\n牢披蓑衣紧繫笠，浑身水流两股栗。\n拣时浸种开稻包，心急鞭牛牛步急。\n前年春寒再移秧，去年夏旱赤地荒。\n东隣西保几人在，渠今尚得本身强。\n低头无言心似苦，定愿五风十日雨。\n禾头粒粒饱秋露，糠籺充肠米田主。\n我家镜湖烟水湄，身虽不耕眼见之。\n何人得此畎亩趣，短纸写出无声诗。\n坐令展卷三太息，力穑莫供浮末食。\n君看此辈终岁勤，返向沟中作捐瘠。",
        "dynasty": "宋",
        "collection_info": null
    },
    {
        "uuid": "69df6832bf9072c6861b60d2d821f87e",
        "title": "忆昔一首",
        "author": "赵汝绩",
        "content": "忆昔三十气拂云，钺神纛鬼泣禡文。\n欲提河洛数千里，重收图版归明君。\n只今万事付孤愤，坐看江西竹生粉。\n苎丝成疋剪钓衣，一棹贺湖烟水远。",
        "dynasty": "宋",
        "collection_info": null
    },
    {
        "uuid": "95b80b3b6cea61d6b2ae58a96a56cd6d",
        "title": "离越",
        "author": "赵汝绩",
        "content": "东关寒水深，游子别家心。\n棹急波鸣枕，篷疎月在衾。\n半生多道路，何日定山林。\n隔岸闻渔唱，离骚不敢吟。",
        "dynasty": "宋",
        "collection_info": null
    },
    {
        "uuid": "83e9b40b755d488817a5a4aa04742e3f",
        "title": "游石窗",
        "author": "赵汝绩",
        "content": "玉妃笺天收雪权，东皇领春行人寰。\n恍如身在五云表，游到海上神仙山。\n翠凤婀娜竹夹道，苍龙偃蹇松当关。\n寿籐络崖半青白，文藓绣径全斓斑。\n亭台隠映树石罅，楼观突兀烟霄间。\n遥峰前后献奇峭，流水左右供潺湲。\n珍禽倏来不可致，瑶草已种何容删。\n目光贪翫忽炫焜，足力亦倦难跻攀。\n日斜路转归意迫，忽见洞府临银湾。\n洞中仙官笑呼客，光风霁月冰雪颜。\n云是四明石窗主，新自五老峰头还。\n猿留鹤恋不觉久，碧落有诏行催班。\n却愁曳履践台斗，三十六峰花木閒。",
        "dynasty": "宋",
        "collection_info": null
    },
    {
        "uuid": "6af72400aaa0dffdb1356cb2166fe028",
        "title": "峡江龙祠",
        "author": "赵汝绩",
        "content": "坐占山回抱，平看水怒流。\n丹青今古像，香火往来舟。\n石插青莎岸，云横夕照楼。\n扬灵相恐动，巫觋有深谋。",
        "dynasty": "宋",
        "collection_info": null
    },
    {
        "uuid": "1f06b227fa095fe911540b12733e36ce",
        "title": "桧房",
        "author": "赵汝绩",
        "content": "老桧倚虚房，能生九夏凉。\n读书参句读，临字识偏傍。\n婢织蒲为履，童烧朮当香。\n兴来吟不就，频与月商量。",
        "dynasty": "宋",
        "collection_info": null
    },
    {
        "uuid": "59d2de0dd768c125af4e4e022d2001a5",
        "title": "溪翁惠秋兰",
        "author": "赵汝绩",
        "content": "不梦灵均久，西风为返魂。\n顿忘千载远，但喜一香存。\n劲叶牵湘色，疎花洗露痕。\n勿嫌盆盎小，能贮雪霜根。",
        "dynasty": "宋",
        "collection_info": null
    },
    {
        "uuid": "b40476a3842c5d9df7d29c19019b6a34",
        "title": "渔父",
        "author": "赵汝绩",
        "content": "换米活妻子，余钱付酒家。\n身前舟似叶，世上事如麻。\n独鼈过深浦，伴鸥眠浅沙。\n旁人问醒醉，鼓枻入芦花。",
        "dynasty": "宋",
        "collection_info": null
    },
    {
        "uuid": "94d8a7b80f3fef707a338827d7da2c08",
        "title": "出郊",
        "author": "赵汝绩",
        "content": "难得晴如许，春游第一番。\n鸟啼花底树，云裹面前山。\n马跃平沙地，帆投落日村。\n戏呼渔子问，吾与汝谁闲。",
        "dynasty": "宋",
        "collection_info": null
    },
    {
        "uuid": "8b096d58de13e7ef6a2f5e98de5f5239",
        "title": "和牡丹韵",
        "author": "赵汝绩",
        "content": "园工巧栽接，树树品新奇。\n富觉春无厌，贫疑地有私。\n色须绡幄护，名记玉牌垂。\n若说能倾日，墙根有晚葵。",
        "dynasty": "宋",
        "collection_info": null
    },
    {
        "uuid": "9318194621addc6818dc734b3a3118c5",
        "title": "道中登岭",
        "author": "赵汝绩",
        "content": "惭愧轻舆寄仆肩，蛇蟠小径入层巅。\n升高但觉少平地，视下方知在半天。\n尺壠寸田皆石级，堵墙椽屋即人烟。\n客程到此更风雪，闻一禽声恐杜鹃。",
        "dynasty": "宋",
        "collection_info": null
    },
    {
        "uuid": "b6a954f834e90d656343f262d9c02063",
        "title": "雁山章君以江山无尽图求诗",
        "author": "赵汝绩",
        "content": "写此何人云梦胸，色尘真幻等成空。\n看君一轴画图上，在我半生行记中。\n剡水回舟乘夜雪，楚江燃烛听秋风。\n转蓬踪迹徒劳耳，心媿鴈山头白翁。",
        "dynasty": "宋",
        "collection_info": null
    },
    {
        "uuid": "a1e7534c95f76e4c2089dd20a1635b19",
        "title": "送蔡廉父赴赣辟  其一",
        "author": "赵汝绩",
        "content": "同游两见菊花时，忍对西风话别离。\n官远人应观所主，心平事必得其宜。\n急流进进常思退，公事惺惺要带痴。\n执手羞为儿女语，此言或可当箴规。",
        "dynasty": "宋",
        "collection_info": null
    },
    {
        "uuid": "6bdbb11b6c6a994ba947747884792ccf",
        "title": "送蔡廉父赴赣辟  其二",
        "author": "赵汝绩",
        "content": "西山影淡水无声，知道扁舟破晓行。\n我欲梦魂随去棹，君应望眼断高城。\n红莲绿水官中事，白酒黄花客裏程。\n从此鬰孤台上月，十分知为故人明。",
        "dynasty": "宋",
        "collection_info": null
    },
    {
        "uuid": "5a0f9a8b41fe1f2062e240a10271efb2",
        "title": "南坡",
        "author": "赵汝绩",
        "content": "小园路口安柴户，日日山翁手自开。\n禽有色声皆可玩，花无香实不须栽。\n柳根着石宜安钓，岩罅通泉可泛杯。\n更向南坡临水处，参差纯种百株梅。",
        "dynasty": "宋",
        "collection_info": null
    },
    {
        "uuid": "bce9994f8fec0c172838ae4e043be95b",
        "title": "将归",
        "author": "赵汝绩",
        "content": "拄笏西山一笑中，挂帆犹及楝花风。\n此身可是屠羊说，余事宁非失马翁。\n不问鬓毛成早白，免将痴面发羞红。\n故人新寄虔州布，归制吟袍管钓篷。",
        "dynasty": "宋",
        "collection_info": null
    },
    {
        "uuid": "5ae003d739308a4fbbc18af452c0ec63",
        "title": "送荷渚归越",
        "author": "赵汝绩",
        "content": "湘湖莼线正宜羹，一舸涛江泛晓晴。\n屋破不妨从客借，田荒自欲课奴耕。\n不随不激真吾事，乍佞乍贤皆世情。\n从此一麾江海去，西风断鴈冷无声。",
        "dynasty": "宋",
        "collection_info": null
    },
    {
        "uuid": "e5024d8cdcfa6559e56420fbced6f7b5",
        "title": "送荷渚兄自永嘉归越  其一",
        "author": "赵汝绩",
        "content": "荷渚盟鸥冷不飞，此番可与报归期。\n结庐虽小尚堪隠，负郭纵荒何虑饥。\n吟得四灵无避处，铸成一错在来时。\n吾家浸碧幸无恙，草梦何须必谢池。",
        "dynasty": "宋",
        "collection_info": null
    },
    {
        "uuid": "1f47f04b65ab13dfeb92a59fbdafd291",
        "title": "送荷渚兄自永嘉归越  其二",
        "author": "赵汝绩",
        "content": "客鬓萧疎渐秃翁，归来恍与鹤仙同。\n山川米老画图上，风月放翁诗句中。\n隣圃有蔬羹釜满，私田无秫酒樽空。\n欲寻上竈云门路，湖水不多船未通。",
        "dynasty": "宋",
        "collection_info": null
    },
    {
        "uuid": "b91a238f0a0e3a5f41eaa7a16b996d59",
        "title": "林壑閒步二绝  其一",
        "author": "赵汝绩",
        "content": "懒不看书不赋诗，树阴浓处坐移时。\n世间此等清闲福，问着渔樵却不知。",
        "dynasty": "宋",
        "collection_info": null
    },
    {
        "uuid": "a8af49651af8a29669b7479a94d1c119",
        "title": "林壑閒步二绝  其二",
        "author": "赵汝绩",
        "content": "参差台榭碧云中，柳北松南一径通。\n带得碁枰无敌手，与僧不语立熏风。",
        "dynasty": "宋",
        "collection_info": null
    },
    {
        "uuid": "f87a7dfa141dff06a1b4fb95e5729bbb",
        "title": "渔父",
        "author": "赵汝绩",
        "content": "鱼满笭箵酒满壶，渚鸥汀鹤伴清孤。\n此身漂泊虽无定，能与人间作画图。",
        "dynasty": "宋",
        "collection_info": null
    },
    {
        "uuid": "cccacfe44264aa56ff2cedcf582afcc5",
        "title": "迎庆避暑",
        "author": "赵汝绩",
        "content": "古寺无风地亦凉，人家难得此修廊。\n老僧贪说葛藤话，不觉山童上晚香。",
        "dynasty": "宋",
        "collection_info": null
    },
    {
        "uuid": "a71709ccef04d18c5d58267f856ddb96",
        "title": "柬陈宗之",
        "author": "赵汝绩",
        "content": "略约东风客袖寒，卖花声裏立阑干。\n有钱不肯沽春酒，旋买唐诗对雨看。",
        "dynasty": "宋",
        "collection_info": null
    },
    {
        "uuid": "4038ab0d387d635871ee3833fc319d2d",
        "title": "姚江道中",
        "author": "赵汝绩",
        "content": "漉酒蒸糕馈岁时，纷纷儿女换新衣。\n隣翁七十看鹅鸭，日暮破船撑未归。",
        "dynasty": "宋",
        "collection_info": null
    },
    {
        "uuid": "ffc9d5d39b721ecd36b758526658ffcb",
        "title": "谢高左藏惠墨竹",
        "author": "赵汝绩",
        "content": "幅笺幻墨起秋风，便与兰亭景致同。\n料得挥毫盘礴际，渭川千亩在胸中。",
        "dynasty": "宋",
        "collection_info": null
    },
    {
        "uuid": "cca4b955236a21aa6c0011200f8e8328",
        "title": "韩仲龢墨竹",
        "author": "赵汝绩",
        "content": "墨晕生冰砚影寒，素毫幻出碧琅玕。\n寻常夜月窗前见，此度秋风纸上看。",
        "dynasty": "宋",
        "collection_info": null
    },
    {
        "uuid": "532bbbd51cee8437c63bf87a3e09fdf5",
        "title": "送竹轩归越",
        "author": "赵汝绩",
        "content": "东风隔岸繫归航，怕送君行重忆乡。\n为探山台墙下柳，新来添得几丝黄。",
        "dynasty": "宋",
        "collection_info": null
    },
    {
        "uuid": "df32cee46f1bfa3dddaa304f5e374f94",
        "title": "菊花",
        "author": "赵汝绩",
        "content": "汛扫官厅顿菊栽，老兵怕碍客车来。\n费人早晚勤浇灌，何似篱边自在开。",
        "dynasty": "宋",
        "collection_info": null
    },
    {
        "uuid": "04742fe83428f14022d8c3fa5e563ab7",
        "title": "鸡冠花",
        "author": "赵汝绩",
        "content": "木鸡不与众鸡同，曾逐旌阳上碧空。\n学得仙家餐玉法，至今木血不能红。",
        "dynasty": "宋",
        "collection_info": null
    },
    {
        "uuid": "62d4e6c397849d851cb752183259a32d",
        "title": "瓜",
        "author": "赵汝绩",
        "content": "冰泉浸绿玉，霜刃破黄金。\n凉冷消晚暑，清甘洗渴心。",
        "dynasty": "宋",
        "collection_info": null
    },
    {
        "uuid": "2e2f2e01ad52a7283d0b67b59e133d72",
        "title": "贫居",
        "author": "赵汝绩",
        "content": "适爱贫居好，全怜鸥鹭乡。\n布衾魂梦稳，蔬食齿牙香。\n俗事吟边少，时光静裏长。\n向南多隙地，无力创书台。",
        "dynasty": "宋",
        "collection_info": null
    },
    {
        "uuid": "7377fbd3bdc7d1b5ae9547682b1a0eaa",
        "title": "剡中戴亭",
        "author": "赵汝绩",
        "content": "抱得琴归只自听，何心商略少微星。\n雪中不管人回棹，正使敲门未必应。",
        "dynasty": "宋",
        "collection_info": null
    },
    {
        "uuid": "1601deff5bea019e452ea2e8942bb863",
        "title": "句  其一",
        "author": "赵汝绩",
        "content": "纔有数花香便远，更无一叶影方奇。",
        "dynasty": "宋",
        "collection_info": null
    },
    {
        "uuid": "9f043bd100ac4384a6a041ba7aa83f33",
        "title": "句  其二",
        "author": "赵汝绩",
        "content": "秋来难得花成染，閒引牵牛上短篱。",
        "dynasty": "宋",
        "collection_info": null
    }
]