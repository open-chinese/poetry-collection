[
    {
        "uuid": "a62315e3841d3b26f8b880d10f22078f",
        "title": "霜天晓角 千霜万雪",
        "author": "萧泰来",
        "content": "千霜万雪。\n受尽寒磨折。\n赖是生来瘦硬，浑不怕、角吹彻。\n清绝。\n影也别。\n知心惟有月。\n原没春风情性，如何共、海棠说。",
        "dynasty": "宋",
        "collection_info": null
    },
    {
        "uuid": "08e1d849dd0940d8a655b84e3c362ba1",
        "title": "满江红 七十人稀",
        "author": "萧泰来",
        "content": "七十人稀，尝记得、少陵旧语。\n谁知道、五园庵主，寿今如许。\n书底青瞳如月样，镜中黑鬓无双处。\n与人间、世味不相投，神仙侣。\n文汉史，诗唐句。\n字晋帖，碑周鼓。\n这千年勋业，一年一部。\n晔晔紫芝商隐皓，猗猗绿竹淇瞻武。\n问先生、何处更高歌，凭椿树。",
        "dynasty": "宋",
        "collection_info": null
    },
    {
        "uuid": "976728a6bcd040913c9fb0bc68824d66",
        "title": "亭坐",
        "author": "萧泰来",
        "content": "公余终日坐閒亭，看得梅开梅叶青。\n可是近来疎酒盏，酒瓶今已作花瓶。",
        "dynasty": "宋",
        "collection_info": null
    },
    {
        "uuid": "b16ff4e8e86dabe00a3ae1244688c1ca",
        "title": "题梅坛毛庆甫云悦楼二首  其一",
        "author": "萧泰来",
        "content": "楼立梅峯最上头，日随元气与浮游。\n道心快活云心似，飞去飞来得自由。",
        "dynasty": "宋",
        "collection_info": null
    },
    {
        "uuid": "d4f958ad16e47780275252adc72e327c",
        "title": "题梅坛毛庆甫云悦楼二首  其二",
        "author": "萧泰来",
        "content": "一收二百里间云，诗几琴窗总向君。\n独乐何如同乐好，阑子欠着老夫分。",
        "dynasty": "宋",
        "collection_info": null
    },
    {
        "uuid": "cd4dac78f65c05ebc43a99d0d98e4216",
        "title": "赠星学张月台",
        "author": "萧泰来",
        "content": "富与贵在天，君子不谓性。\n贤不肖在人，君子不谓命。\n是以张月台，可疑亦可信。\n修身以俟之，人定天亦定。",
        "dynasty": "宋",
        "collection_info": null
    },
    {
        "uuid": "f60aa19fd3d3a218c5ea079f4cb6f54c",
        "title": "腊祭谒告",
        "author": "萧泰来",
        "content": "祠腊纷纷受誓忙，病夫药鼎对书床。\n官卑岂愿乘肥马，食俭惟知取瘦羊。\n贫见客来偏快活，老逢岁尽却悲伤。\n雪寒一事关心切，痴女奔波道路长。",
        "dynasty": "宋",
        "collection_info": null
    },
    {
        "uuid": "69eb102ec3a8bf87ee23118c21a30c3e",
        "title": "觅竹栽谢",
        "author": "萧泰来",
        "content": "一日非君不可无，当邻乞得种鱼都。\n珠连呈舍排成次，玉立云台画出图。\n淇奥每思文事业，渭川肯作富规模。\n自锄月地分行列，准拟清风十万夫。",
        "dynasty": "宋",
        "collection_info": null
    },
    {
        "uuid": "fa476c3647586e40fdf888ae2907a201",
        "title": "寿友人",
        "author": "萧泰来",
        "content": "休运珍符应半千，崧高维岳再生贤。\n子孙已见钟三秀，富贵端应擅两全。\n日月休惊双转毂，甲庚从喜一周天。\n不须更把庄椿祝，镇作蓬壶不老仙。",
        "dynasty": "宋",
        "collection_info": null
    },
    {
        "uuid": "f51d484a287a44e4e523664ff1280efd",
        "title": "题渊明祠",
        "author": "萧泰来",
        "content": "地号古柴桑，荒祠驿道傍。\n松含义熙节，菊带晋时香。\n拂石看碑记，斟泉当酒觞。\n无由归未得，稽首意皇皇。",
        "dynasty": "宋",
        "collection_info": null
    },
    {
        "uuid": "5cdf5003b14ce185c37b70f000d529ad",
        "title": "和崔丞劝农",
        "author": "萧泰来",
        "content": "昨宵雨过水平平，自不归耕却劝耕。\n犊卧草根黄藴藉，鹭飞山脚白分明。\n瀹茶僻寺同僧话，送酒芳园见主情。\n父老欢呼官长醉，归鞭止信马蹄行。",
        "dynasty": "宋",
        "collection_info": null
    }
]