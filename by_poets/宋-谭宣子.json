[
    {
        "uuid": "a0b5cfd5215f4300f1c0eb3df46b1cd3",
        "title": "摸鱼儿 掩朱弦、住听金缕",
        "author": "谭宣子",
        "content": "掩朱弦、住听金缕。\n天涯同是羁旅。\n多情记把香罗袖，残粉半粘荆树。\n还信否。\n便忍道、石台暗寂春无主。\n分明间阻。\n那睡鸭嘘云，翔鸳溜月，此际更休语。\n人间世，谁识缄愁最苦。\n轻帆重解烟雨。\n而今翻笑周郎误。\n挑剔寒缸寻谱。\n游倦处。\n果因甚、亭亭瘦影如前度。\n无由寄与。\n待谢却梅花，东风为我，吹梦过淮浦。",
        "dynasty": "宋",
        "collection_info": null
    },
    {
        "uuid": "073c121eabedaacdc0cda4eb7859bfb7",
        "title": "西窗烛 春江骤涨",
        "author": "谭宣子",
        "content": "春江骤涨，晓陌微干，断云如梦相逐。\n料应怪我频来去，似千里迢遥，伤心极目。\n为楚腰、惯舞东风，芳草萋萋衬绿。\n燕飞独。\n知是谁家箫声多事，吹咽寻常怨曲。\n尽教衿袖香泥涴，君不见、扬州三生杜牧。\n待泪华、暗落铜盘，甚夜西窗剪烛。",
        "dynasty": "宋",
        "collection_info": null
    },
    {
        "uuid": "756bbf05ccd5c7d61584f8d819379499",
        "title": "侧犯 素秋渐爽",
        "author": "谭宣子",
        "content": "素秋渐爽，倚香曲枕情依旧。\n怀袖。\n浸数尺湘漪、簟纹皱。\n悲欢尽梦里，玉骨从消瘦。\n空又。\n思太液芙蓉未央柳。\n翔凤何在，乐府传孤奏。\n人病酒。\n有鸳鸯双字倩谁绣。\n拜月西楼，几声滴漏。\n应恐纨洁，已疏郎手。",
        "dynasty": "宋",
        "collection_info": null
    },
    {
        "uuid": "b50803212d142d41a47816a821d8e166",
        "title": "春声碎 津馆贮轻寒",
        "author": "谭宣子",
        "content": "津馆贮轻寒，脉脉离情如水。\n东风不管，垂杨无力，总雨颦烟寐。\n栏干外。\n怕春燕掠天，疏鼓叠、春声碎。\n刘郎易憔悴。\n况是恹恹病起。\n蛮笺漫展，便写就新词，倩谁将寄。\n当此际。\n浑似梦峡啼湘，一寸相思千里。",
        "dynasty": "宋",
        "collection_info": null
    },
    {
        "uuid": "f0ed1af5f78f3d3038f8c02a834c5405",
        "title": "长相思 去路遥",
        "author": "谭宣子",
        "content": "去路遥。\n归路遥。\n灯月光中立小桥。\n魂萦紫玉箫。\n风萧萧。\n雨萧萧。\n此夜相思空寂寥。\n梅花落丽谯。",
        "dynasty": "宋",
        "collection_info": null
    },
    {
        "uuid": "e131905e8f992b33ce1484ec5c88f3d7",
        "title": "长相思 净亭亭",
        "author": "谭宣子",
        "content": "净亭亭。\n步盈盈。\n蝉影明绡傅体轻。\n水边无限情。\n翠尊倾。\n翠环倾。\n归去如何睡得成。\n西风吹酒醒。",
        "dynasty": "宋",
        "collection_info": null
    },
    {
        "uuid": "f65dd3443d69afc59d813dc300a0690a",
        "title": "谒金门 银漏滴",
        "author": "谭宣子",
        "content": "银漏滴。\n午夜平康巷陌。\n双掩兽环人语寂。\n馀香无处觅。\n回首旧游踪迹。\n绀碧染衣犹湿。\n一饷沉吟谁会得。\n月明春店笛。",
        "dynasty": "宋",
        "collection_info": null
    },
    {
        "uuid": "8ac6e76cc14ba4a9b536e5196633369f",
        "title": "谒金门 人病酒",
        "author": "谭宣子",
        "content": "人病酒。\n生怕日高催绣。\n昨夜新翻花样瘦。\n旋描双蝶凑。\n闲凭绣床呵手。\n却说春愁还又。\n门外东风吹绽柳。\n海棠花厮勾。",
        "dynasty": "宋",
        "collection_info": null
    },
    {
        "uuid": "c1a310b6f79ca7bfc863367e418ed794",
        "title": "浣溪沙 欲展吴笺咏杜娘",
        "author": "谭宣子",
        "content": "欲展吴笺咏杜娘。\n为停楚棹觅秦郎。\n藕花三十六湖香。\n珠颗翠檠饶宿泪，玉痕红退怯晨妆。\n小桥风月思凄凉。",
        "dynasty": "宋",
        "collection_info": null
    },
    {
        "uuid": "b8ef04a6db724c286f48c05fc53221f8",
        "title": "玲珑四犯 碧黯塞榆",
        "author": "谭宣子",
        "content": "碧黯塞榆，黄销堤柳，危栏谁料重抚。\n才情犹未减，指点惊如许。\n当时共伊东顾。\n为辞家、怕吟鹦鹉。\n衮衮波光，悠悠云气，陶写几今古。\n生尘每怜微步。\n渺江空岁晚，知在何处。\n土花封玉树。\n恨极山阳赋。\n吹芗扇底馀欢断，怎忘得、阴移庭午。\n离别苦。\n那堪听、敲窗冻雨。",
        "dynasty": "宋",
        "collection_info": null
    },
    {
        "uuid": "7733a41d7599067e65790b7d45b668c4",
        "title": "鸣梭 织绡机上度鸣梭",
        "author": "谭宣子",
        "content": "织绡机上度鸣梭。\n年光容易过。\n萦萦情绪，似水烟山雾两相和。\n谩道当时何事，流盼动层波。\n巫影嵯峨。\n翠屏牵薜萝。\n不须微醉自颜酡。\n如今难凭么。\n烛花销艳，但替人、垂泪满铜荷。\n赋罢西城残梦，犹问夜如何。\n星耿斜河。\n候虫声更多。",
        "dynasty": "宋",
        "collection_info": null
    },
    {
        "uuid": "5e6fbdf46b2165df7e53b3af21e66cf3",
        "title": "江城子 嫩黄初染绿初描",
        "author": "谭宣子",
        "content": "嫩黄初染绿初描。\n倚春娇。\n索春饶。\n燕外莺边，想见万丝摇。\n便作无情终软美，天赋与，眼眉腰。\n短长亭外短长桥。\n驻金镳。\n系兰桡。\n可爱风流，年纪可怜宵。\n辨得重来攀折后，烟雨暗，不辞遥。",
        "dynasty": "宋",
        "collection_info": null
    },
    {
        "uuid": "4891951425165588bfeffe1b05148691",
        "title": "渔家傲 深意缠绵歌宛转",
        "author": "谭宣子",
        "content": "深意缠绵歌宛转。\n横波停眼灯前见。\n最忆来时门半掩。\n春不暖。\n犁花落尽成秋苑。\n叠鼓收声帆影乱。\n燕飞又趁东风软。\n目力漫长心力短。\n消息断。\n青山一点和烟远。",
        "dynasty": "宋",
        "collection_info": null
    }
]