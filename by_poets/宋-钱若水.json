[
    {
        "uuid": "e99752c947f5d38b1045595ac1f72bd8",
        "title": "禁林讌会之什",
        "author": "钱若水",
        "content": "一夜春风满帝都，禁林清晓宴簪裾。\n玉堂乍到惊凡目，金锁徐开见御书。\n四字骊龙争夭矫，两篇琼树斗扶疏。\n词臣此会人应羡，圣主多才古不如。\n日上花砖帘捲后，柳遮铃索雨晴初。\n阁前吟罢先沈醉，忘却西垣有直庐。",
        "dynasty": "宋",
        "collection_info": null
    },
    {
        "uuid": "d1d5ea5e2959800937943639b93bd486",
        "title": "送杨大年知处州二首  其一",
        "author": "钱若水",
        "content": "夫子厌承明，还求领郡行。\n两章干负扆，数刻对延英。\n岂独綵衣乐，兼为昼锦荣。\n圣朝循吏传，首得见君名。",
        "dynasty": "宋",
        "collection_info": null
    },
    {
        "uuid": "febea69b6558cdf2e9602ec3a708662b",
        "title": "送杨大年知处州二首  其二",
        "author": "钱若水",
        "content": "汗简成惇史，分符别近班。\n仍闻括苍郡，酷似武夷山。\n捲箔烟霞丽，登楼水石闲。\n二年弃官去，惟我独何颜。",
        "dynasty": "宋",
        "collection_info": null
    },
    {
        "uuid": "55bec7c2ec17244f12252d3f1d4f97a1",
        "title": "济源县裴公亭",
        "author": "钱若水",
        "content": "裴相亭成未退身，空烦舞袖与歌尘。\n至今亭下萧萧竹，似对秋风怨主人。",
        "dynasty": "宋",
        "collection_info": null
    },
    {
        "uuid": "c75409b2c66d0cecf5440057d3484734",
        "title": "咏华林书院",
        "author": "钱若水",
        "content": "居近华林对白云，义风深可羡人伦。\n儿孙尽得诗书力，门巷偏多车马尘。\n楼上落霞粘笔砚，池边怪石间松筠。\n乡闾岂独民迁善，阶砌无关鸟亦驯。\n朱实垂庭红橘熟，清香袭坐药畦春。\n他年好卜为邻住，悔葺吾庐洛水滨。",
        "dynasty": "宋",
        "collection_info": null
    },
    {
        "uuid": "cb61605e4620fe88a3a7550a25060f3b",
        "title": "句  其一",
        "author": "钱若水",
        "content": "三陪藻燕簪裾上，五对龙颜日月边。",
        "dynasty": "宋",
        "collection_info": null
    },
    {
        "uuid": "72a3f1795283b8f6421744dccc7301f3",
        "title": "句  其二",
        "author": "钱若水",
        "content": "黼座劝觞钧乐逸，云章属韵待貂传。",
        "dynasty": "宋",
        "collection_info": null
    }
]