[
    {
        "uuid": "c61a87fbe47832e6db95befddd9b4f1d",
        "title": "河朔同官倡和用山字韵",
        "author": "胡直孺",
        "content": "章句飘飘续小山，古风萧瑟笔追还。\n海鹏共击三千里，铁马同归十二闲。\n功业会看钟鼎上，声华已在搢绅间。\n他年记忆怜衰老，为报西川引一班。",
        "dynasty": "宋",
        "collection_info": null
    },
    {
        "uuid": "1b289fb442ea9e2b39622c7841dd84b9",
        "title": "与刘邦直",
        "author": "胡直孺",
        "content": "梦魂南北昧平生，邂逅相逢意已倾。\n楚国山川千迭远，隋堤烟雨一帆轻。\n我无健笔翻三峡，君有长才肃五兵。\n同是行人更分首，不堪风树作秋声。",
        "dynasty": "宋",
        "collection_info": null
    },
    {
        "uuid": "9f13ea197137af1c2319839243fa5989",
        "title": "送春",
        "author": "胡直孺",
        "content": "含酸梅子渐生仁，鶑老花飞迹已陈。\n一夜南风摇斗柄，明朝烟柳不关春。",
        "dynasty": "宋",
        "collection_info": null
    },
    {
        "uuid": "c14552b2bf0ff12f0c47296e10b2e75e",
        "title": "春日",
        "author": "胡直孺",
        "content": "风云吹絮柳飞花，睡起钩帘日半斜。\n四海随人双燕子，相逢处处作生涯。",
        "dynasty": "宋",
        "collection_info": null
    }
]