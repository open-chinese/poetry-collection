[
    {
        "uuid": "574195478e99245d4cbe444ab74d2d38",
        "title": "河朔同官倡和用山字韵",
        "author": "胡直孺",
        "content": "章句飘飘续小山，古风萧瑟笔追还。\n海鹏共击三千里，铁马同归十二闲。\n功业会看钟鼎上，声华已在搢绅间。\n他年记忆怜衰老，为报西川引一班。",
        "dynasty": "宋",
        "collection_info": null
    },
    {
        "uuid": "738640e1ca42e8853ea6b75224a5bcff",
        "title": "与刘邦直",
        "author": "胡直孺",
        "content": "梦魂南北昧平生，邂逅相逢意已倾。\n楚国山川千迭远，隋堤烟雨一帆轻。\n我无健笔翻三峡，君有长才肃五兵。\n同是行人更分首，不堪风树作秋声。",
        "dynasty": "宋",
        "collection_info": null
    },
    {
        "uuid": "2a46bf351a63b429dff4131bf9525353",
        "title": "送春",
        "author": "胡直孺",
        "content": "含酸梅子渐生仁，鶑老花飞迹已陈。\n一夜南风摇斗柄，明朝烟柳不关春。",
        "dynasty": "宋",
        "collection_info": null
    },
    {
        "uuid": "b4986ea5678fc40fd7c02c0a62bbec98",
        "title": "春日",
        "author": "胡直孺",
        "content": "风云吹絮柳飞花，睡起钩帘日半斜。\n四海随人双燕子，相逢处处作生涯。",
        "dynasty": "宋",
        "collection_info": null
    }
]