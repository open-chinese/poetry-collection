[
    {
        "uuid": "64be5d5a7d544ae40f5ddb936586df0c",
        "title": "赠铅山余适正",
        "author": "朱履",
        "content": "下邳先生头如雪，手把遗编未尝辍。\n曾吟孝行三百篇，转作蒙求义尤切。\n朝廷求书徧海隅，不问簪缨与岩穴。\n先生亲写此书进，郡守封题献双阙。\n可惜要路无知己，经年不报还蹉跌。\n或思慷慨诣公车，空守无金肘屡掣。\n僦屋穷居县市西，生涯有路蒙鸠拙。\n图书满架不济用，门巷萧条空岁月。\n去年相见衣不完，今年相见衣频结。\n奔波辛苦养妻子，未免长裾事干谒。\n东邻右姓夸铜臭，西舍富儿称金埒。\n墙屋文绣竞纷华，盘馔腥羶恣罗列。\n相逢徒解问寒温，谁把斗升济涸辙。\n才高学富老益贫，口中漫有张仪舌。\n迩来闻说苦多病，闭门不出经时节。\n况当催暮岁峥嵘，朔风劲疾高冈裂。\n城居柴米价转增，往往晨昏更悽屑。\n曾参居卫肘常见，夫子在陈粮亦绝。\n古地圣贤贯如此，莫学儿曹暗悲咽。\n束薪斗米助朝炊，却恐庄周笑濡沫。",
        "dynasty": "宋",
        "collection_info": null
    }
]