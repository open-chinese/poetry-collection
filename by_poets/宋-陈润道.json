[
    {
        "uuid": "ebc5c38ddfc32727694ae1bedc43283d",
        "title": "吴民女",
        "author": "陈润道",
        "content": "吴民嗜钱如嗜饴，天属之爱亦可移。\n养女日夜望成长，长成未必为民妻。\n百金求师教歌舞，便望将身赡门户。\n一家饱暖不自怜，傍人视之方垂涎。\n朱门列屋争妍丽，百计逢迎主人意。\n常时疏弃自悲啼，一旦承恩多妒忌。\n古人怕为荡子妇，夜夜孤眠泪如雨。\n今人甘为贵人妾，得意失意花上月。\n荡子不归宁空房，主人喜怒多不常。",
        "dynasty": "宋",
        "collection_info": null
    }
]