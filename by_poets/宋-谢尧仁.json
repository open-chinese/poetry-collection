[
    {
        "title": "咏芍药",
        "author": "谢尧仁",
        "content": "花蓓大如拳，花面或径尺。\n紫者栖紫鸾，黄者浴黄鹄。\n或似扶桑枝，推上一轮赤。\n或似玻璃盆，稍久擎无力。\n又有似平叔，爱矜素粉白。\n又有似蜀人，喜染天水碧。\n或似包绿锦，未放丹砂折。\n或似浴青囊，未放沉麝发。\n应须和露剪，莫使见日色。\n广陵精神全，免笑花无骨。",
        "dynasty": "宋",
        "collection_info": null
    },
    {
        "title": "荷花",
        "author": "谢尧仁",
        "content": "奇奇水上花，湛湛花下水。\n花得水扶持，水因花富贵。\n当中既植藕，四畔还种苇。\n自然秋风生，便有江湖意。",
        "dynasty": "宋",
        "collection_info": null
    },
    {
        "title": "酴醿",
        "author": "谢尧仁",
        "content": "下腾赤蛟身，上抽碧龙头。\n千枝蟠一盖，一盖簪万毬。\n花要带月看，香要和露收。\n一点落衣袂，经月气未休。\n一点入酿瓮，经岁味尚留。",
        "dynasty": "宋",
        "collection_info": null
    },
    {
        "title": "九日登屏山",
        "author": "谢尧仁",
        "content": "有约携壶九日游，扶筇选胜豁双眸。\n天空晴送羣峰翠，野旷寒生落木愁。\n浊酒故饶狂士态，黄花羞插老人头。\n凭高不管风吹帽，坐破屏山一色秋。",
        "dynasty": "宋",
        "collection_info": null
    },
    {
        "title": "句",
        "author": "谢尧仁",
        "content": "半夜鬼神朝水府，五更鼓角动扬州。",
        "dynasty": "宋",
        "collection_info": null
    }
]