[
    {
        "uuid": "2435ecdf9ff58ae8e467b5c72d37bade",
        "title": "题梅坛",
        "author": "吕防",
        "content": "封事悠悠即挂冠，苍烟古木锁空坛。\n当时不识蓬莱客，祇作南昌一尉看。",
        "dynasty": "宋",
        "collection_info": null
    },
    {
        "uuid": "cc3b5a1e867a70f5d37e9230464b5ac9",
        "title": "题梅仙观",
        "author": "吕防",
        "content": "尝读子真传，掩卷屡长嘆。\n如何忠正资，适在元成间。\n危言论时政，条畅穷根源。\n直节破姦胆，愤气衝儒冠。\n上书辄报罢，九九惭齐桓。\n是时公卿辈，曾不为厚颜。\n雄文灿方册，至今日星攒。\n深机识祸福，拂衣九江干。\n一朝弃妻子，变姓抱吴关。\n位卑而言高，自古为尤难。\n斯人能保身，出处何其艰。\n繄子偶得邑，驾言谒仙坛。\n坛侧千丈松，凛凛清风还。\n寿春下新诏，高蹈翠琰刊。\n壁间罗隠记，中理极可观。\n当年康乐公，游览遍名山。\n云何此佳蹟，未被金石言。\n真人久怅望，伫看西飞鸾。",
        "dynasty": "宋",
        "collection_info": null
    },
    {
        "uuid": "e64bb7200d7ef900541d26a347a3ddde",
        "title": "瀫波亭",
        "author": "吕防",
        "content": "王孙余巧力，银汉亦经营。\n地轴卷不尽，风梭织又成。",
        "dynasty": "宋",
        "collection_info": null
    }
]