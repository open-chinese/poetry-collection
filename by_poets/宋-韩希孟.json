[
    {
        "uuid": "b8804337925d12579c425a244e8c978a",
        "title": "练裙带中诗  其一",
        "author": "韩希孟",
        "content": "我质本瑚琏，宗庙供苹蘩。\n一朝婴祸难，失身戎马间。\n宁当血刃死，不作衽席完。\n汉上有王猛，江南无谢安。\n长号赴洪水，激烈摧心肝。",
        "dynasty": "宋",
        "collection_info": null
    },
    {
        "uuid": "213a3cc49fed8759b0366c28512dc6aa",
        "title": "练裙带中诗  其二",
        "author": "韩希孟",
        "content": "宋未有天下，坚正臣礼秉。\n开国百战功，每阵惟雄整。\n及侍周幼主，臣心常烱烱。\n帝曰卿北伐，山戎今有警。\n死狗莫击尾，此行当繫颈。\n即日辞陛下，尽敌心欲逞。\n陈桥忽兵变，不得守箕颍。\n禅让法尧舜，民物普安静。\n有国三百年，仁义道驰骋。\n未改祖宗法，天胡肆大眚。\n细思天地理，中有幸不幸。\n天果丧中原，大似裂冠衽。\n君诚不独活，臣实无魏丙。\n失人焉得人，垂戒尝耿耿。\n江南无谢安，塞北有王猛。\n所以戎马来，飞渡巴陵境。\n大江限南北，今此一舴艋。\n本期固封疆，谁谓如画餠。\n烈火燎昆冈，不辨金玉矿。\n妾本良家子，性僻守孤梗。\n嫁与尚书儿，衔署紫兰省。\n直以才德合，不弃宿瘤瘿。\n初结合欢带，誓比日月昺。\n鸳鸯会双飞，比目愿长并。\n岂期金石坚，化作桑榆景。\n旄头势正然，蚩尤气先屏。\n不意风马牛，復及此燕郢。\n一方遭劫虏，六族死俄顷。\n退鹢落迅风，孤鸾弔空影。\n簪坚折白玉，瓶沉断青绠。\n一死空冥府，忧心长炳炳。\n意坚志不移，改邑不改井。\n我本瑚琏器，安肯作溺皿。\n志节匪转石，气噎如吞鲠。\n不作爝火燃，愿为死灰冷。\n贪生念曲蛾，乞怜羞虎穽。\n借此清江水，葬我全首领。\n皇天如有知，定作血面请。\n愿魂化精卫，填海使成岭。",
        "dynasty": "宋",
        "collection_info": null
    }
]