[
    {
        "uuid": "8c61edae11e23d8672b6861c06bed775",
        "title": "偈颂四十二首  其一",
        "author": "释祖先",
        "content": "扶持临济正法眼，出手还它勇毅人。\n利物应机全体用，丛林又见一番新。",
        "dynasty": "宋",
        "collection_info": null
    },
    {
        "uuid": "8e49394cffb5d49bc3f5f282898dfd4b",
        "title": "偈颂四十二首  其二",
        "author": "释祖先",
        "content": "客从南方来，报我天童老。\n撞破太虚空，全身入荒草。\n而今子细思量，令人哭不成哭笑不成笑，寥寥目断千峰晓。",
        "dynasty": "宋",
        "collection_info": null
    },
    {
        "uuid": "47bfaa0d014906cf82b209f7687e4876",
        "title": "偈颂四十二首  其三",
        "author": "释祖先",
        "content": "山润石含玉，林秀渊藏珠。\n珠玉两交辉，情穷意难极。",
        "dynasty": "宋",
        "collection_info": null
    },
    {
        "uuid": "28674b654d0fcdb0df4ff2a6e3f926e1",
        "title": "偈颂四十二首  其四",
        "author": "释祖先",
        "content": "一夏九十日，今朝喜告毕。\n二千年前事，切忌更寻觅。",
        "dynasty": "宋",
        "collection_info": null
    },
    {
        "uuid": "7b3df2aae9c8791440f7ea687cf677c7",
        "title": "偈颂四十二首  其五",
        "author": "释祖先",
        "content": "暑威尚炽，喜见新秋。\n潘阆倒骑馿子，梵志翻着袜头。\n堪悲堪笑，自唱自酬。\n有时乘好月，特地过沧洲。",
        "dynasty": "宋",
        "collection_info": null
    },
    {
        "uuid": "e85fce726fe0b9d80b6a8625746bf8e9",
        "title": "偈颂四十二首  其六",
        "author": "释祖先",
        "content": "大家共住吃茎虀，熟煮烂炊。\n粗餐易饱，细嚼难饥。\n泠淡没滋味，从来少人知，此意明明说向谁。",
        "dynasty": "宋",
        "collection_info": null
    },
    {
        "uuid": "a007e2c3402b02c927590935b6d09597",
        "title": "偈颂四十二首  其七",
        "author": "释祖先",
        "content": "今朝又见开炉，浩浩诸方暖热。\n卧龙冷落门庭，也要人前细说。\n夜静更阑炭也无，衲衣破处冰侵骨。",
        "dynasty": "宋",
        "collection_info": null
    },
    {
        "uuid": "07b1b8c8a428478ed4cda0429642dd45",
        "title": "偈颂四十二首  其八",
        "author": "释祖先",
        "content": "杨岐斗胜不斗劣，秀峰斗劣不斗胜。\n秀峰乍住没亲疎，箇箇尽怀沧海珠。\n满眼湖山看不足，释迦弥勒是他奴。",
        "dynasty": "宋",
        "collection_info": null
    },
    {
        "uuid": "2df949388d0bc63af2eebeaad9023fe3",
        "title": "偈颂四十二首  其九",
        "author": "释祖先",
        "content": "马祖升堂，百丈卷席。\n正令不行，拗曲作直。",
        "dynasty": "宋",
        "collection_info": null
    },
    {
        "uuid": "668ad6fc65b84c530f1f1ec928db48fa",
        "title": "偈颂四十二首  其一○",
        "author": "释祖先",
        "content": "首夏初临，熏风乍扇。\n急景如梭，万化千变。\n惟有拄杖子，黑轮皴，没思算。\n解道厨库揖僧堂，三门朝佛殿。",
        "dynasty": "宋",
        "collection_info": null
    },
    {
        "uuid": "4ad30056729568ac520b102c18084e82",
        "title": "偈颂四十二首  其一一",
        "author": "释祖先",
        "content": "寒食清明节，韶光映林樾。\n壠上标坟人，眼中流出血。\n生灭本无踪，时人当自决。\n君不见水潦曾经马师踏，直至而今笑不彻。",
        "dynasty": "宋",
        "collection_info": null
    },
    {
        "uuid": "a9037a75ca40761214bb6f6c42954edc",
        "title": "偈颂四十二首  其一二",
        "author": "释祖先",
        "content": "今朝五月端午，不用书符呪语。\n只将者箇拄杖，用作降魔铁杵。\n楚大夫活捉狞龙，张天师倒骑猛虎。\n触翻东海鲤鱼，直得倾盆下雨。",
        "dynasty": "宋",
        "collection_info": null
    },
    {
        "uuid": "2725cf920d7e1e18ee1e2cd5ae3c507d",
        "title": "偈颂四十二首  其一三",
        "author": "释祖先",
        "content": "一夏九十日，今朝喜圆满。\n拈得巩县茶瓶，摵碎饶州瓷碗。\n冷笑布袋，平欺懒瓒。\n天堂不拘，地狱不管。\n空腹高心担片板，无端瞎却顶门眼。",
        "dynasty": "宋",
        "collection_info": null
    },
    {
        "uuid": "c40d07d9323a5e60c6ed4f85e84321dc",
        "title": "偈颂四十二首  其一四",
        "author": "释祖先",
        "content": "这僧问处，字义炳然。\n藏主无言，文不加点。\n还它老成人，扶持正法眼。",
        "dynasty": "宋",
        "collection_info": null
    },
    {
        "uuid": "632e2d937a39e21d37e0901a2feb64fb",
        "title": "偈颂四十二首  其一五",
        "author": "释祖先",
        "content": "插一茎草建梵剎，画出规模何太窄。\n争似亦庵新建立，容尽十方云水客。\n鹫岭风高，少林月白。\n光明寂照遍河沙，万古流辉有张拙。",
        "dynasty": "宋",
        "collection_info": null
    },
    {
        "uuid": "28358c5b46febbe9517404093129076f",
        "title": "偈颂四十二首  其一六",
        "author": "释祖先",
        "content": "鹧鸪啼处百花香，日暖风和春昼长。\n昨夜虚空开口笑，祥光瑞气满华堂。",
        "dynasty": "宋",
        "collection_info": null
    },
    {
        "uuid": "09e5eb9448afeeaf98b9e3472341dccb",
        "title": "偈颂四十二首  其一七",
        "author": "释祖先",
        "content": "二千年前公案，今朝重为提撕。\n同住大光明藏，无修无证无为，脑后依前欠一槌。",
        "dynasty": "宋",
        "collection_info": null
    },
    {
        "uuid": "45ef6ce3846da3aa54c00c4e814e187c",
        "title": "偈颂四十二首  其一八",
        "author": "释祖先",
        "content": "今朝五月端午节，千妖百怪尽消灭。\n艾虎桃符相耳语，摇头不肯向人说。\n无端被者主杖子，对众一时俱漏洩。",
        "dynasty": "宋",
        "collection_info": null
    },
    {
        "uuid": "b68e5ae3756c81d6d0c1e3d240741cd1",
        "title": "偈颂四十二首  其一九",
        "author": "释祖先",
        "content": "晓来鹊噪一声声，象驾峥嵘喜见临。\n款听琅琅终日语，异苗翻秀映丛林。",
        "dynasty": "宋",
        "collection_info": null
    },
    {
        "uuid": "2ddc6e5e151e44c5ba42cd1686e465da",
        "title": "偈颂四十二首  其二○",
        "author": "释祖先",
        "content": "达磨西来事，今人谩度量。\n天河争起浪，月桂不闻香。\n达磨西来事，今人谩度量。\n人贫智短，马瘦毛长。",
        "dynasty": "宋",
        "collection_info": null
    },
    {
        "uuid": "caa20addf914f9bc6f17160e453730e8",
        "title": "偈颂四十二首  其二一",
        "author": "释祖先",
        "content": "天气或晴或雨，白云乍卷乍舒。\n行脚汉奔南走北似信不信，老臊胡游梁历魏似有似无。",
        "dynasty": "宋",
        "collection_info": null
    },
    {
        "uuid": "e34614e09220d29614ff07be49f92bcc",
        "title": "偈颂四十二首  其二二",
        "author": "释祖先",
        "content": "办能开饭店，谁怕肚皮宽，说甚方便不方便。\n先入南湖门，次入南湖室。\n吞底热铁丸，吃底洋铜汁。\n本色人到来，沙糖更浇蜜。",
        "dynasty": "宋",
        "collection_info": null
    },
    {
        "uuid": "27e30948bf8da047f029bf992964643b",
        "title": "偈颂四十二首  其二三",
        "author": "释祖先",
        "content": "诸法寂灭相，不可以言宣。\n老来不着便，过犯已弥天。",
        "dynasty": "宋",
        "collection_info": null
    },
    {
        "uuid": "3cddd17b19bff0930503e11f8ee225f0",
        "title": "偈颂四十二首  其二四",
        "author": "释祖先",
        "content": "诸人知处良遂知，良遂知处人不知。\n王维已死无人画，留得青山对落晖。",
        "dynasty": "宋",
        "collection_info": null
    },
    {
        "uuid": "22cf37b09eb99789e4d99a1376c5c212",
        "title": "偈颂四十二首  其二五",
        "author": "释祖先",
        "content": "尧仁广被三千界，舜德长敷亿万年。\n珍重圣恩何以报，只凭一炷海檀烟。",
        "dynasty": "宋",
        "collection_info": null
    },
    {
        "uuid": "6b4c6fda44e2c5d9c5a5b3ee197aab86",
        "title": "偈颂四十二首  其二六",
        "author": "释祖先",
        "content": "有问冬来事，京师出大黄。\n汉家勋业在，樊哙与张良。",
        "dynasty": "宋",
        "collection_info": null
    },
    {
        "uuid": "4493efc4db3d6c9379f5c070e2d37643",
        "title": "偈颂四十二首  其二七",
        "author": "释祖先",
        "content": "夤缘于此得安闲，屈指三年一瞬间。\n好是今朝乘快便，又携藜杖过它山。",
        "dynasty": "宋",
        "collection_info": null
    },
    {
        "uuid": "f1037efcd739bf6c72b6a0de03fcbb01",
        "title": "偈颂四十二首  其二八",
        "author": "释祖先",
        "content": "常独行，常独步。\n咄，莫来拦我毬门路。",
        "dynasty": "宋",
        "collection_info": null
    },
    {
        "uuid": "44b1a21d6aca9749f06cb492334a0c37",
        "title": "偈颂四十二首  其二九",
        "author": "释祖先",
        "content": "百不知，百不会。\n似兀如痴，随羣逐隧，谁云赵璧无瑕颣。",
        "dynasty": "宋",
        "collection_info": null
    },
    {
        "uuid": "e5b4970624e8bc06b64bd29c07d0c60d",
        "title": "偈颂四十二首  其三○",
        "author": "释祖先",
        "content": "智慧弓，坚固箭，射破虚空成两片。\n海门斜去两三行，惊起暮天沙上雁。\n牛头没，马头回，铁壁银山一拶开。\n上苑玉池方解冻，湖光潋滟映崔嵬。\n却笑普通年远事，不从葱岭带将来。",
        "dynasty": "宋",
        "collection_info": null
    },
    {
        "uuid": "c07e7a81f3fb9e22239f530cd23368a5",
        "title": "偈颂四十二首  其三一",
        "author": "释祖先",
        "content": "大小雪窦，错下名言。\n若人知得落着，许他吃着大虫胆。",
        "dynasty": "宋",
        "collection_info": null
    },
    {
        "uuid": "75b5236d3c1ada314470708d343f0230",
        "title": "偈颂四十二首  其三二",
        "author": "释祖先",
        "content": "卧病恰旬余，气力无一铢。\n皮穿筋骨露，勉强且支梧。\n无盐无米，谁为分疎。\n拄杖子起来，泻出百斛明珠。\n各请点检仓库，毕竟是有是无。\n山僧不免随后念箇苏噜苏噜。",
        "dynasty": "宋",
        "collection_info": null
    },
    {
        "uuid": "c4f83e7cc7fd45eb9a05bbd64509fafd",
        "title": "偈颂四十二首  其三四",
        "author": "释祖先",
        "content": "十五日已前明似镜，十五日已后黑如漆。\n正当十五日，鶑迁乔木频频语，蝶恋芳丛对对飞。",
        "dynasty": "宋",
        "collection_info": null
    },
    {
        "uuid": "e146a61e3ec0fcf0640585daab83765b",
        "title": "偈颂四十二首  其三五",
        "author": "释祖先",
        "content": "一切数句非数句，与吾灵觉何交涉。\n字义炳然，当阳一决。",
        "dynasty": "宋",
        "collection_info": null
    },
    {
        "uuid": "b62aea91ab893d7bb9352a2df99a0495",
        "title": "偈颂四十二首  其三六",
        "author": "释祖先",
        "content": "心镜明鑑无碍，豁然莹彻周沙界。\n万象森罗不覆藏，一颗圆光非内外。",
        "dynasty": "宋",
        "collection_info": null
    },
    {
        "uuid": "31bb5a23cc5fa2dacb5c4dce9ce1b479",
        "title": "偈颂四十二首  其三七",
        "author": "释祖先",
        "content": "黄檗山头吃棒，大愚肋下筑拳。\n佛法的的大意，犹隔十万八千。",
        "dynasty": "宋",
        "collection_info": null
    },
    {
        "uuid": "dfbbecb0ae0b1b3ce7086850080147b2",
        "title": "偈颂四十二首  其三八",
        "author": "释祖先",
        "content": "大人具大见，大智得大用。\n胸中怀六合，掌内握干坤。",
        "dynasty": "宋",
        "collection_info": null
    },
    {
        "uuid": "edeb6a2d0d93dec24439c37e67c17c2b",
        "title": "偈颂四十二首  其三九",
        "author": "释祖先",
        "content": "世出世间希有事，显发须还过量人。\n出没卷舒惊世梦，蓬莱山色又重新。",
        "dynasty": "宋",
        "collection_info": null
    },
    {
        "uuid": "0cdb99d0ffab501934f0bcef587ff32f",
        "title": "偈颂四十二首  其四○",
        "author": "释祖先",
        "content": "不坐空王殿，不挂本来衣。\n何须更恁么，切忌未生时。",
        "dynasty": "宋",
        "collection_info": null
    },
    {
        "uuid": "6d0dd917b0e8903c8c3d0d44b044e32b",
        "title": "偈颂四十二首  其四一",
        "author": "释祖先",
        "content": "只箇垂垂白髮僧，一生两度受皇恩。\n只凭少室无私句，地久天长祝圣君。",
        "dynasty": "宋",
        "collection_info": null
    },
    {
        "uuid": "20ccf0f846267e71051dac02aa052ae2",
        "title": "偈颂四十二首  其四二",
        "author": "释祖先",
        "content": "天上月圆，人间月半。\n子细看来，从头错算。\n姮娥昨夜失金鍼，撼动玉楼寻不见。",
        "dynasty": "宋",
        "collection_info": null
    },
    {
        "uuid": "ea4889a38d8985b35092a1dbd8664a5b",
        "title": "偈颂四十二首  其四三",
        "author": "释祖先",
        "content": "不是心，不是佛，不是物。\n忍俊不禁，为诸人做个瞥脱。\n流水暗销溪畔石，劝人除却是非难。",
        "dynasty": "宋",
        "collection_info": null
    },
    {
        "uuid": "d5eabd96b51adef22f512e2fb949db25",
        "title": "偈颂四十二首  其四四",
        "author": "释祖先",
        "content": "节届书云，阴极阳升。\n冰河发焰，枯木抽英。\n惟有拄杖子，依旧黑轮皴。\n不迁不变，无辱无荣。\n笑杀当年面壁人。",
        "dynasty": "宋",
        "collection_info": null
    },
    {
        "uuid": "079112784f7eef575f817334685d94f5",
        "title": "偈颂四十二首  其四五",
        "author": "释祖先",
        "content": "兴化打克宾，猛虎蓦腰骑。\n养子不及父，家门一世衰。",
        "dynasty": "宋",
        "collection_info": null
    },
    {
        "uuid": "3404e63487c3f00cd982b06fd2799340",
        "title": "偈颂四十二首  其四六",
        "author": "释祖先",
        "content": "种种性相义，我及十方佛。\n乃能知是事，昼见日，夜见月。\n坐卧经行，曾无间歇，吽吽，有甚交涉。",
        "dynasty": "宋",
        "collection_info": null
    },
    {
        "uuid": "520e3d64cd6c74f47e32549de323dc36",
        "title": "偈颂四十二首  其四七",
        "author": "释祖先",
        "content": "旧岁夜来去，去从何处去。\n新年今日来，来从何处来。\n既无来，又无去，铁壁银山成指注。",
        "dynasty": "宋",
        "collection_info": null
    },
    {
        "uuid": "6bb988c939d764fc748257082d314f5c",
        "title": "达磨赞",
        "author": "释祖先",
        "content": "梁皇殿前不能把定，少林山下风波愈盛。\n若解谨初护末，不到图形画影。",
        "dynasty": "宋",
        "collection_info": null
    },
    {
        "uuid": "7436e41b41b3eab8a2a81e8333356d67",
        "title": "六祖赞",
        "author": "释祖先",
        "content": "扬下采樵斧，直入堆坊舂。\n一脚踏到底，黄梅信息通。",
        "dynasty": "宋",
        "collection_info": null
    },
    {
        "uuid": "6e732604924db42e30607eaae8f7664f",
        "title": "临济赞",
        "author": "释祖先",
        "content": "揎拳捋肘，只有一箇。\n电卷星飞，抬头蹉过。",
        "dynasty": "宋",
        "collection_info": null
    },
    {
        "uuid": "4df88217963f4f02e584077a9f00cd1c",
        "title": "布袋赞",
        "author": "释祖先",
        "content": "散诞不拘仪轨，街头走到街尾。\n逢人大笑呵呵，那个知渠肚裏。",
        "dynasty": "宋",
        "collection_info": null
    },
    {
        "uuid": "511ac2bf7b8c8aa826d47ca1d389bb21",
        "title": "定光赞",
        "author": "释祖先",
        "content": "天涯海角俱行徧，鬼面神头只自谩。\n却忆当年旧风月，杖头挑出与人看。",
        "dynasty": "宋",
        "collection_info": null
    },
    {
        "uuid": "66fbb2348766d20ac4a9d07aaf7a5732",
        "title": "戢庵居士请赞济颠",
        "author": "释祖先",
        "content": "瞎堂之子，附马之后。\n出处行藏，一向漏逗。\n是圣是凡莫测，掣颠掣狂希有。\n一拳拳碎虚空，惊得须弥倒走。",
        "dynasty": "宋",
        "collection_info": null
    },
    {
        "uuid": "9bcc7cdd8fd1f952aff94013171f914c",
        "title": "周正字请赞亡母宜人王氏真",
        "author": "释祖先",
        "content": "画得十分，依前不是。\n端坐北堂，琅琅仁义。\n文殊罔明把手行，入定出定恣游戏。",
        "dynasty": "宋",
        "collection_info": null
    },
    {
        "uuid": "9bea2d7ce679b78662caa5db45b814b6",
        "title": "戢庵居士持寿像求赞",
        "author": "释祖先",
        "content": "似僧有髮，似俗无尘。\n淡默自处，惟德与邻。\n曾向凤池亲圣训，更来鹿苑夺芳春。",
        "dynasty": "宋",
        "collection_info": null
    },
    {
        "uuid": "06e2be965c42ce152b76156ea64336a0",
        "title": "性长老写师真请赞",
        "author": "释祖先",
        "content": "顽无所知，说无照对。\n弄假像真，遭人笑怪。\n花擘临济黄檗，佛法未梦见在。\n在在在，是处清风动天籁。",
        "dynasty": "宋",
        "collection_info": null
    },
    {
        "uuid": "587a3a69b18865dd4e37b68582b97a35",
        "title": "本禅人请赞",
        "author": "释祖先",
        "content": "学道不根，参禅莽卤。\n似恁趣向乖疎，如何传灯继祖。\n本禅画出人前，转见和泥合土。\n就中更有些子誵讹，焦尾大虫元来是虎。",
        "dynasty": "宋",
        "collection_info": null
    },
    {
        "uuid": "30ae6177538495874f8d598603cab28f",
        "title": "禅人请赞",
        "author": "释祖先",
        "content": "错错错，徒名邈。\n画得十成，欠蹄少角，一任天下人贬剥。",
        "dynasty": "宋",
        "collection_info": null
    },
    {
        "uuid": "dddc8f4520e25df37cbd5ad506124987",
        "title": "寄蒋山如一翁",
        "author": "释祖先",
        "content": "悠悠世路绝跻攀，卧看白云空往还。\n惟有同参一句子，肯将容易混尘寰。",
        "dynasty": "宋",
        "collection_info": null
    },
    {
        "uuid": "09f262a262d2010f144008483fd94b64",
        "title": "寄王承务",
        "author": "释祖先",
        "content": "经年相别无他嘱，莫只波波意裏求。\n病去药除消息尽，红尘堆裏等閒游。",
        "dynasty": "宋",
        "collection_info": null
    },
    {
        "uuid": "8f877c4c0c1596bfc42e656afc3243be",
        "title": "送虎丘首座住庵",
        "author": "释祖先",
        "content": "剑池拾得丰城剑，凛凛寒光射斗牛。\n为报不平平底事，草庵蓬户也风流。",
        "dynasty": "宋",
        "collection_info": null
    },
    {
        "uuid": "c0aba7bdf34a637360482a5cf10ab490",
        "title": "示禅人写华严经",
        "author": "释祖先",
        "content": "毗卢大经卷，尘识久埋藏。\n上人笔端力，掇出放毫光。\n笑他自城游历，自倒自起自忙。\n江天月晓，梦破斜阳。\n一印印定，无法商量。",
        "dynasty": "宋",
        "collection_info": null
    },
    {
        "uuid": "8c4ddc02f0283e60caa41fa059824d7a",
        "title": "示楞严座王",
        "author": "释祖先",
        "content": "见犹离见非真见，还尽八还无可还。\n木落霜天山骨露，不知谁识老瞿昙。",
        "dynasty": "宋",
        "collection_info": null
    },
    {
        "uuid": "213ae4054df6490e7c61dfb5e1919d7c",
        "title": "示南华行者",
        "author": "释祖先",
        "content": "黄梅会裏七千指，虎骤龙驰空点胸。\n碓蹯老卢愚且拙，坤维占断最高峰。",
        "dynasty": "宋",
        "collection_info": null
    },
    {
        "uuid": "0698714a936ae8f872807dae36483b93",
        "title": "自诒",
        "author": "释祖先",
        "content": "宴坐白云裏，经行碧嶂中。\n游人穷不到，幽鸟自怱怱。",
        "dynasty": "宋",
        "collection_info": null
    },
    {
        "uuid": "a8424ccffae9a191eebd9f0b0cdc7e19",
        "title": "临终偈",
        "author": "释祖先",
        "content": "末后一句，已成忉怛。\n写出人前，千错万错。",
        "dynasty": "宋",
        "collection_info": null
    },
    {
        "uuid": "5bbeae7701689fc575bd1597d32a3b29",
        "title": "颂古三首  其一",
        "author": "释祖先",
        "content": "应无所住以生心，大地山河一发沉。\n从此别开穷世界，新州柴把贵如金。",
        "dynasty": "宋",
        "collection_info": null
    },
    {
        "uuid": "04e6158726d0457ac4f26d055dc151db",
        "title": "颂古三首  其二",
        "author": "释祖先",
        "content": "师姑元是女人作，百衲禅僧多罔措。\n雁回沙塞口衔芦，燕遶红梁浑不顾。",
        "dynasty": "宋",
        "collection_info": null
    },
    {
        "uuid": "e7e49ed09baeb3adce50779743b6fd70",
        "title": "颂古三首  其三",
        "author": "释祖先",
        "content": "岩头一拶，虚空迸裂。\n父子不传，神仙妙诀。",
        "dynasty": "宋",
        "collection_info": null
    }
]