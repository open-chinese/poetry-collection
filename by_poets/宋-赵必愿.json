[
    {
        "uuid": "86c375aeeffa6fcf0479736238fe4f91",
        "title": "重建神秀楼追和忠定公韵",
        "author": "赵必愿",
        "content": "维兹城南楼，废兴端有时。\n昔我忠定公，楼成旋西归。\n拜厅惭匪肖，易麾繇好溪。\n循环六十载，乌兔惊梭飞。\n吁嗟古雉堞，巨浸堕藩篱。\n陶甓既还旧，更创如有期。\n岁事喜中稔，度材授工师。\n非敢侈轮奂，聊尔遵先规。\n江山展图画，栏槛倚晴晖。\n肯堂久在念，今我身则夷。\n辽鹤去不返，遗墨犹淋漓。\n一时剩篇咏，皆表而出之。\n登眺惟畴昔，未觉此举非。\n落成灯火夜，万点天星移。\n潮生月在浦，酒阑风满衣。\n幸继前人躅，敬和前人词。\n斯楼傥不朽，庶慰蒸湘悲。",
        "dynasty": "宋",
        "collection_info": null
    },
    {
        "uuid": "a09bc242f73a6d8d31a464c5a0aa7f26",
        "title": "秋高亭",
        "author": "赵必愿",
        "content": "秋空何太高，秋风何太清。\n秋露何太皎，秋月何太明。\n秋山有素期，秋水莫间盟。\n力此久病身，试上高高亭。\n上欲驾扶摇，下欲跳清泠。\n手持紫玉箫，跨鹏或骑鲸。\n时吹復时止，霄壤随纵横。\n回首天上人，见我呼友生。\n我言你能许我三百六旬无一日之不秋，则我亦许你从此为逍遥之朋。",
        "dynasty": "宋",
        "collection_info": null
    }
]