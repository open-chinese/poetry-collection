[
    {
        "uuid": "aa0a1c129b9b05982f6e5f0ebac1b8b5",
        "title": "瀔水驿中",
        "author": "赵善涟",
        "content": "家山迢递白云遮，行役偏愁去路赊。\n朝涉桐江寒入胫，夜眠孤馆梦归家。\n几年城市成春梦，万古江山阅岁华。\n若问归装何所有，担头只许插梅花。",
        "dynasty": "宋",
        "collection_info": null
    },
    {
        "uuid": "54abc38ef9ae790c631d4d6e1be2d736",
        "title": "仙都石笋",
        "author": "赵善涟",
        "content": "昆崙失却大龙蟠，迸出层岩一角寒。\n初日烟霞翻锦箨，九天风露混琅玕。\n香涵老翠山灵护，根透鸿蒙地轴安。\n天柱直疑为竹祖，仙翁图作子孙看。",
        "dynasty": "宋",
        "collection_info": null
    },
    {
        "uuid": "3aef4ef3fa73852a3b5e791a5825525b",
        "title": "池亭夜游",
        "author": "赵善涟",
        "content": "踏月清诗骨，露华夜已深。\n树摇知鸟宿，波静觉鱼沉。\n报国惭无术，思亲空有心。\n踌躇谁与语，唧唧乱蛩吟。",
        "dynasty": "宋",
        "collection_info": null
    },
    {
        "uuid": "1e8153da47f5ec9dfbbf3b89a2d75203",
        "title": "怀归",
        "author": "赵善涟",
        "content": "游子何时返，家山万里余。\n望云愁思切，对月赏心疏。\n相严烦龟卜，频逢绝雁书。\n浮名在京国，繫我欲如何。",
        "dynasty": "宋",
        "collection_info": null
    }
]