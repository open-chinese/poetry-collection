[
    {
        "uuid": "9b1b43ba63838fa3e1a19452a5aa29ed",
        "title": "偶访吉甫画三蝇壁间吉甫有诗次韵",
        "author": "倪涛",
        "content": "何人刻猕猴，老眼觑荆棘。\n不如丹青手，快意风雨疾。\n我穷坐诗豪，九鼎扛笔力。\n偶然一点污，着纸生羽翼。\n千言走蚍蜉，宁为寸纸逼。\n还当写君诗，什袭同藏羃。",
        "dynasty": "宋",
        "collection_info": null
    },
    {
        "uuid": "3656678ea152c5ab0597ca886986f18b",
        "title": "次韵毛达可给事秋怀念归",
        "author": "倪涛",
        "content": "结茅远人村，破屋水半扉。\n凉叶堕清响，空山转斜晖。\n微官卧江汊，素心久依依。\n十年天涯秋，摇落月芳菲。\n马蹄岁月去，梦蝶东南飞。\n平生丘壑志，有言辄乖违。\n不如孤征鸿，春风自知归。",
        "dynasty": "宋",
        "collection_info": null
    },
    {
        "uuid": "800cf1d2ba4c9f48c5c3273e6fec1140",
        "title": "七夕",
        "author": "倪涛",
        "content": "玉殿凭肩共语时，风清月坠有谁知。\n梧桐秋雨三山远，始信生前有别离。",
        "dynasty": "宋",
        "collection_info": null
    },
    {
        "uuid": "2eb63f40b5f5ff06172d32d56c2f9f4f",
        "title": "句",
        "author": "倪涛",
        "content": "旧韵无仪字，苍髯有恨声。",
        "dynasty": "宋",
        "collection_info": null
    }
]