[
    {
        "title": "中秋登青原台",
        "author": "郑作肃",
        "content": "去年中秋节，邻州正弄兵。\n羽檄方四驰，酒觞难一倾。\n今年当此日，往事久已平。\n不但櫜弓矢，又復见丰登。\n桂魄十分满，暮容千里晴。\n节物向人好，江山入眼明。\n羣峰翠霭鬰，静练秋光澄。\n霜竹裂石响，焦桐号钟清。\n嶪嶪高台上，飘飘欲云凌。\n矫首宇宙宽，顾影尘滓轻。\n今夕定何夕，此身非幻身。\n谓言坐中客，不饮若为情。",
        "dynasty": "宋",
        "collection_info": null
    }
]