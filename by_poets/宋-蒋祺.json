[
    {
        "title": "暖谷诗",
        "author": "蒋祺",
        "content": "县南山水秀且清，天地坯冶陶精英。\n有唐刺史昔行县，访寻洞穴为寒亭。\n屈指于今几百祀，磨崖字字何纵横。\n相随栈道倚空险，来者无不毛骨惊。\n我此三载迷簿领，有时一到□余情。\n娱宾烹茗遽回首，孰知亭侧藏岩扃。\n成纪同僚到官始，居然心匠多经营。\n乃知物理会有数，繄天通塞因人成。\n鸠工畚筑忽累日，旷然疏达开光明。\n初疑二帝凿混沌，虚空之□罗日星。\n又若巨灵擘华岳，溪谷之响轰雷霆。\n大岩既闢小岩出，壶中之景真其□。\n洞门春风刮人面，其中安若温如蒸。\n纍垂石乳似刻削，周环峭壁无欹倾。\n旧梯既去小人险，新径之易君子平。\n临流又广□方丈，迭石缔宇为轩楹。\n于嗟土石□□□，无情一旦建时荣。\n方今出震□大器，鼎新基构清寰瀛。\n我愿天下无冻馁，有如此穴安生灵。\n不烦吹律而后暖，千古宜以此为名。",
        "dynasty": "宋",
        "collection_info": null
    },
    {
        "title": "又成五言律诗三首  其一",
        "author": "蒋祺",
        "content": "陵谷有时变，兹岩不可湮。\n神仙三岛景，天地一炉春。\n鼓动龙蛇蛰，疏通草木新。\n寒亭几百载，今始得良邻。",
        "dynasty": "宋",
        "collection_info": null
    },
    {
        "title": "又成五言律诗三首  其二",
        "author": "蒋祺",
        "content": "地胜难湮没，规为假手通。\n凿开千古意，倾出一壶空。\n煦比鲛人室，寒消朔吹风。\n从今县图上，此景浩无穷。",
        "dynasty": "宋",
        "collection_info": null
    },
    {
        "title": "又成五言律诗三首  其三",
        "author": "蒋祺",
        "content": "客有林泉趣，寻幽翦薜萝。\n半山无石碍，此境得春多。\n隔岸桃花坞，临溪竹箭波。\n兹应是仙隠，鹤驭几时过。",
        "dynasty": "宋",
        "collection_info": null
    }
]