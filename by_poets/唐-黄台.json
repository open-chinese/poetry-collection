[
    {
        "uuid": "c708a8b9be37418cf677d025b94df532",
        "title": "问政山",
        "author": "黄台",
        "content": "千寻练带新安水，万仞花屏问政山。\n自少云霞居物外，不多尘土到人间。\n壶悬仙岛吞舟（一作「丹」）罢，椀浸星宫沉（一作「咒」）水闲。\n宝箓箧（一作「匣」）垂金绦（一作「缕」）带，绛囊绛鎻玉连环。\n静张棋势（一作「局」）铺还打，默考仙经补又删。\n床并葛鞋寒兔伏，窗横柽几老龙跧。\n溪童乞火朝敲竹，山鬼听琴夜撼闩。\n草暗碧潭思句曲，松昏紫气度[函]（深）（据《苕》改）关。\n龟成[钱]（浅）（据《苕》改），甲毛犹绿，鹤化幽（一作「黳」）翎顶更殷（一作「丹」）。\n阮洞神仙分药去，蔡家兄弟寄书还。\n黄精苗倒眠青鹿，红杏枝低挂白鷴。\n容易煑茶（一作「银」）供客用，辛勤栽果与猿攀。\n常寻灵穴通三岛（一作「楚」），拟过流沙化百蛮。\n新隐渐开（一作「闻」）侵月窟，旧林（一作「邻」）犹悦（一作「说」）枕沙湾。\n手疏俗礼慵非傲，肘护（一作「后」）灵方臂（一作「秘」）不悭。\n海上使频青鸟黠，箧中藏久白驴顽。\n笻枝健杖（一作「拄」）菖蒲节，笋栉高簪玳瑁斑。\n花气熏心香馥馥，涧声聆耳泠（一作「响」）潺潺。\n高坟自掩浮生骨，短晷难穷（一作「凋」）不死颜。\n早晚重逢萧坞客，愿随芝盖出尘寰。\n（见《增修诗话总龟》卷十五。\n注一作者为《苕溪渔隐丛诗后集》卷三十八之异文）（按：《苕溪渔隐丛话》录本诗各句次第，与《诗话总龟》有较大不同。\n兹录其各联韵脚以存其次第：「山」、「间」、「闲」、「关」、「丹」、「还」、「斑」、「湾」、「鷴」、「顽」、「悭」、「环」、「蛮」、「攀」、「删」、「跧」、「闩」、「潺」、「颜」、「寰」。\n又按：《增修诗话总龟》云：「歙州问政山聂道士所居，尝有人陟险攀萝至绝壁，于岩下嵌空处见题诗一首，虽苔藓昏蚀，而文尚可辨，题云黄台词，不知台何人也。\n〖下录诗，略。\n〗台，国初时任屯田员外郎。\n世有全篇。\n」《苕溪渔隐丛话》亦以台为「国初」人。\n二本差异甚大，当一录自石刻，一即「世有全篇」之什。\n厉鹗《宋诗纪事》卷二收入本诗。\n然详绎本诗及有关记载，此诗应为唐末任钟传从事之黄台所作为是。\n主要证据有：一、宋初之黄台，除《总龟》所云外，无他事迹可考。\n二、问政山在歙州城外十许里，其地唐末适为钟传所奄有。\n黄台为传从事，具备作诗刻石之条件。\n三、宋初避太祖讳，「殷」字亦讳，如殷全义即更名汤悦，而石刻诗中尚有「殷」字，世传之本始易为「丹」字，知非）（宋初人作。\n四、胡仔、厉鹗均谓此诗系咏问政先生聂师道之作。\n师道事详《苕溪渔隐丛话》引山谷诗、《方舆胜览》、《十国春秋》，为唐末至杨吴初年人，与黄台适同时。\n而问政山名或谓始于师道。\n则非。\n胡仔及闵嗣麟《黄山志定本》卷六均谓山名始于德晦。\n德晦为邵孙，约大和会昌间人。\n）。",
        "dynasty": "唐",
        "collection_info": null
    }
]