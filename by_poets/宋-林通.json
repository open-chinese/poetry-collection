[
    {
        "uuid": "04ae28ac7ff60325a5da3168e7f76452",
        "title": "通山洞",
        "author": "林通",
        "content": "为爱通山景致幽，携琴载酒任遨游。\n云封路径人烟少，翠拥峰峦树木稠。\n棋石闲敲偏自乐，新诗赋就顿忘忧。\n管他世个尘凡事，春自春来秋自秋。",
        "dynasty": "宋",
        "collection_info": null
    },
    {
        "uuid": "e8d9604f8106bcba0a097b076d81bbba",
        "title": "石床",
        "author": "林通",
        "content": "一榻涵虚洞，冈峦势若堆。\n梦魂迷蛱蝶，枕簟锁莓苔。\n白昼晴宵裏，清风明月来。\n欲知卧云趣，不必意崔嵬。",
        "dynasty": "宋",
        "collection_info": null
    },
    {
        "uuid": "016df1bb819eb89548b2776a4d6e6cc1",
        "title": "白云亭  其一",
        "author": "林通",
        "content": "白云亭构见浮图，贤尹标名意有余。\n閒抱石岩禅客座，影笼墨迹宪台书。\n玎珰玉溜无停响，潇洒琅玕不用疏。\n登赏已知情放佚，飘飘应喜类相如。",
        "dynasty": "宋",
        "collection_info": null
    },
    {
        "uuid": "7e2f42fc9713edf1f91d139a21c63fe1",
        "title": "白云亭  其二",
        "author": "林通",
        "content": "双溪会处创危亭，我爱亭成不异名。\n到此更谁分别派，同归终见入东瀛。\n清辉黛染环檐色，幽响琴传出涧声。\n自信竹林林上美，剪裁今已属贤明。",
        "dynasty": "宋",
        "collection_info": null
    },
    {
        "uuid": "fb77e0d6de3aeaa5cc5a5c9eb82b3295",
        "title": "九日亭",
        "author": "林通",
        "content": "危顶裁成九日亭，蓬瀛透出海峰青。\n满前细菊浮樽酒，四顾凝云簇画屏。\n月为情多良夜至，人贪景胜醉魂醒。\n风流令尹江山主，此乐同民德已馨。",
        "dynasty": "宋",
        "collection_info": null
    }
]