[
    {
        "uuid": "6c811bd317e52a574d8f57128d6694c7",
        "title": "赠姜邦杰",
        "author": "赵釴夫",
        "content": "括苍水秀更山明，山水钟情故一行。\n黄卷本无闲事业，白头却有懒声名。\n幸逢哲匠求诗范，何用愁城战酒兵。\n三叹遗音今绝少，先生还须预兹盟。",
        "dynasty": "宋",
        "collection_info": null
    },
    {
        "uuid": "3ded0b2c27d2357e8d085afb28746aab",
        "title": "盘斋",
        "author": "赵釴夫",
        "content": "退之送李愿，归欤两山间。\n而今乃有此，坐能悦吾颜。",
        "dynasty": "宋",
        "collection_info": null
    },
    {
        "uuid": "f96ef75a2f169fd4cf13f5bc5c1cfff7",
        "title": "冰斋",
        "author": "赵釴夫",
        "content": "生于水而寒于水，都在君家燕座中。\n只个从来堪受用，何须更远挹清风。",
        "dynasty": "宋",
        "collection_info": null
    },
    {
        "uuid": "5c06744b0c2c75e583dde40e668474d9",
        "title": "舫斋",
        "author": "赵釴夫",
        "content": "浮家泛宅谩区区，一阁安然特迥殊。\n题作舫斋还解否，登临寄傲在江湖。",
        "dynasty": "宋",
        "collection_info": null
    },
    {
        "uuid": "26a004c046d11fd84ede7974a7810ec9",
        "title": "暮村",
        "author": "赵釴夫",
        "content": "孤村烟树暝黄昏，一簇人家半掩门。\n看尽栖鸦啼噪后，牧童归去雨声繁。",
        "dynasty": "宋",
        "collection_info": null
    },
    {
        "uuid": "7f609be666ba0d305d532ebd7e35a777",
        "title": "醉和颜美中元夕绝句",
        "author": "赵釴夫",
        "content": "年年人月喜团圆，好在诗边又酒边。\n莫道玄真只渔钓，也随世俗夜无眠。",
        "dynasty": "宋",
        "collection_info": null
    }
]