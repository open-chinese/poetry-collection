[
    {
        "title": "水龙吟 岁穷风雪瓢零",
        "author": "孔夷",
        "content": "岁穷风雪瓢零，望迷万里云垂冻。\n红绡碎翦，凝酥繁缀，烟深霜重。\n疏影沈波，暗香和月，横斜浮动。\n怅别来，欲把芳菲寄远，还羌管、吹三弄。\n寂寞玉人睡起，污残妆、不胜姣凤。\n盈盈山馆，纷纷客路，相思谁共。\n才与风流，赋称清艳，多情唯宋。\n算襄王，枉被梨花瘦损，又成春梦。",
        "dynasty": "宋",
        "collection_info": null
    },
    {
        "title": "南浦 风悲画角",
        "author": "孔夷",
        "content": "风悲画角，听单于、三弄落谯门。\n投宿骎骎征骑，飞雪满孤村。\n酒市渐闲灯火，正敲窗、乱叶舞纷纷。\n送数声惊雁，下离烟水，嘹唳度寒云。\n好在半胧溪月，到如今、无处不销魂。\n故国梅花归梦，愁损绿罗裙。\n为问暗香闲艳，也相思、万点付啼痕。\n算翠屏应是，两眉馀恨倚黄昏。",
        "dynasty": "宋",
        "collection_info": null
    },
    {
        "title": "惜馀春慢・选冠子 弄月馀花",
        "author": "孔夷",
        "content": "弄月馀花，团风轻絮，露湿池堂春草。\n莺莺恋友，燕燕将雏，惆怅睡残清晓。\n还似初相见时，携手旗亭，酒香梅小。\n向登临长是，伤春滋味，泪弹多少。\n因甚却、轻许风流，终非长久，又说分飞烦恼。\n罗衣瘦损，绣被香消，那更乱红如扫。\n门外无穷路岐，天若有情，和天须老。\n念高唐归梦，凄凉何处，水流云绕。",
        "dynasty": "宋",
        "collection_info": null
    },
    {
        "title": "南浦 风悲画角",
        "author": "孔夷",
        "content": "风悲画角，听单于、三弄落谯门。\n投宿征骑，飞雪满孤村。\n酒市渐闲灯火，正敲窗、乱叶舞纷纷。\n送数声惊雁，下离烟水，嘹唳度寒云。\n好在半胧溪月，到如今、无处不销魂。\n故国梅花归梦，愁损绿罗裙。\n为问暗香闲艳，也相思、万点付啼痕。\n算翠屏应是，两眉馀恨倚黄昏。",
        "dynasty": "宋",
        "collection_info": null
    },
    {
        "title": "赠关渊圣学士",
        "author": "孔夷",
        "content": "吴越声飞二十年，缁衣空復叹遗编。\n紫芝眉宇风尘外，太白文章锦绣前。\n可是石渠方载笔，未应水国要归田。\n他时雪裏相逢处，能记骑驴孟浩然。",
        "dynasty": "宋",
        "collection_info": null
    },
    {
        "title": "陪李端叔游颖昌西湖三首  其一",
        "author": "孔夷",
        "content": "霜风吹老菊离离，水外秋云送雁飞。\n来伴谪仙闲杖腰，满林丹叶衬斜晖。",
        "dynasty": "宋",
        "collection_info": null
    },
    {
        "title": "陪李端叔游颖昌西湖三首  其二",
        "author": "孔夷",
        "content": "楼影摇波到碧空，拒霜无数隔堤红。\n只应明夜关山月，怜我相思不寐中。",
        "dynasty": "宋",
        "collection_info": null
    },
    {
        "title": "陪李端叔游颖昌西湖三首  其三",
        "author": "孔夷",
        "content": "与世相疏行路难，不禁尘土便思山。\n山中独念故人远，雪舞清声窗竹闲。",
        "dynasty": "宋",
        "collection_info": null
    },
    {
        "title": "寄高邮王定国",
        "author": "孔夷",
        "content": "世路难行肯效尤，蒲萄斗酒换凉州。\n春风不到仲文树，野水犹沈梦得舟。\n珍重故家青玉案，徜徉乡社翠云裘。\n淮南十里莺花老，月照关山笛裏愁。",
        "dynasty": "宋",
        "collection_info": null
    },
    {
        "title": "句  其一",
        "author": "孔夷",
        "content": "微雨鹭翘艇，夕阳人倚楼。",
        "dynasty": "宋",
        "collection_info": null
    },
    {
        "title": "句  其二",
        "author": "孔夷",
        "content": "雨晴梨花春有光。",
        "dynasty": "宋",
        "collection_info": null
    },
    {
        "title": "句  其三",
        "author": "孔夷",
        "content": "砌下梨花一堆雪。",
        "dynasty": "宋",
        "collection_info": null
    },
    {
        "title": "句  其四",
        "author": "孔夷",
        "content": "杨柳不遮春已断，一枝红杏出墙头。",
        "dynasty": "宋",
        "collection_info": null
    }
]