[
    {
        "uuid": "431866277d10d484f9104e311cb8e954",
        "title": "白石山",
        "author": "林斗南",
        "content": "路迥萦纡行木杪，脚力穷时山更好。\n苦吟转觉嘉句悭，远望方知众山小。\n登临自昔知几人，留题石暗苍苔新。\n吁嗟开闢岁时久，名字湮没多无闻。\n细观天地无穷极，百岁浮生真一息。\n少和灵运纵垂名，俯仰之间亦陈迹。\n何如大人能达观，古今等视犹晨昏。\n朝菌灵芝皆死尔，彼有修短何足言。\n往来盘薄何为者，祇为幽怀未渠舍。\n凭阑一览万境空，辙迹何须遍天下。",
        "dynasty": "宋",
        "collection_info": null
    }
]