[
    {
        "uuid": "9963f5290a6a661abb1a17d86ff52148",
        "title": "偈颂三首",
        "author": "郑滋",
        "content": "大厦将颠仆，一木安能支。\n唐室既颓啮，有才何所施。\n表圣隐王官，出处适其宜。\n藩镇方跋扈，拥兵相雄雌。\n尾大不可掉，纲纪日凌夷。\n虽云务姑息，要求无定期。\n当此谁为援，欲进速祸基。\n优游向泉石，琴酒聊自恣。\n休休復莫莫，终永忘所规。\n着史以见志，迂阔从人嗤。\n风驭去不返，幽谷空遗祠。\n名与前峰高，挺挺为表仪。\n洁与飞瀑幷，浊流应忸怩。\n方今重完节，褒封来非迟。\n发扬在守土，抗章无媿辞。\n庶几慰精爽，光辉于盛时。",
        "dynasty": "宋",
        "collection_info": null
    }
]