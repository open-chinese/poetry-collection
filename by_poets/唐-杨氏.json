[
    {
        "uuid": "aa54e6de894a4869ad813b548099a514",
        "title": "硖石山",
        "author": "杨氏",
        "content": "此山霭霭通云烟，峭壁嵯峨势分绵。\n丹水流衍曲如带，风皱罗纹听管絃。\n莺啼花开入禅意，掷笔台前梵呗宣。\n遥想当年无遮会，纷纷散落雨花天。\n（见《山右金石记》。\n）（〖1〗《山右金石记》卷九《硖石山杨夫人摩崖诗刻》条引《鳯台县志》：石壁刻『唐天佑丙子岁六月十四日离府，至中旬巡祀到此，登陟硖石山，偶上先师掷笔台，眺观景象，为诗上碣。\n弘农郡君夫人述。\n』按天佑丙子，晋称天佑十一年〖望按：丙子，当是晋天佑十三年，公元九一六年〗。\n是年，李嗣昭立钟开元寺以七月十三日，弘农郡君夫人游硖石山则六月十四日。\n考唐制有郡君夫人、公侯伯子夫人，制同一二三四品，似属嗣昭夫人杨氏。\n但嗣昭封陇西郡公，未封弘农，或因弘农华阴以杨氏族望为称也。\n又考杨氏善蓄财，嗣昭被梁兵围夹城弥年，杨氏多助其军用。\n子继韬叛后入京，杨赍银数十万验赂释其罪。\n后与子继忠家晋阳，余赀犹鉅万。\n晋高祖起义，贷其殖以赂契丹，后以继忠为刺史。\n杨氏平生积产，嗣昭三世皆赖。\n今復见其石刻笔蹟，直奇妇人也。\n）。",
        "dynasty": "唐",
        "collection_info": null
    }
]