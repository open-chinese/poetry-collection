[
    {
        "uuid": "17d7856a21ebf1a0bde5353e239ecb12",
        "title": "赠尽梅竹刘信可",
        "author": "李軏",
        "content": "刘兄胸次参元化，不发为文发为画。\n心工入妙手通神，声名直与僧繇亚。\n月宫拔得玉兔毫，缚成篆笔铦如刀。\n纷然万有类形役，竹梅两品方清高。\n打一撇，籊为寒筠洒为叶。\n高低浓淡总相宜，不问风烟和雨雪。\n再一扫，清作疏花瘦作枝。\n向背斜阳俱造妙，任从篱落与垣池。\n君不见刘梦梁画梅不画竹，一枕清风长不足。\n又不见文与可画竹不画梅，千树江头空自开。\n争如作者多精艺，庾岭渭川俱着意。\n梦梁同姓表同文，却把信来更与字。",
        "dynasty": "宋",
        "collection_info": null
    },
    {
        "uuid": "4cb779cfa4096eb66620510896265131",
        "title": "赠写神者  其一",
        "author": "李軏",
        "content": "弄墨调朱妙如神，底能瞥见写吾真。\n丁宁骨骼从渠湾，自有书生一样人。",
        "dynasty": "宋",
        "collection_info": null
    },
    {
        "uuid": "7e0759efb1491d2a7c53412031fe7af2",
        "title": "赠写神者  其二",
        "author": "李軏",
        "content": "未信儒冠得误侬，排云消息梦魂中。\n君王若唤丹青手，画我寒岩筑晚风。",
        "dynasty": "宋",
        "collection_info": null
    },
    {
        "uuid": "46a5bbad4a16235bd657abad2cb304ed",
        "title": "画杨妃扇",
        "author": "李軏",
        "content": "颇忆前身是谪仙，砚烦亲捧玉堂前。\n如今再阅婵娟面，不觉人间五百年。",
        "dynasty": "宋",
        "collection_info": null
    }
]