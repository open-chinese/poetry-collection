[
    {
        "uuid": "f20dda7a4b673d948d057dc3e0958284",
        "title": "摸鱼儿 甚幽人、被花勾引",
        "author": "赵与洽",
        "content": "甚幽人、被花勾引，庭皋遥夜来去。\n江空岁晚谁为伴，只有琼枝玉树。\n愁绝处。\n望万里瑶台，梦断迷归路。\n花还解语。\n更雪琢精神，冰相韵度。\n粉黛尽如土。\n飘仙袂，曾缀蕊珠鹓鹭。\n云茵月障千步。\n莫教衣袖天香冷，恐怨美人迟暮。\n更起舞。\n任斗转参横，翠羽曾知否。\n尘缘自误。\n终待骖鸾，乘风共去。\n长作此花主。",
        "dynasty": "宋",
        "collection_info": null
    },
    {
        "uuid": "ed5b3f2240ac2a38a5c1044483c32157",
        "title": "江城梅花引 单衾寒引画龙声",
        "author": "赵与洽",
        "content": "单衾寒引画龙声。\n雨初晴。\n月微明。\n竹外溪边，低见一枝横。\n澹月疏花三四点，尚春浅，早相看、似有情。\n夜来袖冷暗香凝。\n恨半销，酒半醒。\n靓妆照影，未忺整、雪艳冰清。\n只恐不禁、愁绝易飘零。\n待得南楼三弄彻、君试看，比从前、更瘦生。",
        "dynasty": "宋",
        "collection_info": null
    }
]