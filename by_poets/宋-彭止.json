[
    {
        "title": "满庭芳 月闰清秋",
        "author": "彭止",
        "content": "月闰清秋，时逢诞节，画堂瑞气多多。\n遥瞻南极，瑞彩照盘坡。\n好是年才五十，身当贵、福比山河。\n无些事，方裙短揭，时复自高歌。\n欢娱，当此际，香燃宝鸭，酒酌金荷。\n恣柳腰樱口，左右森罗。\n纵有人人捧拥，争得似、正面嫦娥。\n思量取，朱颜未老，好事莫蹉跎。",
        "dynasty": "宋",
        "collection_info": null
    },
    {
        "title": "留春令 夜来小雨三更作",
        "author": "彭止",
        "content": "夜来小雨三更作。\n近水处、小桃开却。\n玉女向晓掀朱箔。\n似与花枝有约。\n绿池上、柳腰纤弱。\n燕子过、谁家院落。\n春衫试着香罗薄。\n无奈东风太恶。",
        "dynasty": "宋",
        "collection_info": null
    },
    {
        "title": "题辛稼轩斋",
        "author": "彭止",
        "content": "棋子声干案接尘，午窗诗梦暖于春。\n清风不动阶前竹，谁道今朝有故人。",
        "dynasty": "宋",
        "collection_info": null
    },
    {
        "title": "四贤古风寿帅阃 老聃子",
        "author": "彭止",
        "content": "昔在羲皇前，遂有鬰华子。\n苍姬握图箓，更出为柱史。\n应世抑何久，万有千余祀。\n一日将度关，昆崙且西指。\n短车驾青犊，上有紫云起。\n占风知圣人，再拜勤尹喜。\n授之五千言，试一撮玄旨。\n是身求不殆，其要在知止。\n万事皆倘来，轩冕直寄耳。\n乘云游太清，坐进长生理。",
        "dynasty": "宋",
        "collection_info": null
    },
    {
        "title": "四贤古风寿帅阃 广成子",
        "author": "彭止",
        "content": "崆峒鬰岧峣，直上万丈强。\n中有广成居，白石砌华房。\n抱神靡自役，室静蔼生光。\n岁丁千二百，来今讵可量。\n土德方在御，斋心造其旁。\n至道顾何在，愿一示其方。\n云飞不待族，木落不待黄。\n形劳精则摇，于道未相当。\n失之下为士，得者上为皇。\n妙训閟玄局，为公发天藏。\n诚能守其一，智故兼相忘。\n往游无极乐，二仪久相长。",
        "dynasty": "宋",
        "collection_info": null
    },
    {
        "title": "四贤古风寿帅阃 赤松子",
        "author": "彭止",
        "content": "古之得道士，住世讵可期。\n吾观赤松子，宛在神农时。\n随飈欻上下，分职为雨师。\n炎皇女得仙，驭气常追随。\n帝降以逮王，嬴氏接苍姬。\n更革非一代，隠见不可知。\n赤精制六合，子房定王基。\n功成应天道，挺身往从之。\n名列太玄童，玉女如婴儿。\n愿言踵高躅，寿命一如斯。",
        "dynasty": "宋",
        "collection_info": null
    },
    {
        "title": "四贤古风寿帅阃 和安老人",
        "author": "彭止",
        "content": "煌煌王侯族，富贵甘如蜜。\n飘飘学仙侣，翅举自蓬荜。\n且如王子晋，玉笙吹已毕。\n白鹤忽来寻，乘虚气何逸。\n刘安振其后，飞腾闻举室。\n微如鸡犬类，云间讵相失。\n斯乃帝王孙，安在岩穴出。\n至今和安老，千载与相匹。\n沙土暨云阳，闻诸经所述。\n此地可长生，得之养形质。\n乃知朝市隠，胜彼山林日。\n和平能毓气，安静常抱一。\n号名岂虚假，是谓练形术。\n焉用采昌阳，宁须茹芝朮。\n从今列仙传，当续更生笔。",
        "dynasty": "宋",
        "collection_info": null
    },
    {
        "title": "句  其一",
        "author": "彭止",
        "content": "天西玉一鈎。",
        "dynasty": "宋",
        "collection_info": null
    },
    {
        "title": "句  其二",
        "author": "彭止",
        "content": "吾生良可嗟。",
        "dynasty": "宋",
        "collection_info": null
    },
    {
        "title": "句  其三",
        "author": "彭止",
        "content": "可怜踪迹似流萍。",
        "dynasty": "宋",
        "collection_info": null
    }
]