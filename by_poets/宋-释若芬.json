[
    {
        "uuid": "0387dd7a30e25bc21a445bed1bfd0b59",
        "title": "寿傅守  其一",
        "author": "释若芬",
        "content": "仙游舍人声建中，正论久矣排群雄。\n令子贤孙俱有耀，皇天两耳元非聋。",
        "dynasty": "宋",
        "collection_info": null
    },
    {
        "uuid": "698cdc6666ad5ef644d7a8c799a3d29c",
        "title": "寿傅守  其二",
        "author": "释若芬",
        "content": "鹤髪仙人年德尊，大贤之后更多闻。\n风流异日窥前辈，议论班班总不群。",
        "dynasty": "宋",
        "collection_info": null
    },
    {
        "uuid": "388993785eb2f33efd5268a6f7dc9497",
        "title": "寿傅守  其三",
        "author": "释若芬",
        "content": "当年膴仕早标缨，不共儿曹校疾行。\n居易独能遵坦路，未妨六十到名卿。",
        "dynasty": "宋",
        "collection_info": null
    },
    {
        "uuid": "a8fadd03463cae18d01012b7847915c3",
        "title": "寿傅守  其四",
        "author": "释若芬",
        "content": "十年泽国泛吴航，袖有新硎试未尝。\n聊把一麾施老手，便教千里作津梁。",
        "dynasty": "宋",
        "collection_info": null
    },
    {
        "uuid": "a6c72d364f976db966a72a5c98f28b0a",
        "title": "寿傅守  其五",
        "author": "释若芬",
        "content": "教令浮民一岁期，只将平易抗浇漓。\n朝廷若用循良课，换取樵川老吏归。",
        "dynasty": "宋",
        "collection_info": null
    },
    {
        "uuid": "59c2154cbb43b0a8698a9e3acd4e1663",
        "title": "寿傅守  其六",
        "author": "释若芬",
        "content": "桃花綵绶俨仙衣，宝带垂金腹十围。\n五马人生真可贵，更欣桑梓共分辉。",
        "dynasty": "宋",
        "collection_info": null
    },
    {
        "uuid": "a8a3d4b8b2ea488f9f88d3b524e7bcea",
        "title": "寿傅守  其七",
        "author": "释若芬",
        "content": "精藏烱目气藏神，笑语温然与物春。\n面骨如拳搀两耳，此公寿相等铜人。",
        "dynasty": "宋",
        "collection_info": null
    },
    {
        "uuid": "c4eb8d6b439c9dae481b9be8c5cf8876",
        "title": "寿傅守  其八",
        "author": "释若芬",
        "content": "堂前三凤戏斑衣，堂下三槐擢秀枝。\n一岁倦游归绿野，荣华鼎鼎看吾儿。",
        "dynasty": "宋",
        "collection_info": null
    },
    {
        "uuid": "d8e4bb3979a0cf642932aa3a8bc5b579",
        "title": "寿傅守  其九",
        "author": "释若芬",
        "content": "宁武堂中白日长，公庭讼息炷炉香。\n禅床不作蛾眉梦，一枕清风到寿乡。",
        "dynasty": "宋",
        "collection_info": null
    },
    {
        "uuid": "3ce1ae34b0e8d1bcd48129f1421e16ef",
        "title": "寿傅守  其一○",
        "author": "释若芬",
        "content": "秋入东篱破晓霜，黄花不肯媚重阳。\n花神爱惜缘何事，要向今朝荐寿觞。",
        "dynasty": "宋",
        "collection_info": null
    },
    {
        "uuid": "253e97c0252ac61ba5c40380297e98c4",
        "title": "句",
        "author": "释若芬",
        "content": "不是老僧亲写，晓来谁报平安。",
        "dynasty": "宋",
        "collection_info": null
    }
]