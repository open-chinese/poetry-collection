[
    {
        "uuid": "14af2d8ad8b110e325f6215d34a0e69e",
        "title": "金精歌",
        "author": "赵崇怿",
        "content": "东风飞霖雨，一洗桃李尘。\n快马紫游缰，来赏金精春。\n连林翠气妙不动，时作佛髻螺头青。\n劖劖天壁面削起，中可建旗坐万人。\n豁然呀呀，怫然凭凭。\n蹲蹲者为虎豹，兀兀者为墉城。\n千年老狖学春吟，白日龙雷藏树阴。\n莲花峰下久无路，时有樵子攀藤寻。\n丹光出屋水涔涔，白鹤飞去栖桃林。\n桃今几熟枝尚青，石田玉子无龙耕。\n云蒸甑腹烂青{飠卂}，雪冻地骨迷黄精。\n灵君久矣鞭玉麟，今作天上何公卿。\n崖前老竹屡生米，夜有石犬当阶鸣。\n我亦三生家石鼓，花落花开不知数。\n人间渔沫吹秦桥，漫有姓名刻洞府。\n试为灵君觅杯水，水中白昼青虬起。\n便令紫雾生风霆，一举直上九万里。",
        "dynasty": "宋",
        "collection_info": null
    }
]