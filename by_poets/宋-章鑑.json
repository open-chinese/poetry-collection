[
    {
        "uuid": "2097d16446dd1b52d0897f3ce9d5697d",
        "title": "金钱花",
        "author": "章鑑",
        "content": "巧冶都由造化炉，风磨雨洗好形模。\n花神果有神通力，买断春光用得无。",
        "dynasty": "宋",
        "collection_info": null
    },
    {
        "uuid": "60a9210ee30db014a46792c54fd21f68",
        "title": "送道士归得日观",
        "author": "章鑑",
        "content": "风月诗几卷，江湖屐一双。\n断蛟怀剑石，跨鹤叩禅窗。\n土润岩生雨，林幽寺隔江。\n归当访仙隠，相对酒盈缸。",
        "dynasty": "宋",
        "collection_info": null
    },
    {
        "uuid": "2a2499bb8e8dd40f1f8d30fda1ce77fa",
        "title": "杭山",
        "author": "章鑑",
        "content": "买得渔矶繫钓船，鱼龙吹浪骇鸥眠。\n从来白石清泉地，胜似青山小洞天。\n浪对客吟思却虏，偶观人弈悟筹边。\n夜来风雨秋声早，一段新愁雪满颠。",
        "dynasty": "宋",
        "collection_info": null
    },
    {
        "uuid": "4f761f5a3de4d01fd27da8241dc7e21b",
        "title": "过毛竹山",
        "author": "章鑑",
        "content": "一重关復一重关，一步难于一步难。\n地僻林深晴亦湿，山高风猛夏犹寒。\n断崖云影挂枯树，劈涧雷声走怒湍。\n不信世间陵谷变，野樵偏识旧衣冠。",
        "dynasty": "宋",
        "collection_info": null
    },
    {
        "uuid": "f1a193e9317ac29e5899528cbaa6f738",
        "title": "杭山八景  其一",
        "author": "章鑑",
        "content": "万箇长松覆短墙，碧流深处读书房。\n香生石觐春云湿，影落篝灯夜雨凉。\n亘代陶镕周礼乐，百年嘉会宋文章。\n天机悟到忘言表，又喜涛声送夕阳。",
        "dynasty": "宋",
        "collection_info": null
    },
    {
        "uuid": "9f6a936b0ef2c0f7ed0a0d5b25009487",
        "title": "杭山八景  其二",
        "author": "章鑑",
        "content": "古洞春泉一脉遥，骤施雷雨过清宵。\n飞湍直下三千丈，急溜横穿十二桥。\n雪洒石矼琼练碎，翠分柳树玉花飘。\n晓来醉倚高楼望，疑是银河堕碧霄。",
        "dynasty": "宋",
        "collection_info": null
    },
    {
        "uuid": "4445410a9e7e6649e85dd57b17ab8ed0",
        "title": "杭山八景  其三",
        "author": "章鑑",
        "content": "泠泠双涧泻秋音，万齿溪头奏一琴。\n雨后更添猿鹤操，夜寒真是水龙吟。\n年光送尽从朝暮，律调含来自古今。\n借得许由当日耳，听频谁不为清心。",
        "dynasty": "宋",
        "collection_info": null
    },
    {
        "uuid": "0cf384cf0845489fb1622c0fa46c736f",
        "title": "杭山八景  其四",
        "author": "章鑑",
        "content": "达邦大道两迢迢，金辔玲珑匹马骄。\n腰褭嘶风蹄蹀躞，骧腾掣电尾萧骚。\n雄声已骋才人德，猛气尤思大将骁。\n凤臆龙髯谁可并，郭家狮子着先朝。",
        "dynasty": "宋",
        "collection_info": null
    },
    {
        "uuid": "3f43a7996266fde7c1b1f57cef901f6c",
        "title": "杭山八景  其五",
        "author": "章鑑",
        "content": "内史名题古钓台，高风凛凛势崔嵬。\n晚烟杨柳垂青缕，春雨桃花点绿苔。\n百尺丝纶波荡漾，一宗诗派水潆洄。\n何时来借閒灯览，涤尽尘襟万斛埃。",
        "dynasty": "宋",
        "collection_info": null
    },
    {
        "uuid": "7701dae0a19a674ffeaf2857b2090733",
        "title": "杭山八景  其六",
        "author": "章鑑",
        "content": "一邦佳景萃峰头，宇宙钟灵自有由。\n银竹霏霏山气盛，火轮颗颗水光浮。\n年逢旱涝他方苦，世际丰穰此处优。\n瞻望巍峨殊不远，登临彷佛帝王州。",
        "dynasty": "宋",
        "collection_info": null
    },
    {
        "uuid": "8d8ac6d9c124e1cf89d77269c28ab0ee",
        "title": "杭山八景  其七",
        "author": "章鑑",
        "content": "昔贤曾此着名香，地位双清四座凉。\n吹送几多攀桂客，照来无数探花郎。\n光浮盏面龙鳞动，声透琴心兔魄扬。\n爽我襟期明我德，步蟾拟驾大鹏翔。",
        "dynasty": "宋",
        "collection_info": null
    },
    {
        "uuid": "79ac0c5ddd6a4ddb4c6d14504d9cd308",
        "title": "杭山八景  其八",
        "author": "章鑑",
        "content": "同云收尽日曈曈，晓霁分明见九宫。\n百里远排银笔架，半峰高迭玉屏风。\n螺鬟矗矗深藏翠，石剑棱棱欲露锋。\n纵使丹青施妙手，难将写入画图中。",
        "dynasty": "宋",
        "collection_info": null
    }
]