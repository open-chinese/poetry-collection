[
    {
        "uuid": "09a9bd24cb9ea96963a6039f64c7252f",
        "title": "惠政桥",
        "author": "孙应凤",
        "content": "百仞崖边有此桥，地平路稳玉骢骄。\n惠而知政今如此，拈起桥名问国侨。",
        "dynasty": "宋",
        "collection_info": null
    },
    {
        "uuid": "c327c8ac18dafd32081f83a938fa7c54",
        "title": "双桂桥",
        "author": "孙应凤",
        "content": "桥前巧匠剪春罗，桥上亭亭景物和。\n明夜元宵一团玉，连波还解似金波。",
        "dynasty": "宋",
        "collection_info": null
    },
    {
        "uuid": "42c766d02f27f37348a49a42a79a9bca",
        "title": "奬溪桥",
        "author": "孙应凤",
        "content": "夕照斜阳柳外鸦，杏园衰谢野人家。\n欲寻春色无寻处，尽在桥边野草花。",
        "dynasty": "宋",
        "collection_info": null
    },
    {
        "uuid": "0cebf4cf18eeaaa59bed93eab77c9f08",
        "title": "虎岩纪游",
        "author": "孙应凤",
        "content": "月出山越高，云行月益忙。\n树影遍空白，疎星避月光。\n总非往者见，不从意内量。\n聪明此一进，境界因久忘。\n深坐庭露淹，山僧促迴廊。\n鼓钟奏天乐，经行重山堂。\n暮楫动朝梵，初日升屋梁。\n佛心光见日，林晖洞八方。\n细雨霏日中，飞烟青逐黄。\n出门遶山径，两道夹修篁。\n茗根千百个，却于山隈藏。\n径深见奇巘，云与戴云望。\n因之曳竹杖，集伴凌高冈。\n他年记此际，风花带天香。",
        "dynasty": "宋",
        "collection_info": null
    },
    {
        "uuid": "50adbfa19aaca6aaea548463324f69a2",
        "title": "西塔",
        "author": "孙应凤",
        "content": "忆昨慈恩登绝顶，今朝眼界更分明。\n飞檐高泻银河水，隔岸遥传宝铎声。\n翥凤呈辉看欲下，浔龙露角望尤勍。\n凌风好向蓬莱去，一片香云绕足生。",
        "dynasty": "宋",
        "collection_info": null
    },
    {
        "uuid": "b5b4e059f55279f902181c64d98fe170",
        "title": "宝藏寺洪钟",
        "author": "孙应凤",
        "content": "枕畔鍧然宝藏钟，声从何处入高墉。\n蜀颅衰臂今如许，唤起穹庐一卧龙。",
        "dynasty": "宋",
        "collection_info": null
    }
]