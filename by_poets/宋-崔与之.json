[
    {
        "uuid": "f9359f627e2ee6a49020a68b5a051f85",
        "title": "水调歌头 万里云间戍",
        "author": "崔与之",
        "content": "万里云间戍，立马剑门关。\n乱山极目无际，直北是长安。\n人苦百年涂炭，鬼哭三边锋镝，天道久应还。\n手写留屯奏，炯炯寸心丹。\n对青灯，搔白发，漏声残。\n老来勋业未就，妨却一身闲。\n梅岭绿阴青子，蒲间清泉白石，怪我旧盟寒。\n烽火平安夜，归梦到家山。",
        "dynasty": "宋",
        "collection_info": null
    },
    {
        "uuid": "7c805ce0933ab998f8a8f915bd6df025",
        "title": "贺新郎 雨过云容扫",
        "author": "崔与之",
        "content": "雨过云容扫。\n使星明、德心高揭，福心旁照。\n槐屋犹喧梅正熟，最是清和景好。\n望金节、云间缥缈。\n和气如春清似水，漾恩波、沾渥天南道。\n晨鹊噪，有佳报。\n天家黄纸除书到。\n便归来、升华天下，安边养浩。\n好是六逢初度日，碧落笙歌会早。\n遍西郡、欢声多少。\n人道菊坡新酝美，把一觞、满酌歌难老。\n瓜样大，安期枣。",
        "dynasty": "宋",
        "collection_info": null
    },
    {
        "uuid": "41daa1a50907331783f339ce46d7852f",
        "title": "送时漕大卿淮西检法  其一",
        "author": "崔与之",
        "content": "卿月高华照楚墟，澄清雅意见登车。\n星分屯垒云中戍，风引艅艎塞下储。\n十二聚民行惠政，三千议狱谨刑书。\n最声烜赫流聪纩，圣诏今朝下玉除。",
        "dynasty": "宋",
        "collection_info": null
    },
    {
        "uuid": "c763ecd078072221cbe2ead40effb154",
        "title": "送时漕大卿淮西检法  其二",
        "author": "崔与之",
        "content": "越山辉映绣衣鲜，屈指重来是几年。\n濡辔按行方易地，追锋趣召已朝天。\n步趋接武星辰上，献纳依光日月边。\n到得中流须砥柱，功名事业要双全。",
        "dynasty": "宋",
        "collection_info": null
    },
    {
        "uuid": "37a658274c898bc10ee8566a02ac812f",
        "title": "送时漕大卿淮西检法  其三",
        "author": "崔与之",
        "content": "十年宦海任飘零，岂料光华伴使星。\n落魄半生头已白，爬沙一见眼长青。\n天涯明月方依树，淮上长风忽散萍。\n别泪谁能效儿女，不堪官柳暗长亭。",
        "dynasty": "宋",
        "collection_info": null
    },
    {
        "uuid": "ad1a6f0d3427d88cddb9f8189e6bb94c",
        "title": "寿李参政壁",
        "author": "崔与之",
        "content": "青牛老仙紫云旄，函关西度天风高。\n手携柱下五千卷，来擅一世文章豪。\n玻璃江头梅欲蕾，蟆颐山麓寒方鏖。\n飈车羽轮下霄汉，从以万鹤如云涛。\n参天挺特有乔木，大地负荷须巨鳌。\n百斛篆鼎笔端斡，五色瑞茧胸底缫。\n笑谈更化定大计，干机坤轴回钧陶。\n苍生脱险诞登岸，沙觜闲此杭川艘。\n雁湖风物午桥似，满引凿落歌离骚。\n酒酣耳热自击缶，世閒万事轻鸿毛。\n涂炭未苏兵未洗，云雷可使屯其膏。\n玉堂昨夜进麻草，延英趣对猩红袍。\n太平事业有所属，北卷燕蓟西临洮。\n扶持世极寿国脉，突兀一柱擎天牢。\n五羊僊客起为寿，安期大枣东方桃。",
        "dynasty": "宋",
        "collection_info": null
    },
    {
        "uuid": "2f5f2bf910983189e385c8ee49d0a5f3",
        "title": "寿邕州赵守",
        "author": "崔与之",
        "content": "大厦开朱明，物态丰且硕。\n熏絃发新奏，生意转无极。\n间气清而和，融结赋有德。\n碧梧挺幽榦，旷度漫九泽。\n富哉学古胸，仁义供服食。\n浑朴希世珍，外温而内直。\n骅骝开道路，声光日斯赫。\n九关通籍初，南来坠双舄。\n片心清彻底，杯水饯泥轼。\n京兆入幕宾，去天不盈尺。\n佳最入聪纩，行行陟文石。\n邕为五管雄，地控西南域。\n专阃难其人，弄印无以易。\n袖却经纶手，天边树牙戟。\n猩獠丛篁中，深栖而屏息。\n夜月照铜柱，警囊声寂寂。\n边人解带卧，危地成乐国。\n屏风御墨鲜，早晚来召驿。\n媿我朴樕才，潦雾甘远役。\n题坐遇知己，孤根费培植。\n崧高生申甫，好语諠井陌。\n碧油塞云端，阻莫陪贺客。\n歌咏淇奥诗，清修如圭璧。\n他年玉班头，苍髯而赤黻。",
        "dynasty": "宋",
        "collection_info": null
    },
    {
        "uuid": "0e0b7b419c87d69d018465280b08a660",
        "title": "张进武善风鑑谓予豸骨日耸早晚入台求诗赠之  其一",
        "author": "崔与之",
        "content": "荧荧碧眼照人寒，一别重逢岁又残。\n老去但求閒处乐，君来尚作向时看。\n谁将伏豸夸颅骨，我有盟鸥託肺肝。\n坎止流行随所遇，何须觅梦到邯郸。",
        "dynasty": "宋",
        "collection_info": null
    },
    {
        "uuid": "863257041fffe6bd481e2c1a3c8f311e",
        "title": "张进武善风鑑谓予豸骨日耸早晚入台求诗赠之  其二",
        "author": "崔与之",
        "content": "瘦插秋山耸两肩，荒寥不直半文钱。\n孤山放鹤林和靖，风雪骑馿孟浩然。\n万事转头浑是梦，一身安分总由天。\n烦君束起前途事，我欲沧江买钓船。",
        "dynasty": "宋",
        "collection_info": null
    },
    {
        "uuid": "eb7e2be1248475920f0e396949797acd",
        "title": "题吉水鼋潭李氏仁寿堂",
        "author": "崔与之",
        "content": "拙直多忤物，孤根徒自危。\n祈闲三扣阍，天远不我知。\n尺书趣入觐，君命其可违。\n火云正烧空，短篷气如炊。\n修途久困顿，病骨尤支离。\n奄奄尚残息，舣棹江之湄。\n来登三元山，炎歊顿无威。\n徘徊古亭上，好风吹客衣。\n聊为三日留，食斯眠于斯。\n涧泉㶁㶁鸣，四山翠屏围。\n夜深松桂寒，朝瀣生林霏。\n李君亦达士，与我真忘机。\n乃于山之巅，预作佳城基。\n生则此其乐，死则此其归。\n采药求长年，华髮世所希。\n荷锸欲自埋，不以遗体为。\n要皆非中道，识者之所嗤。\n知命故不忧，李君其庶几。\n触目此境界，陡悟昔者非。\n更作首丘想，行色应迟迟。\n还游仁寿庵，细玩渊明诗。\n寓形復几时，皇皇欲何之。\n富贵非吾愿，帝乡不可期。\n自怜一身孤，蒲柳先秋衰。\n百念尽灰冷，故园劳所思。\n我有石壁山，亩计十有奇。\n归去营一窟，曲肱送斜晖。\n培植先人树，投老长相依。\n清泉白石盟，甘心天一涯。",
        "dynasty": "宋",
        "collection_info": null
    },
    {
        "uuid": "a6570294cbdf4fcdac53e7bfba47ce42",
        "title": "送聂侍郎子述  其一",
        "author": "崔与之",
        "content": "碧幢红旆白貂裘，去踏西风万里秋。\n要得处方医坏证，便须投矢负全筹。\n百年机会真难遇，一线光阴更易流。\n早办出师诸葛表，祁山斜谷鬰绸缪。",
        "dynasty": "宋",
        "collection_info": null
    },
    {
        "uuid": "b3f6bcb794295dd30ea524c3323e0cfc",
        "title": "送聂侍郎子述  其二",
        "author": "崔与之",
        "content": "吴蜀相通一水长，闻公西土意差彊。\n人谋合处天心顺，民力宽时国势张。\n参井光芒摇戟纛，关河事业耀旗常。\n雪山自是西人重，赤舄归来早趣装。",
        "dynasty": "宋",
        "collection_info": null
    },
    {
        "uuid": "fb70105c5b35e2af2de5e828fb3a1727",
        "title": "扬州官满辞后土题玉立亭",
        "author": "崔与之",
        "content": "天上人间一树花，五年于此驻高牙。\n不随红药矜春色，为爱霜筠耐岁华。\n四塞风沈天籁寂，半庭月冷市尘赊。\n临行更致平安祝，一炷清香十万家。",
        "dynasty": "宋",
        "collection_info": null
    },
    {
        "uuid": "b10de0b881e533be95632cce4af66959",
        "title": "嘉定甲戌正月以金部郎分阃东淮正当金虏弃巢南奔之时人不愿往以君命不敢辞首尾五年而不得代戊寅腊月以少蓬召而病且衰矣自知不堪世用决意南归舟次豫章三疏丐闲而不得请幡然东下舣棹南康重湖阁夜梦人告之曰死于庐山之下觉而识其事并以小诗谢山神",
        "author": "崔与之",
        "content": "来到庐山日日阴，斜风细雨乱云深。\n移舟夜壑人閒世，荷锸春郊物外心。\n要把封疆安社稷，谁教轩冕换山林。\n殷勤招隠知深意，五老朝来露玉簪。",
        "dynasty": "宋",
        "collection_info": null
    },
    {
        "uuid": "408caa5e049b5c83b9e0052ad880a6b5",
        "title": "送袁校书赴湖州别驾",
        "author": "崔与之",
        "content": "奎壁光芒久聚东，奏篇入献大明宫。\n胸中抱负经纶业，笔下铺张造化功。\n四海高名如日揭，一襟和气与春融。\n谁知正大传家学，惟有擎拳体国忠。\n华践峻登羣玉表，清修屹立急流中。\n校讐正对青藜月，关陕俄分画戟风。\n自喜合簪方衮衮，不堪分袂大怱怱。\n送君怅望云帆别，顾我凋残雪鬓蓬。\n戢羽孤栖怜鹤病，脱身高举羡冥鸿。\n星躔已应魁三象，天路须知尺五通。\n箬水腊前新蚁绿，橘洲霜后巨螯红。\n清谈岸帻聊游戏，献纳归班万口同。",
        "dynasty": "宋",
        "collection_info": null
    },
    {
        "uuid": "5758be24e135a6fa10a7d867db3071e8",
        "title": "柴秘书分符章贡同舍饯别用蔡君谟世閒万事皆尘土留取功名久远看之句分韵赋诗得世字",
        "author": "崔与之",
        "content": "玉立蓬山巅，声望高一世。\n清秋玉壶露，耿耿无纤翳。\n中流屹砥柱，愈激而愈厉。\n平生学古胸，非为资身计。\n中边事方殷，命脉实关繫。\n忧世危明主，谁流洛阳涕。\n直谏逆批鳞，言言皆献替。\n胡为厌承明，退飞勇且锐。\n有山鬰而孤，雄踞虎头势。\n兆民困科扰，椎剥已无艺。\n猩獠丛篁中，跳梁无虚岁。\n弄印无以易，要起百年弊。\n西风吹马耳，新凉雨初霁。\n尺札闻先声，远氓已怀惠。\n旌旗簇小队，画戟森兵卫。\n一方覆盂安，中原谁共济。\n顾我亦漫仕，空山老松桂。\n倦悔作归梦，乞身尚濡滞。\n着鞭公已先，脂秣以相继。",
        "dynasty": "宋",
        "collection_info": null
    },
    {
        "uuid": "c9636d744ff97b3f4541aa4a73a3b1cd",
        "title": "陈秘书分符星渚同舍饯别用杜甫老手便剧郡之句分韵赋诗得老字",
        "author": "崔与之",
        "content": "天生一代奇，人瑞国之宝。\n少游翰墨场，声誉日杲杲。\n蟠胸三万卷，致君应有道。\n怀璧掩其光，几书州县考。\n翩翩凤新雏，飞上羣玉岛。\n郎星粲光躔，同舍未为老。\n自诡乘一障，决计何太早。\n分以星子符，庐阜足幽讨。\n荣途竞奔逐，砥柱迴澜倒。\n自顾孤危踪，归意尤浩浩。\n白头频送客，何以慰离抱。\n江头潮正平，西风一帆好。",
        "dynasty": "宋",
        "collection_info": null
    },
    {
        "uuid": "5effcac3b42a0af3f7f46f1a10faae69",
        "title": "危大着出守潮阳同舍饯别用杜工部北风随爽气南斗近文星分韵赋诗得北字",
        "author": "崔与之",
        "content": "天地清淑气，人才随所得。\n君独禀其全，济之以学力。\n苍皮四十围，直干二百尺。\n填胸书万卷，绚采云五色。\n清和閒韶濩，劲直沮金石。\n间气之所钟，表表才称德。\n韫藏不自衒，况復耐官职。\n颓波正流靡，不濡而不激。\n平生忧国心，一语三叹息。\n着庭史笔健，寒芒照东壁。\n画省方翱翔，忽厌青绫直。\n揭阳落天南，自诡何太啬。\n东风吹马耳，刍秣甘远役。\n时事棼如丝，宵衣尚顾北。\n袖藏医国方，何以寿其脉。\n行行无疾驱，有诏且前席。",
        "dynasty": "宋",
        "collection_info": null
    },
    {
        "uuid": "39f9e5393d7aa3ae402cdfe8cd61c0f1",
        "title": "张秘书分符星渚同舍饯别用山谷晚风池莲香度晓日宫槐影西分韵赋诗得晚字",
        "author": "崔与之",
        "content": "堂堂间世英，大名赫而烜。\n全才得之天，学力培其本。\n孤高壁万仞，清郁兰九畹。\n胸中富甲兵，驰骤菁华苑。\n文武康济才，孤忠尤蹇蹇。\n入可运筹幄，出可临边阃。\n自许何太廉，一麾江湖远。\n我来陪隽游，方恨合并晚。\n盍簪遽分袂，此情殊缱绻。\n高牙奉亲行，天凉綵舆稳。\n庐山横几案，道院庶嘉遯。\n金弧夜腾光，三边兵未偃。\n岂不念王室，罄此忠赤悃。\n当馈屡兴叹，追锋必于反。\n江梅小春时，斑衣照归衮。",
        "dynasty": "宋",
        "collection_info": null
    },
    {
        "uuid": "a32bb62889239b6be00581bcdcb17e7d",
        "title": "李大着赴豫章别驾同舍饯别用杜工部天上秋期近人閒月影清之句分韵赋诗得天字",
        "author": "崔与之",
        "content": "精神烱烱一癯仙，弭笔蓬莱最上颠。\n光大声名揭如日，老臣议论可回天。\n星辰直上亨衢稳，风月平分去意坚。\n愧我衰颜归未得，两旬三作送行篇。",
        "dynasty": "宋",
        "collection_info": null
    },
    {
        "uuid": "6502014cd2976e56571b859481b9ea1e",
        "title": "嘉定庚辰正月二日杨尚书率同年团拜于西湖因为游湖之集适湖水四合乘兴凿冰泛舟如所约也杜侍郎赋诗和之",
        "author": "崔与之",
        "content": "雪裏同骑白玉鳌，湖山人物一时高。\n银潢下泻波千顷，宝鑑旁开水半篙。\n我欲乘风惊老大，谁将翦水戏儿曹。\n梅花纸帐扁舟梦，但觉归心长羽毛。",
        "dynasty": "宋",
        "collection_info": null
    },
    {
        "uuid": "6c45ccadace35c416745240f304c9b8e",
        "title": "答李侍郎嘉定庚辰冬之官成都至城外驿侍郎亦赴镇常得相遇于道惠诗答之",
        "author": "崔与之",
        "content": "柏竹老岁寒，梅矾澹春风。\n邂逅万里桥，相对双鬓蓬。\n论心岂无酒，举盏不忍空。\n恐渠道旁嗤，咄咄醉颊红。\n送以静观颐，答以晦养蒙。\n障尘马上去，意气如飞鸿。\n荆州旧分虎，武陵世凭熊。\n所至相劳苦，父老携儿童。\n地偏舞袖长，鸡脊牛鼎丰。\n甘棠子孙枝，蒙密成芳丛。\n闻之白玉堂，起草谁其工。\n要为官择人，颇牧还禁中。\n胸藏经济方，医国收全功。\n世事俱尘土，惟有汗竹公。\n雨足芎茁苗，风暖蒲长茸。\n离索抱孤影，目断三峡东。",
        "dynasty": "宋",
        "collection_info": null
    },
    {
        "uuid": "897ab819cd12acd346eae9d3ff27352b",
        "title": "寄黄州赵别驾庚辰入蜀舟次黄冈适赵倅奇夫沿檄行边不遇以诗寄之",
        "author": "崔与之",
        "content": "铜梁玉垒碧云端，尺舸西风两鬓残。\n世道多岐今已惯，人生一见古来难。\n丈夫不作谋身计，巧匠那能袖手看。\n月白风清雪堂梦，银波万顷卧龙寒。",
        "dynasty": "宋",
        "collection_info": null
    },
    {
        "uuid": "8ff2103a58dce7f1b26297889e76e0cf",
        "title": "送魏秘书赴召  其一",
        "author": "崔与之",
        "content": "万里修门道，谁传桂子来。\n好将真积力，为作太平媒。\n大易机缄露，中庸气脉回。\n须知经济学，元不堕秦灰。",
        "dynasty": "宋",
        "collection_info": null
    },
    {
        "uuid": "5baf15ad25971906c2f843e353fba4a4",
        "title": "送魏秘书赴召  其二",
        "author": "崔与之",
        "content": "国论参稽定，人材护养成。\n古来同此恨，老去向谁倾。\n太白云犹湿，瞿塘水正生。\n挂帆干斗极，属耳凤凰鸣。",
        "dynasty": "宋",
        "collection_info": null
    },
    {
        "uuid": "2f09d1de4e756a0d574e3672e39bf7ba",
        "title": "送夔门丁帅赴召  其一",
        "author": "崔与之",
        "content": "忆昔扪三峡，班荆拥暮寒。\n宦情双鬓底，世事两眉端。\n坏证扶须力，危机发更难。\n胸中经济学，为国好加餐。",
        "dynasty": "宋",
        "collection_info": null
    },
    {
        "uuid": "859da47e3d9fa0590958bdc0e3379045",
        "title": "送夔门丁帅赴召  其二",
        "author": "崔与之",
        "content": "议论方前席，功名早上坡。\n去帆瓜蔓水，遗爱竹枝歌。\n同志晨星少，孤愁暮雨多。\n倚风穷望眼，碧色渺平莎。",
        "dynasty": "宋",
        "collection_info": null
    },
    {
        "uuid": "93bb189fa689ea1363fd62745db8a42a",
        "title": "送成嘉父",
        "author": "崔与之",
        "content": "诸老不敢吏，我来容友之。\n调高械夏曲，局熟弈秋棋。\n南斗捩船柁，西风吹鬓丝。\n莫将金玉质，膏沐画长眉。",
        "dynasty": "宋",
        "collection_info": null
    },
    {
        "uuid": "643ab8e33e032513cfdfe93888877a7a",
        "title": "送范漕赴召  其一",
        "author": "崔与之",
        "content": "汲古千寻绠，通今八面窗。\n相逢俱气许，未语已心降。\n分镇中边蜀，归途内外江。\n禁城风雨夜，应念鹿门庞。",
        "dynasty": "宋",
        "collection_info": null
    },
    {
        "uuid": "8feb8d1141042e70c4f36b339fb7b0cc",
        "title": "送范漕赴召  其二",
        "author": "崔与之",
        "content": "棋于观局易，药到处方难。\n休戚君眉睫，安危我肺肝。\n别来年事晚，病起面华寒。\n东望彊人意，天风送健翰。",
        "dynasty": "宋",
        "collection_info": null
    },
    {
        "uuid": "32a7ca1c3dabb340cbdd672d108e97ae",
        "title": "送洪旸岩赴班",
        "author": "崔与之",
        "content": "法吏了繁剧，儒生擅文墨。\n世多兼两长，远到须器识。\n昔在晋魏公，曾此趋幕职。\n一逢龚庄敏，期以柱天极。\n紫微得夫君，嘉禾乏栽植。\n广城底山川，融结此英特。\n精神天独饶，醉盎春可即。\n读书细妍磨，作文工组织。\n庭隅立两造，片言分曲直。\n疾顽戒已甚，争事退如默。\n武库物兼蓄，沧海蠡莫测。\n同僚总称好，载路誉声塞。\n五羊书筵重，济物多阴德。\n荣通付傥来，荐剡岂求得。\n熏凉快马耳，汗漫捧鹏翼。\n归装可对人，南物毫不殖。\n二同羞着我，握手倒巾帻。\n幽栖泉石边，喜在文溪侧。\n平章诗浩荡，指点碁黑白。\n此乐竟何如，满怀春拍拍。\n咳唾落珠玑，襟期重胶漆。\n高诵归去辞，永守兔园册。\n焉知暮岁后，苦被功名迫。\n终能幡然起，行矣各努力。\n长途希树阴，萧邸谨服食。\n悬知风月宵，定启山夫忆。",
        "dynasty": "宋",
        "collection_info": null
    },
    {
        "uuid": "8ee8569265441e814c4ac4ef882d1eb6",
        "title": "嘉定甲申以礼部尚书得请便道还家作此诗",
        "author": "崔与之",
        "content": "九重天上别龙颜，万里江南衣锦还。\n圣主有怜双鬓白，老臣长抱寸心丹。\n短篷疎雨春听浪，瘦马轻寒晓度关。\n何处好寻幽隠地，长松流水白云閒。",
        "dynasty": "宋",
        "collection_info": null
    },
    {
        "uuid": "9e3b2b46584027aa45c7e3c3813c518d",
        "title": "金精山",
        "author": "崔与之",
        "content": "翠壁丹崖倚碧穹，一壶天地画图中。\n青鸾有路三山远，玉洞无尘万虑空。\n虚室尚留丹竈冷，灵泉直与海波通。\n客游到此应忘返，始觉仙凡迥不同。",
        "dynasty": "宋",
        "collection_info": null
    },
    {
        "uuid": "6b7c97923192b02c9c1cc536c03d26f2",
        "title": "哭赵清之  其一",
        "author": "崔与之",
        "content": "天南□□□重临，遗爱犹存蔽□阴。\n鼓角三城新令肃，袴襦万井旧恩深。\n养民但积和平福，莅事常持敬简心。\n远业设施殊未老，巨川东逝日西沉。",
        "dynasty": "宋",
        "collection_info": null
    },
    {
        "uuid": "4333e2e5d0107355faf0ef2e01cac89c",
        "title": "哭赵清之  其二",
        "author": "崔与之",
        "content": "老来心事向谁论，每见移时话肺肝。\n黄甲同登今有几，白头相对古来难。\n死生转盼星辰坠，聚散酸心幕雨寒。\n病裏不堪闻楚些，海山望断泪汍澜。",
        "dynasty": "宋",
        "collection_info": null
    },
    {
        "uuid": "186946ae27dda8f675be3c924a1db861",
        "title": "峡山飞来寺",
        "author": "崔与之",
        "content": "万里星槎海上旋，名山今喜得攀援。\n猿挥孙恪千年泪，月照维摩半夜禅。\n磴长荒苔人迹少，崖攒古树鹊巢悬。\n江流上溯曹溪水，时送钟声到寺前。",
        "dynasty": "宋",
        "collection_info": null
    }
]