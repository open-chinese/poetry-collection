[
    {
        "title": "送李道甫辟大名名司录  其一",
        "author": "叶集之",
        "content": "桓桓忠愍公，决策动天意。\n际会武烈王，乘桥亲总辔。\n登城建黄屋，戎狄先夺气。\n三军白光彩，壮士思敌忾。\n明星欻坠地，百万可俱殪。\n天王体不杀，指日明大义。\n到今犬羊心，之死靡携贰。",
        "dynasty": "宋",
        "collection_info": null
    },
    {
        "title": "送李道甫辟大名名司录  其二",
        "author": "叶集之",
        "content": "李侯江南英，身老自藏器。\n读书尽百纸，落笔必千字。\n况兼熊豹姿，特负纵横志。\n凄其望高躅，异世犹一致。\n大名国北门，自昔雄元帅。\n名贤慎柬拔，荐引必同类。\n操持纪纲地，实藉循良吏。\n要成百炼刚，小大须历试。",
        "dynasty": "宋",
        "collection_info": null
    },
    {
        "title": "次韵王帅彦昭破贼",
        "author": "叶集之",
        "content": "将略兵机断若神，济时须仗老成人。\n指挥自事囊中智，谋议谁参幕府官。\n已喜雄威存楚越，更有余策取绥银。\n明年此去登黄阁，要使恩霑万国春。",
        "dynasty": "宋",
        "collection_info": null
    }
]