[
    {
        "uuid": "e5e3c5aefedd3c3c19da52083b9da033",
        "title": "谢李兵部",
        "author": "蒋堂",
        "content": "黄菌诞邱园，灵贶贲醴泉。\n至和非我召，美化自公宣。\n秀色邻三径，幽光被一廛。\n时髦秉笔者，为我列羣编。",
        "dynasty": "宋",
        "collection_info": null
    },
    {
        "uuid": "a9ea1c7088e07951a0ff233d41cfca39",
        "title": "前题",
        "author": "蒋堂",
        "content": "使君有意饰门闾，雅为灵芝揭表初。\n招隐溪边往还者，从兹认得野人居。",
        "dynasty": "宋",
        "collection_info": null
    },
    {
        "uuid": "a2878e7da5cf4e920b6809a656f780a5",
        "title": "隐圃",
        "author": "蒋堂",
        "content": "雅得莵裘地，清宜隐者心。\n绿葵才有甲，青桂渐成阴。\n独曳山筇往，无劳车驾寻。\n湛然常寂处，水月一庵深。",
        "dynasty": "宋",
        "collection_info": null
    },
    {
        "uuid": "84a12dc92d3b6705d2098e724b1f1411",
        "title": "溪馆二首  其一",
        "author": "蒋堂",
        "content": "年来纳组去，林下得身还。\n泚泚清流处，重重碧树间。\n渊鱼乐且静，庭鹤寿而闲。\n粗有淮安趣，谁同赋小山。",
        "dynasty": "宋",
        "collection_info": null
    },
    {
        "uuid": "a59706be3f365f5464cbe60f68e46d25",
        "title": "溪馆二首  其二",
        "author": "蒋堂",
        "content": "野意本自遂，兹溪称独醒。\n云萝环静室，水石照疏櫺。\n杀竹编书古，纫兰作佩声。\n王通昔不遇，时亦坐汾亭。",
        "dynasty": "宋",
        "collection_info": null
    },
    {
        "uuid": "932d318787c2f013a2299dc5800fca4d",
        "title": "南湖台三首  其一",
        "author": "蒋堂",
        "content": "危台竹树间，湖水伴身闲。\n清浅采香径，方圆明月湾。\n放鱼随物性，载石作家山。\n自喜归休早，今胜贺老还。",
        "dynasty": "宋",
        "collection_info": null
    },
    {
        "uuid": "aabc7e4d1fa44baf5110567bc63669bb",
        "title": "南湖台三首  其二",
        "author": "蒋堂",
        "content": "峣榭水中央，兹为隐遯乡。\n小园香寂寂，一派晓泱泱。\n烟草碧弥岸，霜桃红压墻。\n鸱夷倘在此，未必入沧浪。",
        "dynasty": "宋",
        "collection_info": null
    },
    {
        "uuid": "0801896ab0250387d157afd1eb3e8280",
        "title": "南湖台三首  其三",
        "author": "蒋堂",
        "content": "水次揭危亭，烟堤四面平。\n栽芦延宿鹭，种柳待啼莺。\n雪霁清流涨，风来夜艇横。\n轻肥莫临顾，我老懒逢迎。",
        "dynasty": "宋",
        "collection_info": null
    },
    {
        "uuid": "2daf73f7de187fc82cd79fd1048515b3",
        "title": "和梅挚北池十咏  其一",
        "author": "蒋堂",
        "content": "池上有虚阁，翚檐迅若翔。\n百壶多盛集，四座仰惟良。\n藓印文綦绿，莲依桂楫香。\n何由陪啸咏，敷袵纳微凉。",
        "dynasty": "宋",
        "collection_info": null
    },
    {
        "uuid": "92f4aee306c2a355a0550bb999b78b93",
        "title": "和梅挚北池十咏  其二",
        "author": "蒋堂",
        "content": "池上有奇桂，青青岁纪深。\n旧枝怜茂植，时亦欠清吟。\n夕月漏孤影，秋霜滋劲心。\n今方遇真赏，风什播瑶音。",
        "dynasty": "宋",
        "collection_info": null
    },
    {
        "uuid": "1474ee63854a26142e96e5f65ef30f28",
        "title": "和梅挚北池十咏  其三",
        "author": "蒋堂",
        "content": "池上有孤岛，影摇波底天。\n蓬壶欣彷佛，仙客得留连。\n岸草衬丹毂，滩芦隈画船。\n羡君休澣日，寄傲一尊前。",
        "dynasty": "宋",
        "collection_info": null
    },
    {
        "uuid": "e3e4571c5d5bfb612756655a1bb92a9b",
        "title": "和梅挚北池十咏  其四",
        "author": "蒋堂",
        "content": "池上有修竹，遥闻手自栽。\n几因风韵响，时感隼旟来。\n粉箨经梅脱，虬根遇石回。\n婵娟绿阴下，小阁为谁开。",
        "dynasty": "宋",
        "collection_info": null
    },
    {
        "uuid": "ff29b306ea29197f7be25ab9fd713b5b",
        "title": "和梅挚北池十咏  其五",
        "author": "蒋堂",
        "content": "池上有垂柳，烟笼濯濯枝。\n芳根逢茂育，老翠胜平时。\n体弱因风舞，词清入笛吹。\n金城久不到，遥想叹羁离。",
        "dynasty": "宋",
        "collection_info": null
    },
    {
        "uuid": "f9255db2d9050b5ed2b3c93feed26381",
        "title": "和梅挚北池十咏  其六",
        "author": "蒋堂",
        "content": "池上有丛菊，繁英满旧蹊。\n金刀惜频翦，粉蜨得幽栖。\n醉卉谁同插，香笺手自题。\n遥思清赏处，野步岸东西。",
        "dynasty": "宋",
        "collection_info": null
    },
    {
        "uuid": "7e0fad3addc9a4831a9da50b4b06dde8",
        "title": "和梅挚北池十咏  其七",
        "author": "蒋堂",
        "content": "池上有时钓，闲忘侍从身。\n波平方浸月，吏退閴无人。\n藻映鲂鱼尾，风摇独茧纶。\n一亭容膝地，雅饰免荒蓁。",
        "dynasty": "宋",
        "collection_info": null
    },
    {
        "uuid": "c3c8fdbe8607618fcf7914a27ff7f4c3",
        "title": "和梅挚北池十咏  其八",
        "author": "蒋堂",
        "content": "池上有时宴，笙簧沸欲凝。\n欢多漏移刻，坐久月和灯。\n席客咏持蟹，女倡歌采菱。\n醉来忘万事，风静水波澄。",
        "dynasty": "宋",
        "collection_info": null
    },
    {
        "uuid": "9a8fc5cc72650dee18439bc740aea49e",
        "title": "和梅挚北池十咏  其九",
        "author": "蒋堂",
        "content": "池上有雏鹤，来从淮水壖。\n旧巢离海树，清唳入吴天。\n骨峭翘霜月，翎疏刷野泉。\n使君宜得伴，仙格本千年。",
        "dynasty": "宋",
        "collection_info": null
    },
    {
        "uuid": "95ab1b4d492a4810087faaf5c1ca45d0",
        "title": "和梅挚北池十咏  其一○",
        "author": "蒋堂",
        "content": "池上有驯鹿，亭台深处行。\n长随熊轼惯，且免兔罝惊。\n遥草眠多穏，流泉饮亦清。\n寸岑有灵囿，可使遂微生。",
        "dynasty": "宋",
        "collection_info": null
    },
    {
        "uuid": "42e8a7703abb02e2036b2311163fc81a",
        "title": "咏金竹",
        "author": "蒋堂",
        "content": "百镒先寒一径深，潜疑造化铸成林。\n贪夫或有凭阑者，不见修篁但见金。",
        "dynasty": "宋",
        "collection_info": null
    },
    {
        "uuid": "b6f0b86084838d9ce47d0bcd26b48f98",
        "title": "吴淞江",
        "author": "蒋堂",
        "content": "江人见我谓谁何，行李无羁野意多。\n六幅青帆趁潮去，一罇白酒扣舷歌。\n沙边历历辨云树，岛外溅溅弄月波。\n兴尽归来还更喜，舞鸥相送入烟萝。",
        "dynasty": "宋",
        "collection_info": null
    },
    {
        "uuid": "4c4d4bd9ea39b2b8f8707b9fcbb2752b",
        "title": "题山亭",
        "author": "蒋堂",
        "content": "山亭深处枕清溪，万目回环尽翠微。\n梅蕚破香知腊近，柳梢含绿认春归。\n风前列嶂琴三迭，雪后羣山玉四围。\n顾我此来盘礴久，尘劳潇洒顿忘机。",
        "dynasty": "宋",
        "collection_info": null
    },
    {
        "uuid": "30407d225fbb4bdccaca47b5f5f2fb92",
        "title": "过葛墟读蒋冽大宗碑",
        "author": "蒋堂",
        "content": "天宝年中立此碑，轩裳鳞次美当时。\n自从寂绝牛头梦，力振家声合在兹。",
        "dynasty": "宋",
        "collection_info": null
    },
    {
        "uuid": "6eaae4fff1dad364890a33fc788ebe31",
        "title": "游松江  其一",
        "author": "蒋堂",
        "content": "曙光东向欲昽明，渔艇纵横暎远汀。\n涛面白烟昏落月，岭头残烧混疏星。\n鸣榔莫触蛟龙睡，举网时闻鱼鼈腥。\n我实宦游无况者，拟来随尔带笭箵。",
        "dynasty": "宋",
        "collection_info": null
    },
    {
        "uuid": "9b0d4662e3367f26b98d0fcb57d304c7",
        "title": "游松江  其二",
        "author": "蒋堂",
        "content": "月晃长江上下同，画桥横截冷光中。\n云头艶艶开金饼，水面沉沉卧彩虹。\n佛氏解为银色界，仙家多住玉壶中。\n地雄景胜言不尽，但欲追随乘晓风。",
        "dynasty": "宋",
        "collection_info": null
    },
    {
        "uuid": "18680eec817be36f847cac1cc374519a",
        "title": "尧峰新井歌",
        "author": "蒋堂",
        "content": "白云莽莽青山头，一穴四面飞泉流。\n其初山间旧井涸，枯肠燥吻海众羞。\n于时大士宝云者，颐指土脉智虑周。\n山灵所感道心爽，檀施聿来工力鸠。\n云锸齐下远雷动，石火内击飞星稠。\n百尺虚空廓地表，一泓清冽呀深幽。\n人疑从天随月窟，或问何处移龙湫。\n次则其徒骇殊胜，竞持应器尝甘柔。\n饥狖连臂喜跳掷，渴鸟引喙鸣钩辀。\n碧甃光中辘轳晓，银床侧畔梧桐秋。\n宝方金地互相映，谷鲋坎蛙难此留。\n傍睨江形小衣带，下窥湖面卑浮沤。\n何兹凿饮有功利，一掬入口醍醐优。\n热者濯之昏钝决，病者沃之沈痼瘳。\n而我时邀墨客去，松涧远挈都篮游。\n凈瓶汲引试香荈，雅具罗列无腥瓯。\n比之玉乳不差别，诮彼炼丹多谬悠。\n今兹泉眼在鲁坞，所喜云液邻莵裘。\n苎翁既往乏鉴者，水记未载予将修。\n此山此井永不废，此歌其庶传南州。",
        "dynasty": "宋",
        "collection_info": null
    },
    {
        "uuid": "f62baf07b27d4c60d5239880198347b5",
        "title": "再题半峰亭",
        "author": "蒋堂",
        "content": "何名半峰亭，尧峰路之半。\n游客趋层崖，斗上多股战。\n宝云构兹轩，接引心不倦。\n所冀冠盖来，少休松石畔。\n雄视金仙居，巍乎倚云汉。\n自此更攀缘，须臾迹彼岸。",
        "dynasty": "宋",
        "collection_info": null
    },
    {
        "uuid": "8961fbad13b5697fc9aa1bfdcae7e32c",
        "title": "绝句",
        "author": "蒋堂",
        "content": "归来深隐太湖滨，天与扶持百岁身。\n虽是浮云隔双阙，丹心爱戴在君亲。",
        "dynasty": "宋",
        "collection_info": null
    },
    {
        "uuid": "7e690863375489192712cfcd5a163485",
        "title": "吴江桥",
        "author": "蒋堂",
        "content": "雁翅桥横五湖北，翚飞亭屹大江心。\n鱼龙渊薮风月窟，若比广寒宫更深。",
        "dynasty": "宋",
        "collection_info": null
    },
    {
        "uuid": "e9c944c96d1bfeb29dac978846fe4736",
        "title": "闵山",
        "author": "蒋堂",
        "content": "东南亘羣山，形气成断续。\n兹山穷崭绝，孤峙越之腹。\n鬰苍瞰城闉，胜秀为民福。\n所宜禁樵苏，主者在严肃。\n不知平昔时，谁氏来班录。\n私庖计薪爨，无时伐良木。\n官膳利货财，弥年翦修竹。\n忽忽事斧斤，丁丁响川谷。\n万叶坏密幄，千竿倒寒玉。\n轮囷无完枝，檀栾鲜遗族。\n戕贼殊未厌，峰峦翠将秃。\n鹤侣怨且惊，云容惨以恶。\n非唯挫生意，仰乃伤雅俗。\n王者有仁恩，行苇亦沾沐。\n嗟嗟若人者，忍不思化育。\n今予剖信符，于兹憩丹毂。\n谓山岂无灵，胡为人所黩。\n呼吏对泉石，申禁护林麓。\n庶几养翘英，勿使罹残酷。\n来者贤使君，斯言愿为復。",
        "dynasty": "宋",
        "collection_info": null
    },
    {
        "uuid": "006628060454591bd393869714f3892a",
        "title": "题曲水阁",
        "author": "蒋堂",
        "content": "危构跨大渊，沦清涤世纷。\n飞湍逢石转，漱玉隔山闻。\n影乱林花落，丛幽涧草熏。\n兹为禊饮地，何羡右将军。",
        "dynasty": "宋",
        "collection_info": null
    },
    {
        "uuid": "5fbdb4c6d0470a101638bf55838f3ca6",
        "title": "诸官诗成因书二韵于后",
        "author": "蒋堂",
        "content": "一派西园曲水声，水边终日会冠缨。\n几多诗笔无停缀，不似当年有罚觥。",
        "dynasty": "宋",
        "collection_info": null
    },
    {
        "uuid": "0bf449e460bde8cacd478c4601a6a191",
        "title": "寄题望湖楼",
        "author": "蒋堂",
        "content": "城上危楼势孤峙，楼头尽见湖中水。\n水色澄明游者多，古来雅以鉴为比。\n家家画舫日斜归，处处菱歌烟际起。\n清涟蒙润一都会，碧底涵空三百里。\n溥哉利及镇东人，而我常嗟马臻死。\n今滋史君多感慨，所以望湖心不已。\n频登雉堞追古往，盛集宾朋为宴喜。\n楼南极目芙蓉花，万迭红英照千骑。",
        "dynasty": "宋",
        "collection_info": null
    },
    {
        "uuid": "6fb8a7ae2f75125d296d7ba7942ea74b",
        "title": "寄题西园",
        "author": "蒋堂",
        "content": "西园昔日多游从，迴流屡泛卮酒空。\n前亭后亭草茵软，晓景晚景烟岚融。\n角巾萧洒竹林际，履綦来往花阴中。\n时方偃蕃适四体，不料游宦如孤蓬。\n数移五马临大屏，几怅二毛成老翁。\n昨去邻封亦甚迩，祇限一水无由通。\n锦城此举又远适，流觞雅会何时同。\n钱塘山色望不见，稽山况在钱塘东。",
        "dynasty": "宋",
        "collection_info": null
    },
    {
        "uuid": "04a3730664b550e93250562111ee57b7",
        "title": "棹歌",
        "author": "蒋堂",
        "content": "湖之水兮碧泱泱，环越境兮润吴疆。\n蒲蠃所萃兮雁鹜羣翔，朝有行舻兮暮有归艎。\n茭牧狎至兮渔采相望，溉我田畴兮生我稻粱。\n我岁穰熟兮我炼乐康，马侯之功兮其谁敢忘。\n莼丝紫兮箭笋黄，取其洁兮荐侯堂。\n醆斝具兮箫鼓张，日晻晻兮山苍苍。\n侯之来兮云飞扬，隔微波兮潜幽光。\n念山可为席兮湖不可荒，惟侯之灵一贫如洗与流比长。\n万斯年兮福吾乡，乐吾生兮徜徉。",
        "dynasty": "宋",
        "collection_info": null
    },
    {
        "uuid": "8bcd20e3252acca926b8bb15ed494979",
        "title": "飞来山",
        "author": "蒋堂",
        "content": "有山昔飞来，神怪安可测。\n万壑鼓风雷，千岩为羽翼。\n胡为忽移徙，到此无倾侧。\n灵越得奇峰，琅琊失遗迹。\n烟云随而至，杉篁古所植。\n如何草创时，躺作瞿昙宅。\n闻之有苾蒭，岁久苦刓刻。\n凿声响深崖，火烬淬层壁。\n平为土木基，蔑有苍翠色。\n金粟千亿身，窣堵百余尺。\n回廊尽复迭，寸地无闲隙。\n一聚红尘中，万瓦青烟羃。\n成彼有为善，斯可长太息。\n我试来寻山，山形俱变易。\n方念此崭绝，安得如往昔。\n不谓山之足，下落言偃室。\n知是骞翥时，于兹堕岩石。\n屹尔画疆畔，其谁敢侵蚀。\n随宜得形胜，触目见崷崒。\n小桂结沈阴，清露有疏滴。\n巾履日可赏，琴樽雅成饰。\n多谢对幽岑，亦足开烦臆。\n若在祇园间，岂更存余碧。",
        "dynasty": "宋",
        "collection_info": null
    },
    {
        "uuid": "4335e9de21a2864b6ee80fafdc9d5907",
        "title": "题妙喜庵",
        "author": "蒋堂",
        "content": "禅公览古意裴徊，偶结云庵向北来。\n满目沧洲围野景，一枝金策卓秋苔。\n沙边水鸟衔花至，月下渔人施供迴。\n或记稽山旧徒侣，樵风应为送浮杯。",
        "dynasty": "宋",
        "collection_info": null
    },
    {
        "uuid": "29fccc36509d39631be87c3dc3726c4f",
        "title": "送梵才大师归天台",
        "author": "蒋堂",
        "content": "老被诗名繫此身，思山深去避人羣。\n宝台千尺隔江见，清磬一声归路闻。\n岩上开扉灯照月，庵前扫地雪和云。\n终焉此是清凉处，凈住无惭相国文。",
        "dynasty": "宋",
        "collection_info": null
    },
    {
        "uuid": "1993c9d6c168b4f3d0bbc04a32b4f13b",
        "title": "赠陈虞卿",
        "author": "蒋堂",
        "content": "宠秩拜春坊，归休识虑长。\n扫门卑魏勃，设醴谢元王。\n一水莼鲈国，羣山橘柚乡。\n喜君添老杜，烟驾尚徜徉。",
        "dynasty": "宋",
        "collection_info": null
    },
    {
        "uuid": "e44c3aa125c007fbab653a8d04901f6d",
        "title": "过叶道卿侍读小园",
        "author": "蒋堂",
        "content": "秀野亭连小隐堂，红蕖绿篠媚沧浪。\n卞山居士无归意，却借吴侬作醉乡。",
        "dynasty": "宋",
        "collection_info": null
    },
    {
        "uuid": "29d2f332a5e0c253457dc3fe7ba3e392",
        "title": "赠惟政禅师",
        "author": "蒋堂",
        "content": "禅客寻常入旧都，黄牛角上挂瓶盂。\n有时带笠穿云去，便好和云作画图。",
        "dynasty": "宋",
        "collection_info": null
    },
    {
        "uuid": "efe3a077ec3ddba8c07db6a7594f9898",
        "title": "清阴馆种楠",
        "author": "蒋堂",
        "content": "手植楩楠二千树，时当庆历五年春。\n还期莫道空归去，留得清阴与后人。",
        "dynasty": "宋",
        "collection_info": null
    },
    {
        "uuid": "705c72464304b482371a520ebb43539a",
        "title": "东斋",
        "author": "蒋堂",
        "content": "守土无留事，休居有静斋。\n文纔化僭陋，术未迨乖崖。\n古帙书参画，秋阴竹间槐。\n西人安枕外，聊此息筋骸。",
        "dynasty": "宋",
        "collection_info": null
    },
    {
        "uuid": "76d416591edc24f13a03434812b84efb",
        "title": "题月禅师方丈",
        "author": "蒋堂",
        "content": "我到云房是有缘，坐移莲刻听禅诠。\n江边异日人应记，吏部曾来见大颠。",
        "dynasty": "宋",
        "collection_info": null
    },
    {
        "uuid": "e9bf97b7a4bc09be59dc79319b8d6ff5",
        "title": "梅",
        "author": "蒋堂",
        "content": "玉骨绝纤尘，前身清凈身。\n无花能伯仲，得雪愈精神。\n冷淡溪桥晓，殷勤江路春。\n寒郊痩岛外，同气更何人。",
        "dynasty": "宋",
        "collection_info": null
    },
    {
        "uuid": "f5c526782a050fd88dafdb4728611671",
        "title": "虎丘山  其一",
        "author": "蒋堂",
        "content": "虎丘何为山，鲸波涌而显。\n惟青镇一隅，峙秀状无限。\n遥峰乃众阴，四望拱孤巘。\n上有梵王家，高压长洲苑。\n游人接踵来，千里必重趼。\n奔走趋层巓，凌竞陟云栈。\n下瞰洞庭卑，傍睨灵岩浅。\n巍乎屹宝阁，仰之目睛眩。\n中有明光书，丽若日星烜。\n三朝所秘藏，百灵共幽赞。\n兹焉真福庭，瞻者皆色洒。\n敻觉尘世非，恍如化城现。\n塔顶拂彤霞，山脚环青甽。\n北崖宿雪寒，东阜晨曦暖。\n阴森岩腹空，诘屈廊腰转。\n秋磬落云端，宵灯耿天半。\n处者病恼蠲，来者钝根遣。\n予膺邦寄时，所历游屐遍。\n不领旌旗行，恐惊禽鹿散。\n扪萝穷邃深，据槛望平远。\n寻幽既欢欣，访古或兴嘆。\n葬金坟已隳，淬剑池犹漫。\n冰霰凋古杉，朱丹浮断简。\n珍重讲石存，讥评鬼诗诞。\n唐贤留风什，遗墨罗粉版。\n险语悉冥搜，清景不可逭。\n国朝有笔札，岩壁刻棱婉。\n刀矟君谟书，龙蛇不疑篆。\n二美贲禅扃，千古骇人眼。\n于时出世师，凈住日营缮。\n发缘善侣臻，毕力梓工僝。\n绀宇生光辉，胜概如采绚。\n海众咸安栖，宗风愈恢阐。\n迦陵觉音清，石室惊筹满。\n自惟挂缨归，心与纷拏断。\n每来寻香剎，常得峨野弁。\n久留莲漏移，相接犀谈款。\n露井汲云浆，冰甆试芳荈。\n最怜草树春，几爱烟岚晚。\n愿借一庵名，于兹修止观。",
        "dynasty": "宋",
        "collection_info": null
    },
    {
        "uuid": "20b25fbcb0fdc1e2fd7092a26fecc64e",
        "title": "虎丘山  其二",
        "author": "蒋堂",
        "content": "林端生色美新晴，栖阁依山若画屏。\n石坐最宜人选胜，剑池潜想地遗灵。\n僧窗松竹冬尤茂，寺路烟霞昼亦冥。\n自愧踰年假麾守，一迴方得扣禅扃。",
        "dynasty": "宋",
        "collection_info": null
    },
    {
        "uuid": "e7c20aebf1a1d3f0ca483bfea2ae1476",
        "title": "栀子花",
        "author": "蒋堂",
        "content": "庭前栀子树，四畔有桠杈。\n未结黄金子，先开白玉花。",
        "dynasty": "宋",
        "collection_info": null
    },
    {
        "uuid": "fb2e8f5f312f45c2292554878b88ddbd",
        "title": "赠白云张少愚",
        "author": "蒋堂",
        "content": "聘命当年下益州，戋戋束帛礼偏忧。\n山人着出隐居报，使者赍还答诏牛。",
        "dynasty": "宋",
        "collection_info": null
    },
    {
        "uuid": "455cbf367494a50d20daad7f3465dd8d",
        "title": "太伯庙",
        "author": "蒋堂",
        "content": "太伯何为者，不以身为身。\n逊避天下位，奔走勾吴滨。\n隐德照来世，遗祀传斯民。\n吁此廉让国，合生廉让民。",
        "dynasty": "宋",
        "collection_info": null
    },
    {
        "uuid": "da60215e48d9d4ffe8cab67311d1435d",
        "title": "望太湖",
        "author": "蒋堂",
        "content": "杳杳波涛阅古今，四边无际莫知深。\n润通晓月为清露，气入霜天作溟阴。\n笠泽鲈肥人鲙玉，洞庭柑熟客分金。\n风烟触目相招引，聊为停桡一楚吟。",
        "dynasty": "宋",
        "collection_info": null
    },
    {
        "uuid": "3e64d002b15bd6e20b57130cd143c3f1",
        "title": "句  其一",
        "author": "蒋堂",
        "content": "离堆山外更西去，应入白云餐蕨薇。",
        "dynasty": "宋",
        "collection_info": null
    },
    {
        "uuid": "56e5a2b54ee8890f7f692ae87f7043fd",
        "title": "句  其二",
        "author": "蒋堂",
        "content": "深锁烟光在楼阁，旋移春色入门墙。",
        "dynasty": "宋",
        "collection_info": null
    },
    {
        "uuid": "94df9ca454079695246e4f3c690c6a22",
        "title": "句  其三",
        "author": "蒋堂",
        "content": "嚮日草青牛引犊，经秋田熟稻生孙。",
        "dynasty": "宋",
        "collection_info": null
    }
]