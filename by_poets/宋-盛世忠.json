[
    {
        "uuid": "c5c7ca3cc4a84cc20aeca480d40fa3de",
        "title": "胡苇航寄古剑",
        "author": "盛世忠",
        "content": "有人尺锦长安来，远寄宝匣手自开。\n红云紫气灿虚室，铗中青蛇鳞生苔。\n诚携掌握一挥动，瞬息天地兴风雷。\n少年志气老益壮，惟愿圣诏下九垓。\n廐中我有汗血马，与汝直北清氛埃。\n丈夫当为国雪耻，笑指经生真不才。",
        "dynasty": "宋",
        "collection_info": null
    },
    {
        "uuid": "c6036603258ca2602dc55bdb23b39fa6",
        "title": "柴门",
        "author": "盛世忠",
        "content": "石砌苔初合，柴门手自开。\n日催花影转，风递竹声来。\n蟹眼翻茶鼎，鹅儿滟酒杯。\n不须忧岁计，魁芋已新栽。",
        "dynasty": "宋",
        "collection_info": null
    },
    {
        "uuid": "7d165323394e86f1613fba28a970a592",
        "title": "刘常簿席上",
        "author": "盛世忠",
        "content": "近授长生券，从天下绮筵。\n潞公专洛日，吕望佐姬年。\n坐语风生舌，梳头雪满肩。\n上思耆旧用，飞诏到林泉。",
        "dynasty": "宋",
        "collection_info": null
    },
    {
        "uuid": "b700eba06a52a0ef676d077d3e5dcd08",
        "title": "观棋",
        "author": "盛世忠",
        "content": "争先刘与项，得势楚侵秦。\n本是知心友，翻成敌国人。\n运筹争劫杀，败局在逡巡。\n袖手旁观者，机深亦损神。",
        "dynasty": "宋",
        "collection_info": null
    },
    {
        "uuid": "7266650d34ed3f9791ab73ca27241afe",
        "title": "送吕东山之清漳",
        "author": "盛世忠",
        "content": "君是纯阳派，神清性亦真。\n有诗聊遣兴，无术可医贫。\n富贵皆尤物，江湖易老人。\n置山钱足矣，客路莫因循。",
        "dynasty": "宋",
        "collection_info": null
    },
    {
        "uuid": "0bde22755158255784700b93f2b20444",
        "title": "寄藏叟僧善珍",
        "author": "盛世忠",
        "content": "访友南山路，桥横古木阴。\n砌苔无俗迹，庭柏是禅心。\n旧衲连云补，新诗带月吟。\n同袍严戒行，别是一丛林。",
        "dynasty": "宋",
        "collection_info": null
    },
    {
        "uuid": "32786661edf527a464cce5e276b2e829",
        "title": "生涯诗",
        "author": "盛世忠",
        "content": "壮岁欲飞腾，生涯亦可矜。\n一千余日战，三十九年僧。\n砚枕秋风梦，书灯夜雨澄。\n儒生贵知命，饮水曲吾肱。",
        "dynasty": "宋",
        "collection_info": null
    },
    {
        "uuid": "2369727d7b780f1caf7a8046bc813786",
        "title": "简贾户部",
        "author": "盛世忠",
        "content": "十五年前别，相逢各老成。\n旧游如一梦，忽见似重生。\n剧饮无人敌，高谈坐客惊。\n诸郎尤可喜，事业短灯檠。",
        "dynasty": "宋",
        "collection_info": null
    },
    {
        "uuid": "5402fab7552607febaa73c542657dbbb",
        "title": "病起书院偶成",
        "author": "盛世忠",
        "content": "蓄水滋兰畹，开窗近竹林。\n败糊黄螘鬨，断简老虫侵。\n酒尚欺人病，诗能对客吟。\n晨昏一饱足，此外不关心。",
        "dynasty": "宋",
        "collection_info": null
    },
    {
        "uuid": "d3c3866f17256c6908a7dc8fe2b5240d",
        "title": "秦竹溪校书清漳未回",
        "author": "盛世忠",
        "content": "茅斋雅称竹方床，风过疎篱有暗香。\n剧饮一冬成酒病，得闲终日为诗忙。\n新移橘本便霜信，贪看梅花倚夕阳。\n相望故人三百里，十宵九梦到清漳。",
        "dynasty": "宋",
        "collection_info": null
    },
    {
        "uuid": "79e2a5fc8983ca4bb87317465de64980",
        "title": "今是行呈刘以道",
        "author": "盛世忠",
        "content": "少年湖海误加鞭，久戍归欤暂息肩。\n时有故山来梦裏，更无愁绪到吟边。\n晨餐全仰数畦菜，岁计尤逋二顷田。\n闲倚瘦筇长啸处，此身疑是结绳前。",
        "dynasty": "宋",
        "collection_info": null
    },
    {
        "uuid": "6da47a3bafe79f79022a1160f4973069",
        "title": "塞上闻角",
        "author": "盛世忠",
        "content": "刁斗城头夜月寒，一声呜咽到江干。\n梅花吹落浑闲事，白首征人泪暗弹。",
        "dynasty": "宋",
        "collection_info": null
    },
    {
        "uuid": "72c2a489f9d74721ec22687eedcc9470",
        "title": "倦妆图",
        "author": "盛世忠",
        "content": "睡觉春山懒更添，起来余恨锁眉尖。\n料应春事关心曲，怕见杨花不捲帘。",
        "dynasty": "宋",
        "collection_info": null
    },
    {
        "uuid": "767749db576ff602f9ed94b6e7535975",
        "title": "懒读书",
        "author": "盛世忠",
        "content": "不弄丝桐不作诗，槃池迭石学儿嬉。\n少年读易都忘却，身似羲皇未画时。",
        "dynasty": "宋",
        "collection_info": null
    },
    {
        "uuid": "d58296c44a5798d3e0c39c16259712d0",
        "title": "王昭君",
        "author": "盛世忠",
        "content": "汉使南归绝信音，毡庭青草始知春。\n蛾眉却解安邦国，羞杀麒麟阁上人。",
        "dynasty": "宋",
        "collection_info": null
    }
]