[
    {
        "uuid": "b090a30a4abfbe51bc4ae8d2e0a67cca",
        "title": "太子纳妃太平公主出降",
        "author": "高宗皇帝",
        "content": "龙楼光曙景，鲁馆启朝扉。\n艳日浓妆影，低星降婺辉。\n玉庭浮瑞色，银牓藻祥徽。\n云转花萦盖，霞飘叶缀旗。\n雕轩回翠陌，宝驾归丹殿。\n鸣珠佩晓衣，镂璧轮开扇。\n华冠列绮筵，兰醑申芳宴。\n环阶凤乐陈，玳席珍羞荐。\n蝶舞袖香新，歌分落素尘。\n欢凝欢懿戚，庆叶庆初姻。\n暑阑炎气息，凉早吹疎频。\n方期六合泰，共赏万年春。",
        "dynasty": "唐",
        "collection_info": null
    },
    {
        "uuid": "ce21031213618f29907f39150f31d192",
        "title": "七夕宴悬圃二首 一",
        "author": "高宗皇帝",
        "content": "羽盖飞天汉，凤驾越层峦。\n俱叹三秋阻，共敍一宵欢。\n璜亏夜月落，靥碎晓星残。\n谁能重操杼，纤手濯清澜。",
        "dynasty": "唐",
        "collection_info": null
    },
    {
        "uuid": "f330020e47708c18c3e01c81317b7668",
        "title": "七夕宴悬圃二首 二",
        "author": "高宗皇帝",
        "content": "霓裳转云路，凤驾俨天潢。\n亏星凋夜靥，残月落朝璜。\n促欢今夕促，长离别后长。\n轻梭聊驻织，掩泪独悲伤。",
        "dynasty": "唐",
        "collection_info": null
    },
    {
        "uuid": "69ffce4ee6965473400447818a3b4774",
        "title": "过温汤",
        "author": "高宗皇帝",
        "content": "温渚停仙跸，丰郊驻晓旌。\n路曲迴输影，岩虚传漏声。\n暖溜惊湍驶，寒空碧雾轻。\n林黄疎叶下，野白曙霜明。\n眺听良无已，烟霞断续生。",
        "dynasty": "唐",
        "collection_info": null
    },
    {
        "uuid": "a1e68bc21de0a26290042f12518aa0f3",
        "title": "九月九日",
        "author": "高宗皇帝",
        "content": "端居临玉扆，初律启金商。\n凤阙澄秋色，龙闱引夕凉。\n野净山气敛，林疎风露长。\n砌兰亏半影，岩桂发全香。\n满盖荷凋翠，圆花菊散黄。\n挥鞭争电烈，飞羽乱星光。\n柳空穿石碎，弦虚侧月张。\n怯猿啼落岫，惊雁断分行。\n斜轮低夕景，归斾拥通庄。",
        "dynasty": "唐",
        "collection_info": null
    },
    {
        "uuid": "10729d51535cfd951b3c7853e27f5b9d",
        "title": "谒慈恩寺题奘法师房",
        "author": "高宗皇帝",
        "content": "停轩观福殿，游目眺皇畿。\n法轮含日转，花盖接云飞。\n翠烟香绮阁，丹霞光宝衣。\n幡虹遥合彩，定水迥分晖。\n萧然登十地，自得会三归。",
        "dynasty": "唐",
        "collection_info": null
    },
    {
        "uuid": "29217b4c7ad12d56d57929a9817cdc64",
        "title": "谒大慈恩寺",
        "author": "高宗皇帝",
        "content": "日宫开万仞，月殿耸千寻。\n花盖飞团影，幡虹曳曲阴。\n绮霞遥笼帐，丛珠细网林。\n寥廓烟云表，超然物外心。",
        "dynasty": "唐",
        "collection_info": null
    },
    {
        "uuid": "463acd95109e06f00a28ad8d7be31f6a",
        "title": "守岁",
        "author": "高宗皇帝",
        "content": "今宵冬律尽，来朝丽景新。\n花余凝地雪，条含暖吹分。\n绶吐芽犹嫩，冰□已镂津。\n薄红梅色冷，浅绿柳轻春。\n送迎交两节，暄寒变一辰。",
        "dynasty": "唐",
        "collection_info": null
    },
    {
        "uuid": "d02b79ae25aa278726c1bc880b4abc1f",
        "title": "咸亨殿宴近臣诸亲柏梁体",
        "author": "高宗皇帝",
        "content": "屏欲除奢政返淳。",
        "dynasty": "唐",
        "collection_info": null
    }
]