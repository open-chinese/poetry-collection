[
    {
        "uuid": "0cdb87a5173946ded5e07d2d35003243",
        "title": "题双井堂",
        "author": "徐得之",
        "content": "凤凰山畔永思堂，山谷先生有旧乡。\n修水年年流不尽，斯文长与日争光。",
        "dynasty": "宋",
        "collection_info": null
    },
    {
        "uuid": "a4faa2bc18a1865d81969a367d646716",
        "title": "玉笥山",
        "author": "徐得之",
        "content": "江作挼蓝绕髻鬟，令君心事每相关。\n要令白叟黄童辈，如在清江碧嶂间。",
        "dynasty": "宋",
        "collection_info": null
    },
    {
        "uuid": "29d4b0630de99e3155f5e324cb676c89",
        "title": "试双井茶",
        "author": "徐得之",
        "content": "先生老作宜州鬼，谁与一瓯注深汤。\n至今捧看双井碗，犹带是翁书传香。",
        "dynasty": "宋",
        "collection_info": null
    },
    {
        "uuid": "32769a67278617cb2386fdb219fd0fa9",
        "title": "双井图",
        "author": "徐得之",
        "content": "异时生出鬼门关，及去宜州竟不还。\n意者早知名是累，持锄应只在家山。",
        "dynasty": "宋",
        "collection_info": null
    },
    {
        "uuid": "b591ff34c7b9abcadbc02abfacb3f9c5",
        "title": "明妃曲",
        "author": "徐得之",
        "content": "妾生岂愿为胡妇，失信宁当累明主。\n已伤画史忍欺君，莫使君王更欺虏。\n琵琶却解将心语，一曲才终恨何数。\n朦胧胡雾染宫花，泪眼横波时自雨。\n专房莫倚黄金赂，多少专房弃如土。\n宁从别去得深嚬，一步思君一回头。\n胡山不隔思归路，只把琵琶写辛苦。\n君不见有言不食古高辛，生女无嫌嫁盘瓠。",
        "dynasty": "宋",
        "collection_info": null
    },
    {
        "uuid": "0ad91dd397c5c0ed7e2af5252ab60492",
        "title": "句",
        "author": "徐得之",
        "content": "乃翁画灰教儿书，娇儿赤骭玉雪肤。\n厥妻曝日补破襦，弊筐何有金十奴。",
        "dynasty": "宋",
        "collection_info": null
    }
]