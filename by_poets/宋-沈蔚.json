[
    {
        "uuid": "954788d266abdbf1bb84c6cf3909839c",
        "title": "满庭芳 柳与堤回",
        "author": "沈蔚",
        "content": "柳与堤回，桥随波转，望中如在蓬莱。\n水禽高下，烟雾敛还开。\n认是仙翁住处，都不见、一点尘埃。\n壶天晚，清寒带雪，光景自徘徊。\n高才。\n廊庙手，当年平步，直到尧阶。\n况今朝调鼎，尤待盐梅。\n只恐身闲不久，难留恋、花月楼台。\n看新岁，春风且送，五马过江来。",
        "dynasty": "宋",
        "collection_info": null
    },
    {
        "uuid": "db4ca5634d7750566a3225464aa5bef1",
        "title": "满庭芳 雪底寻梅",
        "author": "沈蔚",
        "content": "雪底寻梅，冰痕观水，晚来天气尤寒。\n渐闻歌笑，轻暖发春妍。\n赏尽十洲新景，依稀见、三岛风烟。\n判深夜，一年月色，只是这般圆。\n熙然。\n千里地，何妨载酒，频上湖船。\n况坐中高客，不日朝天。\n须信人间好处，没个事、胜得尊前。\n东风近，侵寻桃李，别做醉夤缘。",
        "dynasty": "宋",
        "collection_info": null
    },
    {
        "uuid": "3f6b46886e55425462e315b406f2cdb2",
        "title": "满庭芳 疏木藏钟",
        "author": "沈蔚",
        "content": "疏木藏钟，轻烟笼角，几家帘幕灯光。\n暮砧声断，空壁锁寒蜇。\n入袂西风阵阵，彻醉骨、都不胜凉。\n栏干外，依稀嫩竹，月色冷如霜。\n仙乡。\n何处是，云深路杳，不念刘郎。\n但画桥流水，依旧垂杨。\n要见时时便是，一向价、只作寻常。\n争知道，愁肠泪眼，独自个重阳。",
        "dynasty": "宋",
        "collection_info": null
    },
    {
        "uuid": "cfff03b4b8fb771105389a127994c59e",
        "title": "临江仙 过尽清明三月雨",
        "author": "沈蔚",
        "content": "过尽清明三月雨，东风才到溪滨。\n画工传得已非真。\n青君着意处，桃李未为伦。\n倚槛盈盈如欲语，就中拈足花神。\n自然亭馆一番新。\n从今观绝品，不独洛阳人。",
        "dynasty": "宋",
        "collection_info": null
    },
    {
        "uuid": "bf28335fa3a655c80355d3ef34d84167",
        "title": "梦玉人引 旧追游处",
        "author": "沈蔚",
        "content": "旧追游处，思前事、俨如昔。\n过尽莺花，横雨暴风初息。\n杏子枝头，又自然、别是般天色。\n好傍垂杨，系画船桥侧。\n小欢幽会，一霎时、光景也堪惜。\n对酒当歌，故人情分难觅。\n水远山长，不成空相忆。\n这归去重来，又却是、几时来得。",
        "dynasty": "宋",
        "collection_info": null
    },
    {
        "uuid": "051ce3f463d78d44b7d79b2b681d6dc1",
        "title": "蓦山溪 想伊不住",
        "author": "沈蔚",
        "content": "想伊不住。\n船在蓝桥路。\n别语未甘听，更拟问、而今是去。\n门前杨柳，几日转西风，将行色，欲留心，忽忽城头鼓。\n一番幽会，只觉添愁绪。\n邂逅却相逢。\n又还有、此时欢否。\n临岐把酒，莫惜十分斟，尊前月，月中人，明夜知何处。",
        "dynasty": "宋",
        "collection_info": null
    },
    {
        "uuid": "760d77a4a3d74e412d9357c02ace3f6c",
        "title": "汉宫春 别酒初醒",
        "author": "沈蔚",
        "content": "别酒初醒。\n似一番梦觉，屈指堪惊。\n犹疑送消寄息，遇着人听。\n当初唤作，据眼前、略略看承。\n及去了，从头想伊，心下始觉宁宁。\n黄昏画角重城。\n更伤高念远，怀抱何胜。\n良时好景，算来半为愁生。\n幽期暂阻，便就中、月白风清。\n千万计，年年断除不得，是这些情。",
        "dynasty": "宋",
        "collection_info": null
    },
    {
        "uuid": "920b2778de9b69726600f17d4da653d7",
        "title": "寻梅 今年早觉花信蹉",
        "author": "沈蔚",
        "content": "今年早觉花信蹉。\n想芳心、未应误我。\n一月小径几回过。\n始朝来寻见，雪痕微破。\n眼前大抵情无那。\n好景色、只消些个。\n春风烂熳却且可。\n是而今、枝上一朵两朵。",
        "dynasty": "宋",
        "collection_info": null
    },
    {
        "uuid": "bf7d8123e8cab3522993f29ed66e2b3e",
        "title": "不见・如梦令 日过重帘未卷",
        "author": "沈蔚",
        "content": "日过重帘未卷。\n袅袅欲残香线。\n午醉却醒来，柳外一声莺啭。\n不见。\n不见。\n门掩落花深院。",
        "dynasty": "宋",
        "collection_info": null
    },
    {
        "uuid": "b5c911acd1e7afd45de83047d72239b6",
        "title": "不见・如梦令 回首芜城旧苑",
        "author": "沈蔚",
        "content": "回首芜城旧苑。\n还是绿深红浅。\n春意已无多，斜日满帘飞燕。\n不见。\n不见。\n花上雨来风转。",
        "dynasty": "宋",
        "collection_info": null
    },
    {
        "uuid": "7cbad865fd2591eb71e5a4e153eebbfc",
        "title": "诉衷情 深深院宇小池塘",
        "author": "沈蔚",
        "content": "深深院宇小池塘。\n一径碧梧长。\n青春又归何处，新笋绿成行。\n多少事，恼人肠。\n懒思量。\n香消一炷，睡起霎时，日过东窗。",
        "dynasty": "宋",
        "collection_info": null
    },
    {
        "uuid": "65454df60feda9d2e08f9c82c04c6bb7",
        "title": "菩萨・菩萨蛮 相逢无处无尊酒",
        "author": "沈蔚",
        "content": "相逢无处无尊酒。\n尊前未必皆朋旧。\n酒到任教倾。\n莫思今夜醒。\n明朝相别后。\n江上空回首。\n欲去不胜情。\n为君歌数声。",
        "dynasty": "宋",
        "collection_info": null
    },
    {
        "uuid": "550a12a635e839888cf9712716597ec9",
        "title": "菩萨・菩萨蛮 春城迤逦层阴绕",
        "author": "沈蔚",
        "content": "春城迤逦层阴绕。\n青梅竞弄枝头小。\n江色雨和烟。\n行人江那边。\n好花都过了。\n满地空芳草。\n落日醉醒闲。\n一春无此寒。",
        "dynasty": "宋",
        "collection_info": null
    },
    {
        "uuid": "b95d8d85c06411c51a70a5004ba319d2",
        "title": "小重山 花过园林清荫浓",
        "author": "沈蔚",
        "content": "花过园林清荫浓。\n琅玕新脱笋，绿丛丛。\n雨声只在小池东。\n闲敧枕，直面芰荷风。\n长日敞帘栊。\n轻尘飞不到，画堂空。\n一尊今夜与谁同。\n人如玉，相对月明中。",
        "dynasty": "宋",
        "collection_info": null
    },
    {
        "uuid": "c1cf412a89561df40ee9cedaac092d70",
        "title": "转调蝶恋花・蝶恋花 溪上清明初过雨",
        "author": "沈蔚",
        "content": "溪上清明初过雨。\n春色无多，叶底花如许。\n轻暖时闻燕双语。\n等闲飞入谁家去。\n短墙东畔新朱户。\n前日花前，把酒人何处。\n仿佛桥边船上路。\n绿杨风里黄昏鼓。",
        "dynasty": "宋",
        "collection_info": null
    },
    {
        "uuid": "b6a4fcbc9f70c986687f4b6bb311aa80",
        "title": "转调蝶恋花・蝶恋花 渐近朱门香夹道",
        "author": "沈蔚",
        "content": "渐近朱门香夹道。\n一片笙歌，依约楼台杪。\n野色和烟满芳草。\n溪光曲曲山回抱。\n物华不逐人间老。\n日日春风，在处花枝好。\n莫恨云深路难到。\n刘郎可惜归来早。",
        "dynasty": "宋",
        "collection_info": null
    },
    {
        "uuid": "741dddb682167b38c8bb7e1ab146c607",
        "title": "天仙子 景物因人成胜概",
        "author": "沈蔚",
        "content": "景物因人成胜概。\n满目更无尘可碍。\n等闲帘幕小栏干，衣未解。\n心先快。\n明月清风如有待。\n谁信门前车马隘。\n别是人间闲世界。\n坐中无物不清凉，山一带。\n水一派。\n流水白云长自在。",
        "dynasty": "宋",
        "collection_info": null
    },
    {
        "uuid": "9f1a4bd6deabcf4bf42b390426722b75",
        "title": "倾杯・倾杯乐 梅英弄粉",
        "author": "沈蔚",
        "content": "梅英弄粉。\n尚浅寒、腊雪消未尽。\n布彩箔、层楼高下，灯火万点，金莲相照映。\n香径纵横，听画鼓、声声随步紧。\n渐霄汉无云，月华如水，夜久露清风迅。\n轻车趁马，微尘杂雾，带晓色、绮罗生润。\n花阴下、瞥见仍回，但时闻、笑音中香阵阵。\n奈酒阑人困。\n残漏里、年年馀恨。\n归来沈醉何处，一片笙歌又近。",
        "dynasty": "宋",
        "collection_info": null
    },
    {
        "uuid": "05ca5e58bdb585f0a8ef782ddba4fb70",
        "title": "清商怨 城上鸦啼斗转",
        "author": "沈蔚",
        "content": "城上鸦啼斗转。\n渐渐玉壶冰满。\n月淡寒梅，清香来小院。\n谁遣鸾笺写怨。\n翻锦字、叠叠如愁卷。\n梦破胡笳，江南烟树远。",
        "dynasty": "宋",
        "collection_info": null
    },
    {
        "uuid": "9cbab0ff94805ca760fe02b624f164f0",
        "title": "醉花阴 微含清露真珠滴",
        "author": "沈蔚",
        "content": "微含清露真珠滴。\n怯晓寒脉脉。\n秉烛倚雕栏，今日尊前，尽是多情客。\n从来应与春相得。\n有动人标格。\n半笑倚春风，醉脸生红，不是胭脂色。",
        "dynasty": "宋",
        "collection_info": null
    },
    {
        "uuid": "4e38f04637d4a296533fbe166f918e4f",
        "title": "柳摇金・思归乐 相将初下蕊珠殿",
        "author": "沈蔚",
        "content": "相将初下蕊珠殿。\n似醉粉、生香未遍。\n爱惜娇心春不管。\n被东风、赚开一半。\n中黄宫里赐仙衣，斗浅深、妆成笑面。\n放出妖娆难系管。\n笑东君、自家肠断。",
        "dynasty": "宋",
        "collection_info": null
    },
    {
        "uuid": "b1b94ab565a288f17ea1d80c6eedd32f",
        "title": "柳初新 楚天来驾春相送",
        "author": "沈蔚",
        "content": "楚天来驾春相送。\n半醉侧、花冠重。\n瑶台清宴，群仙戏手，剪出彩衣犹动。\n谁拂瑶琴巧弄。\n舞丹山、三千雏凤。\n艳冶轻盈放纵。\n倚东风、从来遍宠。\n桃花溪上，相思未断，愁掩五云真洞。\n算曾揖、飞鸾双控。\n等闲入、襄王春梦。",
        "dynasty": "宋",
        "collection_info": null
    }
]