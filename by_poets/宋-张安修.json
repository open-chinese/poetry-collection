[
    {
        "title": "题灵龟洞",
        "author": "张安修",
        "content": "何年六丁驱霹雳，苍龙惊起穿崖石。\n拏雷掣电卷波涛，来与真仙分窟宅。\n上崖窅深如侧瓮，下崖谽谺如空洞。\n不知泉脉从何来，百面鼙鼓长汹涌。\n大灵闯首浮中流，背隠八卦开双眸。\n似闻夏潦不能没，疑有神仙司诸幽。\n我曾雁荡观龙鼻，半日纔通涓滴水。\n岂如六月散甘霖，灵泉滚滚无穷已。\n惜哉埋没荒烟中，车马来稀三迭重。\n若教遗向飞来峰，龙井冷泉皆下风。",
        "dynasty": "宋",
        "collection_info": null
    }
]