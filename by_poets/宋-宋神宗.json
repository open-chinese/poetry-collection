[
    {
        "uuid": "c54da4067458c497e1423faa3a850520",
        "title": "赐秦国大长公主挽词三首  其一",
        "author": "宋神宗",
        "content": "海阔三山路，香轮定不归。\n帐深空翡翠，佩冷失珠玑。\n明月留歌扇，残霞散舞衣。\n都门送车返，宿草自春菲。",
        "dynasty": "宋",
        "collection_info": null
    },
    {
        "uuid": "cdc544c5acda7c982e67f9d364449f68",
        "title": "赐秦国大长公主挽词三首  其二",
        "author": "宋神宗",
        "content": "晓发城西道，灵车望更遥。\n春风空鲁馆，明月断秦箫。\n尘入罗衣暗，香随玉篆销。\n芳魂飞北渚，那復可为招。",
        "dynasty": "宋",
        "collection_info": null
    },
    {
        "uuid": "695367c0fdc6687b8d38c8b61d824ea7",
        "title": "赐秦国大长公主挽词三首  其三",
        "author": "宋神宗",
        "content": "庆自天源发，恩从国爱申。\n歌钟虽在馆，桃李不成春。\n水折空还沁，楼高已隔秦。\n区区会稽市，无復献珠人。",
        "dynasty": "宋",
        "collection_info": null
    },
    {
        "uuid": "0e3004cb12991e6851ba1de7c849ab68",
        "title": "四言诗一章",
        "author": "宋神宗",
        "content": "五季失图，猃狁孔炽。\n艺祖造邦，意有惩艾。\n爰设内府，基以募士。\n曾孙保之，敢忘厥志。",
        "dynasty": "宋",
        "collection_info": null
    },
    {
        "uuid": "84d8260687fa0bd0f57ea1eeb657622b",
        "title": "题封桩库",
        "author": "宋神宗",
        "content": "每虔夕惕心，妄意遵遗业。\n顾予不武资，何以成戎捷。",
        "dynasty": "宋",
        "collection_info": null
    },
    {
        "uuid": "8028f77cffdef40758903f5d9484e5b1",
        "title": "赐大理丞梁士基横州宅生连理荔枝",
        "author": "宋神宗",
        "content": "横浦江南岸，梁家闻世贤。\n一株连理木，五月荔枝天。",
        "dynasty": "宋",
        "collection_info": null
    },
    {
        "uuid": "946bc7f9b428af9fdc1dcf06f2f811a7",
        "title": "赐太师文彦博",
        "author": "宋神宗",
        "content": "四纪忠劳着，三朝闻望隆。\n享兹难老祉，报在不言功。\n富矣勋弥大，居焉貌甚冲。\n西都旧士女，白首竚瞻公。",
        "dynasty": "宋",
        "collection_info": null
    },
    {
        "uuid": "6d0980b6dfb2658ae2f3f8100ab28d4b",
        "title": "句  其一",
        "author": "宋神宗",
        "content": "一方文武魁天下，万里英雄入彀中。",
        "dynasty": "宋",
        "collection_info": null
    },
    {
        "uuid": "d6afd78989a6a1d74d4e075f62cc35a3",
        "title": "句  其二",
        "author": "宋神宗",
        "content": "燕翼功参九，安荣世历三。\n轩辉虽揜北，风教自存南。",
        "dynasty": "宋",
        "collection_info": null
    }
]