[
    {
        "uuid": "f8c70dc8d1ae219ff2d8231287882b6d",
        "title": "赐秦国大长公主挽词三首  其一",
        "author": "宋神宗",
        "content": "海阔三山路，香轮定不归。\n帐深空翡翠，佩冷失珠玑。\n明月留歌扇，残霞散舞衣。\n都门送车返，宿草自春菲。",
        "dynasty": "宋",
        "collection_info": null
    },
    {
        "uuid": "bede5a108018ae25555e14f8bbc46a14",
        "title": "赐秦国大长公主挽词三首  其二",
        "author": "宋神宗",
        "content": "晓发城西道，灵车望更遥。\n春风空鲁馆，明月断秦箫。\n尘入罗衣暗，香随玉篆销。\n芳魂飞北渚，那復可为招。",
        "dynasty": "宋",
        "collection_info": null
    },
    {
        "uuid": "e160c14f4ff8ec105972f635655365ed",
        "title": "赐秦国大长公主挽词三首  其三",
        "author": "宋神宗",
        "content": "庆自天源发，恩从国爱申。\n歌钟虽在馆，桃李不成春。\n水折空还沁，楼高已隔秦。\n区区会稽市，无復献珠人。",
        "dynasty": "宋",
        "collection_info": null
    },
    {
        "uuid": "df8c6dd705fa4ca8d9ac2ab899d58037",
        "title": "四言诗一章",
        "author": "宋神宗",
        "content": "五季失图，猃狁孔炽。\n艺祖造邦，意有惩艾。\n爰设内府，基以募士。\n曾孙保之，敢忘厥志。",
        "dynasty": "宋",
        "collection_info": null
    },
    {
        "uuid": "4bed173616fd3d8c4f437414dcfd3abd",
        "title": "题封桩库",
        "author": "宋神宗",
        "content": "每虔夕惕心，妄意遵遗业。\n顾予不武资，何以成戎捷。",
        "dynasty": "宋",
        "collection_info": null
    },
    {
        "uuid": "a6cc4f9d77512c5dcbc478e60d809a27",
        "title": "赐大理丞梁士基横州宅生连理荔枝",
        "author": "宋神宗",
        "content": "横浦江南岸，梁家闻世贤。\n一株连理木，五月荔枝天。",
        "dynasty": "宋",
        "collection_info": null
    },
    {
        "uuid": "e38847e4c7f227e97c4e2023e24bf1b1",
        "title": "赐太师文彦博",
        "author": "宋神宗",
        "content": "四纪忠劳着，三朝闻望隆。\n享兹难老祉，报在不言功。\n富矣勋弥大，居焉貌甚冲。\n西都旧士女，白首竚瞻公。",
        "dynasty": "宋",
        "collection_info": null
    },
    {
        "uuid": "d4475fed183e326237a8891c66837cb5",
        "title": "句  其一",
        "author": "宋神宗",
        "content": "一方文武魁天下，万里英雄入彀中。",
        "dynasty": "宋",
        "collection_info": null
    },
    {
        "uuid": "1072fbcedd3a9d3b9e0656da1889a771",
        "title": "句  其二",
        "author": "宋神宗",
        "content": "燕翼功参九，安荣世历三。\n轩辉虽揜北，风教自存南。",
        "dynasty": "宋",
        "collection_info": null
    }
]