[
    {
        "uuid": "e56efadf24b14417619844af800d7c78",
        "title": "游盘溪园亭二首  其一",
        "author": "白麟",
        "content": "割忙载酒把寒来，指点盘溪花未开。\n撼动东风须好句，扫除积雪放春回。",
        "dynasty": "宋",
        "collection_info": null
    },
    {
        "uuid": "11687b38e8193e896f92e20e74bca7f5",
        "title": "游盘溪园亭二首  其二",
        "author": "白麟",
        "content": "爱梅爱竹爱溪山，可惜天公未放閒。\n待学盘溪溪上老，松门虽设日常关。",
        "dynasty": "宋",
        "collection_info": null
    },
    {
        "uuid": "b9c6f3c8696638714bda026cd6577df3",
        "title": "盘溪之游前一日知几太博行矣同令君梅下清饮不无怅然吾人会合之难再赋绝句  其一",
        "author": "白麟",
        "content": "君去我来吟赏地，盘溪环绕翠微中。\n溪人似秘惊人语，不许从容一醉同。",
        "dynasty": "宋",
        "collection_info": null
    },
    {
        "uuid": "6cece0de37be557915dadb20f8ec3ddd",
        "title": "盘溪之游前一日知几太博行矣同令君梅下清饮不无怅然吾人会合之难再赋绝句  其二",
        "author": "白麟",
        "content": "骑鲸人去醉吟来，公子风流尊为开。\n笑问竹间梅淡泊，何如筵上舞低回。",
        "dynasty": "宋",
        "collection_info": null
    },
    {
        "uuid": "f0af10ca7cfc13a6df1ffa785dc44b6f",
        "title": "合江探梅",
        "author": "白麟",
        "content": "艇子飘摇唤不回，半溪清影漾疏梅。\n有人隔岸频招手，和月和霜剪取来。",
        "dynasty": "宋",
        "collection_info": null
    },
    {
        "uuid": "86cf8850d408b8edab6ebcb8defa87b6",
        "title": "峨眉",
        "author": "白麟",
        "content": "四海佛宫阙，三峨不待夸。\n山深龙听法，野迥鹿衔警。",
        "dynasty": "宋",
        "collection_info": null
    },
    {
        "uuid": "fabb9262e3521d4a23c6b86258eca056",
        "title": "寓居叙南",
        "author": "白麟",
        "content": "僰道古戎州，何人开天荒。\n向者名胜流，经兹水云乡。\n少陵三百年，继踵山谷黄。\n二老经行处，草木生辉光。",
        "dynasty": "宋",
        "collection_info": null
    },
    {
        "uuid": "aaa8f9da4306742650c625cb867d1d66",
        "title": "诗一首",
        "author": "白麟",
        "content": "谁破天荒开僰道，千载岩木护天宫。\n背城山合疑无路，面水窗横自有风。",
        "dynasty": "宋",
        "collection_info": null
    }
]