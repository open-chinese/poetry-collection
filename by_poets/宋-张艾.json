[
    {
        "title": "夜飞鹊・夜飞鹊慢 霓裳按歌地",
        "author": "张艾",
        "content": "霓裳按歌地，凉影参差。\n还是佩解江湄。\n沧波正洗袜尘恨，流霞空沁铢衣。\n盈盈半输笑，向朱阑凝伫，欲诉心期。\n碧筒唤酒，恐娇娥、来下瑶池。\n未许西风吹断，环步障千重，镇护金猊。\n落晚文禽点镜，分香窃翠，却念幽羁。\n彩云惊散，暗伤情、不似芳时。\n待清歌招些，怜心问的，水杳舟移。",
        "dynasty": "宋",
        "collection_info": null
    },
    {
        "title": "解语花 轻雷殷殷",
        "author": "张艾",
        "content": "轻雷殷殷，小枕惊回，帘影摇庭户。\n嫩凉遥度。\n江云堕、结作西窗暗雨。\n闲阶静伫。\n叹疏袂、愁宽一缕。\n凭画栏，润叶鸣条，总是安秋处。\n因唤扁舟晚渡。\n渐闻歌招得，采菱俦侣。\n临平归路。\n花无数、应识汀洲倦旅。\n飞红怨暮。\n长趁得、断鸿南浦。\n闲枕衾，谁更无聊，应最怜纨素。",
        "dynasty": "宋",
        "collection_info": null
    },
    {
        "title": "绕佛阁 渚云弄湿",
        "author": "张艾",
        "content": "渚云弄湿，烟缕际晚，江国遥碧。\n鸿过无迹。\n怕闻野寺孤钟动凄恻。\n小桥路窄。\n疏袖暗拂衰草，愁听蛩语还寂。\n可堪过了，龟纱负瑶席。\n荏苒露华白。\n一夜秋窗惊晓色。\n柳影孤危，残蝉空抱叶。\n想摇落关情，归梦频折。\n物华消歇。\n尽倒断寒塘，幽香先灭。\n怨红供、拒霜啼颊。",
        "dynasty": "宋",
        "collection_info": null
    }
]