[
    {
        "uuid": "256112fb60814e911d046c31b2e87e4d",
        "title": "晚对亭",
        "author": "虞亿",
        "content": "落日下青嶂，归云独未安。\n倚杖无言久，夕阴生翠寒。",
        "dynasty": "宋",
        "collection_info": null
    },
    {
        "uuid": "659e2da1ecdada3915dced0f0c97db70",
        "title": "中秋同诸子九曲泛月",
        "author": "虞亿",
        "content": "名山阅万古，明月来几时。\n顾游属中秋，万里云雾披。\n心閒境亦静，月满山不移。\n况兹九曲溪，正漾清涟漪。\n呼舟星村来，十客琴觞随。\n此客俱不凡，洒落同襟期。\n居然命钓艇，造席不復疑。\n陶兀入醉乡，伴我老不羁。\n临流振衣袂，飒飒刚风吹。\n银盘转岩阿，两川光渺瀰。\n崚嶒大王峰，嵌窦渺可窥。\n云軿与凤钗，来往谁可知。\n但闻山桂香，缤纷落残巵。\n酒酣各言志，抗论不少卑。\n诸君爱轩冕，许身皋与夔。\n矫首青云衢，尘鞅甘羁縻。\n那知涉幻境，百岁黍一炊。\n风波世上险，日月壶中迟。\n何如归此山，相乐从希夷。",
        "dynasty": "宋",
        "collection_info": null
    }
]