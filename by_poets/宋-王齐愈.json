[
    {
        "uuid": "84b84595881c761850be001d152841a8",
        "title": "菩萨蛮 玉肌香衬冰丝縠",
        "author": "王齐愈",
        "content": "玉肌香衬冰丝縠。\n縠丝冰衬香肌玉。\n纤指拂眉尖。\n尖眉拂指纤。\n巧裁罗袜小。\n小袜罗裁巧。\n移步看尘飞。\n飞尘看步移。",
        "dynasty": "宋",
        "collection_info": null
    },
    {
        "uuid": "f36a181aaa09d60609d6116ed87289e5",
        "title": "菩萨蛮 吼雷催雨飞沙走",
        "author": "王齐愈",
        "content": "吼雷催雨飞沙走。\n走沙飞雨催雷吼。\n波涨泻倾河。\n河倾泻涨波。\n幌纱凉气爽。\n爽气凉纱幌。\n幽梦觉仙游。\n游仙觉梦幽。",
        "dynasty": "宋",
        "collection_info": null
    },
    {
        "uuid": "31761e16986e81704a1206e884afd78a",
        "title": "菩萨蛮 兽喷香缕飞长昼",
        "author": "王齐愈",
        "content": "兽喷香缕飞长昼。\n昼长飞缕香喷兽。\n迎日喜葵倾。\n倾葵喜日迎。\n卷帘双舞燕。\n燕舞双帘卷。\n清簟枕钗横。\n横钗枕簟清。",
        "dynasty": "宋",
        "collection_info": null
    },
    {
        "uuid": "a9f02239a7aee1ef6b58a6c1eab94827",
        "title": "菩萨蛮 远香风递莲湖满",
        "author": "王齐愈",
        "content": "远香风递莲湖满。\n满湖莲递风香远。\n光鉴试新妆。\n妆新试鉴光。\n棹穿花处好。\n好处花穿棹。\n明月咏歌清。\n清歌咏月明。",
        "dynasty": "宋",
        "collection_info": null
    },
    {
        "uuid": "785ad56dce53d801fd6c9ba6bc3be632",
        "title": "菩萨蛮 酒中愁说人留久",
        "author": "王齐愈",
        "content": "酒中愁说人留久。\n久留人说愁中酒。\n归梦要迟迟。\n迟迟要梦归。\n旧衣香染袖。\n袖染香衣旧。\n封短托飞鸿。\n鸿飞托短封。",
        "dynasty": "宋",
        "collection_info": null
    },
    {
        "uuid": "8deeb32ab831382bff4841d8358118fe",
        "title": "菩萨蛮 老人愁叹惊年早",
        "author": "王齐愈",
        "content": "老人愁叹惊年早。\n早年惊叹愁人老。\n霜点鬓苍苍。\n苍苍鬓点霜。\n酒杯停欲久。\n久欲停杯酒。\n杯酒唤眉开。\n开眉唤酒杯。",
        "dynasty": "宋",
        "collection_info": null
    },
    {
        "uuid": "94aa014b1080c8d957e8cc26df59dcbd",
        "title": "菩萨蛮 暑烦人困初时午",
        "author": "王齐愈",
        "content": "暑烦人困初时午。\n午时初困人烦暑。\n新诗得酒因。\n因酒得诗新。\n缕金歌眉举。\n举眉歌金缕。\n人妒月圆频。\n频圆月妒人。",
        "dynasty": "宋",
        "collection_info": null
    },
    {
        "uuid": "183a6ffed9345225430a8bc4ff595e06",
        "title": "虞美人 黄金柳嫩摇丝软",
        "author": "王齐愈",
        "content": "黄金柳嫩摇丝软。\n永日堂堂掩。\n卷帘飞燕未归来。\n客去醉眠敧枕、殢残杯。\n眉山浅拂青螺黛。\n整整垂双带。\n水沈香熨窄衫轻。\n莹玉碧溪春溜、眼波横。",
        "dynasty": "宋",
        "collection_info": null
    },
    {
        "uuid": "78dbd2569cebabcde40a0ed23d681b84",
        "title": "车武子宅",
        "author": "王齐愈",
        "content": "儒生骨朽名犹在，高冢相望已乱真。\n只认夜深萤聚处，便应泉下读书人。",
        "dynasty": "宋",
        "collection_info": null
    }
]