[
    {
        "uuid": "44a921c7294ac8fcd44d61f2e16edb0c",
        "title": "马城花窠",
        "author": "吕午",
        "content": "老子西城住，今踰十载期。\n栽花成茂树，种柳长高枝。\n移接从渠巧，夸传到处知。\n担头挑卖去，一一是趋时。",
        "dynasty": "宋",
        "collection_info": null
    },
    {
        "uuid": "ba30efb7b3ddf17d32f1cb74473da7c0",
        "title": "题仁义寺",
        "author": "吕午",
        "content": "寺以仁义名，当求仁义实。\n祇在毫釐间，遂分儒与释。\n千载几万言，未能合为一。\n大笑出门去，莫问成陈迹。",
        "dynasty": "宋",
        "collection_info": null
    },
    {
        "uuid": "a7b3e808b6d06af9573c5b5ec48d2990",
        "title": "开寿寺壁记",
        "author": "吕午",
        "content": "四顾云山满目前，却从此地得牛眠。\n问君此计何为早，且住人间五百年。",
        "dynasty": "宋",
        "collection_info": null
    },
    {
        "uuid": "9aaf20de85b7587cb990a0e266a4142d",
        "title": "凤凰台",
        "author": "吕午",
        "content": "古台曾说少年游，弹指惊嗟岁月流。\n山似三神浮碧海，城如一虎卧崇丘。\n凤凰去后遗陈迹，白鹭来时认旧洲。\n但得风寒无罅隙，江河举目不须愁。",
        "dynasty": "宋",
        "collection_info": null
    },
    {
        "uuid": "55aee01dcee4f71b85e8cbda27b42af0",
        "title": "大涤洞留题",
        "author": "吕午",
        "content": "武皇御宇好神仙，帝遣初开此洞天。\n山转九回藏紫府，涧萦百折走寒泉。\n栖真飞鼠□当日，大涤神龙似昔年。\n解与名山传不朽，祇今惟有大苏篇。",
        "dynasty": "宋",
        "collection_info": null
    },
    {
        "uuid": "8518a47c28777ff30290024f574d0776",
        "title": "和岳王庙壁上韵",
        "author": "吕午",
        "content": "当年唯说岳家军，纪律森严孰与邻。\n师过村村皆按堵，功成处处可镌珉。\n威名千古更无敌，词翰数行俱绝尘。\n拟取中原报明主，亦劳余刃到黄巾。",
        "dynasty": "宋",
        "collection_info": null
    },
    {
        "uuid": "c2a5a577ea10ec31699e651149ae29c5",
        "title": "句  其一",
        "author": "吕午",
        "content": "杏城西城翁幽居。",
        "dynasty": "宋",
        "collection_info": null
    },
    {
        "uuid": "0afba0a5885e1b7212f449203bb94faa",
        "title": "句  其二",
        "author": "吕午",
        "content": "四时鸥鹭窥图画，千古鱼龙听管絃。",
        "dynasty": "宋",
        "collection_info": null
    }
]