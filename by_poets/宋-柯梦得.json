[
    {
        "uuid": "9bb0dfd1f7ac02a71f3d66f739c125b8",
        "title": "梦蝶",
        "author": "柯梦得",
        "content": "一觉千年一转机，觉来还是梦还非。\n当时梦裏如为蝶，便好穿花傍水飞。",
        "dynasty": "宋",
        "collection_info": null
    },
    {
        "uuid": "d07da772ca8f69fa7ce6505384571bc4",
        "title": "李长吉",
        "author": "柯梦得",
        "content": "天遣皇孙二十七，若木望来高几尺。\n行空万里是祥云，入地千年成琥珀。\n玉楼渺漠无人到，高台自古悲风早。\n碧云尽处是天衢，更没青青河畔草。",
        "dynasty": "宋",
        "collection_info": null
    },
    {
        "uuid": "a62d2fa3093877d3d1160469a74ed2ce",
        "title": "陌上桑",
        "author": "柯梦得",
        "content": "朝采陌上桑，暮采陌上桑。\n一桑十日采，不见薄情郎。\n正是吴头桑叶绿，行人莫唱江南曲。",
        "dynasty": "宋",
        "collection_info": null
    },
    {
        "uuid": "ccbcb84b00e43ad480745e4abada78d1",
        "title": "见旧题壁",
        "author": "柯梦得",
        "content": "小迟点笔醉还嗔，画断萧梁古佛尘。\n今日重来应抵掌，十年分付未逢人。",
        "dynasty": "宋",
        "collection_info": null
    },
    {
        "uuid": "51e56913ce59993e9d05a037321c6039",
        "title": "晚望",
        "author": "柯梦得",
        "content": "无数寒鸦来远钟，物华心迹偶然同。\n不知海北江南路，更有愁人立晚风。",
        "dynasty": "宋",
        "collection_info": null
    },
    {
        "uuid": "2cfc27b2b9aee92d33994e7e4fe88613",
        "title": "方公祠堂迎送神曲",
        "author": "柯梦得",
        "content": "思公不见兮我心愁，渺八荒兮远游。\n严祀事兮岁修，几来下兮淹留，勤恤祈天兮惠泽周。\n如父母兮子孙谋，非公休我兮我何以休，谁知公心兮不独桂人是忧。\n蘅杜兮荐羞，桂醑兮芬浮。\n临飨兮谁酢酬，胥乐兮和气流。\n是感是慕兮无昭幽，惠我桂人兮百千秋。\n菲荐毕陈兮歆斯鉴斯，歌鼓方洽兮送歌继之。\n拥翠云兮祥风驰，乘雾毂兮扬桂旗。\n秀峙兮莹澌，可游兮可嬉。\n来何从兮去莫追，怅望不及兮天一涯。\n化灾沴兮景贶绥，愿倏尔兮祀事孔时。",
        "dynasty": "宋",
        "collection_info": null
    },
    {
        "uuid": "afab1660a6ad78097e148618444d0f6b",
        "title": "句",
        "author": "柯梦得",
        "content": "龙首山头桑苎翁。",
        "dynasty": "宋",
        "collection_info": null
    }
]