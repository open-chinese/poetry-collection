[
    {
        "uuid": "6efcfbe0d430ef9779f5d7c91c35bf37",
        "title": "偈二首  其一",
        "author": "释道枢",
        "content": "仙人张果老，骑驴穿市过。\n但闻归拨剌，谁知是纸做。",
        "dynasty": "宋",
        "collection_info": null
    },
    {
        "uuid": "a59b8d38d3e579c3a96b90211fd89d96",
        "title": "偈二首  其二",
        "author": "释道枢",
        "content": "雪裏梅花春信息，池中月色夜精神。\n年来可是无佳趣，莫把家风举似人。",
        "dynasty": "宋",
        "collection_info": null
    },
    {
        "uuid": "674b6b02e0305ee846aa92ab51954099",
        "title": "颂古三十九首  其一",
        "author": "释道枢",
        "content": "犯重比丘清浄行，平等性中无损益。\n水裏不用觅鱼踪，天边何处观鸟迹。",
        "dynasty": "宋",
        "collection_info": null
    },
    {
        "uuid": "270d7fce7a232e11dc88cfaee42c84b3",
        "title": "颂古三十九首  其二",
        "author": "释道枢",
        "content": "后念起时前念灭，起灭之念何尝别。\n唤取机关木人问，从头弄尽元无说。",
        "dynasty": "宋",
        "collection_info": null
    },
    {
        "uuid": "3acee9d31034e106d9adaaa956162ed0",
        "title": "颂古三十九首  其三",
        "author": "释道枢",
        "content": "口念木瓜医脚气，纸画钟馗驱鬼祟。\n一生若解和罗槌，日日吃酒日日醉。",
        "dynasty": "宋",
        "collection_info": null
    },
    {
        "uuid": "fef2d82fd7f0aec8523e707eeb830ebb",
        "title": "颂古三十九首  其四",
        "author": "释道枢",
        "content": "镜凹照人瘦，镜凸照人肥。\n不如打破镜，还我旧面皮。",
        "dynasty": "宋",
        "collection_info": null
    },
    {
        "uuid": "13019b18c77853567eef0bcb33c2876b",
        "title": "颂古三十九首  其五",
        "author": "释道枢",
        "content": "日应羣机必有方，未知何处觅南阳。\n自从失却猢孙后，桥上多时不作场。",
        "dynasty": "宋",
        "collection_info": null
    },
    {
        "uuid": "fd0fe9847f07f959fd0fdbcc6c925cdc",
        "title": "颂古三十九首  其六",
        "author": "释道枢",
        "content": "李下不得整冠，瓜田岂可纳履。\n行藏自要分明，免见傍人说你。",
        "dynasty": "宋",
        "collection_info": null
    },
    {
        "uuid": "10bc1e652c0c4c470bac5f70560e2d55",
        "title": "颂古三十九首  其七",
        "author": "释道枢",
        "content": "垂垂杨柳暗溪头，不问东西却自由。\n几度醉眠牛背上，数声横笛一轮秋。",
        "dynasty": "宋",
        "collection_info": null
    },
    {
        "uuid": "e0457d958685554a1b4b3f7d0b7a76c5",
        "title": "颂古三十九首  其八",
        "author": "释道枢",
        "content": "犀牛扇子有来由，几度拈来几度休。\n荷叶乱倾珠的皪，一番雨过碧溪头。",
        "dynasty": "宋",
        "collection_info": null
    },
    {
        "uuid": "896fe8b9beca3da4717b4cda2adcbd8c",
        "title": "颂古三十九首  其九",
        "author": "释道枢",
        "content": "同行自古不相肯，峰顶老人何足论。\n山凹落尽桃花片，流水依前绕竹门。",
        "dynasty": "宋",
        "collection_info": null
    },
    {
        "uuid": "3140eab64bc660c57cb93fd0ce46eb30",
        "title": "颂古三十九首  其一○",
        "author": "释道枢",
        "content": "筠管酿来应已熟，不辞醉裏帽欹斜。\n酴醾浪有幽香在，是酒元来不是花。",
        "dynasty": "宋",
        "collection_info": null
    },
    {
        "uuid": "947df3c92ea8086d62965d198c61e351",
        "title": "颂古三十九首  其一一",
        "author": "释道枢",
        "content": "昨夜月初明，柴门犹未闭。\n猫儿捉老鼠，引得狗儿吠。",
        "dynasty": "宋",
        "collection_info": null
    },
    {
        "uuid": "3d3864307e0ee12c091f5fc520628f26",
        "title": "颂古三十九首  其一二",
        "author": "释道枢",
        "content": "钟鼓声声已唤斋，堂前作舞老公家。\n虽然一钵充饥困，不觉牙生满口沙。",
        "dynasty": "宋",
        "collection_info": null
    },
    {
        "uuid": "20d4f757c0e98ded08f0909ec0576f21",
        "title": "颂古三十九首  其一三",
        "author": "释道枢",
        "content": "二老机关谁共委，幞头捋下髮髼松。\n山深不记来时路，彷佛猿啼碧涧中。",
        "dynasty": "宋",
        "collection_info": null
    },
    {
        "uuid": "89cf3cc423e3edc77e97f6cc7f34a473",
        "title": "颂古三十九首  其一四",
        "author": "释道枢",
        "content": "口子喃喃略不休，把却笊篱做火游。\n有箇女儿不肯嫁，他年定作老丫头。",
        "dynasty": "宋",
        "collection_info": null
    },
    {
        "uuid": "4b100b0d660e265f6fc56b0cd72b1540",
        "title": "颂古三十九首  其一五",
        "author": "释道枢",
        "content": "一番雨过一番晴，蚕眼已开桑眼青。\n鹁鸠树头啼不已，百舌黄鹂相共鸣。",
        "dynasty": "宋",
        "collection_info": null
    },
    {
        "uuid": "5008654c9cf815b1df2d0793bb5a68f7",
        "title": "颂古三十九首  其一六",
        "author": "释道枢",
        "content": "晷运推移事若何，丝来线去定譊讹。\n织成蜀锦千般巧，不出当时一隻梭。",
        "dynasty": "宋",
        "collection_info": null
    },
    {
        "uuid": "3dc54065e43db61d0b4ee960c9de8519",
        "title": "颂古三十九首  其一七",
        "author": "释道枢",
        "content": "莫怪相逢无信息，谁能长作置书邮。\n直饶说尽千般事，那箇心中得到头。",
        "dynasty": "宋",
        "collection_info": null
    },
    {
        "uuid": "08d4ae8e19e5f1b69e191b86df56ee41",
        "title": "颂古三十九首  其一八",
        "author": "释道枢",
        "content": "有禅无师真可笑，大唐国裏何处讨。\n可怜多少路行人，噇却酒糟随路倒。",
        "dynasty": "宋",
        "collection_info": null
    },
    {
        "uuid": "f51b42effd6c9a819a85d2dcf425b2d2",
        "title": "颂古三十九首  其一九",
        "author": "释道枢",
        "content": "百千诸佛问来由，崔颢曾题黄鹤楼。\n雪后竹篱梅乱放，一枝临水最风流。",
        "dynasty": "宋",
        "collection_info": null
    },
    {
        "uuid": "1539f8b5bab4acac9f600062351fbf3c",
        "title": "颂古三十九首  其二○",
        "author": "释道枢",
        "content": "大悲菩萨千手眼，如人背手摸枕头。\n猢孙跳出布袋口，不妨随处逞风流。",
        "dynasty": "宋",
        "collection_info": null
    },
    {
        "uuid": "1377d295483a140a348c8b0a8614189a",
        "title": "颂古三十九首  其二一",
        "author": "释道枢",
        "content": "放出金毛师子，百兽不见踪由。\n要得爪牙全露，直须自把绳头。",
        "dynasty": "宋",
        "collection_info": null
    },
    {
        "uuid": "80dec6163eba844a31aaade67cdc379b",
        "title": "颂古三十九首  其二二",
        "author": "释道枢",
        "content": "脱得驴头载马头，东家西家卒未休。\n问君还有几多愁，恰似一江春水向东流。",
        "dynasty": "宋",
        "collection_info": null
    },
    {
        "uuid": "8f61e5959d06022c398f2666db201393",
        "title": "颂古三十九首  其二三",
        "author": "释道枢",
        "content": "风吹雨打节还枯，千尺龙蛇插太虚。\n堪笑儿孙无伎俩，一生从此被搽糊。",
        "dynasty": "宋",
        "collection_info": null
    },
    {
        "uuid": "ad222b85a57585efe30da76617c3b3f5",
        "title": "颂古三十九首  其二四",
        "author": "释道枢",
        "content": "半斤是八两，八两是半斤。\n不识耀州铁，唤作出山银。",
        "dynasty": "宋",
        "collection_info": null
    },
    {
        "uuid": "1bf123ccfe1ee9a80528f75f8ffe4c47",
        "title": "颂古三十九首  其二五",
        "author": "释道枢",
        "content": "朴寔头禅无伎俩，一句分明如扑相。\n客来只是叫担板，不知的当谁担板。",
        "dynasty": "宋",
        "collection_info": null
    },
    {
        "uuid": "7a924f35cd82ac39ba0ec755ffa11374",
        "title": "颂古三十九首  其二六",
        "author": "释道枢",
        "content": "等閒一问垂千古，从此丛林共播扬。\n堪笑睦州无相度，饆饠䭔子要先尝。",
        "dynasty": "宋",
        "collection_info": null
    },
    {
        "uuid": "7b11cade301fa8c1c12a7e7dd4fd17a3",
        "title": "颂古三十九首  其二七",
        "author": "释道枢",
        "content": "花萼楼前春正浓，蒙蒙柳絮舞晴空。\n金钱掷罢娇无力，笑倚阑干屈曲中。",
        "dynasty": "宋",
        "collection_info": null
    },
    {
        "uuid": "56a3d1d92e28f4e4f3d7557204ec298c",
        "title": "颂古三十九首  其二八",
        "author": "释道枢",
        "content": "看人骑马打毬子，不觉今朝入院迟。\n官路雪残春正好，江梅着意要题诗。",
        "dynasty": "宋",
        "collection_info": null
    },
    {
        "uuid": "50b55c70352d453c84a11084cb021302",
        "title": "颂古三十九首  其二九",
        "author": "释道枢",
        "content": "旻德一喝如雷响，兴化一喝响如雷。\n锦袍玉带真潇洒，记得当年老万回。",
        "dynasty": "宋",
        "collection_info": null
    },
    {
        "uuid": "a7facecd31016a16b2cb710b624385f9",
        "title": "颂古三十九首  其三○",
        "author": "释道枢",
        "content": "山寺裏头无可作，辊出木毬两三箇。\n不独玄沙遭一攧，雪峰老人亦话堕。",
        "dynasty": "宋",
        "collection_info": null
    },
    {
        "uuid": "c6a23fa921c7634a49e1e9a0c83b9996",
        "title": "颂古三十九首  其三一",
        "author": "释道枢",
        "content": "十方世界一面镜，镜裏看形未足真。\n摸着鼻头渠是我，那时方见本来人。",
        "dynasty": "宋",
        "collection_info": null
    },
    {
        "uuid": "a6357954af4f9704b2173813295b86b4",
        "title": "颂古三十九首  其三二",
        "author": "释道枢",
        "content": "大地是箇解脱门，三世诸佛一口吞。\n将为雪峰有奇特，却来谩我好儿孙。",
        "dynasty": "宋",
        "collection_info": null
    },
    {
        "uuid": "b5433e1c822fc73135d5f7b52252aed2",
        "title": "颂古三十九首  其三三",
        "author": "释道枢",
        "content": "父子相携入故园，篾头时过短篱边。\n烂泥有刺无人见，踏着方知脚底穿。",
        "dynasty": "宋",
        "collection_info": null
    },
    {
        "uuid": "c2fd3ed867196a5bfe83d0fb712cca22",
        "title": "颂古三十九首  其三四",
        "author": "释道枢",
        "content": "清浄法身无可比，病后依前滴滴脓。\n燕鸿叫断秋光老，落叶飘来一样红。",
        "dynasty": "宋",
        "collection_info": null
    },
    {
        "uuid": "423b0552b6fded9d74adf0108d1e6ace",
        "title": "颂古三十九首  其三五",
        "author": "释道枢",
        "content": "新年佛法答云有，小尽依前二十九。\n玉麟掣断黄金勒，却向云中大哮吼。",
        "dynasty": "宋",
        "collection_info": null
    },
    {
        "uuid": "93a50795f896f610dec2f590d108f8f0",
        "title": "颂古三十九首  其三六",
        "author": "释道枢",
        "content": "新年佛法答云无，会得依前在半途。\n谁把扁舟清夜笛，月明吹过洞庭湖。",
        "dynasty": "宋",
        "collection_info": null
    },
    {
        "uuid": "f4be66864ca4abff72c3facaf50cf39e",
        "title": "颂古三十九首  其三七",
        "author": "释道枢",
        "content": "谁将画角吹江城，一曲梅花隔岸听。\n宿酒乍醒金鸭泠，海棠枝上月犹明。",
        "dynasty": "宋",
        "collection_info": null
    },
    {
        "uuid": "202b8e93f5c29c2ba3f3a57e74482ba9",
        "title": "颂古三十九首  其三八",
        "author": "释道枢",
        "content": "云门是箇老阇黎，衲僧巴鼻几时知。\n拄杖从教不得动，春来未免倒抽枝。",
        "dynasty": "宋",
        "collection_info": null
    },
    {
        "uuid": "9b7d6423e0c1ea4c2ee888fa8dd2a4b6",
        "title": "颂古三十九首  其三九",
        "author": "释道枢",
        "content": "旧岁新年作问端，同安从此放颟顸。\n凭仗高楼莫吹笛，大家留取倚阑干。",
        "dynasty": "宋",
        "collection_info": null
    }
]