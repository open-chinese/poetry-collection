[
    {
        "uuid": "538be70b5ac0fb406e1c78b53733d502",
        "title": "偈二首  其一",
        "author": "释道枢",
        "content": "仙人张果老，骑驴穿市过。\n但闻归拨剌，谁知是纸做。",
        "dynasty": "宋",
        "collection_info": null
    },
    {
        "uuid": "cdee604cb45815bf130d4065f6e191f5",
        "title": "偈二首  其二",
        "author": "释道枢",
        "content": "雪裏梅花春信息，池中月色夜精神。\n年来可是无佳趣，莫把家风举似人。",
        "dynasty": "宋",
        "collection_info": null
    },
    {
        "uuid": "fa6025449ccbf480b851fbb2696ea69b",
        "title": "颂古三十九首  其一",
        "author": "释道枢",
        "content": "犯重比丘清浄行，平等性中无损益。\n水裏不用觅鱼踪，天边何处观鸟迹。",
        "dynasty": "宋",
        "collection_info": null
    },
    {
        "uuid": "b76a41b7ac42d61c1b60628d8557bf5b",
        "title": "颂古三十九首  其二",
        "author": "释道枢",
        "content": "后念起时前念灭，起灭之念何尝别。\n唤取机关木人问，从头弄尽元无说。",
        "dynasty": "宋",
        "collection_info": null
    },
    {
        "uuid": "b46ca715a6353e38e17e147bc8b1d70f",
        "title": "颂古三十九首  其三",
        "author": "释道枢",
        "content": "口念木瓜医脚气，纸画钟馗驱鬼祟。\n一生若解和罗槌，日日吃酒日日醉。",
        "dynasty": "宋",
        "collection_info": null
    },
    {
        "uuid": "2b6a18713b104a121fc73bae5355a341",
        "title": "颂古三十九首  其四",
        "author": "释道枢",
        "content": "镜凹照人瘦，镜凸照人肥。\n不如打破镜，还我旧面皮。",
        "dynasty": "宋",
        "collection_info": null
    },
    {
        "uuid": "9f9316dee44efa6a6cde25fe801aaba4",
        "title": "颂古三十九首  其五",
        "author": "释道枢",
        "content": "日应羣机必有方，未知何处觅南阳。\n自从失却猢孙后，桥上多时不作场。",
        "dynasty": "宋",
        "collection_info": null
    },
    {
        "uuid": "469460e1487ecdad1d29333d4a63400c",
        "title": "颂古三十九首  其六",
        "author": "释道枢",
        "content": "李下不得整冠，瓜田岂可纳履。\n行藏自要分明，免见傍人说你。",
        "dynasty": "宋",
        "collection_info": null
    },
    {
        "uuid": "568425f023ebd934e005d75bf18835f2",
        "title": "颂古三十九首  其七",
        "author": "释道枢",
        "content": "垂垂杨柳暗溪头，不问东西却自由。\n几度醉眠牛背上，数声横笛一轮秋。",
        "dynasty": "宋",
        "collection_info": null
    },
    {
        "uuid": "de33777fba5bf10b4928cc6fbf1e5485",
        "title": "颂古三十九首  其八",
        "author": "释道枢",
        "content": "犀牛扇子有来由，几度拈来几度休。\n荷叶乱倾珠的皪，一番雨过碧溪头。",
        "dynasty": "宋",
        "collection_info": null
    },
    {
        "uuid": "7ed91f868e9e6b648eafe9ffc728e73e",
        "title": "颂古三十九首  其九",
        "author": "释道枢",
        "content": "同行自古不相肯，峰顶老人何足论。\n山凹落尽桃花片，流水依前绕竹门。",
        "dynasty": "宋",
        "collection_info": null
    },
    {
        "uuid": "c25b71a1e64d0b6fa43a9c3c140a6553",
        "title": "颂古三十九首  其一○",
        "author": "释道枢",
        "content": "筠管酿来应已熟，不辞醉裏帽欹斜。\n酴醾浪有幽香在，是酒元来不是花。",
        "dynasty": "宋",
        "collection_info": null
    },
    {
        "uuid": "9c8360f526f02be9f28059856bb1f85f",
        "title": "颂古三十九首  其一一",
        "author": "释道枢",
        "content": "昨夜月初明，柴门犹未闭。\n猫儿捉老鼠，引得狗儿吠。",
        "dynasty": "宋",
        "collection_info": null
    },
    {
        "uuid": "e46ee29428782c97bcebd1491f2ab83b",
        "title": "颂古三十九首  其一二",
        "author": "释道枢",
        "content": "钟鼓声声已唤斋，堂前作舞老公家。\n虽然一钵充饥困，不觉牙生满口沙。",
        "dynasty": "宋",
        "collection_info": null
    },
    {
        "uuid": "300be460f527781651d72b95943b6a1d",
        "title": "颂古三十九首  其一三",
        "author": "释道枢",
        "content": "二老机关谁共委，幞头捋下髮髼松。\n山深不记来时路，彷佛猿啼碧涧中。",
        "dynasty": "宋",
        "collection_info": null
    },
    {
        "uuid": "90bbe4cb1c30f0fa8f06ea652f3795c6",
        "title": "颂古三十九首  其一四",
        "author": "释道枢",
        "content": "口子喃喃略不休，把却笊篱做火游。\n有箇女儿不肯嫁，他年定作老丫头。",
        "dynasty": "宋",
        "collection_info": null
    },
    {
        "uuid": "e74a9c9a5972d7973f418305d450e1f5",
        "title": "颂古三十九首  其一五",
        "author": "释道枢",
        "content": "一番雨过一番晴，蚕眼已开桑眼青。\n鹁鸠树头啼不已，百舌黄鹂相共鸣。",
        "dynasty": "宋",
        "collection_info": null
    },
    {
        "uuid": "35f25e3fd7a8de1151042a4e6b9cb575",
        "title": "颂古三十九首  其一六",
        "author": "释道枢",
        "content": "晷运推移事若何，丝来线去定譊讹。\n织成蜀锦千般巧，不出当时一隻梭。",
        "dynasty": "宋",
        "collection_info": null
    },
    {
        "uuid": "0c7e8b8ac3fe09f2215afdffa5396f0b",
        "title": "颂古三十九首  其一七",
        "author": "释道枢",
        "content": "莫怪相逢无信息，谁能长作置书邮。\n直饶说尽千般事，那箇心中得到头。",
        "dynasty": "宋",
        "collection_info": null
    },
    {
        "uuid": "318701c41cff6fc3c7286746d9f55228",
        "title": "颂古三十九首  其一八",
        "author": "释道枢",
        "content": "有禅无师真可笑，大唐国裏何处讨。\n可怜多少路行人，噇却酒糟随路倒。",
        "dynasty": "宋",
        "collection_info": null
    },
    {
        "uuid": "f6b58603377b2afd185ab49e79ce12cf",
        "title": "颂古三十九首  其一九",
        "author": "释道枢",
        "content": "百千诸佛问来由，崔颢曾题黄鹤楼。\n雪后竹篱梅乱放，一枝临水最风流。",
        "dynasty": "宋",
        "collection_info": null
    },
    {
        "uuid": "3a41d34dc3948177cad650bd44c44d6b",
        "title": "颂古三十九首  其二○",
        "author": "释道枢",
        "content": "大悲菩萨千手眼，如人背手摸枕头。\n猢孙跳出布袋口，不妨随处逞风流。",
        "dynasty": "宋",
        "collection_info": null
    },
    {
        "uuid": "dd389f09697c2379778b9a2796bc0b32",
        "title": "颂古三十九首  其二一",
        "author": "释道枢",
        "content": "放出金毛师子，百兽不见踪由。\n要得爪牙全露，直须自把绳头。",
        "dynasty": "宋",
        "collection_info": null
    },
    {
        "uuid": "18f2b3f33497b0cf04120f6ec9859f8a",
        "title": "颂古三十九首  其二二",
        "author": "释道枢",
        "content": "脱得驴头载马头，东家西家卒未休。\n问君还有几多愁，恰似一江春水向东流。",
        "dynasty": "宋",
        "collection_info": null
    },
    {
        "uuid": "47ad8008d7354eb250108f918d1d1059",
        "title": "颂古三十九首  其二三",
        "author": "释道枢",
        "content": "风吹雨打节还枯，千尺龙蛇插太虚。\n堪笑儿孙无伎俩，一生从此被搽糊。",
        "dynasty": "宋",
        "collection_info": null
    },
    {
        "uuid": "714b6a65c5f8c4839822fe23b78bbf25",
        "title": "颂古三十九首  其二四",
        "author": "释道枢",
        "content": "半斤是八两，八两是半斤。\n不识耀州铁，唤作出山银。",
        "dynasty": "宋",
        "collection_info": null
    },
    {
        "uuid": "33f409c90e6573ba8a72c609af53dc35",
        "title": "颂古三十九首  其二五",
        "author": "释道枢",
        "content": "朴寔头禅无伎俩，一句分明如扑相。\n客来只是叫担板，不知的当谁担板。",
        "dynasty": "宋",
        "collection_info": null
    },
    {
        "uuid": "68c25faae163841c7989f09e619a82b3",
        "title": "颂古三十九首  其二六",
        "author": "释道枢",
        "content": "等閒一问垂千古，从此丛林共播扬。\n堪笑睦州无相度，饆饠䭔子要先尝。",
        "dynasty": "宋",
        "collection_info": null
    },
    {
        "uuid": "b32354669f20a213e8214d0d672f666a",
        "title": "颂古三十九首  其二七",
        "author": "释道枢",
        "content": "花萼楼前春正浓，蒙蒙柳絮舞晴空。\n金钱掷罢娇无力，笑倚阑干屈曲中。",
        "dynasty": "宋",
        "collection_info": null
    },
    {
        "uuid": "cfa8c8f861404d0136b28bf36c4f5a02",
        "title": "颂古三十九首  其二八",
        "author": "释道枢",
        "content": "看人骑马打毬子，不觉今朝入院迟。\n官路雪残春正好，江梅着意要题诗。",
        "dynasty": "宋",
        "collection_info": null
    },
    {
        "uuid": "643ae6d74fbeb9656b7c99988adefcb4",
        "title": "颂古三十九首  其二九",
        "author": "释道枢",
        "content": "旻德一喝如雷响，兴化一喝响如雷。\n锦袍玉带真潇洒，记得当年老万回。",
        "dynasty": "宋",
        "collection_info": null
    },
    {
        "uuid": "43970da22affb6e0070fefae78a1260d",
        "title": "颂古三十九首  其三○",
        "author": "释道枢",
        "content": "山寺裏头无可作，辊出木毬两三箇。\n不独玄沙遭一攧，雪峰老人亦话堕。",
        "dynasty": "宋",
        "collection_info": null
    },
    {
        "uuid": "05ae34e9aaf06018d8ead6f627e12547",
        "title": "颂古三十九首  其三一",
        "author": "释道枢",
        "content": "十方世界一面镜，镜裏看形未足真。\n摸着鼻头渠是我，那时方见本来人。",
        "dynasty": "宋",
        "collection_info": null
    },
    {
        "uuid": "fa0ce40dfe0ae7f2e5714b88a1838df7",
        "title": "颂古三十九首  其三二",
        "author": "释道枢",
        "content": "大地是箇解脱门，三世诸佛一口吞。\n将为雪峰有奇特，却来谩我好儿孙。",
        "dynasty": "宋",
        "collection_info": null
    },
    {
        "uuid": "5f940b36fc452d82b2d1ca3247600240",
        "title": "颂古三十九首  其三三",
        "author": "释道枢",
        "content": "父子相携入故园，篾头时过短篱边。\n烂泥有刺无人见，踏着方知脚底穿。",
        "dynasty": "宋",
        "collection_info": null
    },
    {
        "uuid": "97626a8b9d2bfc49cc6b26b1c7641e30",
        "title": "颂古三十九首  其三四",
        "author": "释道枢",
        "content": "清浄法身无可比，病后依前滴滴脓。\n燕鸿叫断秋光老，落叶飘来一样红。",
        "dynasty": "宋",
        "collection_info": null
    },
    {
        "uuid": "2a86853e02d0a8fed78b666e0c55bbc4",
        "title": "颂古三十九首  其三五",
        "author": "释道枢",
        "content": "新年佛法答云有，小尽依前二十九。\n玉麟掣断黄金勒，却向云中大哮吼。",
        "dynasty": "宋",
        "collection_info": null
    },
    {
        "uuid": "d33df742cca0b73c4888a21543dbd683",
        "title": "颂古三十九首  其三六",
        "author": "释道枢",
        "content": "新年佛法答云无，会得依前在半途。\n谁把扁舟清夜笛，月明吹过洞庭湖。",
        "dynasty": "宋",
        "collection_info": null
    },
    {
        "uuid": "ff592e0681ea24fd6c90569541606591",
        "title": "颂古三十九首  其三七",
        "author": "释道枢",
        "content": "谁将画角吹江城，一曲梅花隔岸听。\n宿酒乍醒金鸭泠，海棠枝上月犹明。",
        "dynasty": "宋",
        "collection_info": null
    },
    {
        "uuid": "75b3f13df0e36b0667114aa97d9eaf2d",
        "title": "颂古三十九首  其三八",
        "author": "释道枢",
        "content": "云门是箇老阇黎，衲僧巴鼻几时知。\n拄杖从教不得动，春来未免倒抽枝。",
        "dynasty": "宋",
        "collection_info": null
    },
    {
        "uuid": "18ecbadfcb921bf24dda3de4f85cbae0",
        "title": "颂古三十九首  其三九",
        "author": "释道枢",
        "content": "旧岁新年作问端，同安从此放颟顸。\n凭仗高楼莫吹笛，大家留取倚阑干。",
        "dynasty": "宋",
        "collection_info": null
    }
]