[
    {
        "uuid": "76a7c8019459e8b500b5b7178b396f66",
        "title": "水调歌头 皓皓一何洁",
        "author": "钟辰翁",
        "content": "皓皓一何洁，更暴以秋阳。\n秋毫尘滓，如何浣得这肝肠。\n况对金风初度，酌彼银河静浴，六月凛冰霜。\n精白生来别，日月许争光。\n清明朝，清要路，遍流芳。\n澄清闽峤，姑命申伯式南邦。\n洗得甲兵静了，去作读书元帅，却入相吾皇。\n清问同天老，俾尔寿而昌。",
        "dynasty": "宋",
        "collection_info": null
    },
    {
        "uuid": "82592db65e5d36dfee8abaae6e11b054",
        "title": "齐天乐 南墙槐竹风摇翠",
        "author": "钟辰翁",
        "content": "南墙槐竹风摇翠。\n欢声为谁吹起。\n水秀龟神，松清鹤健，人在蓬壶深处。\n金猊喷雾。\n睹鬓雪青归，脸霞红驻。\n一点寿星，分明光照梅花树。\n三年冰蘖清苦。\n这长生富贵，天应分付。\n经阅黄庭，鼎烹丹井，心事澹然如水。\n东山霖雨。\n正出洗太虚，未容别墅。\n紫诏飞来，玉堂锵步武。",
        "dynasty": "宋",
        "collection_info": null
    }
]