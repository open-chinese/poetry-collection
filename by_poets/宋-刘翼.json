[
    {
        "uuid": "0b29dac1d4f2edb55acac016ea021e07",
        "title": "题心游楼",
        "author": "刘翼",
        "content": "一自浮光抵玉融，东林山曲世为农。\n前场岁计禾麻麦，后圃年深竹荔松。\n博我多闻千载史，唤人深省五更钟。\n不消更会楞严语，面面披云挹晓峯。",
        "dynasty": "宋",
        "collection_info": null
    },
    {
        "uuid": "7a3c4362429d3086f26a33f1caea2ed9",
        "title": "心游楼即事",
        "author": "刘翼",
        "content": "禅坐宁离此，意行何所如。\n稻粱诗七月，果木赋闲居。\n活水尝新茗，颠风落旧书。\n无才甘用拙，不是隠樵渔。",
        "dynasty": "宋",
        "collection_info": null
    },
    {
        "uuid": "eebe207dfa66918eddcb45baef2ad78b",
        "title": "癸卯十月同林子宜拜扫先师乐轩墓因和南谷寺壁间韵",
        "author": "刘翼",
        "content": "秋风飒飒已华颠，男女犹赊嫁娶钱。\n问道西轩空有梦，翻经南谷恐无缘。\n登坟荐酒徒为尔，对佛拈花亦偶然。\n回首白云无叫处，青山长在泪痕边。",
        "dynasty": "宋",
        "collection_info": null
    },
    {
        "uuid": "933301871af4f22d7aa61fa3a7c263c9",
        "title": "答林昌宗诗筌韵",
        "author": "刘翼",
        "content": "经锄小暇弄诗筌，老去仍知默是禅。\n沧海移舟尽琴趣，虽然终不似无絃。",
        "dynasty": "宋",
        "collection_info": null
    },
    {
        "uuid": "6bb06e1eca1f99f50b916d2154100a51",
        "title": "题东皋诗卷",
        "author": "刘翼",
        "content": "雪竹霜松不老身，尽教后进笑陈人。\n相逢亦有吟诗客，谁似先生语意真。",
        "dynasty": "宋",
        "collection_info": null
    },
    {
        "uuid": "87a1d7eda4dbb9b3114c578e16a2a8e4",
        "title": "书情",
        "author": "刘翼",
        "content": "萧疏远市嚣，山窟杂耕樵。\n穷鬼乘吾拙，钱神挟汝骄。\n世途自巇崄，真性本逍遥。\n尚想荣期乐，纶巾傲汉貂。",
        "dynasty": "宋",
        "collection_info": null
    },
    {
        "uuid": "3d7f5f607fd3963badb1ba5f84329c42",
        "title": "夜意",
        "author": "刘翼",
        "content": "平生万事水东流，独有多情是风痒。\n夜长无寐月窥床，拥被孤吟起遐想。",
        "dynasty": "宋",
        "collection_info": null
    },
    {
        "uuid": "23e6cc203c7945aa136dcf6c8b1e4874",
        "title": "伯言见和拙作以汉隶书之谢以七韵",
        "author": "刘翼",
        "content": "李潮善八分，求歌杜陵叟。\n有人和我诗，半纸余科斗。\n风云生其怀，剑戟出其手。\n石经中郎蔡，新样元和柳。\n元常文不传，退之书何有。\n待我农隙时，载笔随君后。\n袖手眼亦明，聊与之饮酒。",
        "dynasty": "宋",
        "collection_info": null
    },
    {
        "uuid": "e0e11d259dfad45d51ea8ee501bdd3e2",
        "title": "偶见官舍梅花作",
        "author": "刘翼",
        "content": "天然标格自潇疏，底用松篁水月俱。\n但是梅花皆可爱，何关东阁与西湖。",
        "dynasty": "宋",
        "collection_info": null
    },
    {
        "uuid": "dab2442051a93ff7481ea7dedeb03e46",
        "title": "挽敖仪仲  其一",
        "author": "刘翼",
        "content": "半面春风已有情，别来重见眼终青。\n空斋夜雨十年后，一醉黄花叫不醒。",
        "dynasty": "宋",
        "collection_info": null
    },
    {
        "uuid": "b3fcd469bb317313d3635cb04852d772",
        "title": "挽敖仪仲  其二",
        "author": "刘翼",
        "content": "对坐茶瓯日两迴，胸怀真率向人开。\n茶瓯对客如前度，不见先生杖屦来。",
        "dynasty": "宋",
        "collection_info": null
    },
    {
        "uuid": "bb705b1bf1e5fda4e34cb817b02ff153",
        "title": "挽敖仪仲  其三",
        "author": "刘翼",
        "content": "昼倚篮舆饯一杯，殷勤别语到帘帏。\n那知此夜成长往，书屋无人月掩扉。",
        "dynasty": "宋",
        "collection_info": null
    },
    {
        "uuid": "143bd97b9bd8daab967db965c4d56998",
        "title": "挽敖仪仲  其四",
        "author": "刘翼",
        "content": "书中有种復何愁，酒兴诗狂卒未休。\n莫唱横塘断肠句，不堪斜日独登楼。",
        "dynasty": "宋",
        "collection_info": null
    },
    {
        "uuid": "ce4bd4b6d1dc49eea9939e4d206f1874",
        "title": "送二子从子宜读书",
        "author": "刘翼",
        "content": "三代读书无寸功，又将此法教儿童。\n旁人笑我背时好，不背旁人背乐翁。",
        "dynasty": "宋",
        "collection_info": null
    },
    {
        "uuid": "1c8141d6553b050566e5d40d98da537e",
        "title": "山寺听雨",
        "author": "刘翼",
        "content": "问道论诗也一宗，烧柴煨芋佛家风。\n要知真乐人间少，听雨空山破寺中。",
        "dynasty": "宋",
        "collection_info": null
    },
    {
        "uuid": "5cc58b04dd0985040423a01e046da41e",
        "title": "戏和刘雪巢题壁韵",
        "author": "刘翼",
        "content": "吟怀祗怕俗尘迷，若慕唐人也自痴。\n要识性情根极处，请观三百五篇诗。",
        "dynasty": "宋",
        "collection_info": null
    },
    {
        "uuid": "9bdce65271ea3d2249590fc09881b562",
        "title": "题平远轩呈竹溪玉堂",
        "author": "刘翼",
        "content": "溪堂闢小轩，此景绝可爱。\n蔡松道东边，千载典刑在。\n高低万顷田，面势溪向背。\n生绡一幅宽，晴雨不尽态。\n中有谪仙人，来寻莘野耒。\n畎亩虽不忘，知进不如退。\n干坤入醉眼，风月出吟喙。\n我非人境游，亭在人境内。\n心平水不波，见远山无碍。\n时携琰石游，间以刘白辈。\n仆忝老诸生，来扣佛三昧。",
        "dynasty": "宋",
        "collection_info": null
    },
    {
        "uuid": "9da5a38f2a0e77a7742018ddbeb70e44",
        "title": "题简上人西亭诗文后",
        "author": "刘翼",
        "content": "真如非字义，绮语道之疵。\n未见西亭作，长为北磵欺。\n晚因僧媚远，初实客从㬢。\n多少才名士，沉沦世不知。",
        "dynasty": "宋",
        "collection_info": null
    },
    {
        "uuid": "c357d6c6db97e737bc879a710f07ae96",
        "title": "梦呈乐轩先生既觉不失一字录呈竹溪玉堂",
        "author": "刘翼",
        "content": "不见仙翁四十春，幸然丘陇在比邻。\n当年四海从游者，报佛深恩有几人。",
        "dynasty": "宋",
        "collection_info": null
    },
    {
        "uuid": "642287059dd9a8010331aecebf72affc",
        "title": "句",
        "author": "刘翼",
        "content": "富贵功名堪擘画，最难擘画子孙贤。",
        "dynasty": "宋",
        "collection_info": null
    }
]