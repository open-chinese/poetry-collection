[
    {
        "uuid": "106108866f0b807dd5d5577f9e9c632e",
        "title": "崇恩寺",
        "author": "彭举",
        "content": "绀殿肇何年，古雅足幽赏。\n嵌空结宝盖，玲珑如绮幌。\n诚哉运斤手，巍然阅今曩。\n丹碧浮霄汉，斑剥亦苍莽。\n境界半村郭，清浄绝尘壤。\n谛听万籁寂，时闻松风响。\n盛夏此中憩，纳爽思解网。\n聊以历三匝，情想为一荡。",
        "dynasty": "宋",
        "collection_info": null
    },
    {
        "uuid": "17282590d6073a701daa536fb9676f1e",
        "title": "浄居寺",
        "author": "彭举",
        "content": "揽胜栖真处，山穷境忽开。\n碧澄丹壑水，青迭翠屏苔。\n岭树宜高下，溪流当去来。\n声光画不得，临此但低徊。",
        "dynasty": "宋",
        "collection_info": null
    }
]