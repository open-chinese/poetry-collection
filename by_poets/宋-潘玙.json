[
    {
        "uuid": "56bf4442e6929f57b4ebf17cffc56237",
        "title": "客中九日",
        "author": "潘玙",
        "content": "破帽西风急，寒窗败叶飞。\n重阳今日是，三径几时归。\n檐上多黄菊，门前少白衣。\n吟情淡如水，一雁叫斜晖。",
        "dynasty": "宋",
        "collection_info": null
    },
    {
        "uuid": "1b212c9234e1bbcc451bbe57971985d8",
        "title": "东吴府佥见山觅酒",
        "author": "潘玙",
        "content": "火龙走日烁炎天，久渴羁肠拟吸川。\n见说蓝桥风月好，愿分清致到吟边。",
        "dynasty": "宋",
        "collection_info": null
    },
    {
        "uuid": "06d16fc693b4e0c1e57ef07cfa270a5b",
        "title": "忆舍弟",
        "author": "潘玙",
        "content": "汝向下邳去，吾犹上国居。\n几番曾入梦，十月不收书。\n血满干戈地，尘飞盗贼墟。\n无人问消息，生死竟何如。",
        "dynasty": "宋",
        "collection_info": null
    },
    {
        "uuid": "70988a61c383ad27f101885fdd54e9a4",
        "title": "赠道士王玉壶",
        "author": "潘玙",
        "content": "屦不染凡尘，云深竹屋春。\n安心能学道，屋指别无人。\n丹熟玄机透，琴清古乐真。\n前缘君悟否，老子是龙身。",
        "dynasty": "宋",
        "collection_info": null
    },
    {
        "uuid": "839df3d799e4e048d0abad5bba0530b6",
        "title": "赠白云道人",
        "author": "潘玙",
        "content": "白云堆裏缚茅庐，活计无多乐有余。\n午竈旋添烧药火，夜檠频勘养生书。\n门无过客常笼鹤，园凿新池学钓鱼。\n身远利名心似水，梦闲时復到华胥。",
        "dynasty": "宋",
        "collection_info": null
    },
    {
        "uuid": "626d4af97a62ebb4ccfe2c8d8feb5088",
        "title": "寄翁石龟",
        "author": "潘玙",
        "content": "惯呼风月入毫端，人作神仙以上看。\n天赋此清梅亦逊，地因所寓稿随刊。\n符分半刺于今易，诗得全名自古难。\n洗去淫哇追大雅，能于文海障狂澜。",
        "dynasty": "宋",
        "collection_info": null
    },
    {
        "uuid": "fad37c21ffef11063636aaa0fce09e5d",
        "title": "寄适园朱表兄",
        "author": "潘玙",
        "content": "适园分袂后，又復半年余。\n笑我多行役，无书话起居。\n溪山虽地隔，兄弟可情疎。\n办得归耕计，相依结小庐。",
        "dynasty": "宋",
        "collection_info": null
    },
    {
        "uuid": "17951ca1410a51e05a211275faf3a710",
        "title": "酬朱适园访见诗",
        "author": "潘玙",
        "content": "曾同山友过江湄，何处清游晚未归。\n沽酒□羊来好语，开笼放鹤在何时。\n云方卷叶收春雨，柳未吹花点客衣。\n京洛相逢宜少驻，东风杖屦好追随。",
        "dynasty": "宋",
        "collection_info": null
    },
    {
        "uuid": "8922815d12dd7c0cac334cb5b01bd4be",
        "title": "薝卜花",
        "author": "潘玙",
        "content": "未说司花刻玉工，人知名与佛相同。\n可怜结了黄金子，依旧身归色界中。",
        "dynasty": "宋",
        "collection_info": null
    },
    {
        "uuid": "2f70f248c44bc91ff1e42ed2a36046ba",
        "title": "梅花二首  其一",
        "author": "潘玙",
        "content": "雪中独爱此花开，莫笑花飞委绿苔。\n骨裏有香吹不散，明年依旧领春回。",
        "dynasty": "宋",
        "collection_info": null
    },
    {
        "uuid": "f93402b15d776121ea342488d6d81c21",
        "title": "梅花二首  其二",
        "author": "潘玙",
        "content": "冰玉丰姿夐绝尘，山林谁伴岁寒盟。\n腊前有雪曾相约，天下无花似此清。\n不待春风施造化，只嫌晚角说平生。\n月香水影吾家事，却被诗人掠美名。",
        "dynasty": "宋",
        "collection_info": null
    },
    {
        "uuid": "554c20ee857f203597907593568dac39",
        "title": "湖舡分得行字韵",
        "author": "潘玙",
        "content": "三月鶑花烂熳春，寻芳谁不趁清明。\n要为终日看山计，只买扁舟载酒行。\n老柳半枯存古意，浮云多变类人情。\n何时结屋西湖上，雨笠烟蓑寄此生。",
        "dynasty": "宋",
        "collection_info": null
    },
    {
        "uuid": "3cfeeba60c770f7fdc6f5a399c957db1",
        "title": "枕上闻钟",
        "author": "潘玙",
        "content": "酒醒残月明，欹枕听钟声。\n风露秋将晚，家山梦辄惊。\n客尘侵老鬓，官职借虚名。\n却羡僧无事，此心如水清。",
        "dynasty": "宋",
        "collection_info": null
    },
    {
        "uuid": "c796c9ddf2e4a64380991351f49a6339",
        "title": "听弹归去来辞",
        "author": "潘玙",
        "content": "渊明昔赋归去辞，后世寄声焦桐丝。\n先生弹罢和者谁，春山花落啼子规。",
        "dynasty": "宋",
        "collection_info": null
    },
    {
        "uuid": "dc68507c4c17af7051e8314be235b485",
        "title": "曹娥堰打船",
        "author": "潘玙",
        "content": "曹娥庙前路，平日几经行。\n浦浅舟难入，月斜潮始生。\n牛随堰索转，犬吠燎盆明。\n上得官河去，心安睡可成。",
        "dynasty": "宋",
        "collection_info": null
    },
    {
        "uuid": "46bb27ce8054409f706e7c6e5be99e50",
        "title": "停鞍",
        "author": "潘玙",
        "content": "古驿晚停鞍，西风客帽寒。\n山昏云气湿，秋老叶声干。\n昔为作诗苦，今嗟行路难。\n铃音边报急，醉裏亦眉攒。",
        "dynasty": "宋",
        "collection_info": null
    },
    {
        "uuid": "19b0312d597ecafeb2ab94a3d2c80cd1",
        "title": "看剑有感",
        "author": "潘玙",
        "content": "开匣看长剑，功名志莫酬。\n中原何日復，世事与谁谋。\n豪杰多相忘，干戈卒未休。\n斜阳照青野，雁过亦含愁。",
        "dynasty": "宋",
        "collection_info": null
    },
    {
        "uuid": "f7b8e6618762bb4682922e399cca4e6f",
        "title": "捲帘",
        "author": "潘玙",
        "content": "捲帘迎霁色，双鹊噪庭柯。\n时节清明过，园林绿荫多。\n拂鸾挥画扇，织翠试轻罗。\n欲困思煎茗，敲门有客过。",
        "dynasty": "宋",
        "collection_info": null
    },
    {
        "uuid": "d543fd5c17062fed1a07e62026a0ed3b",
        "title": "览镜",
        "author": "潘玙",
        "content": "览镜颜如改，登楼足尚疲。\n惜于多病裏，过了少年时。\n对月能忘酒，看花间有诗。\n独余豪气在，频把剑尘吹。",
        "dynasty": "宋",
        "collection_info": null
    },
    {
        "uuid": "55345dc20ea1b2a42e56c2edd1ad7ac3",
        "title": "书道者庵",
        "author": "潘玙",
        "content": "心与道相安，幽居远市廛。\n分花栽别圃，煮茗试新泉。\n地僻全成隠，身闲半是仙。\n金丹非易炼，此法向谁传。",
        "dynasty": "宋",
        "collection_info": null
    },
    {
        "uuid": "7274b6068e79ee8e72cfd642660ee0d9",
        "title": "道宫夜醮",
        "author": "潘玙",
        "content": "五云宫阙拥霓旌，子夜誊章扣玉清。\n星月满坛尘不动，天风吹落步虚声。",
        "dynasty": "宋",
        "collection_info": null
    },
    {
        "uuid": "3e5961c1c5c02e6ade55cb35aec66d97",
        "title": "梨山李王祠",
        "author": "潘玙",
        "content": "白玉楼成阅几春，今瞻祠貌俨如生。\n一麾出守唐朝旧，八字封王宋爵荣。\n花发梨山存故蹟，水流柘浦响清声。\n传闻有祷须形梦，能使人知桂籍名。",
        "dynasty": "宋",
        "collection_info": null
    },
    {
        "uuid": "32a464ca5162942e5241306675912550",
        "title": "招信道上",
        "author": "潘玙",
        "content": "岁晚行人少，兵余败□多。\n边风鸣晓雁，淮水浴天鹅。\n昔梦所不到，今来无奈何。\n翩然策归骑，烟月自渔蓑。",
        "dynasty": "宋",
        "collection_info": null
    },
    {
        "uuid": "5dca854c6389a749aad54e6543257288",
        "title": "湖边",
        "author": "潘玙",
        "content": "久不到湖边，春风忆去年。\n看来游览地，难值艷阳天。\n花柳矜新态，溪山际宿缘。\n逢僧知寺近，索茗且谭禅。",
        "dynasty": "宋",
        "collection_info": null
    },
    {
        "uuid": "92a1caca35b6cecad3de0512cfc9b2f6",
        "title": "和潮韵",
        "author": "潘玙",
        "content": "海若驱车到浙江，西风吹起水云乡。\n雷轰万鼓不成雨，雪驾千峯祇荐凉。\n犀手谩持吴弩射，貂珰空走伍祠香。\n登楼且作川鲸饮，总付兴亡与夕阳。",
        "dynasty": "宋",
        "collection_info": null
    },
    {
        "uuid": "bb5689a5a0e4f5d59491dd7f97feb755",
        "title": "荷叶浦",
        "author": "潘玙",
        "content": "残照明衰草，斜风掠小船。\n虽过荷叶浦，不是藕花天。\n雁影浮寒水，鸦声落暮烟。\n年丰时节好，清兴满吟边。",
        "dynasty": "宋",
        "collection_info": null
    },
    {
        "uuid": "d57f983aa285ec4dd72b86ad8f02d21f",
        "title": "九里松路上",
        "author": "潘玙",
        "content": "联骑松边路，天将晓色分。\n涧鸣泉溅石，山暗树栖云。\n诗梦迎风醒，钟声想寺闻。\n只嫌搅清思，乌鹊噪纷纷。",
        "dynasty": "宋",
        "collection_info": null
    },
    {
        "uuid": "555269124f147562fa17b2645431303a",
        "title": "四圣观御园海棠花",
        "author": "潘玙",
        "content": "燕子来时春政好，御园剩拆海棠花。\n如今翠辇游观少，一片东风属道家。",
        "dynasty": "宋",
        "collection_info": null
    },
    {
        "uuid": "2849d8a37d878d3da0d9a8ee267197cf",
        "title": "山圃梅",
        "author": "潘玙",
        "content": "旧种梅盈圃，山居未是贫。\n腊前春讯息，林下玉精神。\n水月西湖梦，风霜晚岁身。\n分明隠君子，不肯惹红尘。",
        "dynasty": "宋",
        "collection_info": null
    },
    {
        "uuid": "934165600824a23cfd80fa3fe1f82382",
        "title": "春花吟",
        "author": "潘玙",
        "content": "春未来时花未觉，春欲去时花又落。\n莫言世事无始终，春亦于花太情薄。\n我今问花并问春，司花司春者何人。\n空中髣髴有神语，此当问之于大钧。\n不如再作问钧赋，赋成直上天门去。\n扣天乞与花长春，免使花飞怨春暮。",
        "dynasty": "宋",
        "collection_info": null
    },
    {
        "uuid": "b137923a705a7a9f49c93cc5f49c1a29",
        "title": "晚菊",
        "author": "潘玙",
        "content": "可惜重阳已过期，黄花无数绕山篱。\n政缘懒作趋时态，多少幽香人不知。",
        "dynasty": "宋",
        "collection_info": null
    },
    {
        "uuid": "d74c53d567a3c8f2b833194e44c621a4",
        "title": "采桑曲",
        "author": "潘玙",
        "content": "东采桑，西采桑，春风陌上罗裙香。\n为怕蚕饥急归去，回头忽见薄情郎，如何富贵却相忘。",
        "dynasty": "宋",
        "collection_info": null
    },
    {
        "uuid": "571f2d6db415e7d35635d06305b6cd8e",
        "title": "爱柳",
        "author": "潘玙",
        "content": "万紫千红锦织成，一宵风雨尽飘零。\n争如杨柳全春色，不管春归色自青。",
        "dynasty": "宋",
        "collection_info": null
    },
    {
        "uuid": "fb1b86032caf922ea5e2cbdd5379a222",
        "title": "移种菖蒲",
        "author": "潘玙",
        "content": "谁剪苍龙髯，种之水边石。\n不与草争春，四时挺幽碧。\n余心具静观，而爱此正色。\n一朝移香根，古瓷手亲植。\n疏之以泠风，沐之以甘泽。\n得此伴闲身，凡花何足惜。\n呼童汛浄室，寘彼芝兰侧。\n如参物外人，利名念俱释。\n如亲诗中仙，冷澹趣相得。\n人物本一体，清浊霄壤隔。\n物以类而聚，人于交贵择。\n人为物之灵，讵可乏真识。",
        "dynasty": "宋",
        "collection_info": null
    },
    {
        "uuid": "8e8cef766d14cf38208ef17f27ed805c",
        "title": "鸠",
        "author": "潘玙",
        "content": "斑斑羽拂晓烟青，一样东风两样声。\n计拙不如鸱妇巧，绸缪桑户趁天晴。",
        "dynasty": "宋",
        "collection_info": null
    },
    {
        "uuid": "2ac67681e2aebd44b1b4a1cb907aed5a",
        "title": "雁",
        "author": "潘玙",
        "content": "岁岁来宾似有期，此心非恋稻粱肥。\n不怜不带中原信，空对西风作字飞。",
        "dynasty": "宋",
        "collection_info": null
    },
    {
        "uuid": "5358db35e462b3bb5e498c91f0003a47",
        "title": "听子规有感",
        "author": "潘玙",
        "content": "客边听子规，忍见百花飞。\n唤得春先去，如何汝未归。\n蜀山仍旧在，世事觉今非。\n只合三缄口，空林伴夕晖。",
        "dynasty": "宋",
        "collection_info": null
    },
    {
        "uuid": "4ff592be6f998107accfffb32797f4a0",
        "title": "嘲杜鹃",
        "author": "潘玙",
        "content": "把握年光属大钧，花开花落不由春。\n杜鹃若是知机早，归去何须苦劝人。",
        "dynasty": "宋",
        "collection_info": null
    },
    {
        "uuid": "4f4ccbeced94ec72ca9072afd7c02183",
        "title": "听雁有感",
        "author": "潘玙",
        "content": "怕听云间雁，新愁上客眉。\n尖风欺破褐，落日迫残棋。\n菊老休赊酒，梅开又费诗。\n鸰原千里隔，谁与话心期。",
        "dynasty": "宋",
        "collection_info": null
    },
    {
        "uuid": "2df4a4550087612da15ca880abc34961",
        "title": "嘲雁",
        "author": "潘玙",
        "content": "羽族无如尔列行，于时底事较炎凉。\n应嫌塞北多风雪，却向江南恋稻粱。\n春到但知归计急，火明不料祸机藏。\n自从寄了苏卿信，此后传书竟渺茫。",
        "dynasty": "宋",
        "collection_info": null
    },
    {
        "uuid": "fdff25018319e320e1aac0d27216bf95",
        "title": "丈亭",
        "author": "潘玙",
        "content": "今古此行路，往来无了期。\n荒亭尘压旁，废庙土侵碑。\n日落空江暮，山遥去鸟迟。\n待潮潮未长，沽醉且吟诗。",
        "dynasty": "宋",
        "collection_info": null
    },
    {
        "uuid": "c7101c2be1598b6d08a03db3c318281c",
        "title": "小窗",
        "author": "潘玙",
        "content": "小小明窗瞰水开，惜花常是手亲栽。\n春山欲晓听鶑语，社雨纔晴认燕来。\n自涤砚砖闲试墨，笑持茗椀胜衔杯。\n有时细炼推敲字，搔首斜阳立几回。",
        "dynasty": "宋",
        "collection_info": null
    },
    {
        "uuid": "af5d352f9e3005d2a53b3f5c805147c6",
        "title": "田家",
        "author": "潘玙",
        "content": "田事收成了，仓箱积万千。\n鷄鸣秋屋外，牛卧夕阳边。\n溪树争收果，村醪不值钱。\n幸无征役苦，一醉乐丰年。",
        "dynasty": "宋",
        "collection_info": null
    },
    {
        "uuid": "b947d736352b9419a2e8fb8e083c65b7",
        "title": "野人家二首  其一",
        "author": "潘玙",
        "content": "枯藤伴椶屦，行到野人家。\n细雨肥梅实，轻风动菜花。\n村深难贳酒，客至旋煎茶。\n笑说生涯事，栽桑与种麻。",
        "dynasty": "宋",
        "collection_info": null
    },
    {
        "uuid": "c15331ebe5d1840b8da561a023ba9b92",
        "title": "野人家二首  其二",
        "author": "潘玙",
        "content": "映门绿叶长桑麻，满地深黄菜着花。\n祇道春风恋城市，也留情向野人家。",
        "dynasty": "宋",
        "collection_info": null
    },
    {
        "uuid": "8de0c4bf2490a8c5fbfdb8c89c7e3a42",
        "title": "华藏云海亭",
        "author": "潘玙",
        "content": "一亭突兀出湖边，惯与渔翁繫钓舡。\n吴越兴亡今已矣，山川流峙只依然。\n诗情空寄千年恨，眼力谁穷万里天。\n独有缁郎闲似我，却于鸥鹭结清缘。",
        "dynasty": "宋",
        "collection_info": null
    },
    {
        "uuid": "84126ae88dfd5f17fc3aeafef8b09fba",
        "title": "冷泉亭和贾秋壑韵",
        "author": "潘玙",
        "content": "重到古招提，青松旧□围。\n泉声流涧远，亭影带云微。\n小雨随风去，残花逐絮飞。\n白猿呼不应，人世几斜晖。",
        "dynasty": "宋",
        "collection_info": null
    },
    {
        "uuid": "a0312686648f0b94bb136e861ba38cf5",
        "title": "山居苦",
        "author": "潘玙",
        "content": "凿破碧云开牖户，花多留得春长久。\n种蔬种豆了生涯，心闲只与琴为友。",
        "dynasty": "宋",
        "collection_info": null
    },
    {
        "uuid": "eb1e12033e1a1ed618267abc942ab948",
        "title": "湖居",
        "author": "潘玙",
        "content": "旋营小屋并湖滨，最喜闲身叶样轻。\n俗子过门令我病，好山到眼觉心清。\n新开白地多栽竹，怕惹红尘少入城。\n鱼鸟忘机自飞泳，酒边尽可助吟情。",
        "dynasty": "宋",
        "collection_info": null
    },
    {
        "uuid": "6551dfc1bf067ffbe6d5df2f5ec539bc",
        "title": "王岩幽隠居",
        "author": "潘玙",
        "content": "一片清闲福，山间结小庐。\n此身为隠计，有地学农锄。\n午饮煎溪茗，朝羹摘野蔬。\n无人知姓字，可以避征书。",
        "dynasty": "宋",
        "collection_info": null
    },
    {
        "uuid": "8ae157201046882b0e9c9a6026172f39",
        "title": "山处",
        "author": "潘玙",
        "content": "浮云富贵不关心，只向闲中寄此生。\n山色四时仁者静，梅花万古圣之清。\n惯临风月搜吟趣，无復江湖梦客程。\n独爱邻僧常过我，一瓯茶罢事棋枰。",
        "dynasty": "宋",
        "collection_info": null
    },
    {
        "uuid": "d4064c5c2c3d79ebd4c42834d731c2b8",
        "title": "山馆",
        "author": "潘玙",
        "content": "山馆坐秋雨，风吹霁景开。\n夕阳明远水，落叶走空阶。\n白髮人谁健，黄花节又催。\n看云动孤酌，聊以尉吟怀。",
        "dynasty": "宋",
        "collection_info": null
    },
    {
        "uuid": "851e5f5da00a62292e236e378de70a01",
        "title": "秋日闲居二首  其一",
        "author": "潘玙",
        "content": "诗困权时卧竹窗，梦闲随雁到衡阳。\n觉来落日窥帘影，茶鼎松风泼鼻香。",
        "dynasty": "宋",
        "collection_info": null
    },
    {
        "uuid": "ede8d8a5cfec7008dc4e55ac8d07916c",
        "title": "秋日闲居二首  其二",
        "author": "潘玙",
        "content": "西风挟雨过江来，水树烟村罨画开。\n待得夜晴窗有月，横斜祇欠数枝梅。",
        "dynasty": "宋",
        "collection_info": null
    },
    {
        "uuid": "a3f2deef681310b4ed28daecc8c4e9bb",
        "title": "秋日江居",
        "author": "潘玙",
        "content": "家枕沧江住，西风捲暮秋。\n云行天欲动，潮长屋如浮。\n落叶悬渔网，斜阳满客舟。\n吟成谁管领，拍手唤沙鸥。",
        "dynasty": "宋",
        "collection_info": null
    },
    {
        "uuid": "3d5ee605f01dfed83f258dae5de39ec7",
        "title": "秋日山居",
        "author": "潘玙",
        "content": "数椽依碧嶂，飞瀑溅藤萝。\n地僻行人少，夜凉明月多。\n生涯安澹薄，乐事在吟哦。\n病后惟便睡，秋蛩聒砌莎。",
        "dynasty": "宋",
        "collection_info": null
    },
    {
        "uuid": "95b3ee772bdbfbf746db82ad7826f022",
        "title": "横舟亭",
        "author": "潘玙",
        "content": "与世浮沉者，中流几失维。\n此舟聊寓意，之子免乘危。\n夜雨蓬为屋，秋风钧不丝。\n莫嫌长舣岸，终有济川时。",
        "dynasty": "宋",
        "collection_info": null
    },
    {
        "uuid": "a264c7d18acf4907eafcfb48b90ce22a",
        "title": "闲居",
        "author": "潘玙",
        "content": "厌于奔走乐闲居，湖海交游任阔疎。\n燕去又为千里客，雁来谁寄一行书。\n青山对面如相识，白髮无情亦懒梳。\n屋外有园三数亩，春风尽可学耕锄。",
        "dynasty": "宋",
        "collection_info": null
    },
    {
        "uuid": "fec62687745ef2109dbbbc2ee17e32ae",
        "title": "休倚楼",
        "author": "潘玙",
        "content": "碧天如水片云收，雁雁西风字字秋。\n江上有楼休独倚，夕阳衰草几多愁。",
        "dynasty": "宋",
        "collection_info": null
    },
    {
        "uuid": "ab2a5df2e438f515b90fd7a094c4a285",
        "title": "登楼",
        "author": "潘玙",
        "content": "凉桐叶叶按秋声，搔首危楼百感生。\n天欲尽头烟水阔，雁拖残日下芜城。",
        "dynasty": "宋",
        "collection_info": null
    },
    {
        "uuid": "9c6a8fdfa781beeb0746ad5d6f8717ec",
        "title": "怕上楼",
        "author": "潘玙",
        "content": "凭高多感慨，怕上夕阳楼。\n云阁四山雨，江分两岸秋。\n雁来惊客意，枣熟动边愁。\n醉裏看长剑，英雄志未酬。",
        "dynasty": "宋",
        "collection_info": null
    },
    {
        "uuid": "f2687748164f4d8c447a62648ba758fc",
        "title": "饮张弌斋月台",
        "author": "潘玙",
        "content": "同上最高台，山头晚色开。\n风纔驱雨去，月渐出云来。\n世事悲秋扇，吟情付酒杯。\n谁家砧杵动，寒计又相催。",
        "dynasty": "宋",
        "collection_info": null
    },
    {
        "uuid": "2c434a547d2f715412d245763a468e58",
        "title": "书寓居壁",
        "author": "潘玙",
        "content": "家枕官河住，楼闲春已深。\n水风清燕语，帘日碎桐阴。\n煮茗降书困，焚香启道心。\n浮云轻富贵，城市即山林。",
        "dynasty": "宋",
        "collection_info": null
    },
    {
        "uuid": "acb4bc373a8bf188893d5c9bcc8f4065",
        "title": "小窗即事",
        "author": "潘玙",
        "content": "小窗秋色静，云影弄斜阳。\n山带雨余翠，菊存霜后香。\n诗情多冷澹，酒态强轩昂。\n近得梅为友，相看风味长。",
        "dynasty": "宋",
        "collection_info": null
    },
    {
        "uuid": "32ff8404ad090d2393227c201e2bb7b7",
        "title": "倚栏",
        "author": "潘玙",
        "content": "酒醒思往事，搔首倚危栏。\n夜静风鸣树，天凉月满山。\n客情怜去燕，秋思入幽兰。\n抚剑发长啸，此身空自闲。",
        "dynasty": "宋",
        "collection_info": null
    },
    {
        "uuid": "69eed3da83cc1dc0fa12526f9a698b1d",
        "title": "湖上寺",
        "author": "潘玙",
        "content": "西湖风物好，每被寺僧分。\n榻卧通宵月，窗开迭嶂云。\n天宽多境界，地静隔嚣氛。\n忆昔陪清话，平生所未闻。",
        "dynasty": "宋",
        "collection_info": null
    },
    {
        "uuid": "9d39745f4b337e32992742c2c5e60e5c",
        "title": "送僧铁山见赵山台",
        "author": "潘玙",
        "content": "山台惯与吟僧接，新剖澄江太守符。\n前日相逢曾有约，今番一见必如初。\n固知海裏难为水，须认衣中自藴珠。\n握手只谭风与月，莫因名利復踌躇。",
        "dynasty": "宋",
        "collection_info": null
    },
    {
        "uuid": "e5437714a0c150a9078c388c87489bff",
        "title": "书兰莫德全壁",
        "author": "潘玙",
        "content": "谁谓居廛身未清，在家心似出家僧。\n铜壶惯买梅花插，相对无言悟小乘。",
        "dynasty": "宋",
        "collection_info": null
    },
    {
        "uuid": "5770cfd8b4849a3b8666f458f604c8d6",
        "title": "寺中",
        "author": "潘玙",
        "content": "春深寺逾静，云伴小窗闲。\n客思落花裏，鸡声疎竹间。\n昼全无一事，身似坐空山。\n幽意何人会，吟僧时往还。",
        "dynasty": "宋",
        "collection_info": null
    },
    {
        "uuid": "049b04b86d8ee59e1972f9e4ee1305ce",
        "title": "读少陵近体诗",
        "author": "潘玙",
        "content": "少陵近体诗，其间备众体。\n炼语发英华，立意为根柢。\n如击常山蛇，应处贯首尾。\n今人一体看，而不究其理。",
        "dynasty": "宋",
        "collection_info": null
    },
    {
        "uuid": "1255d3440f8797725ebdf36a4f514e7c",
        "title": "书红尘兰若吟卷",
        "author": "潘玙",
        "content": "家住东风花柳边，客来试茗学谈禅。\n有时病酒关门睡，梦到维摩丈室前。",
        "dynasty": "宋",
        "collection_info": null
    },
    {
        "uuid": "ccd68a6871d593fd5873dd05956b0008",
        "title": "送郑渭滨归里",
        "author": "潘玙",
        "content": "十年学道客长安，炼得丹成返故山。\n剩带锦囊诗料去，肯嫌黄叶路程寒。\n梅边月照人千里，竹下云封屋两间。\n此后旦评声价重，不将旧日阿蒙看。",
        "dynasty": "宋",
        "collection_info": null
    },
    {
        "uuid": "923b819224c10e07cc8db8e4192585f1",
        "title": "送柴仲山归里",
        "author": "潘玙",
        "content": "长台在何处，俄听话归期。\n雪霁千山月，梅开一路诗。\n京尘随地尽，春色到家知。\n欲把西湖酒，重来是几时。",
        "dynasty": "宋",
        "collection_info": null
    },
    {
        "uuid": "f51c91de0241751a809f0d43649bcbc1",
        "title": "送朱静佳簿君归",
        "author": "潘玙",
        "content": "武夷山下路，此去几时程。\n检历冬将暮，驱车月正明。\n客边聊话别，吟裏莫寒盟。\n只怕除书到，中途趣入京。",
        "dynasty": "宋",
        "collection_info": null
    },
    {
        "uuid": "336c8eede76a159407b86c6ef5b2428f",
        "title": "送吟卷还赵万里",
        "author": "潘玙",
        "content": "吟中蜚隽声，太白是前身。\n风月无非我，江山得主人。\n冰梭织古锦，庙瑟奏阳春。\n洗眼观新稿，客怀清绝尘。",
        "dynasty": "宋",
        "collection_info": null
    },
    {
        "uuid": "a567bfbeb008cad028c810e0208049d2",
        "title": "送胡月山游浙西",
        "author": "潘玙",
        "content": "西湖摽隽名，谁不缔吟盟。\n长说贫为累，犹嫌思未清。\n残编饥鼠啮，破壁乱蛩鸣。\n一棹松江去，故人应动情。",
        "dynasty": "宋",
        "collection_info": null
    },
    {
        "uuid": "50fdcae5f13778b71b91e0ecf454a453",
        "title": "送宣昭子游淮",
        "author": "潘玙",
        "content": "几年携剑过边城，非但谭兵善用兵。\n果是胸中抱材气，肯于纸上立功名。\n事当着力机须敏，人匪知心语莫轻。\n况有故交能刮目，此行端不负平生。",
        "dynasty": "宋",
        "collection_info": null
    }
]