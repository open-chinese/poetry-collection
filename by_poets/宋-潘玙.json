[
    {
        "uuid": "af7d3d5aa4327d888771168443f05442",
        "title": "客中九日",
        "author": "潘玙",
        "content": "破帽西风急，寒窗败叶飞。\n重阳今日是，三径几时归。\n檐上多黄菊，门前少白衣。\n吟情淡如水，一雁叫斜晖。",
        "dynasty": "宋",
        "collection_info": null
    },
    {
        "uuid": "c34d0e7afea93662c2d4bc6b77042202",
        "title": "东吴府佥见山觅酒",
        "author": "潘玙",
        "content": "火龙走日烁炎天，久渴羁肠拟吸川。\n见说蓝桥风月好，愿分清致到吟边。",
        "dynasty": "宋",
        "collection_info": null
    },
    {
        "uuid": "964a8c8c94c3afcdea7006d9ad5ec568",
        "title": "忆舍弟",
        "author": "潘玙",
        "content": "汝向下邳去，吾犹上国居。\n几番曾入梦，十月不收书。\n血满干戈地，尘飞盗贼墟。\n无人问消息，生死竟何如。",
        "dynasty": "宋",
        "collection_info": null
    },
    {
        "uuid": "3164cd25547d9cbc13833959f02ff912",
        "title": "赠道士王玉壶",
        "author": "潘玙",
        "content": "屦不染凡尘，云深竹屋春。\n安心能学道，屋指别无人。\n丹熟玄机透，琴清古乐真。\n前缘君悟否，老子是龙身。",
        "dynasty": "宋",
        "collection_info": null
    },
    {
        "uuid": "36e25358d68a818ce14194f4c46e8d30",
        "title": "赠白云道人",
        "author": "潘玙",
        "content": "白云堆裏缚茅庐，活计无多乐有余。\n午竈旋添烧药火，夜檠频勘养生书。\n门无过客常笼鹤，园凿新池学钓鱼。\n身远利名心似水，梦闲时復到华胥。",
        "dynasty": "宋",
        "collection_info": null
    },
    {
        "uuid": "0d7e6435de3e6bc93de16791595f0a56",
        "title": "寄翁石龟",
        "author": "潘玙",
        "content": "惯呼风月入毫端，人作神仙以上看。\n天赋此清梅亦逊，地因所寓稿随刊。\n符分半刺于今易，诗得全名自古难。\n洗去淫哇追大雅，能于文海障狂澜。",
        "dynasty": "宋",
        "collection_info": null
    },
    {
        "uuid": "463d214f632f293b421dd9cec849bdc6",
        "title": "寄适园朱表兄",
        "author": "潘玙",
        "content": "适园分袂后，又復半年余。\n笑我多行役，无书话起居。\n溪山虽地隔，兄弟可情疎。\n办得归耕计，相依结小庐。",
        "dynasty": "宋",
        "collection_info": null
    },
    {
        "uuid": "b6b482cde7ecbd06c1ebdd7d219cb470",
        "title": "酬朱适园访见诗",
        "author": "潘玙",
        "content": "曾同山友过江湄，何处清游晚未归。\n沽酒□羊来好语，开笼放鹤在何时。\n云方卷叶收春雨，柳未吹花点客衣。\n京洛相逢宜少驻，东风杖屦好追随。",
        "dynasty": "宋",
        "collection_info": null
    },
    {
        "uuid": "b25723c852097f2bbf6fee129a1981ea",
        "title": "薝卜花",
        "author": "潘玙",
        "content": "未说司花刻玉工，人知名与佛相同。\n可怜结了黄金子，依旧身归色界中。",
        "dynasty": "宋",
        "collection_info": null
    },
    {
        "uuid": "eccff9be10d3908cdf2c3b98d13e96b7",
        "title": "梅花二首  其一",
        "author": "潘玙",
        "content": "雪中独爱此花开，莫笑花飞委绿苔。\n骨裏有香吹不散，明年依旧领春回。",
        "dynasty": "宋",
        "collection_info": null
    },
    {
        "uuid": "c49726476629af3b405847b6724e34bd",
        "title": "梅花二首  其二",
        "author": "潘玙",
        "content": "冰玉丰姿夐绝尘，山林谁伴岁寒盟。\n腊前有雪曾相约，天下无花似此清。\n不待春风施造化，只嫌晚角说平生。\n月香水影吾家事，却被诗人掠美名。",
        "dynasty": "宋",
        "collection_info": null
    },
    {
        "uuid": "4e307aa31af873b6871b73a807516e62",
        "title": "湖舡分得行字韵",
        "author": "潘玙",
        "content": "三月鶑花烂熳春，寻芳谁不趁清明。\n要为终日看山计，只买扁舟载酒行。\n老柳半枯存古意，浮云多变类人情。\n何时结屋西湖上，雨笠烟蓑寄此生。",
        "dynasty": "宋",
        "collection_info": null
    },
    {
        "uuid": "09c4e1f352b0b03d2f5399318e945d65",
        "title": "枕上闻钟",
        "author": "潘玙",
        "content": "酒醒残月明，欹枕听钟声。\n风露秋将晚，家山梦辄惊。\n客尘侵老鬓，官职借虚名。\n却羡僧无事，此心如水清。",
        "dynasty": "宋",
        "collection_info": null
    },
    {
        "uuid": "a69d87f8a7d7e0d538ac345860c2a822",
        "title": "听弹归去来辞",
        "author": "潘玙",
        "content": "渊明昔赋归去辞，后世寄声焦桐丝。\n先生弹罢和者谁，春山花落啼子规。",
        "dynasty": "宋",
        "collection_info": null
    },
    {
        "uuid": "b364818eccc75700f80c4abfb1567ceb",
        "title": "曹娥堰打船",
        "author": "潘玙",
        "content": "曹娥庙前路，平日几经行。\n浦浅舟难入，月斜潮始生。\n牛随堰索转，犬吠燎盆明。\n上得官河去，心安睡可成。",
        "dynasty": "宋",
        "collection_info": null
    },
    {
        "uuid": "51a51f5ff0e20f02faa9bef071ee0395",
        "title": "停鞍",
        "author": "潘玙",
        "content": "古驿晚停鞍，西风客帽寒。\n山昏云气湿，秋老叶声干。\n昔为作诗苦，今嗟行路难。\n铃音边报急，醉裏亦眉攒。",
        "dynasty": "宋",
        "collection_info": null
    },
    {
        "uuid": "a0479c663618862813a3e2b6ebf338b8",
        "title": "看剑有感",
        "author": "潘玙",
        "content": "开匣看长剑，功名志莫酬。\n中原何日復，世事与谁谋。\n豪杰多相忘，干戈卒未休。\n斜阳照青野，雁过亦含愁。",
        "dynasty": "宋",
        "collection_info": null
    },
    {
        "uuid": "aec83954bb16524412ac3b39173ec363",
        "title": "捲帘",
        "author": "潘玙",
        "content": "捲帘迎霁色，双鹊噪庭柯。\n时节清明过，园林绿荫多。\n拂鸾挥画扇，织翠试轻罗。\n欲困思煎茗，敲门有客过。",
        "dynasty": "宋",
        "collection_info": null
    },
    {
        "uuid": "8b37489cc12229d784bdf4c616eb3c36",
        "title": "览镜",
        "author": "潘玙",
        "content": "览镜颜如改，登楼足尚疲。\n惜于多病裏，过了少年时。\n对月能忘酒，看花间有诗。\n独余豪气在，频把剑尘吹。",
        "dynasty": "宋",
        "collection_info": null
    },
    {
        "uuid": "6282afc690539364270e087e49c0ca3b",
        "title": "书道者庵",
        "author": "潘玙",
        "content": "心与道相安，幽居远市廛。\n分花栽别圃，煮茗试新泉。\n地僻全成隠，身闲半是仙。\n金丹非易炼，此法向谁传。",
        "dynasty": "宋",
        "collection_info": null
    },
    {
        "uuid": "d4f135952ddf8799f3d6b84a3af2e6a0",
        "title": "道宫夜醮",
        "author": "潘玙",
        "content": "五云宫阙拥霓旌，子夜誊章扣玉清。\n星月满坛尘不动，天风吹落步虚声。",
        "dynasty": "宋",
        "collection_info": null
    },
    {
        "uuid": "5fe5939cd410697bd67fbe99e7336094",
        "title": "梨山李王祠",
        "author": "潘玙",
        "content": "白玉楼成阅几春，今瞻祠貌俨如生。\n一麾出守唐朝旧，八字封王宋爵荣。\n花发梨山存故蹟，水流柘浦响清声。\n传闻有祷须形梦，能使人知桂籍名。",
        "dynasty": "宋",
        "collection_info": null
    },
    {
        "uuid": "05f176f799c2666e5da85cca0b93a0ec",
        "title": "招信道上",
        "author": "潘玙",
        "content": "岁晚行人少，兵余败□多。\n边风鸣晓雁，淮水浴天鹅。\n昔梦所不到，今来无奈何。\n翩然策归骑，烟月自渔蓑。",
        "dynasty": "宋",
        "collection_info": null
    },
    {
        "uuid": "5a575a88e051b46a9b1ed1d3ab544f56",
        "title": "湖边",
        "author": "潘玙",
        "content": "久不到湖边，春风忆去年。\n看来游览地，难值艷阳天。\n花柳矜新态，溪山际宿缘。\n逢僧知寺近，索茗且谭禅。",
        "dynasty": "宋",
        "collection_info": null
    },
    {
        "uuid": "3e1fbe784cd8725a48601ef3c97f9b3e",
        "title": "和潮韵",
        "author": "潘玙",
        "content": "海若驱车到浙江，西风吹起水云乡。\n雷轰万鼓不成雨，雪驾千峯祇荐凉。\n犀手谩持吴弩射，貂珰空走伍祠香。\n登楼且作川鲸饮，总付兴亡与夕阳。",
        "dynasty": "宋",
        "collection_info": null
    },
    {
        "uuid": "265b59acdca975f5d091d20ec725cd8b",
        "title": "荷叶浦",
        "author": "潘玙",
        "content": "残照明衰草，斜风掠小船。\n虽过荷叶浦，不是藕花天。\n雁影浮寒水，鸦声落暮烟。\n年丰时节好，清兴满吟边。",
        "dynasty": "宋",
        "collection_info": null
    },
    {
        "uuid": "6bd488b20900cb09d71a0ca055385138",
        "title": "九里松路上",
        "author": "潘玙",
        "content": "联骑松边路，天将晓色分。\n涧鸣泉溅石，山暗树栖云。\n诗梦迎风醒，钟声想寺闻。\n只嫌搅清思，乌鹊噪纷纷。",
        "dynasty": "宋",
        "collection_info": null
    },
    {
        "uuid": "5287e2cd8d66fdd05d049b8d3fa75ff9",
        "title": "四圣观御园海棠花",
        "author": "潘玙",
        "content": "燕子来时春政好，御园剩拆海棠花。\n如今翠辇游观少，一片东风属道家。",
        "dynasty": "宋",
        "collection_info": null
    },
    {
        "uuid": "0321f746bf2adb1e2ce72b56edcb235a",
        "title": "山圃梅",
        "author": "潘玙",
        "content": "旧种梅盈圃，山居未是贫。\n腊前春讯息，林下玉精神。\n水月西湖梦，风霜晚岁身。\n分明隠君子，不肯惹红尘。",
        "dynasty": "宋",
        "collection_info": null
    },
    {
        "uuid": "05c12e06cd06c441e655184d0e7b73c8",
        "title": "春花吟",
        "author": "潘玙",
        "content": "春未来时花未觉，春欲去时花又落。\n莫言世事无始终，春亦于花太情薄。\n我今问花并问春，司花司春者何人。\n空中髣髴有神语，此当问之于大钧。\n不如再作问钧赋，赋成直上天门去。\n扣天乞与花长春，免使花飞怨春暮。",
        "dynasty": "宋",
        "collection_info": null
    },
    {
        "uuid": "eae12f7ece6aefb8c4f2488f65c3c8c4",
        "title": "晚菊",
        "author": "潘玙",
        "content": "可惜重阳已过期，黄花无数绕山篱。\n政缘懒作趋时态，多少幽香人不知。",
        "dynasty": "宋",
        "collection_info": null
    },
    {
        "uuid": "def02128e7abd0bc945daa70db578560",
        "title": "采桑曲",
        "author": "潘玙",
        "content": "东采桑，西采桑，春风陌上罗裙香。\n为怕蚕饥急归去，回头忽见薄情郎，如何富贵却相忘。",
        "dynasty": "宋",
        "collection_info": null
    },
    {
        "uuid": "1f775515056282d7280f99c019877727",
        "title": "爱柳",
        "author": "潘玙",
        "content": "万紫千红锦织成，一宵风雨尽飘零。\n争如杨柳全春色，不管春归色自青。",
        "dynasty": "宋",
        "collection_info": null
    },
    {
        "uuid": "7177a9d9946ca1003c67d71fa38a6a44",
        "title": "移种菖蒲",
        "author": "潘玙",
        "content": "谁剪苍龙髯，种之水边石。\n不与草争春，四时挺幽碧。\n余心具静观，而爱此正色。\n一朝移香根，古瓷手亲植。\n疏之以泠风，沐之以甘泽。\n得此伴闲身，凡花何足惜。\n呼童汛浄室，寘彼芝兰侧。\n如参物外人，利名念俱释。\n如亲诗中仙，冷澹趣相得。\n人物本一体，清浊霄壤隔。\n物以类而聚，人于交贵择。\n人为物之灵，讵可乏真识。",
        "dynasty": "宋",
        "collection_info": null
    },
    {
        "uuid": "b2eb072b1c89cc0e05f64f4610a47152",
        "title": "鸠",
        "author": "潘玙",
        "content": "斑斑羽拂晓烟青，一样东风两样声。\n计拙不如鸱妇巧，绸缪桑户趁天晴。",
        "dynasty": "宋",
        "collection_info": null
    },
    {
        "uuid": "2092093196f6acf48fee587d31ce4593",
        "title": "雁",
        "author": "潘玙",
        "content": "岁岁来宾似有期，此心非恋稻粱肥。\n不怜不带中原信，空对西风作字飞。",
        "dynasty": "宋",
        "collection_info": null
    },
    {
        "uuid": "395571d26ad84b3e2faaa3c4c13d2eec",
        "title": "听子规有感",
        "author": "潘玙",
        "content": "客边听子规，忍见百花飞。\n唤得春先去，如何汝未归。\n蜀山仍旧在，世事觉今非。\n只合三缄口，空林伴夕晖。",
        "dynasty": "宋",
        "collection_info": null
    },
    {
        "uuid": "73162666c8b561fb866a953f297d25db",
        "title": "嘲杜鹃",
        "author": "潘玙",
        "content": "把握年光属大钧，花开花落不由春。\n杜鹃若是知机早，归去何须苦劝人。",
        "dynasty": "宋",
        "collection_info": null
    },
    {
        "uuid": "63d299934485d8aa4e92c49d5fad392e",
        "title": "听雁有感",
        "author": "潘玙",
        "content": "怕听云间雁，新愁上客眉。\n尖风欺破褐，落日迫残棋。\n菊老休赊酒，梅开又费诗。\n鸰原千里隔，谁与话心期。",
        "dynasty": "宋",
        "collection_info": null
    },
    {
        "uuid": "86510151583e0ee740a2121d0f7cf473",
        "title": "嘲雁",
        "author": "潘玙",
        "content": "羽族无如尔列行，于时底事较炎凉。\n应嫌塞北多风雪，却向江南恋稻粱。\n春到但知归计急，火明不料祸机藏。\n自从寄了苏卿信，此后传书竟渺茫。",
        "dynasty": "宋",
        "collection_info": null
    },
    {
        "uuid": "c3a42b9d2a24d40154a41178eeb43053",
        "title": "丈亭",
        "author": "潘玙",
        "content": "今古此行路，往来无了期。\n荒亭尘压旁，废庙土侵碑。\n日落空江暮，山遥去鸟迟。\n待潮潮未长，沽醉且吟诗。",
        "dynasty": "宋",
        "collection_info": null
    },
    {
        "uuid": "0f97a2289b701ce6fc2c109d4daed0e0",
        "title": "小窗",
        "author": "潘玙",
        "content": "小小明窗瞰水开，惜花常是手亲栽。\n春山欲晓听鶑语，社雨纔晴认燕来。\n自涤砚砖闲试墨，笑持茗椀胜衔杯。\n有时细炼推敲字，搔首斜阳立几回。",
        "dynasty": "宋",
        "collection_info": null
    },
    {
        "uuid": "a6eb755aba0ad1b682f6dd6b4855491e",
        "title": "田家",
        "author": "潘玙",
        "content": "田事收成了，仓箱积万千。\n鷄鸣秋屋外，牛卧夕阳边。\n溪树争收果，村醪不值钱。\n幸无征役苦，一醉乐丰年。",
        "dynasty": "宋",
        "collection_info": null
    },
    {
        "uuid": "102c82149079ffd39aa5122cab1755e8",
        "title": "野人家二首  其一",
        "author": "潘玙",
        "content": "枯藤伴椶屦，行到野人家。\n细雨肥梅实，轻风动菜花。\n村深难贳酒，客至旋煎茶。\n笑说生涯事，栽桑与种麻。",
        "dynasty": "宋",
        "collection_info": null
    },
    {
        "uuid": "8dd8b6e7f7f6212862ced72a4fb50a0d",
        "title": "野人家二首  其二",
        "author": "潘玙",
        "content": "映门绿叶长桑麻，满地深黄菜着花。\n祇道春风恋城市，也留情向野人家。",
        "dynasty": "宋",
        "collection_info": null
    },
    {
        "uuid": "3da732d5e787adced2b3b32c8e72bf78",
        "title": "华藏云海亭",
        "author": "潘玙",
        "content": "一亭突兀出湖边，惯与渔翁繫钓舡。\n吴越兴亡今已矣，山川流峙只依然。\n诗情空寄千年恨，眼力谁穷万里天。\n独有缁郎闲似我，却于鸥鹭结清缘。",
        "dynasty": "宋",
        "collection_info": null
    },
    {
        "uuid": "93378999588e3d08972d17320758fa4a",
        "title": "冷泉亭和贾秋壑韵",
        "author": "潘玙",
        "content": "重到古招提，青松旧□围。\n泉声流涧远，亭影带云微。\n小雨随风去，残花逐絮飞。\n白猿呼不应，人世几斜晖。",
        "dynasty": "宋",
        "collection_info": null
    },
    {
        "uuid": "18dc5a89275e7a86cdfd3892ad38a223",
        "title": "山居苦",
        "author": "潘玙",
        "content": "凿破碧云开牖户，花多留得春长久。\n种蔬种豆了生涯，心闲只与琴为友。",
        "dynasty": "宋",
        "collection_info": null
    },
    {
        "uuid": "ffc555b6046340851943be7c9f818a63",
        "title": "湖居",
        "author": "潘玙",
        "content": "旋营小屋并湖滨，最喜闲身叶样轻。\n俗子过门令我病，好山到眼觉心清。\n新开白地多栽竹，怕惹红尘少入城。\n鱼鸟忘机自飞泳，酒边尽可助吟情。",
        "dynasty": "宋",
        "collection_info": null
    },
    {
        "uuid": "58f594c19e47dafa4380b55ce47ed0af",
        "title": "王岩幽隠居",
        "author": "潘玙",
        "content": "一片清闲福，山间结小庐。\n此身为隠计，有地学农锄。\n午饮煎溪茗，朝羹摘野蔬。\n无人知姓字，可以避征书。",
        "dynasty": "宋",
        "collection_info": null
    },
    {
        "uuid": "4a1772394e87fcdbcadb654a7d8ba972",
        "title": "山处",
        "author": "潘玙",
        "content": "浮云富贵不关心，只向闲中寄此生。\n山色四时仁者静，梅花万古圣之清。\n惯临风月搜吟趣，无復江湖梦客程。\n独爱邻僧常过我，一瓯茶罢事棋枰。",
        "dynasty": "宋",
        "collection_info": null
    },
    {
        "uuid": "9defe633596bf810dea5213f2124727f",
        "title": "山馆",
        "author": "潘玙",
        "content": "山馆坐秋雨，风吹霁景开。\n夕阳明远水，落叶走空阶。\n白髮人谁健，黄花节又催。\n看云动孤酌，聊以尉吟怀。",
        "dynasty": "宋",
        "collection_info": null
    },
    {
        "uuid": "dcd7bf930a32236ff348f2cfd4fbdebe",
        "title": "秋日闲居二首  其一",
        "author": "潘玙",
        "content": "诗困权时卧竹窗，梦闲随雁到衡阳。\n觉来落日窥帘影，茶鼎松风泼鼻香。",
        "dynasty": "宋",
        "collection_info": null
    },
    {
        "uuid": "e3bd3f8c610d2170d3836b8666dccd06",
        "title": "秋日闲居二首  其二",
        "author": "潘玙",
        "content": "西风挟雨过江来，水树烟村罨画开。\n待得夜晴窗有月，横斜祇欠数枝梅。",
        "dynasty": "宋",
        "collection_info": null
    },
    {
        "uuid": "0749d274c38515396408fba06c40b8bb",
        "title": "秋日江居",
        "author": "潘玙",
        "content": "家枕沧江住，西风捲暮秋。\n云行天欲动，潮长屋如浮。\n落叶悬渔网，斜阳满客舟。\n吟成谁管领，拍手唤沙鸥。",
        "dynasty": "宋",
        "collection_info": null
    },
    {
        "uuid": "4272befd1555b3497d4bb5312a6c7da1",
        "title": "秋日山居",
        "author": "潘玙",
        "content": "数椽依碧嶂，飞瀑溅藤萝。\n地僻行人少，夜凉明月多。\n生涯安澹薄，乐事在吟哦。\n病后惟便睡，秋蛩聒砌莎。",
        "dynasty": "宋",
        "collection_info": null
    },
    {
        "uuid": "900d6285430f7895941f817957708d6b",
        "title": "横舟亭",
        "author": "潘玙",
        "content": "与世浮沉者，中流几失维。\n此舟聊寓意，之子免乘危。\n夜雨蓬为屋，秋风钧不丝。\n莫嫌长舣岸，终有济川时。",
        "dynasty": "宋",
        "collection_info": null
    },
    {
        "uuid": "c45fb12b37baa91bcf9826ef4ef42a38",
        "title": "闲居",
        "author": "潘玙",
        "content": "厌于奔走乐闲居，湖海交游任阔疎。\n燕去又为千里客，雁来谁寄一行书。\n青山对面如相识，白髮无情亦懒梳。\n屋外有园三数亩，春风尽可学耕锄。",
        "dynasty": "宋",
        "collection_info": null
    },
    {
        "uuid": "b7e257cbe7ecb4ee6c3c53ba78daab13",
        "title": "休倚楼",
        "author": "潘玙",
        "content": "碧天如水片云收，雁雁西风字字秋。\n江上有楼休独倚，夕阳衰草几多愁。",
        "dynasty": "宋",
        "collection_info": null
    },
    {
        "uuid": "abd537d39ef66d27b57ab146dc3532f8",
        "title": "登楼",
        "author": "潘玙",
        "content": "凉桐叶叶按秋声，搔首危楼百感生。\n天欲尽头烟水阔，雁拖残日下芜城。",
        "dynasty": "宋",
        "collection_info": null
    },
    {
        "uuid": "006d647a9a6d9fdc0db25c58ffeb5971",
        "title": "怕上楼",
        "author": "潘玙",
        "content": "凭高多感慨，怕上夕阳楼。\n云阁四山雨，江分两岸秋。\n雁来惊客意，枣熟动边愁。\n醉裏看长剑，英雄志未酬。",
        "dynasty": "宋",
        "collection_info": null
    },
    {
        "uuid": "c1a0f72b67a779ac03bba5620782192e",
        "title": "饮张弌斋月台",
        "author": "潘玙",
        "content": "同上最高台，山头晚色开。\n风纔驱雨去，月渐出云来。\n世事悲秋扇，吟情付酒杯。\n谁家砧杵动，寒计又相催。",
        "dynasty": "宋",
        "collection_info": null
    },
    {
        "uuid": "fcfaec2df06eb444497523bed7748ece",
        "title": "书寓居壁",
        "author": "潘玙",
        "content": "家枕官河住，楼闲春已深。\n水风清燕语，帘日碎桐阴。\n煮茗降书困，焚香启道心。\n浮云轻富贵，城市即山林。",
        "dynasty": "宋",
        "collection_info": null
    },
    {
        "uuid": "5b11b8421b98f13443976d80d8f87552",
        "title": "小窗即事",
        "author": "潘玙",
        "content": "小窗秋色静，云影弄斜阳。\n山带雨余翠，菊存霜后香。\n诗情多冷澹，酒态强轩昂。\n近得梅为友，相看风味长。",
        "dynasty": "宋",
        "collection_info": null
    },
    {
        "uuid": "cb34d3f0af7c6ddf0da605af110c5d87",
        "title": "倚栏",
        "author": "潘玙",
        "content": "酒醒思往事，搔首倚危栏。\n夜静风鸣树，天凉月满山。\n客情怜去燕，秋思入幽兰。\n抚剑发长啸，此身空自闲。",
        "dynasty": "宋",
        "collection_info": null
    },
    {
        "uuid": "b0e10168392fcf90679b8d338c3b7699",
        "title": "湖上寺",
        "author": "潘玙",
        "content": "西湖风物好，每被寺僧分。\n榻卧通宵月，窗开迭嶂云。\n天宽多境界，地静隔嚣氛。\n忆昔陪清话，平生所未闻。",
        "dynasty": "宋",
        "collection_info": null
    },
    {
        "uuid": "7563b1a26ff9cdf7b6d29c050fbaa2fa",
        "title": "送僧铁山见赵山台",
        "author": "潘玙",
        "content": "山台惯与吟僧接，新剖澄江太守符。\n前日相逢曾有约，今番一见必如初。\n固知海裏难为水，须认衣中自藴珠。\n握手只谭风与月，莫因名利復踌躇。",
        "dynasty": "宋",
        "collection_info": null
    },
    {
        "uuid": "0f5ae3cdcbe34ab52c87037a12082816",
        "title": "书兰莫德全壁",
        "author": "潘玙",
        "content": "谁谓居廛身未清，在家心似出家僧。\n铜壶惯买梅花插，相对无言悟小乘。",
        "dynasty": "宋",
        "collection_info": null
    },
    {
        "uuid": "714a0159ce2481ad6c8463942e0f8541",
        "title": "寺中",
        "author": "潘玙",
        "content": "春深寺逾静，云伴小窗闲。\n客思落花裏，鸡声疎竹间。\n昼全无一事，身似坐空山。\n幽意何人会，吟僧时往还。",
        "dynasty": "宋",
        "collection_info": null
    },
    {
        "uuid": "1b9115da9e18bb5b9266e14f7fb2b596",
        "title": "读少陵近体诗",
        "author": "潘玙",
        "content": "少陵近体诗，其间备众体。\n炼语发英华，立意为根柢。\n如击常山蛇，应处贯首尾。\n今人一体看，而不究其理。",
        "dynasty": "宋",
        "collection_info": null
    },
    {
        "uuid": "adaf7ba82ad05e6acf3a904c81ec684d",
        "title": "书红尘兰若吟卷",
        "author": "潘玙",
        "content": "家住东风花柳边，客来试茗学谈禅。\n有时病酒关门睡，梦到维摩丈室前。",
        "dynasty": "宋",
        "collection_info": null
    },
    {
        "uuid": "5f3e3b388c78b6ad76bad8794b4cb0a8",
        "title": "送郑渭滨归里",
        "author": "潘玙",
        "content": "十年学道客长安，炼得丹成返故山。\n剩带锦囊诗料去，肯嫌黄叶路程寒。\n梅边月照人千里，竹下云封屋两间。\n此后旦评声价重，不将旧日阿蒙看。",
        "dynasty": "宋",
        "collection_info": null
    },
    {
        "uuid": "73879f2139f930b7aa7b4ca07814efd5",
        "title": "送柴仲山归里",
        "author": "潘玙",
        "content": "长台在何处，俄听话归期。\n雪霁千山月，梅开一路诗。\n京尘随地尽，春色到家知。\n欲把西湖酒，重来是几时。",
        "dynasty": "宋",
        "collection_info": null
    },
    {
        "uuid": "44f94aa407b1d1226c16e6028fe67c1b",
        "title": "送朱静佳簿君归",
        "author": "潘玙",
        "content": "武夷山下路，此去几时程。\n检历冬将暮，驱车月正明。\n客边聊话别，吟裏莫寒盟。\n只怕除书到，中途趣入京。",
        "dynasty": "宋",
        "collection_info": null
    },
    {
        "uuid": "eee93f0c041cd4be6a68635c0f35b330",
        "title": "送吟卷还赵万里",
        "author": "潘玙",
        "content": "吟中蜚隽声，太白是前身。\n风月无非我，江山得主人。\n冰梭织古锦，庙瑟奏阳春。\n洗眼观新稿，客怀清绝尘。",
        "dynasty": "宋",
        "collection_info": null
    },
    {
        "uuid": "c03a0237b469ef75d314926842718031",
        "title": "送胡月山游浙西",
        "author": "潘玙",
        "content": "西湖摽隽名，谁不缔吟盟。\n长说贫为累，犹嫌思未清。\n残编饥鼠啮，破壁乱蛩鸣。\n一棹松江去，故人应动情。",
        "dynasty": "宋",
        "collection_info": null
    },
    {
        "uuid": "59082068498bbc0e9fabeed162fb4ce3",
        "title": "送宣昭子游淮",
        "author": "潘玙",
        "content": "几年携剑过边城，非但谭兵善用兵。\n果是胸中抱材气，肯于纸上立功名。\n事当着力机须敏，人匪知心语莫轻。\n况有故交能刮目，此行端不负平生。",
        "dynasty": "宋",
        "collection_info": null
    }
]