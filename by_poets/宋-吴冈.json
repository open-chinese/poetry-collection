[
    {
        "title": "李忠定公挽诗  其一",
        "author": "吴冈",
        "content": "梦卜庸真相，艰难倚大儒。\n英风起衰懦，直气慑奸谀。\n琳馆终高卧，燕然漫仕图。\n哀荣看赠典，犹是慰寰区。",
        "dynasty": "宋",
        "collection_info": null
    },
    {
        "title": "李忠定公挽诗  其二",
        "author": "吴冈",
        "content": "胡骑围城日，诸生伏阙时。\n公方扶病起，人遂有生期。\n日者犹如此，天乎不慭遗。\n伤心原上路，烟淡鼓箫悲。",
        "dynasty": "宋",
        "collection_info": null
    },
    {
        "title": "李忠定公挽诗  其三",
        "author": "吴冈",
        "content": "才大时难合，言深道转艰。\n去朝吾不负，巧谮尔何颜。\n袖手功名外，忘怀水石间。\n苍生不知恨，犹望起东山。",
        "dynasty": "宋",
        "collection_info": null
    }
]