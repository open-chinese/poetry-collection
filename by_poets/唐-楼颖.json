[
    {
        "title": "伊水门",
        "author": "楼颖",
        "content": "朝涉伊水门，伊水入门流。惬心乃成兴，澹然泛孤舟。\n霏微傍青霭，容与随白鸥。竹阴交前浦，柳花媚中洲。\n日落阴云生，弥觉兹路幽。聊以恣所适，此外知何求。",
        "dynasty": "唐",
        "collection_info": {
            "collection": "御定全唐诗",
            "volume": "卷二百零三"
        }
    },
    {
        "title": "东郊纳凉，忆左威卫李录事收昆季、太原崔参军三首",
        "author": "楼颖",
        "content": "水竹谁家宅，幽庭向苑门。今知季伦沼，旧是辟疆园。\n饥鹭窥鱼静，鸣鸦带子喧。兴成隻自适，欲白返忘言。\n纳凉每选地，近是青门东。林与缭垣接，池将沁水通。\n枝交帝女树，桥映美人虹。想是忘机者，悠悠在兴中。\n林间求适意，池上得清飙。稍稍斜回楫，时时一度桥。\n水光壁际动，山影浪中摇。不见李元礼，神仙何处要。",
        "dynasty": "唐",
        "collection_info": {
            "collection": "御定全唐诗",
            "volume": "卷二百零三"
        }
    },
    {
        "title": "西施石",
        "author": "楼颖",
        "content": "西施昔日浣纱津，石上青苔思杀人。\n一去姑苏不復返，岸旁桃李为谁春。",
        "dynasty": "唐",
        "collection_info": {
            "collection": "御定全唐诗",
            "volume": "卷二百零三"
        }
    }
]