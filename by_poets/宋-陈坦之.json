[
    {
        "uuid": "7d31f6e6039747ceb66dbe8124d6f5ef",
        "title": "塞翁吟 远碧秋痕瘦",
        "author": "陈坦之",
        "content": "远碧秋痕瘦，楚玉恨赋凄凉。\n荷雨碎，泣残妆。\n系愁在垂阳。\n秋衣拂叠仙栀露，裁云刀尺犹香。\n诗锦字，献明珰。\n肯容易相忘。\n思量。\n空掩抑，分宵缓枕，终不敌、凉谯漏长。\n自解佩、兰皋去后，渐消灭、香梅酝藉，小杜疏狂。\n年华驶水，鬓影西风，都付清觞。",
        "dynasty": "宋",
        "collection_info": null
    },
    {
        "uuid": "ded0c7292e945203f12f9a847bf6f238",
        "title": "沁园春 睡起闻莺",
        "author": "陈坦之",
        "content": "睡起闻莺，卷帘微雨，黄昏递愁。\n正青翰音断，离怀几摺，碧云暮合，千里双眸。\n思发花前，人归雁后，误记归帆天际舟。\n浑无据，但馀香绕梦，频到西楼。\n风流。\n翻是花讐。\n谩长遣眉山翠不流。\n想哀筝绕指，鸿移凤咽，残灯背泣，玉沁春柔。\n夜月精神，朝阳微艳，何处瑶台轻驻留。\n愁无际，被东风吹去，绿黯芳洲。",
        "dynasty": "宋",
        "collection_info": null
    },
    {
        "uuid": "609747e34a451d93c425a07cdb6d1187",
        "title": "柳梢青 绿弱红臞",
        "author": "陈坦之",
        "content": "绿弱红臞。\n暖云沁雨，乍有还无。\n破晓幽禽，平渠流水，春响庭除。\n梅酸初着花跗。\n似滴滴、新愁未舒。\n几信花风，一痕青烧，万里秦吴。",
        "dynasty": "宋",
        "collection_info": null
    },
    {
        "uuid": "60bf95f2efda2a0da2682c23776fe2d7",
        "title": "谒金门 归未卜",
        "author": "陈坦之",
        "content": "归未卜。\n频倒金彄纤玉。\n明月绡窗停剪烛。\n搦愁题蠹绿。\n秋水娟娟鱼目。\n腰素几分销缩。\n接得云笺无意读。\n雕鞍何处宿。",
        "dynasty": "宋",
        "collection_info": null
    }
]