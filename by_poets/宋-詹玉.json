[
    {
        "uuid": "6aafb1c238cfa433761f5cd6849dfe9e",
        "title": "霓裳中序第一 一规古蟾魄",
        "author": "詹玉",
        "content": "一规古蟾魄。\n瞥过宣和几春色。\n知那个、柳松花怯。\n曾磋玉团香，涂云抹月。\n龙章凤刻。\n是如何、儿女消得。\n便孤了、翠鸾何限，人更在天北。\n磨灭。\n古今难别。\n幸相从、蓟门仙客。\n萧然林下秋叶。\n对云淡星疏，眉青影白。\n佳人已倾国。\n赢得痴铜旧画。\n兴亡事，道人知否，见了也华发。",
        "dynasty": "宋",
        "collection_info": null
    },
    {
        "uuid": "0201e8219085e9eda2277c65328789b2",
        "title": "汉宫春 吟发萧萧",
        "author": "詹玉",
        "content": "吟发萧萧。\n正古槎秋入，河汉银涛。\n红云甚家院落，一片笙箫。\n晋时言语，问何人、还肯逍遥。\n知几度、落花啼鸟，乡歌犹在儿曹。\n游帷旧时明月，照满庭空翠，剪剪春梢。\n西山笑人底事，流浪宫袍。\n江湖近日，说神仙、多在渔樵。\n千古意，水沈香里，孤枫阴落重霄。",
        "dynasty": "宋",
        "collection_info": null
    },
    {
        "uuid": "0a85b1136f193436222f3242b101ecb6",
        "title": "多丽 晚云归",
        "author": "詹玉",
        "content": "晚云归，小楼又作阴凉。\n霎儿间，恨桐招雨，西风叶叶商量。\n醒时心、又还南浦，愁边句、多在夕阳。\n菱碗笼青，莲瓶拖艳，旋倾花水咽茶香。\n怨蛩有、许多言语，说动软心肠。\n夜沈沈，几条凉月，界破晴窗。\n共绣帘吹絮未久，却孤剑水云乡。\n自家书、未能成字，邻家笛、且莫吹商。\n好梦偏悭，闲情未了，隔墙又唱秋娘。\n帕绡衣、旧时香折，戏封做书囊。\n鸳鸯字，见时千万，绣一双双。",
        "dynasty": "宋",
        "collection_info": null
    },
    {
        "uuid": "7265329efc3c20642bb2e41d83c20fe3",
        "title": "桂枝香 紫薇花露",
        "author": "詹玉",
        "content": "紫薇花露，潇洒作凉云，点商勾羽。\n字字飞仙，下笔一帘风雨。\n江亭月观今如许。\n叹飘零、墨香千古。\n夕阳芳草，落花流水，依然南浦。\n甚两两、凌风驾虎。\n恁天孙标致，月娥眉妩。\n一笑生春，那学世间儿女。\n笔床砚滴曾窥处，有西山、青眼如故。\n素笺寄与，玉箫声彻，凤鸣鸾舞。",
        "dynasty": "宋",
        "collection_info": null
    },
    {
        "uuid": "3f8ee5844c8d18604f3548608497c447",
        "title": "渡江云 拖阴笼晚暝",
        "author": "詹玉",
        "content": "拖阴笼晚暝，商量清苦，阵阵打篷声。\n分明都是泪，不道今宵，篷底有离人。\n松涛摇睡，梦不稳、难湿巫云。\n几点儿、泪痕跳响，休要醒时听。\n销魂。\n灯下无语，□泣梨花，掩重门夜永。\n应是添、伤春滋味，中酒心情。\n东风湖上香泥软，明日去、天色须晴。\n相见也，洛阳沽酒旗亭。",
        "dynasty": "宋",
        "collection_info": null
    },
    {
        "uuid": "b9a16ec5ae502ff10d9c689d29329a80",
        "title": "三姝媚 一篷儿别苦",
        "author": "詹玉",
        "content": "一篷儿别苦。\n是谁家、花天月地儿女。\n紫曲藏娇，惯锦窠金翠，玉璈锺吕。\n绮席传宣，笑声里、龙楼三鼓。\n歌扇题诗，舞袖笼香，几曾尘土。\n因甚留春不住。\n怎知道人间，匆匆今古。\n金屋银屏，被西风吹换，蓼汀苹渚。\n如此江山，应悔却、西湖歌舞。\n载取断云何处。\n江南烟雨。",
        "dynasty": "宋",
        "collection_info": null
    },
    {
        "uuid": "f4bd4b501721882e795ed44641759313",
        "title": "一萼红 泊沙河",
        "author": "詹玉",
        "content": "泊沙河。\n月钩儿挂浪，惊起两鱼梭。\n浅碧依痕，嫩凉生润，山色轻染修蛾。\n钓船在、绿杨阴下，蓦听得、扇底有吴歌。\n一段风情，西湖和靖，赤壁东坡。\n往事水流云去，叹山川良是，富贵人多。\n老树高低，疏星明淡，只有今古销磨。\n是几度、潮生潮落，甚人海、空只恁风波。\n闲着江湖尽宽，谁有渔蓑。",
        "dynasty": "宋",
        "collection_info": null
    },
    {
        "uuid": "4aa9cd901608ea1c3673c63977b62293",
        "title": "齐天乐 相逢唤醒金华梦",
        "author": "詹玉",
        "content": "相逢唤醒金华梦，吴尘暗斑吟发。\n倚担评花，认旗沽酒，历历行歌奇迹。\n吹香弄碧。\n又坡柳风情，逋梅月色。\n画鼓红船，满湖春水断桥客。\n当时何限怪侣，甚花天月地，人被云隔。\n却载苍烟，更招白鹭，一醉修江又别。\n今回记得。\n再折柳穿鱼，赏花催雪。\n如此湖山，忍教人更说。",
        "dynasty": "宋",
        "collection_info": null
    },
    {
        "uuid": "b131acb440f93d3a3ea7c000f3ad2ccc",
        "title": "阮郎归 斜河一道界相思",
        "author": "詹玉",
        "content": "斜河一道界相思。\n好秋都上眉。\n鸾笺象管写心啼。\n搦愁题做诗。\n添别恨，卜欢期。\n灯花红几时。\n看看月上小窗儿。\n夜香今夜迟。",
        "dynasty": "宋",
        "collection_info": null
    },
    {
        "uuid": "2bca2be33117085c2b3dc71d14c214f6",
        "title": "八声甘州 从黄石容履",
        "author": "詹玉",
        "content": "从黄石容履，一编书，曾佐汉王关。\n甚殷勤佳约，茹芝人共，引鹤差鸾。\n借手便成羽翼，方略正如闲。\n说道赤松去，还在人间。\n紫绶青春如许，是南辰尊宿，北斗天官。\n问沙堤早晚，喜色满长安。\n传宣能勾凤诏，便玉除前面领仙班。\n功名了，却茶烟琴月，慢慢东山。",
        "dynasty": "宋",
        "collection_info": null
    },
    {
        "uuid": "b0e2a4ae347cf373e2167ecd040e1711",
        "title": "桂枝香 沈云别浦",
        "author": "詹玉",
        "content": "沈云别浦。\n又何苦扁舟，青衫尘土。\n客里相逢，洒洒舌端飞雨。\n只今便把如伊吕。\n是当年、渔翁樵父。\n少知音者，苍烟吾社，白鸥吾侣。\n是如此英雄辛苦。\n知从前、几个适齐去鲁。\n一剑西风，大海鱼龙掀舞。\n自来多被清谈误。\n把刘琨、埋没千古。\n扣舷一笑，夕阳西下，大江东去。",
        "dynasty": "宋",
        "collection_info": null
    },
    {
        "uuid": "75108ba423e99b4bb83d1f9e3edab805",
        "title": "浣溪沙 淡淡青山两点春",
        "author": "詹玉",
        "content": "淡淡青山两点春。\n娇羞一点口见樱。\n一梭儿玉一纣云。\n白藕香中见西子。\n玉梅花下遇昭君。\n不曾真个也销魂。",
        "dynasty": "宋",
        "collection_info": null
    },
    {
        "uuid": "065a8dd59a6dff3b7748bbf448f04efd",
        "title": "庆清朝慢・庆清朝 红雨争妍",
        "author": "詹玉",
        "content": "红雨争妍，芳尘生润，将春都揉成泥。\n分明蕙风薇露，持搦花枝。\n款款汗酥熏透，娇羞无奈湿云痴。\n偏厮称，霓裳霞佩，玉骨冰肌。\n梅不似，兰不似，风流处，那更着意闻时。\n蓦地生绡扇底，嫩凉浮动好风微。\n醉得浑无气力，海棠一色睡胭脂。\n闲滋味，殢人花气，韩寿争知。",
        "dynasty": "宋",
        "collection_info": null
    }
]