[
    {
        "uuid": "f4cbea8c61e0fa9549d10b154e006cf9",
        "title": "玉楼春 风前帘幕沾飞絮",
        "author": "江开",
        "content": "风前帘幕沾飞絮。\n家在垂杨深处住。\n倚楼无语忆郎时，恰是去年今日去。\n帝城箫鼓青春暮。\n应有多情游治处。\n争知日日小阑干，望断斜阳芳草路。",
        "dynasty": "宋",
        "collection_info": null
    },
    {
        "uuid": "de776c67f8b6f0ba8e284c0286dc7061",
        "title": "菩萨蛮 春时江上廉纤雨",
        "author": "江开",
        "content": "春时江上廉纤雨。\n张帆打鼓开船去。\n秋晚恰归来。\n看看船又开。\n嫁郎如未嫁。\n长是凄凉夜。\n情少利心多。\n郎如年少何。",
        "dynasty": "宋",
        "collection_info": null
    },
    {
        "uuid": "33ccc709e01c81efade8c4e806abf806",
        "title": "浣溪沙 手拈花枝忆小苹",
        "author": "江开",
        "content": "手拈花枝忆小苹。\n绿窗空锁旧时春。\n满楼飞絮一筝尘。\n素约未传双燕语，离愁还入卖花声。\n十分春事倩行云。",
        "dynasty": "宋",
        "collection_info": null
    },
    {
        "uuid": "1a06fdce7d5b4964b8ff07d733cdedfd",
        "title": "杏花天 谢娘庭院通芳径",
        "author": "江开",
        "content": "谢娘庭院通芳径。\n四无人、花梢转影。\n几番心事无凭准。\n等得青春过尽。\n秋千下、佳期又近。\n算毕竟、沉吟未稳。\n不成又是教人恨。\n待倩杨花去问。",
        "dynasty": "宋",
        "collection_info": null
    }
]