[
    {
        "title": "瑞鹤仙 冻痕销梦草",
        "author": "楼采",
        "content": "冻痕销梦草。\n又招得春归，旧家池沼。\n园扉掩寒峭。\n倩谁将花信，遍传深窈。\n追游趁早。\n便栽却、轻衫短帽。\n任残梅、飞满溪桥，和月醉眠清晓。\n年小。\n青丝纤手，彩胜娇鬟，赋情谁表。\n南楼信杳。\n江云重，雁归少。\n记冲香嘶马，流红回岸，几度绿杨残照。\n想暗黄，依旧东风，灞陵古道。",
        "dynasty": "宋",
        "collection_info": null
    },
    {
        "title": "玉漏迟 絮花寒食路",
        "author": "楼采",
        "content": "絮花寒食路。\n晴丝罥日，绿阴吹雾。\n客帽欺风，愁满画船烟浦。\n彩柱秋千散后，怅尘锁、燕帘莺户。\n从间阻。\n梦云无准，鬓霜如许。\n夜永绣阁藏娇，记掩扇传歌，翦灯留语。\n月约星期，细把花须频数。\n弹指一襟幽恨，谩空趁、啼鹃声诉。\n深院宇。\n黄昏杏花微雨。",
        "dynasty": "宋",
        "collection_info": null
    },
    {
        "title": "法曲献仙音 花匣么弦",
        "author": "楼采",
        "content": "花匣么弦，象奁双陆，旧日留欢情意。\n梦到银屏，恨裁兰烛，香篝夜阑鸳被。\n料燕子重来地。\n桐阴锁窗绮。\n倦梳洗。\n晕芳钿、自羞鸾镜，罗袖冷，烟柳画栏半倚。\n浅雨压荼䕷，指东风、芳事馀几。\n院落黄昏，怕春莺、惊笑憔悴。\n倩柔红约定，唤取玉箫同醉。",
        "dynasty": "宋",
        "collection_info": null
    },
    {
        "title": "好事近 人去玉屏间",
        "author": "楼采",
        "content": "人去玉屏间，逗晓柳丝风急。\n帘外杏花细雨，罥春红愁湿。\n单衣初试曲尘罗，中酒病无力。\n应是绣床慵困，倚秋千斜立。",
        "dynasty": "宋",
        "collection_info": null
    },
    {
        "title": "二郎神 露床转玉",
        "author": "楼采",
        "content": "露床转玉，唤睡醒、绿云梳晓。\n正倦立银屏，新宽衣带，生怯轻寒料峭。\n闷绝相思无人问，但怨入、墙阴啼鸟。\n嗟露屋锁春，晴风喧昼，柳轻梅小。\n人悄。\n日长谩忆，秋千嬉笑。\n怅烬冷炉熏，花深莺静，帘箔微红醉袅。\n带结留诗，粉痕销帕，情远窃香年少。\n凝恨极，尽日凭高目断，淡烟芳草。",
        "dynasty": "宋",
        "collection_info": null
    },
    {
        "title": "玉楼春 东风破晓寒成阵",
        "author": "楼采",
        "content": "东风破晓寒成阵。\n曲锁沈香簧语嫩。\n凤钗敲枕玉声圆，罗袖拂屏金缕褪。\n云头雁影占来信。\n歌底眉尖萦浅晕。\n淡烟疏柳一帘春，细雨遥山千叠恨。",
        "dynasty": "宋",
        "collection_info": null
    },
    {
        "title": "失调名 珠蹙花舆",
        "author": "楼采",
        "content": "珠蹙花舆，翠翻莲额。",
        "dynasty": "宋",
        "collection_info": null
    },
    {
        "title": "失调名 汗粉难融",
        "author": "楼采",
        "content": "汗粉难融，袖香新窃。",
        "dynasty": "宋",
        "collection_info": null
    }
]