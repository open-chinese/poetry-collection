[
    {
        "uuid": "39c7d00dba228b3af86caeb60cd6f99a",
        "title": "偈颂六十五首  其一",
        "author": "释咸杰",
        "content": "一进一退，一动一静，须信那伽常在定。\n一擒一纵，一杀一活，四方八面活鱍鱍。\n嘉州大象吃盐多，陕府铁牛添得渴。",
        "dynasty": "宋",
        "collection_info": null
    },
    {
        "uuid": "b3f8b61e9af1ca95e30c64d154e9b219",
        "title": "偈颂六十五首  其二",
        "author": "释咸杰",
        "content": "满目纷纷呈瑞雪，填沟塞壑谁辨别。\n文殊无处顿浑身，普贤失却真妙诀。\n乌鸦变作白头鸦，铁树翻成银线结。\n报诸人，瞥不瞥，庭际无人立片时，便是太平底时节。",
        "dynasty": "宋",
        "collection_info": null
    },
    {
        "uuid": "c3eaf89ac994df37ddfb630fe48ada25",
        "title": "偈颂六十五首  其三",
        "author": "释咸杰",
        "content": "有物先天地，无形本寂寥。\n能为万象主，不逐四时凋。",
        "dynasty": "宋",
        "collection_info": null
    },
    {
        "uuid": "f5dd681449d7f540973a1dc28ca6fa8c",
        "title": "偈颂六十五首  其四",
        "author": "释咸杰",
        "content": "久雨忽晴，天清地宁。\n寒山抚掌，拾得忻忻。\n恁么会得，旱地遭钉。",
        "dynasty": "宋",
        "collection_info": null
    },
    {
        "uuid": "eb65b999580d0e66e0da8a9f2f92dfec",
        "title": "偈颂六十五首  其五",
        "author": "释咸杰",
        "content": "幽禽噪破那伽定，便见文星入寺来。\n倒屣门迎开笑面，林泉陡觉起风雷。",
        "dynasty": "宋",
        "collection_info": null
    },
    {
        "uuid": "20cb3df8cd9208873c21a63d2c7e1803",
        "title": "偈颂六十五首  其六",
        "author": "释咸杰",
        "content": "即心即佛，铁牛无骨。\n非心非佛，空山突兀。",
        "dynasty": "宋",
        "collection_info": null
    },
    {
        "uuid": "9412d0685d5b8d59d3eb141ce1d710fc",
        "title": "偈颂六十五首  其七",
        "author": "释咸杰",
        "content": "有句无句，如藤倚树。\n石裂崖崩，毒蛇当路。\n树倒藤枯，悉哩苏嚧。",
        "dynasty": "宋",
        "collection_info": null
    },
    {
        "uuid": "7e138ea9604b5d6d3bd4d16e0288d528",
        "title": "偈颂六十五首  其八",
        "author": "释咸杰",
        "content": "云开千嶂出，木落一枝分。\n相见又无事，不来还忆君。",
        "dynasty": "宋",
        "collection_info": null
    },
    {
        "uuid": "271b5ec20c7944a5d53c769f9aba9643",
        "title": "偈颂六十五首  其九",
        "author": "释咸杰",
        "content": "今朝六月十五，祝圣升堂击鼓。\n木童火裏吹笙，石女云中作舞。\n也大奇，也大奇，天无四壁，地绝八维。\n五湖四海来入贡，衲僧闻见眼如眉。",
        "dynasty": "宋",
        "collection_info": null
    },
    {
        "uuid": "32bcf7d5a648810f10f597898ec8d6f4",
        "title": "偈颂六十五首  其一○",
        "author": "释咸杰",
        "content": "乌巨今日解夏，乃遵黄面老子二千年前话霸。\n验蜡人彻底冰清，护戒珠了无缝罅。\n唯有露柱灯笼，不肯入遮保社。\n从来心似铁，端不受差排。",
        "dynasty": "宋",
        "collection_info": null
    },
    {
        "uuid": "4fe27ddb93d9ac910c434d6361254b40",
        "title": "偈颂六十五首  其一一",
        "author": "释咸杰",
        "content": "一叶飘空万木秋，翻思光境急川流。\n若人识得其中意，坐断千差向上头。",
        "dynasty": "宋",
        "collection_info": null
    },
    {
        "uuid": "25deb241f70bf69e1d1b9b84d390fa14",
        "title": "偈颂六十五首  其一二",
        "author": "释咸杰",
        "content": "天上月圆，人间月半。\n槌鼓升堂，理旧公案。\n车不横推，理无曲断。",
        "dynasty": "宋",
        "collection_info": null
    },
    {
        "uuid": "b9fa59f9a7e61ba54b723a485f1c04de",
        "title": "偈颂六十五首  其一三",
        "author": "释咸杰",
        "content": "世尊拈花，勾贼破家。\n迦叶微笑，声前失照。\n雪峰辊毬，双放双收。\n玄沙未彻，眼中拔屑。\n云门顾鑑，递相脱赚。\n俱胝竖指，全无巴鼻。\n遮一队汉，敌国家财。",
        "dynasty": "宋",
        "collection_info": null
    },
    {
        "uuid": "e28fdd23e40f4dde8442de35112f2d11",
        "title": "偈颂六十五首  其一四",
        "author": "释咸杰",
        "content": "少室单传，衲僧巴鼻。\n碓觜生花，馿鸣狗吠。\n厕坑筹子念摩诃，惊起法身无处避。\n无处避，若为论，我行荒草裏，汝又入深村。",
        "dynasty": "宋",
        "collection_info": null
    },
    {
        "uuid": "d9ed98720e5a2b560a8fe386a5a6b29f",
        "title": "偈颂六十五首  其一五",
        "author": "释咸杰",
        "content": "在眼曰见，在耳曰闻。\n在手执捉，在足运奔。\n豁开则东西南北，把住则毫髮不存。",
        "dynasty": "宋",
        "collection_info": null
    },
    {
        "uuid": "8942500294af9704ed0bcdd956cd83c7",
        "title": "偈颂六十五首  其一六",
        "author": "释咸杰",
        "content": "静悄悄处跳得出，闹浩浩处可横身。\n闹浩浩处挨得行，静悄悄处堪驻足。",
        "dynasty": "宋",
        "collection_info": null
    },
    {
        "uuid": "5cd8bebc858e7928701ca43f34a3b359",
        "title": "偈颂六十五首  其一七",
        "author": "释咸杰",
        "content": "月生一，无角铁牛眠少室。\n月生二，赤脚波斯入闹市。\n月生三，冰生于水，青出于蓝。\n文殊堂裏万菩萨，夜来尽向此中参。",
        "dynasty": "宋",
        "collection_info": null
    },
    {
        "uuid": "b2e565e11ce92689931a7a7f62c23184",
        "title": "偈颂六十五首  其一八",
        "author": "释咸杰",
        "content": "一新一旧，跳出窠臼。\n一出一入，胡餠裏呷汁。\n一擒一纵，开眼作梦。\n一照一用，鳝鱼走入麻油瓮。",
        "dynasty": "宋",
        "collection_info": null
    },
    {
        "uuid": "40687e50ec0ca50770a626cc5ffe77ef",
        "title": "偈颂六十五首  其一九",
        "author": "释咸杰",
        "content": "日南长至，庆无不利。\n石笋暗抽条，寒岩增暖气。\n东村王老半醉半醒，林下道人没巴没鼻。",
        "dynasty": "宋",
        "collection_info": null
    },
    {
        "uuid": "1749ac9d86b9d92d79fdfe54bd3b0944",
        "title": "偈颂六十五首  其二○",
        "author": "释咸杰",
        "content": "元正一旦，万事成办。\n大乘小乘，井索钱贯。\n更问佛法如何，也是秦时𨍏轹钻。",
        "dynasty": "宋",
        "collection_info": null
    },
    {
        "uuid": "6601a8d5dd1b7fb582089e09eec8554e",
        "title": "偈颂六十五首  其二一",
        "author": "释咸杰",
        "content": "贤劫千佛数，末后最慇懃。\n倒握降魔杵，高标利物拳。\n心肝无屈曲，肠胃有区分。\n神通愿力虽无尽，且为山僧护法门。",
        "dynasty": "宋",
        "collection_info": null
    },
    {
        "uuid": "aa3f2579bd3c340e3a153e4222d43e04",
        "title": "偈颂六十五首  其二二",
        "author": "释咸杰",
        "content": "生铁铸牛头，牵犁还拽杷。\n智者笑忻忻，愚人惊怪差。\n古往今来几百年，更向鬼门重贴卦。",
        "dynasty": "宋",
        "collection_info": null
    },
    {
        "uuid": "3f55febc545d612974cd3b6eb90e735b",
        "title": "偈颂六十五首  其二三",
        "author": "释咸杰",
        "content": "因我得礼你，穷源亲到底。\n礼拜了烧香，自倒还自起。",
        "dynasty": "宋",
        "collection_info": null
    },
    {
        "uuid": "2fb147778223a2a194590454ae90eabe",
        "title": "偈颂六十五首  其二四",
        "author": "释咸杰",
        "content": "诸佛不说说，祖师不闻闻。\n留下一转语，千古镇干坤。",
        "dynasty": "宋",
        "collection_info": null
    },
    {
        "uuid": "f47c72d91d489a767f9a55deff8c0fb2",
        "title": "偈颂六十五首  其二五",
        "author": "释咸杰",
        "content": "今佛放光明，助发实相义。\n希有诸比丘，是中难比况。",
        "dynasty": "宋",
        "collection_info": null
    },
    {
        "uuid": "0496f01c5d75431737363f86ce7b39b1",
        "title": "偈颂六十五首  其二六",
        "author": "释咸杰",
        "content": "月生一，万像不能逃影质。\n月生二，东行不见西行利。\n月生三，无言童子口喃喃。",
        "dynasty": "宋",
        "collection_info": null
    },
    {
        "uuid": "c2a6ca4e6c9467de39afa8a4fa95f67a",
        "title": "偈颂六十五首  其二七",
        "author": "释咸杰",
        "content": "一叶落，天下秋，南来北往竟悠悠。\n一句通，万机息，上下四维无等匹。\n西天人不会唐言，独坐少林痴面壁。\n带累儿孙不丈夫，被人唤作白拈贼。\n云门念七好参详，宝公不是闲和尚。",
        "dynasty": "宋",
        "collection_info": null
    },
    {
        "uuid": "de7d3f7d3ebf3903f08eec9c58dc5775",
        "title": "偈颂六十五首  其二八",
        "author": "释咸杰",
        "content": "月圆月缺，循途守辙。\n打破牢关，天宽地宽。",
        "dynasty": "宋",
        "collection_info": null
    },
    {
        "uuid": "1194ccc3d164999c52c727409c918699",
        "title": "偈颂六十五首  其二九",
        "author": "释咸杰",
        "content": "虽与我同条生，不与我同条死。\n稔闻在七闽，扬尘兼簸土。\n凌茂宗风不奈何，今朝喜见清平路。",
        "dynasty": "宋",
        "collection_info": null
    },
    {
        "uuid": "b21ecd0d62ffbed54e14a2251a3705fc",
        "title": "偈颂六十五首  其三○",
        "author": "释咸杰",
        "content": "一切数句非数句，与吾灵觉何交涉。\n毒蛇钻入你鼻孔，虾蟆咬破你眼睛。",
        "dynasty": "宋",
        "collection_info": null
    },
    {
        "uuid": "4b47fe371e0ac5459b9a966a25378e82",
        "title": "偈颂六十五首  其三一",
        "author": "释咸杰",
        "content": "方脱钟山阶级难，却来遮裏养残躯。\n那知踪迹难遮掩，又见驱驰走使符。",
        "dynasty": "宋",
        "collection_info": null
    },
    {
        "uuid": "2dd4c0e43e5ab69ed6643b958a9f3745",
        "title": "偈颂六十五首  其三二",
        "author": "释咸杰",
        "content": "狮子教儿迷子诀，拟前跳掷早翻身。\n罗纹结角交锋处，鹘眼临时失却踪。",
        "dynasty": "宋",
        "collection_info": null
    },
    {
        "uuid": "90803488aca8b3e4439a85a14f50994b",
        "title": "偈颂六十五首  其三三",
        "author": "释咸杰",
        "content": "莫除荆棘建伽蓝，七佛常来此处参。\n地久天长功不坠，天花时復雨毵毵。",
        "dynasty": "宋",
        "collection_info": null
    },
    {
        "uuid": "92366b1160fb63440d8da533930a2539",
        "title": "偈颂六十五首  其三四",
        "author": "释咸杰",
        "content": "利剑斩虚空，万象鸣嚗嚗。\n年年向斯辰，令人倍发恶。",
        "dynasty": "宋",
        "collection_info": null
    },
    {
        "uuid": "c192d1772950b81e1ad4eec3582dd168",
        "title": "偈颂六十五首  其三五",
        "author": "释咸杰",
        "content": "秋江清浅时，白鹭和烟岛。\n良哉观世音，全身入荒草。",
        "dynasty": "宋",
        "collection_info": null
    },
    {
        "uuid": "08ffcaa4ec62e78339c8c6a14e0dd25a",
        "title": "偈颂六十五首  其三六",
        "author": "释咸杰",
        "content": "拳来拳应，踢来踢应。\n拳踢交参，孰负孰胜。\n摇头摆尾过牢关，刖足之言谁肯信。",
        "dynasty": "宋",
        "collection_info": null
    },
    {
        "uuid": "f42cc3def5ad17e6bb8f9ec794ec4519",
        "title": "偈颂六十五首  其三七",
        "author": "释咸杰",
        "content": "呼猿洞口，虚空迸裂。\n鸦飞不度，如行如说。",
        "dynasty": "宋",
        "collection_info": null
    },
    {
        "uuid": "61c91a1652858d9b1ceb22cbf6c74630",
        "title": "偈颂六十五首  其三八",
        "author": "释咸杰",
        "content": "辅弼宗门有老成，一番提掇一番新。\n咬姜呷醋知醎淡，便是丛林过量人。",
        "dynasty": "宋",
        "collection_info": null
    },
    {
        "uuid": "30aec1fa5500660a2295b698b74d27af",
        "title": "偈颂六十五首  其三九",
        "author": "释咸杰",
        "content": "一手不独拍，众手鸣掴掴。\n豁开三要三玄门，堪与人天为轨则。",
        "dynasty": "宋",
        "collection_info": null
    },
    {
        "uuid": "05b80171cbb856f9c80da87c7ef2a520",
        "title": "偈颂六十五首  其四○",
        "author": "释咸杰",
        "content": "今朝十五日，丛林皆结制。\n径山有条攀条，无条攀例。\n逼拶露柱灯笼，尽要心空及第。\n现前普请证明，不妨神通游戏。\n下座各叙时暄，便是灵山受记。",
        "dynasty": "宋",
        "collection_info": null
    },
    {
        "uuid": "4d36f6f0679bf3b3e4aed9e9bc88854a",
        "title": "偈颂六十五首  其四一",
        "author": "释咸杰",
        "content": "佛法无人说，虽慧不能了。\n去却上头关，面南看北斗。",
        "dynasty": "宋",
        "collection_info": null
    },
    {
        "uuid": "f32cc807c8f281a016fe41320c1618dc",
        "title": "偈颂六十五首  其四二",
        "author": "释咸杰",
        "content": "心同虚空界，示等虚空法。\n证得虚空时，无是无非法。",
        "dynasty": "宋",
        "collection_info": null
    },
    {
        "uuid": "dc3b83406721026c6879e0a892a27912",
        "title": "偈颂六十五首  其四三",
        "author": "释咸杰",
        "content": "六月炎炎如火热，谁知冷处胜冰雪。\n红尘闹市等箇人，七佛轨仪都漏泄。\n报龙王，须福护，大千捏聚为檀度。\n一言札住万机通，自然光壮少林风。",
        "dynasty": "宋",
        "collection_info": null
    },
    {
        "uuid": "f8b97d8ddba9496a579a7aa9f2aaa142",
        "title": "偈颂六十五首  其四四",
        "author": "释咸杰",
        "content": "吞却与吐却，算来无处着。\n要见滑稽人，便是黄幡绰。",
        "dynasty": "宋",
        "collection_info": null
    },
    {
        "uuid": "e63df7d7b68bfea9635a54463eb62a64",
        "title": "偈颂六十五首  其四五",
        "author": "释咸杰",
        "content": "昔年相见谈真谛，今日升堂话去来。\n一念廓然无向背，春光铁树自花开。",
        "dynasty": "宋",
        "collection_info": null
    },
    {
        "uuid": "805bfbe8b800e84fc6eb0c0fecba513a",
        "title": "偈颂六十五首  其四六",
        "author": "释咸杰",
        "content": "油煎石磉盘，风吹毛毬走。\n虚空背上白毛生，拈得鼻孔失却口。",
        "dynasty": "宋",
        "collection_info": null
    },
    {
        "uuid": "9a9e3582130dabb10122f4aa09704719",
        "title": "偈颂六十五首  其四七",
        "author": "释咸杰",
        "content": "修造未逾两箇月，丛林便觉日荒凉。\n今朝重整旧洪范，铁佛须教尽放光。",
        "dynasty": "宋",
        "collection_info": null
    },
    {
        "uuid": "4deafc572ed88b8ef7826d76216cf77e",
        "title": "偈颂六十五首  其四八",
        "author": "释咸杰",
        "content": "五月五日端午节，阴云叆叇，甘雨未决。\n君王降赐宝香，林下祈求恳切。\n孚佑龙，善时节，好将一雨润焦枯，帀地清凉消恼热。",
        "dynasty": "宋",
        "collection_info": null
    },
    {
        "uuid": "89579ee1f2128fa15c7d4e66e8d15cd3",
        "title": "偈颂六十五首  其四九",
        "author": "释咸杰",
        "content": "有佛处，不得住，陕府铁牛双角露。\n无佛处，急走过，南海波斯鼻孔大。\n三千里外摘杨花，种豆由来生稻麻。",
        "dynasty": "宋",
        "collection_info": null
    },
    {
        "uuid": "05eb3f130f2ce4cac050e28f2156dd1c",
        "title": "偈颂六十五首  其五○",
        "author": "释咸杰",
        "content": "虎骤龙骧与么来，蓦然平地起风雷。\n棒头正眼明如日，凛凛清风廓九垓。",
        "dynasty": "宋",
        "collection_info": null
    },
    {
        "uuid": "252c9251249044d8d192aa6f26e3ee63",
        "title": "偈颂六十五首  其五一",
        "author": "释咸杰",
        "content": "四月十五日结，七月十五日解。\n六隻骰子满盆红，大都只是看头米。",
        "dynasty": "宋",
        "collection_info": null
    },
    {
        "uuid": "ba202bf1646dcbe45e130dcd56c15701",
        "title": "偈颂六十五首  其五二",
        "author": "释咸杰",
        "content": "虚空可量风可繫，无能尽说佛功德。\n佛功德海既难量，吾君圣寿亦如是。",
        "dynasty": "宋",
        "collection_info": null
    },
    {
        "uuid": "8fff64d7deb5a6d3e342a2c6f0ba1710",
        "title": "偈颂六十五首  其五三",
        "author": "释咸杰",
        "content": "持钵去，持钵归。\n草鞋根断通消息，玲珑八面尽光辉。\n游魔宫，入虎穴。\n当机撞着恶聱头，直教心地顿休歇。",
        "dynasty": "宋",
        "collection_info": null
    },
    {
        "uuid": "cf67b940fe0d667445853b4923f08a49",
        "title": "偈颂六十五首  其五四",
        "author": "释咸杰",
        "content": "一手不独拍，两手鸣掴掴。\n豁开三要三玄，捏碎佛祖标格。\n村歌社舞得人憎，胜似当年白拈贼。",
        "dynasty": "宋",
        "collection_info": null
    },
    {
        "uuid": "eee7d60eacea396bf2d4d628e624d69d",
        "title": "偈颂六十五首  其五五",
        "author": "释咸杰",
        "content": "今朝三月十五，天色半晴半雨。\n十分春色在枝头，满眼觑见没可覩。\n报诸人，莫莽卤，甜瓜彻蒂甜，苦瓠连根苦。",
        "dynasty": "宋",
        "collection_info": null
    },
    {
        "uuid": "946a64177878eb2537ca76e2dd438dcd",
        "title": "偈颂六十五首  其五六",
        "author": "释咸杰",
        "content": "南泉起模画样，长庆披砂拣金。\n云门鼻孔先穿，雪窦据款结案。",
        "dynasty": "宋",
        "collection_info": null
    },
    {
        "uuid": "7842eda7f5dfda3184657ec324b98784",
        "title": "偈颂六十五首  其五七",
        "author": "释咸杰",
        "content": "只此见闻非见闻，无余声色可呈君。\n箇中若了元无事，体用何妨分不分。",
        "dynasty": "宋",
        "collection_info": null
    },
    {
        "uuid": "9d969016c5fbcfd24f474f6f4e97a64e",
        "title": "偈颂六十五首  其五八",
        "author": "释咸杰",
        "content": "即心即佛也揖出，非心非佛也揖出。\n地转天回岂等闲，即知此物非他物。\n以此显追崇，决定当超越。\n次回阴隲保家堂，自然福寿永无双。",
        "dynasty": "宋",
        "collection_info": null
    },
    {
        "uuid": "1dcb0faf79715011658d3ec0ab706507",
        "title": "偈颂六十五首  其五九",
        "author": "释咸杰",
        "content": "达磨不来东土，二祖不往西天。\n石室行者蹈碓忘却移步，玄沙讨鱼卖峭蹈翻钓船。",
        "dynasty": "宋",
        "collection_info": null
    },
    {
        "uuid": "acd6005e19dcc618df07ffdde483cfb8",
        "title": "偈颂六十五首  其六○",
        "author": "释咸杰",
        "content": "一箇葫芦纔倒地，满地葫芦尽倾倒。\n欲识单传直指禅，今日斗凑得恰好。",
        "dynasty": "宋",
        "collection_info": null
    },
    {
        "uuid": "8dfe1ea83ec9e68673d47b17db4a7bba",
        "title": "偈颂六十五首  其六一",
        "author": "释咸杰",
        "content": "四年居此日波波，累及禅和不奈何。\n今感圣恩林下去，一轮秋月照天河。",
        "dynasty": "宋",
        "collection_info": null
    },
    {
        "uuid": "60b460c5865f28ca306057a951773b5a",
        "title": "偈颂六十五首  其六二",
        "author": "释咸杰",
        "content": "去年八月间，得旨与安闲。\n摆动水云性，纵步到阳山。\n元宅诸子弟，忻然力追攀。\n庵居三箇月，开怀宇宙宽。\n忽接四明信，来书意盘桓。\n天童虚法席，使君语犹端。\n迢迢遣专使，不问路行难。\n山僧临晚景，不敢自相瞒。\n搥鼓乐与行，四众亦欣欢。\n先师未了底，应是起波澜。\n一回饮水一回噎，临济德山俱汗颜。",
        "dynasty": "宋",
        "collection_info": null
    },
    {
        "uuid": "124530496b14c49bc7aa58cc816702cd",
        "title": "偈颂六十五首  其六三",
        "author": "释咸杰",
        "content": "二千年前旧公案，今日拈来重剖判。\n任是铁眼与铜睛，也须更入红炉煅。",
        "dynasty": "宋",
        "collection_info": null
    },
    {
        "uuid": "de6d0c63c0ad751275b80be7444a5e48",
        "title": "偈颂六十五首  其六四",
        "author": "释咸杰",
        "content": "居于富贵中，不为富贵误。\n赤手挨开解脱门，四方八面俱独步。\n佛祖不知由，凭谁立本据。\n咄咄咄，力㘞希，闻见觉知齐合掌，铁牛生得凤凰儿。",
        "dynasty": "宋",
        "collection_info": null
    },
    {
        "uuid": "2a5425302f868ddfb76be8e8a1cec706",
        "title": "偈颂六十五首  其六五",
        "author": "释咸杰",
        "content": "日日是好日，时时是好时。\n惟有十月二十二，吉星垂照最希奇。",
        "dynasty": "宋",
        "collection_info": null
    },
    {
        "uuid": "afc485c3edc2f1ca60cce770c12c2b0d",
        "title": "偈颂四首  其一",
        "author": "释咸杰",
        "content": "释迦不说说，迦叶不闻闻。\n天河风浪静，星斗位区分。",
        "dynasty": "宋",
        "collection_info": null
    },
    {
        "uuid": "681a6249ec25a6badc38dcfd71655d43",
        "title": "偈颂四首  其二",
        "author": "释咸杰",
        "content": "山河大地不是幻，日月星辰不是幻。\n明暗色空不是幻，四圣六凡不是幻。\n山僧说底不是幻，诸人听底不是幻。",
        "dynasty": "宋",
        "collection_info": null
    },
    {
        "uuid": "cfae1d0e9be6854c4fec66f25d6efd0f",
        "title": "偈颂四首  其三",
        "author": "释咸杰",
        "content": "眼裏耳裏绝纤尘，铁眼铜睛觑不破。\n蚊子排头咬铁钉，上下四维俱匌匝。\n只将此语报深恩，朵朵红莲火裏发。",
        "dynasty": "宋",
        "collection_info": null
    },
    {
        "uuid": "7146990ad12dad0e4764d27d46fe284e",
        "title": "偈颂四首  其四",
        "author": "释咸杰",
        "content": "一年三百六十日，今宵正是结交头。\n移身换步无多子，六合清风来未休。",
        "dynasty": "宋",
        "collection_info": null
    },
    {
        "uuid": "1eaf1f4a2b88e756a84cb433cc0b3139",
        "title": "颂古十一首  其一",
        "author": "释咸杰",
        "content": "斫却月中桂，清光转更多。\n狐狸俱屏迹，狮子奋金毛。",
        "dynasty": "宋",
        "collection_info": null
    },
    {
        "uuid": "00db1ded05704ca63ddbeb362e582ebd",
        "title": "颂古十一首  其二",
        "author": "释咸杰",
        "content": "狗子无佛性，杀人便偿命。\n楚痛百千般，因邪却打正。",
        "dynasty": "宋",
        "collection_info": null
    },
    {
        "uuid": "dad10d754bf0101d1915e9ba130187de",
        "title": "颂古十一首  其三",
        "author": "释咸杰",
        "content": "出得何如未出时，瞎馿成队丧全机。\n而今四海平如砥，芦管迎风撩乱吹。",
        "dynasty": "宋",
        "collection_info": null
    },
    {
        "uuid": "432a793321c0505f342e9b7938bb3fce",
        "title": "颂古十一首  其四",
        "author": "释咸杰",
        "content": "粥了令教洗钵盂，铁船无底要人扶。\n片帆高挂乘风便，截海须还大丈夫。",
        "dynasty": "宋",
        "collection_info": null
    },
    {
        "uuid": "c53f42d966e1ed19d96c81a7a4d88a44",
        "title": "颂古十一首  其五",
        "author": "释咸杰",
        "content": "一顿浑家尽灭门，更加两顿累儿孙。\n银山铁壁俱穿透，万里无云宇宙分。",
        "dynasty": "宋",
        "collection_info": null
    },
    {
        "uuid": "a74f33626faccebb855f34aca434e15b",
        "title": "颂古十一首  其六",
        "author": "释咸杰",
        "content": "五百生前失却，五百生后太错。\n错错，谁道祥麟只一角。",
        "dynasty": "宋",
        "collection_info": null
    },
    {
        "uuid": "2d1a646f8540c00d74946382dc050615",
        "title": "颂古十一首  其七",
        "author": "释咸杰",
        "content": "西江一吸了无余，突出堂堂大丈夫。\n尽道世间胡鬚赤，须知更有赤鬚胡。",
        "dynasty": "宋",
        "collection_info": null
    },
    {
        "uuid": "f0e11b789986be1fd4f804a4114e9d36",
        "title": "颂古十一首  其八",
        "author": "释咸杰",
        "content": "大海波涛阔，千峰气象雄。\n古今无间断，南北路头通。",
        "dynasty": "宋",
        "collection_info": null
    },
    {
        "uuid": "3b9d8b7ece3565dc33627d09640f4d8b",
        "title": "颂古十一首  其九",
        "author": "释咸杰",
        "content": "天高地厚人难见，海阔山遥只自知。\n勘破却回休借问，得便宜是落便宜。",
        "dynasty": "宋",
        "collection_info": null
    },
    {
        "uuid": "744f1c57ee546cd14137d5662bc8c0d5",
        "title": "颂古十一首  其一○",
        "author": "释咸杰",
        "content": "百战场中舞纛旗，将军立处十分危。\n游人只看锥头利，失却吹毛总不知。",
        "dynasty": "宋",
        "collection_info": null
    },
    {
        "uuid": "b64ddb4081ac6cb5f6ba9757adadb2d3",
        "title": "颂古十一首  其一一",
        "author": "释咸杰",
        "content": "屋裏贩扬州，水深山更幽。\n终年无客到，明月自相投。",
        "dynasty": "宋",
        "collection_info": null
    },
    {
        "uuid": "d2498f798b97efbd92e233c5cd99df97",
        "title": "讚布袋和尚",
        "author": "释咸杰",
        "content": "禅不参，道不会，终日忙忙。\n弄箇布袋，十字街头道等人。\n阿谁知渠绻缋，稽首弥勒世尊。\n国有宪章，三千条罪。",
        "dynasty": "宋",
        "collection_info": null
    },
    {
        "uuid": "0214e3c45713464d204757e59e42bed7",
        "title": "讚开明禅师",
        "author": "释咸杰",
        "content": "江郎入定，乌巨开山。\n林深路迥，火冷云寒。\n道大不知谁辨的，帝王亲手付金襕。",
        "dynasty": "宋",
        "collection_info": null
    },
    {
        "uuid": "ebbb878cbdd07edd7ce1e3318b4cc97e",
        "title": "讚绣宝公",
        "author": "释咸杰",
        "content": "针锋上直入，线缝裏跳出。\n剪刀尺子自随身，号令干坤齐万物。",
        "dynasty": "宋",
        "collection_info": null
    },
    {
        "uuid": "6b120bff839331664ab5db982698b6d9",
        "title": "讚大慧和尚",
        "author": "释咸杰",
        "content": "戳瞎顶门三隻眼，是非佛法一齐刬。\n竹篦头上放无端，正是徐六担片板。",
        "dynasty": "宋",
        "collection_info": null
    },
    {
        "uuid": "970fdc41c8490c0dec2dc62ab4952d54",
        "title": "讚应庵和尚",
        "author": "释咸杰",
        "content": "眼大如环，头匾似扇。\n从来不省己非，偏笑漳泉福建。\n着实处用无七纵八横，脱空时曰有万化千变。\n焚香稽首讚扬，也是神头鬼面。",
        "dynasty": "宋",
        "collection_info": null
    },
    {
        "uuid": "bddb2e368795871e475124b8056dc1e5",
        "title": "讚木庵和尚",
        "author": "释咸杰",
        "content": "面目森严，语言希差。\n不出飞猿岭，道声蔼天下。\n活懒庵不传之宗，死衲僧虚头话霸。\n五坐道场，丛林增价。\n稽首拜手，虚空贴卦。",
        "dynasty": "宋",
        "collection_info": null
    },
    {
        "uuid": "ed855ee79800313b91deda8c14f03fc8",
        "title": "讚径山音首座",
        "author": "释咸杰",
        "content": "气宇云闲，身心木槁。\n顶门正眼，红日杲杲。\n早投长芦刬草之机，晚分双径人天之座。\n名山屡招而不赴，一庵超然其高卧。\n夫是谓丛林前辈典刑，宜与赵州同年而并操者也。",
        "dynasty": "宋",
        "collection_info": null
    },
    {
        "uuid": "4b8df6cac7694fc5e0a9aa133a512311",
        "title": "约斋张直阁画师顶相请讚",
        "author": "释咸杰",
        "content": "挨开不二门，千圣须却步。\n直下便承当，略通一线路。\n佛也不奈何，谁敢当头道。\n道着头角生，一点黑如皂。\n尽情分付约齐大居士，一等人间任扬播。",
        "dynasty": "宋",
        "collection_info": null
    },
    {
        "uuid": "c3d81f0175dcb599811d17a9f7e004d9",
        "title": "真际道人请讚",
        "author": "释咸杰",
        "content": "一句全提，了无向背。\n临济正宗，恣意破碎。\n弥天过犯，不容忏悔。\n丹青画出向人前，他家自有通人爱。",
        "dynasty": "宋",
        "collection_info": null
    },
    {
        "uuid": "fa401223dcdd1ad45b9e5a33895b03da",
        "title": "禅人请讚  其一",
        "author": "释咸杰",
        "content": "五戒不持，威仪破尽。\n空腹高心，言不足信。\n徒将朽木乱涂糊，衲僧添得膏肓病。",
        "dynasty": "宋",
        "collection_info": null
    },
    {
        "uuid": "5359a351760c2d3b62bd41110d42fb62",
        "title": "禅人请讚  其二",
        "author": "释咸杰",
        "content": "天无私盖，地无私载。\n如何形容，生此奇怪。\n为僧不禀僧仪，学佛力破佛戒。\n鼓舌摇唇，丛林殃害。\n若无伽梨裹浑身，便是当年屈突盖。",
        "dynasty": "宋",
        "collection_info": null
    },
    {
        "uuid": "12df711b5bfe6edd88530a5dc83ee494",
        "title": "禅人请讚  其三",
        "author": "释咸杰",
        "content": "在家不读书，行脚不参禅。\n随流闲打閧，掘地觅青天。\n而今老矣方知悔，捏人痛处力加鞭。",
        "dynasty": "宋",
        "collection_info": null
    },
    {
        "uuid": "921ced8aae11607ea8e916bb2ce45ea0",
        "title": "禅人请讚  其四",
        "author": "释咸杰",
        "content": "眼横鼻直村僧，肚裏浑无一窖。\n两奉诏旨住持，添得丛林热闹。\n若论直指单传，正是睡梦未觉。",
        "dynasty": "宋",
        "collection_info": null
    },
    {
        "uuid": "4bae3203ebc237258917b5c377c0aab4",
        "title": "禅人请讚  其五",
        "author": "释咸杰",
        "content": "入室爱用拳头，佛来也不放过。\n知他是圣是凡，便敢如此乱做。\n识得破，海坛马子似馿大。",
        "dynasty": "宋",
        "collection_info": null
    },
    {
        "uuid": "ca9cc37c0100516ea8ac4756b636e6fb",
        "title": "禅人请讚  其六",
        "author": "释咸杰",
        "content": "德山临济，棒喝交驰。\n云门顾鑑，总是愚痴。\n唯有径山无伎俩，握拳端坐眼如眉。",
        "dynasty": "宋",
        "collection_info": null
    },
    {
        "uuid": "5b756848bd363744d403d6badf0fb60e",
        "title": "禅人请讚  其七",
        "author": "释咸杰",
        "content": "水黑染成，恰似真箇。\n据坐胡床，胡挥乱做。\n三十年后，此话大行。\n籍没乃翁，胶黏滞货。",
        "dynasty": "宋",
        "collection_info": null
    },
    {
        "uuid": "2cec3deff1ed4859c40f2c05244e7c5f",
        "title": "佛日常长老请讚",
        "author": "释咸杰",
        "content": "赤手全提，金圈栗棘。\n跳出三要三玄，破荡佛祖窠窟。\n试问有何神通，尽力吐露不出。\n咄咄，佛日长老，与么拈出。",
        "dynasty": "宋",
        "collection_info": null
    },
    {
        "uuid": "07ad3c628269c0bbdd08d154ee75743b",
        "title": "隆报着长老请讚",
        "author": "释咸杰",
        "content": "据虎头，收虎尾，第一句下明宗旨。\n了无禅道与人参，滴水便见波澜起。\n太醒醒，难比拟。\n分付隆报着长老，好向丛林振纲纪。",
        "dynasty": "宋",
        "collection_info": null
    },
    {
        "uuid": "73d54e6cdd23f1b56871730c7c36382a",
        "title": "皇太子妃请就径山升座末后说偈",
        "author": "释咸杰",
        "content": "佛身无为，不堕诸数。\n随机示现，应无所住。\n如月行空，光照寰宇。\n廓彻信心，庄严福聚。\n记得先贤曾有言，皇天无亲，唯德是辅。",
        "dynasty": "宋",
        "collection_info": null
    },
    {
        "uuid": "7e801b0b1e7b06218f91642cb284f4cf",
        "title": "张直阁请升座末后说偈",
        "author": "释咸杰",
        "content": "一句全提法界宽，大千收拾掌中观。\n横该竖抹超三际，迦叶徒劳强破颜。",
        "dynasty": "宋",
        "collection_info": null
    },
    {
        "uuid": "baae06746cb5db1d7520876c54485b6d",
        "title": "赠闽清黄释褐初赴上庠",
        "author": "释咸杰",
        "content": "蓦札相逢笑脸开，也知平地起风雷。\n好将一滴梅溪水，为雨为霖遍九垓。",
        "dynasty": "宋",
        "collection_info": null
    },
    {
        "uuid": "40c08e0fd1f8a8efb71d485c42e48af8",
        "title": "和无着讚大慧齿髮舍利",
        "author": "释咸杰",
        "content": "背触全提话已圆，孤风凛凛播皇天。\n无端更把闲毛齿，惹得丛林口耳传。",
        "dynasty": "宋",
        "collection_info": null
    },
    {
        "uuid": "631b5439b0a9ad0109c09f1943b9c72f",
        "title": "送昂维那出岭兼呈应庵  其一",
        "author": "释咸杰",
        "content": "福城得得来相访，象骨岩前话别时。\n惊起石人开铁眼，倚筇遥听老猿啼。",
        "dynasty": "宋",
        "collection_info": null
    },
    {
        "uuid": "52789f554e8231d7062d7bc952103f39",
        "title": "送昂维那出岭兼呈应庵  其二",
        "author": "释咸杰",
        "content": "云黄山下老禅庵，凌蔑宗风罪过多。\n君若到门深问讯，看渠伎俩復如何。",
        "dynasty": "宋",
        "collection_info": null
    },
    {
        "uuid": "2ca0e49555a6ce060cae0f18bc5c1302",
        "title": "送拙庵住洪福",
        "author": "释咸杰",
        "content": "瞎馿生得瞎馿儿，龌龊声名彻四维。\n更把少林无孔笛，逢人应是逆风吹。",
        "dynasty": "宋",
        "collection_info": null
    },
    {
        "uuid": "3f0d4c481703282baa8339335048c9d7",
        "title": "送会侍者开应庵塔铭",
        "author": "释咸杰",
        "content": "三十余年沙魇，一十五处脱空。\n欲彰从前家丑，何妨刻石流通。",
        "dynasty": "宋",
        "collection_info": null
    },
    {
        "uuid": "dc7ccc9d37fdd55abb7dd69e196b08af",
        "title": "送权维那归道场",
        "author": "释咸杰",
        "content": "风搅平林万木秋，临歧送别思悠悠。\n也知八德池中水，不比寻常溪磵流。",
        "dynasty": "宋",
        "collection_info": null
    },
    {
        "uuid": "bb36d3a2db7c7ac677e5ab16387db8f6",
        "title": "送聪首座兼简陈寺丞",
        "author": "释咸杰",
        "content": "十载相从话岁寒，刀山剑树惯跻攀。\n风云会合机轮转，行看知音笑展颜。",
        "dynasty": "宋",
        "collection_info": null
    },
    {
        "uuid": "f7a07246f0e281f95a554c3b388fb701",
        "title": "送如水头",
        "author": "释咸杰",
        "content": "如如方解说，此说若为通。\n戳瞎摩酰眼，掀翻宇宙空。\n枯柴聊作用，活火展家风。\n去去休言别，智音一笑同。",
        "dynasty": "宋",
        "collection_info": null
    },
    {
        "uuid": "b91158ccfcf08169e8e0a8bd94657456",
        "title": "径山出乡舟中寄二偈示众  其一",
        "author": "释咸杰",
        "content": "三冬水上打秋韆，百尺竿头棹钓船。\n寄语满堂龙象众，无劳掘地觅青天。",
        "dynasty": "宋",
        "collection_info": null
    },
    {
        "uuid": "a40d66cee1684915d1bbcfd7b01ee5f8",
        "title": "径山出乡舟中寄二偈示众  其二",
        "author": "释咸杰",
        "content": "大丈夫儿合自知，得便宜是落便宜。\n无心用处急回首，莫待天明失却鷄。",
        "dynasty": "宋",
        "collection_info": null
    },
    {
        "uuid": "96ef44cecc4f3862bdaa327cbb4d4b54",
        "title": "赠何神童",
        "author": "释咸杰",
        "content": "父母未生时，文章在何许。\n及乎跳出来，光明照寰宇。\n傍观眼难瞒，收录奏明主。\n一览赞希奇，杨晏堪为伍。\n赐笏与绿袍，以显其宗祖。\n人生天地间，休将年纪数。\n纵饶生百岁，无闻亦何补。\n伟哉英特大丈夫，君臣嘉会今合符。\n行看赤手扶宗社，大千捏聚一蘧庐。",
        "dynasty": "宋",
        "collection_info": null
    },
    {
        "uuid": "23e065cd8d0de96ed32a84b61803d7ef",
        "title": "送先知客",
        "author": "释咸杰",
        "content": "万里南来川藞苴，奔流度刃扣玄关。\n顶门戳瞎金刚眼，去住还同珠走盘。",
        "dynasty": "宋",
        "collection_info": null
    },
    {
        "uuid": "1387a830b2c459158d64c7f72dbafcdb",
        "title": "送璘首座住定水",
        "author": "释咸杰",
        "content": "一棒一条痕，一掴一掌血。\n不是向上机关，亦非单传妙诀。\n佛祖见之攒眉，魔外闻之胆折。\n建立此纲宗，当阳贵直截。\n璘侍吾十年，气宇迥超绝。\n信手斫方圆，初不泥唇舌。\n青天霹雳轰，风云会时节。\n行看定水起波涛，始信来源出处高。",
        "dynasty": "宋",
        "collection_info": null
    },
    {
        "uuid": "361e1280b6a6b85492a8a41ee3a4fcb9",
        "title": "送恢侍者",
        "author": "释咸杰",
        "content": "戴角擎头与么来，当机一拶顶门开。\n行行勿谓无知己，阃外威权善自裁。",
        "dynasty": "宋",
        "collection_info": null
    },
    {
        "uuid": "eaa44b46adec5fdc82ec9384a8adb936",
        "title": "送雪峰化主",
        "author": "释咸杰",
        "content": "手托庵门便放憨，千钧重担要人担。\n寥寥坐断孤峰顶，云衲相从昼夜参。",
        "dynasty": "宋",
        "collection_info": null
    },
    {
        "uuid": "2471315f18dae8e64a8533f71ac474a8",
        "title": "和璧书记",
        "author": "释咸杰",
        "content": "掷剑挥空不住空，空轮无迹剑无锋。\n无锋无迹凭谁会，会得金沙堕眼中。",
        "dynasty": "宋",
        "collection_info": null
    },
    {
        "uuid": "eb79f4dd46d80a8493acbc91aabddcf3",
        "title": "送珣禅人还海坛",
        "author": "释咸杰",
        "content": "家乡到日许谁知，默默相逢绝路岐。\n莫谓海门风浪恶，干戈元是太平基。",
        "dynasty": "宋",
        "collection_info": null
    },
    {
        "uuid": "cae0750fffe1961334c3e0b16081f4b8",
        "title": "送慧知客还蜀",
        "author": "释咸杰",
        "content": "踏破剑门关，十方无壁落。\n信步復南来，将错还就错。\n霜风刮面寒，梅梢初破蕚。\n去去又何言，宁负孤云约。",
        "dynasty": "宋",
        "collection_info": null
    },
    {
        "uuid": "34801496d1246c7677aeae42d306b25f",
        "title": "示智悟道人",
        "author": "释咸杰",
        "content": "智悟悟自心，不在一切处。\n回首时观瞻，便是佛国土。",
        "dynasty": "宋",
        "collection_info": null
    },
    {
        "uuid": "41337fdb7f856be0c53fe9ebca4e21c5",
        "title": "示善应道人",
        "author": "释咸杰",
        "content": "善应无私，当阳有准。\n直下承当，入佛祖阃。",
        "dynasty": "宋",
        "collection_info": null
    },
    {
        "uuid": "00d43ad326f8bdd124f8ef6d2e9e54b3",
        "title": "径山茶汤会首求颂二首  其一",
        "author": "释咸杰",
        "content": "径山大施门开，长者悭贪俱破。\n烹煎凤髓龙团，供养千箇万箇。\n若作佛法商量，知我一状领过。",
        "dynasty": "宋",
        "collection_info": null
    },
    {
        "uuid": "6293370afc3429d00f47cee309224b9a",
        "title": "径山茶汤会首求颂二首  其二",
        "author": "释咸杰",
        "content": "有智大丈夫，发心贵真实。\n心真万法空，处处无踪迹。\n所谓大空王，显不思议力。\n况復念世间，来者正疲极。\n一茶一汤功德香，普令信者从兹入。",
        "dynasty": "宋",
        "collection_info": null
    },
    {
        "uuid": "bac3ed0a10d47e583f3eedd271a4bf87",
        "title": "示曾秘校",
        "author": "释咸杰",
        "content": "天童得力句，不摇三寸舌。\n父母未生前，令已行摩竭。\n直下便承当，敢保犹未彻。\n放下百不知，脑门重着楔。\n唯是过量人，一拳无二说。",
        "dynasty": "宋",
        "collection_info": null
    },
    {
        "uuid": "24b962d59dbf91bfe349eb62ae9634ca",
        "title": "祥符建僧堂周都料求颂",
        "author": "释咸杰",
        "content": "妙处如何论浅深，应之于手得于心。\n方圆不用机谋力，长短休将语默寻。\n一斧便成真活计，三思始就费光阴。\n山僧直截重重说，须信真鍮不博金。",
        "dynasty": "宋",
        "collection_info": null
    },
    {
        "uuid": "fb9abc5ca0edf4b5ba04cf807ba43a69",
        "title": "颂古六首  其一",
        "author": "释咸杰",
        "content": "三处移场定是非，顽心全不改毫釐。\n胡言汉语凭谁会，铁额铜头也皱眉。",
        "dynasty": "宋",
        "collection_info": null
    },
    {
        "uuid": "3b7aab1cc65124e9f34912f7d4a93269",
        "title": "颂古六首  其二",
        "author": "释咸杰",
        "content": "贤圣法来未曾杀，而今断这一刀休。\n果然葛怛胸中落，笑杀灵山老比丘。",
        "dynasty": "宋",
        "collection_info": null
    },
    {
        "uuid": "82bedd791d232f04f1a584bc4f62b168",
        "title": "颂古六首  其三",
        "author": "释咸杰",
        "content": "一桡劈脑没遮拦，大海波涛彻底干。\n尽谓单传并直指，谁知总被祖师谩。",
        "dynasty": "宋",
        "collection_info": null
    },
    {
        "uuid": "5aeeb1351ddd9bd883548c7023695b34",
        "title": "颂古六首  其四",
        "author": "释咸杰",
        "content": "蓦就膏肓打一鍼，当时无处着浑身。\n呵呵笑入严阳去，蛇虎为邻不可寻。",
        "dynasty": "宋",
        "collection_info": null
    },
    {
        "uuid": "bec4f41ac11c543af955f36f02f17a72",
        "title": "颂古六首  其五",
        "author": "释咸杰",
        "content": "腊月莲花菡萏香，三回赏手不寻常。\n直饶会得鬚眉落，早是龟毛数丈长。",
        "dynasty": "宋",
        "collection_info": null
    },
    {
        "uuid": "823c648a5e1c6dd156e8b2a3a6fff6ab",
        "title": "颂古六首  其六",
        "author": "释咸杰",
        "content": "有问冬来事，京师出大黄。\n贪他一粒粟，失却半年粮。",
        "dynasty": "宋",
        "collection_info": null
    }
]