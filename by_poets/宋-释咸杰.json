[
    {
        "uuid": "854b3c39a5df61da7183ca6e2c1b6090",
        "title": "偈颂六十五首  其一",
        "author": "释咸杰",
        "content": "一进一退，一动一静，须信那伽常在定。\n一擒一纵，一杀一活，四方八面活鱍鱍。\n嘉州大象吃盐多，陕府铁牛添得渴。",
        "dynasty": "宋",
        "collection_info": null
    },
    {
        "uuid": "d87e722819331c6985bab22145023305",
        "title": "偈颂六十五首  其二",
        "author": "释咸杰",
        "content": "满目纷纷呈瑞雪，填沟塞壑谁辨别。\n文殊无处顿浑身，普贤失却真妙诀。\n乌鸦变作白头鸦，铁树翻成银线结。\n报诸人，瞥不瞥，庭际无人立片时，便是太平底时节。",
        "dynasty": "宋",
        "collection_info": null
    },
    {
        "uuid": "d590b0bf7d9505ce6531d04dd25605e3",
        "title": "偈颂六十五首  其三",
        "author": "释咸杰",
        "content": "有物先天地，无形本寂寥。\n能为万象主，不逐四时凋。",
        "dynasty": "宋",
        "collection_info": null
    },
    {
        "uuid": "cc973bfcdbd53592f9ccec0d6d346e9f",
        "title": "偈颂六十五首  其四",
        "author": "释咸杰",
        "content": "久雨忽晴，天清地宁。\n寒山抚掌，拾得忻忻。\n恁么会得，旱地遭钉。",
        "dynasty": "宋",
        "collection_info": null
    },
    {
        "uuid": "63a2f6e97df0e1b79300ee182eccb55a",
        "title": "偈颂六十五首  其五",
        "author": "释咸杰",
        "content": "幽禽噪破那伽定，便见文星入寺来。\n倒屣门迎开笑面，林泉陡觉起风雷。",
        "dynasty": "宋",
        "collection_info": null
    },
    {
        "uuid": "9dbc669cac215de18b6831cb2b2c14c9",
        "title": "偈颂六十五首  其六",
        "author": "释咸杰",
        "content": "即心即佛，铁牛无骨。\n非心非佛，空山突兀。",
        "dynasty": "宋",
        "collection_info": null
    },
    {
        "uuid": "85d4613dfcd132b26a486c6c150c63f1",
        "title": "偈颂六十五首  其七",
        "author": "释咸杰",
        "content": "有句无句，如藤倚树。\n石裂崖崩，毒蛇当路。\n树倒藤枯，悉哩苏嚧。",
        "dynasty": "宋",
        "collection_info": null
    },
    {
        "uuid": "41490f9c501321f6fe55bca1b65b908f",
        "title": "偈颂六十五首  其八",
        "author": "释咸杰",
        "content": "云开千嶂出，木落一枝分。\n相见又无事，不来还忆君。",
        "dynasty": "宋",
        "collection_info": null
    },
    {
        "uuid": "25cb8d34b0fee03e0cb5143956e8c780",
        "title": "偈颂六十五首  其九",
        "author": "释咸杰",
        "content": "今朝六月十五，祝圣升堂击鼓。\n木童火裏吹笙，石女云中作舞。\n也大奇，也大奇，天无四壁，地绝八维。\n五湖四海来入贡，衲僧闻见眼如眉。",
        "dynasty": "宋",
        "collection_info": null
    },
    {
        "uuid": "014f5e52381e05f1f45efff86fb7032e",
        "title": "偈颂六十五首  其一○",
        "author": "释咸杰",
        "content": "乌巨今日解夏，乃遵黄面老子二千年前话霸。\n验蜡人彻底冰清，护戒珠了无缝罅。\n唯有露柱灯笼，不肯入遮保社。\n从来心似铁，端不受差排。",
        "dynasty": "宋",
        "collection_info": null
    },
    {
        "uuid": "c9cb5472fb87d8e2a29fccd764b8829a",
        "title": "偈颂六十五首  其一一",
        "author": "释咸杰",
        "content": "一叶飘空万木秋，翻思光境急川流。\n若人识得其中意，坐断千差向上头。",
        "dynasty": "宋",
        "collection_info": null
    },
    {
        "uuid": "c4f19469f49b7a37bdaffc66ac05b59b",
        "title": "偈颂六十五首  其一二",
        "author": "释咸杰",
        "content": "天上月圆，人间月半。\n槌鼓升堂，理旧公案。\n车不横推，理无曲断。",
        "dynasty": "宋",
        "collection_info": null
    },
    {
        "uuid": "a264f27b2d73b4a7e4c83e4fa88b227d",
        "title": "偈颂六十五首  其一三",
        "author": "释咸杰",
        "content": "世尊拈花，勾贼破家。\n迦叶微笑，声前失照。\n雪峰辊毬，双放双收。\n玄沙未彻，眼中拔屑。\n云门顾鑑，递相脱赚。\n俱胝竖指，全无巴鼻。\n遮一队汉，敌国家财。",
        "dynasty": "宋",
        "collection_info": null
    },
    {
        "uuid": "766449b8e79536f518c64be2c1529173",
        "title": "偈颂六十五首  其一四",
        "author": "释咸杰",
        "content": "少室单传，衲僧巴鼻。\n碓觜生花，馿鸣狗吠。\n厕坑筹子念摩诃，惊起法身无处避。\n无处避，若为论，我行荒草裏，汝又入深村。",
        "dynasty": "宋",
        "collection_info": null
    },
    {
        "uuid": "a1b5d752d18482bba17e47c2c14a2d11",
        "title": "偈颂六十五首  其一五",
        "author": "释咸杰",
        "content": "在眼曰见，在耳曰闻。\n在手执捉，在足运奔。\n豁开则东西南北，把住则毫髮不存。",
        "dynasty": "宋",
        "collection_info": null
    },
    {
        "uuid": "f4444ebabba6b3c6fedb74895f7cf0bf",
        "title": "偈颂六十五首  其一六",
        "author": "释咸杰",
        "content": "静悄悄处跳得出，闹浩浩处可横身。\n闹浩浩处挨得行，静悄悄处堪驻足。",
        "dynasty": "宋",
        "collection_info": null
    },
    {
        "uuid": "d75ee75b45b6c5c24d018e0178b40b2e",
        "title": "偈颂六十五首  其一七",
        "author": "释咸杰",
        "content": "月生一，无角铁牛眠少室。\n月生二，赤脚波斯入闹市。\n月生三，冰生于水，青出于蓝。\n文殊堂裏万菩萨，夜来尽向此中参。",
        "dynasty": "宋",
        "collection_info": null
    },
    {
        "uuid": "2503325d2dabc6727db007b8e1a6fe2d",
        "title": "偈颂六十五首  其一八",
        "author": "释咸杰",
        "content": "一新一旧，跳出窠臼。\n一出一入，胡餠裏呷汁。\n一擒一纵，开眼作梦。\n一照一用，鳝鱼走入麻油瓮。",
        "dynasty": "宋",
        "collection_info": null
    },
    {
        "uuid": "fca097c4e940f62b467161a4ffa21f33",
        "title": "偈颂六十五首  其一九",
        "author": "释咸杰",
        "content": "日南长至，庆无不利。\n石笋暗抽条，寒岩增暖气。\n东村王老半醉半醒，林下道人没巴没鼻。",
        "dynasty": "宋",
        "collection_info": null
    },
    {
        "uuid": "304f676cb30a67c789ba48940b43d6a9",
        "title": "偈颂六十五首  其二○",
        "author": "释咸杰",
        "content": "元正一旦，万事成办。\n大乘小乘，井索钱贯。\n更问佛法如何，也是秦时𨍏轹钻。",
        "dynasty": "宋",
        "collection_info": null
    },
    {
        "uuid": "8eac9253ce04a61aeab97a174bdf6b36",
        "title": "偈颂六十五首  其二一",
        "author": "释咸杰",
        "content": "贤劫千佛数，末后最慇懃。\n倒握降魔杵，高标利物拳。\n心肝无屈曲，肠胃有区分。\n神通愿力虽无尽，且为山僧护法门。",
        "dynasty": "宋",
        "collection_info": null
    },
    {
        "uuid": "d13aed8a68f20d3c44061a79f6da9303",
        "title": "偈颂六十五首  其二二",
        "author": "释咸杰",
        "content": "生铁铸牛头，牵犁还拽杷。\n智者笑忻忻，愚人惊怪差。\n古往今来几百年，更向鬼门重贴卦。",
        "dynasty": "宋",
        "collection_info": null
    },
    {
        "uuid": "d7fdc6782752c9918cd5de3c0d417f5d",
        "title": "偈颂六十五首  其二三",
        "author": "释咸杰",
        "content": "因我得礼你，穷源亲到底。\n礼拜了烧香，自倒还自起。",
        "dynasty": "宋",
        "collection_info": null
    },
    {
        "uuid": "514ca89bcd012daa89e9466f3e5d8c57",
        "title": "偈颂六十五首  其二四",
        "author": "释咸杰",
        "content": "诸佛不说说，祖师不闻闻。\n留下一转语，千古镇干坤。",
        "dynasty": "宋",
        "collection_info": null
    },
    {
        "uuid": "bf8b71e21e49783914b501cc43e3611f",
        "title": "偈颂六十五首  其二五",
        "author": "释咸杰",
        "content": "今佛放光明，助发实相义。\n希有诸比丘，是中难比况。",
        "dynasty": "宋",
        "collection_info": null
    },
    {
        "uuid": "dde31c25e786aa1e6cdaeea730bc3f5e",
        "title": "偈颂六十五首  其二六",
        "author": "释咸杰",
        "content": "月生一，万像不能逃影质。\n月生二，东行不见西行利。\n月生三，无言童子口喃喃。",
        "dynasty": "宋",
        "collection_info": null
    },
    {
        "uuid": "d5f89fb3e8046cc92db98bf018149f93",
        "title": "偈颂六十五首  其二七",
        "author": "释咸杰",
        "content": "一叶落，天下秋，南来北往竟悠悠。\n一句通，万机息，上下四维无等匹。\n西天人不会唐言，独坐少林痴面壁。\n带累儿孙不丈夫，被人唤作白拈贼。\n云门念七好参详，宝公不是闲和尚。",
        "dynasty": "宋",
        "collection_info": null
    },
    {
        "uuid": "4ef031fdbe2d62ab1392905d9dd86595",
        "title": "偈颂六十五首  其二八",
        "author": "释咸杰",
        "content": "月圆月缺，循途守辙。\n打破牢关，天宽地宽。",
        "dynasty": "宋",
        "collection_info": null
    },
    {
        "uuid": "f9f94f4bac453e385dd615bee627cc26",
        "title": "偈颂六十五首  其二九",
        "author": "释咸杰",
        "content": "虽与我同条生，不与我同条死。\n稔闻在七闽，扬尘兼簸土。\n凌茂宗风不奈何，今朝喜见清平路。",
        "dynasty": "宋",
        "collection_info": null
    },
    {
        "uuid": "bafac4c7fd0a7cdde9f45eb31b1fd449",
        "title": "偈颂六十五首  其三○",
        "author": "释咸杰",
        "content": "一切数句非数句，与吾灵觉何交涉。\n毒蛇钻入你鼻孔，虾蟆咬破你眼睛。",
        "dynasty": "宋",
        "collection_info": null
    },
    {
        "uuid": "c9762d933822ca91207393f0649209b8",
        "title": "偈颂六十五首  其三一",
        "author": "释咸杰",
        "content": "方脱钟山阶级难，却来遮裏养残躯。\n那知踪迹难遮掩，又见驱驰走使符。",
        "dynasty": "宋",
        "collection_info": null
    },
    {
        "uuid": "617c7e055a5a1ab418829aef8025e73e",
        "title": "偈颂六十五首  其三二",
        "author": "释咸杰",
        "content": "狮子教儿迷子诀，拟前跳掷早翻身。\n罗纹结角交锋处，鹘眼临时失却踪。",
        "dynasty": "宋",
        "collection_info": null
    },
    {
        "uuid": "3d9e480f00fd5a4c0c6c7ece2b88ac40",
        "title": "偈颂六十五首  其三三",
        "author": "释咸杰",
        "content": "莫除荆棘建伽蓝，七佛常来此处参。\n地久天长功不坠，天花时復雨毵毵。",
        "dynasty": "宋",
        "collection_info": null
    },
    {
        "uuid": "002055140745b91a2dd58c74472a7cc5",
        "title": "偈颂六十五首  其三四",
        "author": "释咸杰",
        "content": "利剑斩虚空，万象鸣嚗嚗。\n年年向斯辰，令人倍发恶。",
        "dynasty": "宋",
        "collection_info": null
    },
    {
        "uuid": "27ae665f46ec476dedd1a23bf6d113f7",
        "title": "偈颂六十五首  其三六",
        "author": "释咸杰",
        "content": "拳来拳应，踢来踢应。\n拳踢交参，孰负孰胜。\n摇头摆尾过牢关，刖足之言谁肯信。",
        "dynasty": "宋",
        "collection_info": null
    },
    {
        "uuid": "0931b716f334bbfc315455c8efbc73e0",
        "title": "偈颂六十五首  其三七",
        "author": "释咸杰",
        "content": "呼猿洞口，虚空迸裂。\n鸦飞不度，如行如说。",
        "dynasty": "宋",
        "collection_info": null
    },
    {
        "uuid": "f0bc9e6029c52955ed214ef67b55722e",
        "title": "偈颂六十五首  其三八",
        "author": "释咸杰",
        "content": "辅弼宗门有老成，一番提掇一番新。\n咬姜呷醋知醎淡，便是丛林过量人。",
        "dynasty": "宋",
        "collection_info": null
    },
    {
        "uuid": "c4dd8b337ad20d15c7c776e830414f04",
        "title": "偈颂六十五首  其三九",
        "author": "释咸杰",
        "content": "一手不独拍，众手鸣掴掴。\n豁开三要三玄门，堪与人天为轨则。",
        "dynasty": "宋",
        "collection_info": null
    },
    {
        "uuid": "2138551a5958cc53b8aab6403bd4ecd1",
        "title": "偈颂六十五首  其四○",
        "author": "释咸杰",
        "content": "今朝十五日，丛林皆结制。\n径山有条攀条，无条攀例。\n逼拶露柱灯笼，尽要心空及第。\n现前普请证明，不妨神通游戏。\n下座各叙时暄，便是灵山受记。",
        "dynasty": "宋",
        "collection_info": null
    },
    {
        "uuid": "708dd61d53228f991e38a1f71258cd5e",
        "title": "偈颂六十五首  其四一",
        "author": "释咸杰",
        "content": "佛法无人说，虽慧不能了。\n去却上头关，面南看北斗。",
        "dynasty": "宋",
        "collection_info": null
    },
    {
        "uuid": "43d69d89cc460dbaf520c39df1fb22ec",
        "title": "偈颂六十五首  其四二",
        "author": "释咸杰",
        "content": "心同虚空界，示等虚空法。\n证得虚空时，无是无非法。",
        "dynasty": "宋",
        "collection_info": null
    },
    {
        "uuid": "f57cc0e45395fba1f53f242ac5a493e4",
        "title": "偈颂六十五首  其四三",
        "author": "释咸杰",
        "content": "六月炎炎如火热，谁知冷处胜冰雪。\n红尘闹市等箇人，七佛轨仪都漏泄。\n报龙王，须福护，大千捏聚为檀度。\n一言札住万机通，自然光壮少林风。",
        "dynasty": "宋",
        "collection_info": null
    },
    {
        "uuid": "8ba36a193de13982c613561d06c49e37",
        "title": "偈颂六十五首  其四四",
        "author": "释咸杰",
        "content": "吞却与吐却，算来无处着。\n要见滑稽人，便是黄幡绰。",
        "dynasty": "宋",
        "collection_info": null
    },
    {
        "uuid": "26a9a89f396bdc2ef6d9c249dda3d763",
        "title": "偈颂六十五首  其四五",
        "author": "释咸杰",
        "content": "昔年相见谈真谛，今日升堂话去来。\n一念廓然无向背，春光铁树自花开。",
        "dynasty": "宋",
        "collection_info": null
    },
    {
        "uuid": "fffde9357f8284a46b6ce9f80547fa14",
        "title": "偈颂六十五首  其四六",
        "author": "释咸杰",
        "content": "油煎石磉盘，风吹毛毬走。\n虚空背上白毛生，拈得鼻孔失却口。",
        "dynasty": "宋",
        "collection_info": null
    },
    {
        "uuid": "adeea228fd8508de03510d387ae0f7e9",
        "title": "偈颂六十五首  其四七",
        "author": "释咸杰",
        "content": "修造未逾两箇月，丛林便觉日荒凉。\n今朝重整旧洪范，铁佛须教尽放光。",
        "dynasty": "宋",
        "collection_info": null
    },
    {
        "uuid": "129de133da1b0c95956cc29e3b72265a",
        "title": "偈颂六十五首  其四八",
        "author": "释咸杰",
        "content": "五月五日端午节，阴云叆叇，甘雨未决。\n君王降赐宝香，林下祈求恳切。\n孚佑龙，善时节，好将一雨润焦枯，帀地清凉消恼热。",
        "dynasty": "宋",
        "collection_info": null
    },
    {
        "uuid": "4330cdf0d4e2ab16156cc9516c1cd9a7",
        "title": "偈颂六十五首  其四九",
        "author": "释咸杰",
        "content": "有佛处，不得住，陕府铁牛双角露。\n无佛处，急走过，南海波斯鼻孔大。\n三千里外摘杨花，种豆由来生稻麻。",
        "dynasty": "宋",
        "collection_info": null
    },
    {
        "uuid": "f56ca4d66cb04867c99fbe3f6847bc2c",
        "title": "偈颂六十五首  其五○",
        "author": "释咸杰",
        "content": "虎骤龙骧与么来，蓦然平地起风雷。\n棒头正眼明如日，凛凛清风廓九垓。",
        "dynasty": "宋",
        "collection_info": null
    },
    {
        "uuid": "1f57248579b007dc9b8c93574d2d56f0",
        "title": "偈颂六十五首  其五一",
        "author": "释咸杰",
        "content": "四月十五日结，七月十五日解。\n六隻骰子满盆红，大都只是看头米。",
        "dynasty": "宋",
        "collection_info": null
    },
    {
        "uuid": "6b9a945583c9d4484bf6d9abd1d785ef",
        "title": "偈颂六十五首  其五二",
        "author": "释咸杰",
        "content": "虚空可量风可繫，无能尽说佛功德。\n佛功德海既难量，吾君圣寿亦如是。",
        "dynasty": "宋",
        "collection_info": null
    },
    {
        "uuid": "fbe0717a59c9e86acc1bd4004f841785",
        "title": "偈颂六十五首  其五三",
        "author": "释咸杰",
        "content": "持钵去，持钵归。\n草鞋根断通消息，玲珑八面尽光辉。\n游魔宫，入虎穴。\n当机撞着恶聱头，直教心地顿休歇。",
        "dynasty": "宋",
        "collection_info": null
    },
    {
        "uuid": "bbd7589816fd401ccc41175c31d7f776",
        "title": "偈颂六十五首  其五四",
        "author": "释咸杰",
        "content": "一手不独拍，两手鸣掴掴。\n豁开三要三玄，捏碎佛祖标格。\n村歌社舞得人憎，胜似当年白拈贼。",
        "dynasty": "宋",
        "collection_info": null
    },
    {
        "uuid": "3b89af6e8cc4b0916948a31eac09063d",
        "title": "偈颂六十五首  其五五",
        "author": "释咸杰",
        "content": "今朝三月十五，天色半晴半雨。\n十分春色在枝头，满眼觑见没可覩。\n报诸人，莫莽卤，甜瓜彻蒂甜，苦瓠连根苦。",
        "dynasty": "宋",
        "collection_info": null
    },
    {
        "uuid": "639e8b6241cd40a3ae9240ec868e011e",
        "title": "偈颂六十五首  其五六",
        "author": "释咸杰",
        "content": "南泉起模画样，长庆披砂拣金。\n云门鼻孔先穿，雪窦据款结案。",
        "dynasty": "宋",
        "collection_info": null
    },
    {
        "uuid": "b19e7276384c19437f92d516bc6130e0",
        "title": "偈颂六十五首  其五七",
        "author": "释咸杰",
        "content": "只此见闻非见闻，无余声色可呈君。\n箇中若了元无事，体用何妨分不分。",
        "dynasty": "宋",
        "collection_info": null
    },
    {
        "uuid": "2f6286e8dfc9f659d0d04aac441d7a75",
        "title": "偈颂六十五首  其五八",
        "author": "释咸杰",
        "content": "即心即佛也揖出，非心非佛也揖出。\n地转天回岂等闲，即知此物非他物。\n以此显追崇，决定当超越。\n次回阴隲保家堂，自然福寿永无双。",
        "dynasty": "宋",
        "collection_info": null
    },
    {
        "uuid": "cf069f09e40baa5c739cbbe0e0e25e29",
        "title": "偈颂六十五首  其五九",
        "author": "释咸杰",
        "content": "达磨不来东土，二祖不往西天。\n石室行者蹈碓忘却移步，玄沙讨鱼卖峭蹈翻钓船。",
        "dynasty": "宋",
        "collection_info": null
    },
    {
        "uuid": "f568883723f430f90b4e7618c93b91f1",
        "title": "偈颂六十五首  其六○",
        "author": "释咸杰",
        "content": "一箇葫芦纔倒地，满地葫芦尽倾倒。\n欲识单传直指禅，今日斗凑得恰好。",
        "dynasty": "宋",
        "collection_info": null
    },
    {
        "uuid": "2c46843b00223812b20444e2392c17ae",
        "title": "偈颂六十五首  其六一",
        "author": "释咸杰",
        "content": "四年居此日波波，累及禅和不奈何。\n今感圣恩林下去，一轮秋月照天河。",
        "dynasty": "宋",
        "collection_info": null
    },
    {
        "uuid": "3d7deaa5b602bfee3150fcc539c1b7be",
        "title": "偈颂六十五首  其六二",
        "author": "释咸杰",
        "content": "去年八月间，得旨与安闲。\n摆动水云性，纵步到阳山。\n元宅诸子弟，忻然力追攀。\n庵居三箇月，开怀宇宙宽。\n忽接四明信，来书意盘桓。\n天童虚法席，使君语犹端。\n迢迢遣专使，不问路行难。\n山僧临晚景，不敢自相瞒。\n搥鼓乐与行，四众亦欣欢。\n先师未了底，应是起波澜。\n一回饮水一回噎，临济德山俱汗颜。",
        "dynasty": "宋",
        "collection_info": null
    },
    {
        "uuid": "369af41a0678323e810719fd46df4c13",
        "title": "偈颂六十五首  其六三",
        "author": "释咸杰",
        "content": "二千年前旧公案，今日拈来重剖判。\n任是铁眼与铜睛，也须更入红炉煅。",
        "dynasty": "宋",
        "collection_info": null
    },
    {
        "uuid": "2ae3aecf59e9e1c5ce66c5dd910ded36",
        "title": "偈颂六十五首  其六四",
        "author": "释咸杰",
        "content": "居于富贵中，不为富贵误。\n赤手挨开解脱门，四方八面俱独步。\n佛祖不知由，凭谁立本据。\n咄咄咄，力㘞希，闻见觉知齐合掌，铁牛生得凤凰儿。",
        "dynasty": "宋",
        "collection_info": null
    },
    {
        "uuid": "4fdf342cd433aafd0aca39fba7691472",
        "title": "偈颂六十五首  其六五",
        "author": "释咸杰",
        "content": "日日是好日，时时是好时。\n惟有十月二十二，吉星垂照最希奇。",
        "dynasty": "宋",
        "collection_info": null
    },
    {
        "uuid": "f42037b2d6ed68f9045c4868c95d3676",
        "title": "偈颂四首  其一",
        "author": "释咸杰",
        "content": "释迦不说说，迦叶不闻闻。\n天河风浪静，星斗位区分。",
        "dynasty": "宋",
        "collection_info": null
    },
    {
        "uuid": "425774baddf568a42b89b3c30ec4586a",
        "title": "偈颂四首  其二",
        "author": "释咸杰",
        "content": "山河大地不是幻，日月星辰不是幻。\n明暗色空不是幻，四圣六凡不是幻。\n山僧说底不是幻，诸人听底不是幻。",
        "dynasty": "宋",
        "collection_info": null
    },
    {
        "uuid": "dc4367b1f3aa97804375503c80100f2c",
        "title": "偈颂四首  其三",
        "author": "释咸杰",
        "content": "眼裏耳裏绝纤尘，铁眼铜睛觑不破。\n蚊子排头咬铁钉，上下四维俱匌匝。\n只将此语报深恩，朵朵红莲火裏发。",
        "dynasty": "宋",
        "collection_info": null
    },
    {
        "uuid": "078788f040e9d6fe714c0b3a755373b1",
        "title": "偈颂四首  其四",
        "author": "释咸杰",
        "content": "一年三百六十日，今宵正是结交头。\n移身换步无多子，六合清风来未休。",
        "dynasty": "宋",
        "collection_info": null
    },
    {
        "uuid": "46011faf4a5f2d2684ac29a3647724bc",
        "title": "颂古十一首  其一",
        "author": "释咸杰",
        "content": "斫却月中桂，清光转更多。\n狐狸俱屏迹，狮子奋金毛。",
        "dynasty": "宋",
        "collection_info": null
    },
    {
        "uuid": "8294d0844606a9e71e6a77db63bc5adc",
        "title": "颂古十一首  其二",
        "author": "释咸杰",
        "content": "狗子无佛性，杀人便偿命。\n楚痛百千般，因邪却打正。",
        "dynasty": "宋",
        "collection_info": null
    },
    {
        "uuid": "a9d42ee95d2f62a024ddf127deb56e3c",
        "title": "颂古十一首  其三",
        "author": "释咸杰",
        "content": "出得何如未出时，瞎馿成队丧全机。\n而今四海平如砥，芦管迎风撩乱吹。",
        "dynasty": "宋",
        "collection_info": null
    },
    {
        "uuid": "3e69a94f50b796b720654a94541d6964",
        "title": "颂古十一首  其四",
        "author": "释咸杰",
        "content": "粥了令教洗钵盂，铁船无底要人扶。\n片帆高挂乘风便，截海须还大丈夫。",
        "dynasty": "宋",
        "collection_info": null
    },
    {
        "uuid": "a62521392651204b97c3de305aa478a5",
        "title": "颂古十一首  其五",
        "author": "释咸杰",
        "content": "一顿浑家尽灭门，更加两顿累儿孙。\n银山铁壁俱穿透，万里无云宇宙分。",
        "dynasty": "宋",
        "collection_info": null
    },
    {
        "uuid": "1bcb0592afefa3772645a0b88a014629",
        "title": "颂古十一首  其六",
        "author": "释咸杰",
        "content": "五百生前失却，五百生后太错。\n错错，谁道祥麟只一角。",
        "dynasty": "宋",
        "collection_info": null
    },
    {
        "uuid": "fe2770c7c91408748481b046b122958e",
        "title": "颂古十一首  其七",
        "author": "释咸杰",
        "content": "西江一吸了无余，突出堂堂大丈夫。\n尽道世间胡鬚赤，须知更有赤鬚胡。",
        "dynasty": "宋",
        "collection_info": null
    },
    {
        "uuid": "626d71cfcbb670de32b815a1f2df6219",
        "title": "颂古十一首  其八",
        "author": "释咸杰",
        "content": "大海波涛阔，千峰气象雄。\n古今无间断，南北路头通。",
        "dynasty": "宋",
        "collection_info": null
    },
    {
        "uuid": "22338676841870baa3a8dc36ae73e0c1",
        "title": "颂古十一首  其九",
        "author": "释咸杰",
        "content": "天高地厚人难见，海阔山遥只自知。\n勘破却回休借问，得便宜是落便宜。",
        "dynasty": "宋",
        "collection_info": null
    },
    {
        "uuid": "9e3e12278352886386d67c5cc407c108",
        "title": "颂古十一首  其一○",
        "author": "释咸杰",
        "content": "百战场中舞纛旗，将军立处十分危。\n游人只看锥头利，失却吹毛总不知。",
        "dynasty": "宋",
        "collection_info": null
    },
    {
        "uuid": "f7ee857a97626cf9b89eb7a81003f93b",
        "title": "颂古十一首  其一一",
        "author": "释咸杰",
        "content": "屋裏贩扬州，水深山更幽。\n终年无客到，明月自相投。",
        "dynasty": "宋",
        "collection_info": null
    },
    {
        "uuid": "88c3e6c6084b11ab003c2d809f0772a7",
        "title": "讚布袋和尚",
        "author": "释咸杰",
        "content": "禅不参，道不会，终日忙忙。\n弄箇布袋，十字街头道等人。\n阿谁知渠绻缋，稽首弥勒世尊。\n国有宪章，三千条罪。",
        "dynasty": "宋",
        "collection_info": null
    },
    {
        "uuid": "de3ea02178d030fc135c3f6e20815315",
        "title": "讚开明禅师",
        "author": "释咸杰",
        "content": "江郎入定，乌巨开山。\n林深路迥，火冷云寒。\n道大不知谁辨的，帝王亲手付金襕。",
        "dynasty": "宋",
        "collection_info": null
    },
    {
        "uuid": "1687fab73a9e22e5ae2cf33c22033f1a",
        "title": "讚绣宝公",
        "author": "释咸杰",
        "content": "针锋上直入，线缝裏跳出。\n剪刀尺子自随身，号令干坤齐万物。",
        "dynasty": "宋",
        "collection_info": null
    },
    {
        "uuid": "c34368a25f0825edc0ce5f2264be5f17",
        "title": "讚大慧和尚",
        "author": "释咸杰",
        "content": "戳瞎顶门三隻眼，是非佛法一齐刬。\n竹篦头上放无端，正是徐六担片板。",
        "dynasty": "宋",
        "collection_info": null
    },
    {
        "uuid": "ba7688c8c710ec2c234cb754e205c96c",
        "title": "讚应庵和尚",
        "author": "释咸杰",
        "content": "眼大如环，头匾似扇。\n从来不省己非，偏笑漳泉福建。\n着实处用无七纵八横，脱空时曰有万化千变。\n焚香稽首讚扬，也是神头鬼面。",
        "dynasty": "宋",
        "collection_info": null
    },
    {
        "uuid": "6e36b71bcf95f4a29f7957a6c6fb4deb",
        "title": "讚木庵和尚",
        "author": "释咸杰",
        "content": "面目森严，语言希差。\n不出飞猿岭，道声蔼天下。\n活懒庵不传之宗，死衲僧虚头话霸。\n五坐道场，丛林增价。\n稽首拜手，虚空贴卦。",
        "dynasty": "宋",
        "collection_info": null
    },
    {
        "uuid": "3890fb5727630ff5b483f6b32e56f537",
        "title": "讚径山音首座",
        "author": "释咸杰",
        "content": "气宇云闲，身心木槁。\n顶门正眼，红日杲杲。\n早投长芦刬草之机，晚分双径人天之座。\n名山屡招而不赴，一庵超然其高卧。\n夫是谓丛林前辈典刑，宜与赵州同年而并操者也。",
        "dynasty": "宋",
        "collection_info": null
    },
    {
        "uuid": "2e916764656110113a017180c3a2c27d",
        "title": "约斋张直阁画师顶相请讚",
        "author": "释咸杰",
        "content": "挨开不二门，千圣须却步。\n直下便承当，略通一线路。\n佛也不奈何，谁敢当头道。\n道着头角生，一点黑如皂。\n尽情分付约齐大居士，一等人间任扬播。",
        "dynasty": "宋",
        "collection_info": null
    },
    {
        "uuid": "25905550a10b037de4825d0cb253557b",
        "title": "真际道人请讚",
        "author": "释咸杰",
        "content": "一句全提，了无向背。\n临济正宗，恣意破碎。\n弥天过犯，不容忏悔。\n丹青画出向人前，他家自有通人爱。",
        "dynasty": "宋",
        "collection_info": null
    },
    {
        "uuid": "dedf280fb624badc92546b0e54598ca6",
        "title": "禅人请讚  其一",
        "author": "释咸杰",
        "content": "五戒不持，威仪破尽。\n空腹高心，言不足信。\n徒将朽木乱涂糊，衲僧添得膏肓病。",
        "dynasty": "宋",
        "collection_info": null
    },
    {
        "uuid": "33fdd5e3399d8ec928e1f94d848e648e",
        "title": "禅人请讚  其二",
        "author": "释咸杰",
        "content": "天无私盖，地无私载。\n如何形容，生此奇怪。\n为僧不禀僧仪，学佛力破佛戒。\n鼓舌摇唇，丛林殃害。\n若无伽梨裹浑身，便是当年屈突盖。",
        "dynasty": "宋",
        "collection_info": null
    },
    {
        "uuid": "2e4398140032406b32068b27837123ad",
        "title": "禅人请讚  其三",
        "author": "释咸杰",
        "content": "在家不读书，行脚不参禅。\n随流闲打閧，掘地觅青天。\n而今老矣方知悔，捏人痛处力加鞭。",
        "dynasty": "宋",
        "collection_info": null
    },
    {
        "uuid": "874b0ed937a0528f93b028402c881b29",
        "title": "禅人请讚  其四",
        "author": "释咸杰",
        "content": "眼横鼻直村僧，肚裏浑无一窖。\n两奉诏旨住持，添得丛林热闹。\n若论直指单传，正是睡梦未觉。",
        "dynasty": "宋",
        "collection_info": null
    },
    {
        "uuid": "46af358a899089616befb33ffa61d21f",
        "title": "禅人请讚  其五",
        "author": "释咸杰",
        "content": "入室爱用拳头，佛来也不放过。\n知他是圣是凡，便敢如此乱做。\n识得破，海坛马子似馿大。",
        "dynasty": "宋",
        "collection_info": null
    },
    {
        "uuid": "603707b4fd03a21507fc13587c0b6212",
        "title": "禅人请讚  其六",
        "author": "释咸杰",
        "content": "德山临济，棒喝交驰。\n云门顾鑑，总是愚痴。\n唯有径山无伎俩，握拳端坐眼如眉。",
        "dynasty": "宋",
        "collection_info": null
    },
    {
        "uuid": "dd186cda94c7cc607f269b859b085efd",
        "title": "禅人请讚  其七",
        "author": "释咸杰",
        "content": "水黑染成，恰似真箇。\n据坐胡床，胡挥乱做。\n三十年后，此话大行。\n籍没乃翁，胶黏滞货。",
        "dynasty": "宋",
        "collection_info": null
    },
    {
        "uuid": "871b65780c823dd063b4b36da90ba233",
        "title": "佛日常长老请讚",
        "author": "释咸杰",
        "content": "赤手全提，金圈栗棘。\n跳出三要三玄，破荡佛祖窠窟。\n试问有何神通，尽力吐露不出。\n咄咄，佛日长老，与么拈出。",
        "dynasty": "宋",
        "collection_info": null
    },
    {
        "uuid": "bde1698c8bd9220ad728f9d70c3fe073",
        "title": "隆报着长老请讚",
        "author": "释咸杰",
        "content": "据虎头，收虎尾，第一句下明宗旨。\n了无禅道与人参，滴水便见波澜起。\n太醒醒，难比拟。\n分付隆报着长老，好向丛林振纲纪。",
        "dynasty": "宋",
        "collection_info": null
    },
    {
        "uuid": "b5a325e83b3f4de0e481f5d2d997397e",
        "title": "皇太子妃请就径山升座末后说偈",
        "author": "释咸杰",
        "content": "佛身无为，不堕诸数。\n随机示现，应无所住。\n如月行空，光照寰宇。\n廓彻信心，庄严福聚。\n记得先贤曾有言，皇天无亲，唯德是辅。",
        "dynasty": "宋",
        "collection_info": null
    },
    {
        "uuid": "ac5b002b0447e8239c97e58fae5ae5cb",
        "title": "张直阁请升座末后说偈",
        "author": "释咸杰",
        "content": "一句全提法界宽，大千收拾掌中观。\n横该竖抹超三际，迦叶徒劳强破颜。",
        "dynasty": "宋",
        "collection_info": null
    },
    {
        "uuid": "e81ea295c1edc8099c7e3fc71c40b4b8",
        "title": "赠闽清黄释褐初赴上庠",
        "author": "释咸杰",
        "content": "蓦札相逢笑脸开，也知平地起风雷。\n好将一滴梅溪水，为雨为霖遍九垓。",
        "dynasty": "宋",
        "collection_info": null
    },
    {
        "uuid": "e072065f3ba2f4ec1421cbdcd7505bf5",
        "title": "和无着讚大慧齿髮舍利",
        "author": "释咸杰",
        "content": "背触全提话已圆，孤风凛凛播皇天。\n无端更把闲毛齿，惹得丛林口耳传。",
        "dynasty": "宋",
        "collection_info": null
    },
    {
        "uuid": "b0b1b4baf89a580de73f44872c8fa572",
        "title": "送昂维那出岭兼呈应庵  其一",
        "author": "释咸杰",
        "content": "福城得得来相访，象骨岩前话别时。\n惊起石人开铁眼，倚筇遥听老猿啼。",
        "dynasty": "宋",
        "collection_info": null
    },
    {
        "uuid": "8877d98f1c4d42a7c1f767b1fbd754cb",
        "title": "送昂维那出岭兼呈应庵  其二",
        "author": "释咸杰",
        "content": "云黄山下老禅庵，凌蔑宗风罪过多。\n君若到门深问讯，看渠伎俩復如何。",
        "dynasty": "宋",
        "collection_info": null
    },
    {
        "uuid": "6758fa5da6aec83f6cf619cad72ca1bf",
        "title": "送拙庵住洪福",
        "author": "释咸杰",
        "content": "瞎馿生得瞎馿儿，龌龊声名彻四维。\n更把少林无孔笛，逢人应是逆风吹。",
        "dynasty": "宋",
        "collection_info": null
    },
    {
        "uuid": "9d40660e19f0675c897c50de1a75e430",
        "title": "送会侍者开应庵塔铭",
        "author": "释咸杰",
        "content": "三十余年沙魇，一十五处脱空。\n欲彰从前家丑，何妨刻石流通。",
        "dynasty": "宋",
        "collection_info": null
    },
    {
        "uuid": "49fbd15dec07d8673917d5173f52deb2",
        "title": "送权维那归道场",
        "author": "释咸杰",
        "content": "风搅平林万木秋，临歧送别思悠悠。\n也知八德池中水，不比寻常溪磵流。",
        "dynasty": "宋",
        "collection_info": null
    },
    {
        "uuid": "7e0a0e3c576587dbac66b5b5690a6173",
        "title": "送聪首座兼简陈寺丞",
        "author": "释咸杰",
        "content": "十载相从话岁寒，刀山剑树惯跻攀。\n风云会合机轮转，行看知音笑展颜。",
        "dynasty": "宋",
        "collection_info": null
    },
    {
        "uuid": "4e185c4381ac530f95ce99913c721a2a",
        "title": "送如水头",
        "author": "释咸杰",
        "content": "如如方解说，此说若为通。\n戳瞎摩酰眼，掀翻宇宙空。\n枯柴聊作用，活火展家风。\n去去休言别，智音一笑同。",
        "dynasty": "宋",
        "collection_info": null
    },
    {
        "uuid": "1a8635c9954bcb551269a1b2f05684d0",
        "title": "径山出乡舟中寄二偈示众  其一",
        "author": "释咸杰",
        "content": "三冬水上打秋韆，百尺竿头棹钓船。\n寄语满堂龙象众，无劳掘地觅青天。",
        "dynasty": "宋",
        "collection_info": null
    },
    {
        "uuid": "0cb6f7d322c175eeb9be0e1f0b2512ca",
        "title": "径山出乡舟中寄二偈示众  其二",
        "author": "释咸杰",
        "content": "大丈夫儿合自知，得便宜是落便宜。\n无心用处急回首，莫待天明失却鷄。",
        "dynasty": "宋",
        "collection_info": null
    },
    {
        "uuid": "a012eb9932aea3e6bdcb2bc26a82bf42",
        "title": "赠何神童",
        "author": "释咸杰",
        "content": "父母未生时，文章在何许。\n及乎跳出来，光明照寰宇。\n傍观眼难瞒，收录奏明主。\n一览赞希奇，杨晏堪为伍。\n赐笏与绿袍，以显其宗祖。\n人生天地间，休将年纪数。\n纵饶生百岁，无闻亦何补。\n伟哉英特大丈夫，君臣嘉会今合符。\n行看赤手扶宗社，大千捏聚一蘧庐。",
        "dynasty": "宋",
        "collection_info": null
    },
    {
        "uuid": "1d837d2fb022ab825ff1dc5084d1c728",
        "title": "送先知客",
        "author": "释咸杰",
        "content": "万里南来川藞苴，奔流度刃扣玄关。\n顶门戳瞎金刚眼，去住还同珠走盘。",
        "dynasty": "宋",
        "collection_info": null
    },
    {
        "uuid": "827d535510ffc17b35efb8e0775dd140",
        "title": "送璘首座住定水",
        "author": "释咸杰",
        "content": "一棒一条痕，一掴一掌血。\n不是向上机关，亦非单传妙诀。\n佛祖见之攒眉，魔外闻之胆折。\n建立此纲宗，当阳贵直截。\n璘侍吾十年，气宇迥超绝。\n信手斫方圆，初不泥唇舌。\n青天霹雳轰，风云会时节。\n行看定水起波涛，始信来源出处高。",
        "dynasty": "宋",
        "collection_info": null
    },
    {
        "uuid": "e37589e52fd1be843bd16e7d594325ef",
        "title": "送恢侍者",
        "author": "释咸杰",
        "content": "戴角擎头与么来，当机一拶顶门开。\n行行勿谓无知己，阃外威权善自裁。",
        "dynasty": "宋",
        "collection_info": null
    },
    {
        "uuid": "e1df2f8e16943004244a4c32d7c924b3",
        "title": "送雪峰化主",
        "author": "释咸杰",
        "content": "手托庵门便放憨，千钧重担要人担。\n寥寥坐断孤峰顶，云衲相从昼夜参。",
        "dynasty": "宋",
        "collection_info": null
    },
    {
        "uuid": "978398f5203e95f6b28e7a6a209f8e2a",
        "title": "和璧书记",
        "author": "释咸杰",
        "content": "掷剑挥空不住空，空轮无迹剑无锋。\n无锋无迹凭谁会，会得金沙堕眼中。",
        "dynasty": "宋",
        "collection_info": null
    },
    {
        "uuid": "f7b92f4416ba41931648f02499f0287b",
        "title": "送珣禅人还海坛",
        "author": "释咸杰",
        "content": "家乡到日许谁知，默默相逢绝路岐。\n莫谓海门风浪恶，干戈元是太平基。",
        "dynasty": "宋",
        "collection_info": null
    },
    {
        "uuid": "0f110d936613bce16629855cb2837fa5",
        "title": "送慧知客还蜀",
        "author": "释咸杰",
        "content": "踏破剑门关，十方无壁落。\n信步復南来，将错还就错。\n霜风刮面寒，梅梢初破蕚。\n去去又何言，宁负孤云约。",
        "dynasty": "宋",
        "collection_info": null
    },
    {
        "uuid": "aa5407e431e4c29b9d7db8aa2ef0a186",
        "title": "示智悟道人",
        "author": "释咸杰",
        "content": "智悟悟自心，不在一切处。\n回首时观瞻，便是佛国土。",
        "dynasty": "宋",
        "collection_info": null
    },
    {
        "uuid": "38f5dab4d6ae2d74c30d5178bf378568",
        "title": "示善应道人",
        "author": "释咸杰",
        "content": "善应无私，当阳有准。\n直下承当，入佛祖阃。",
        "dynasty": "宋",
        "collection_info": null
    },
    {
        "uuid": "186069e11c603247f1b175c66a80fddf",
        "title": "径山茶汤会首求颂二首  其一",
        "author": "释咸杰",
        "content": "径山大施门开，长者悭贪俱破。\n烹煎凤髓龙团，供养千箇万箇。\n若作佛法商量，知我一状领过。",
        "dynasty": "宋",
        "collection_info": null
    },
    {
        "uuid": "c2677a42df76f097839d86238cfbca11",
        "title": "径山茶汤会首求颂二首  其二",
        "author": "释咸杰",
        "content": "有智大丈夫，发心贵真实。\n心真万法空，处处无踪迹。\n所谓大空王，显不思议力。\n况復念世间，来者正疲极。\n一茶一汤功德香，普令信者从兹入。",
        "dynasty": "宋",
        "collection_info": null
    },
    {
        "uuid": "ba32bf696b6f2f9066a7c78a1db4fa21",
        "title": "示曾秘校",
        "author": "释咸杰",
        "content": "天童得力句，不摇三寸舌。\n父母未生前，令已行摩竭。\n直下便承当，敢保犹未彻。\n放下百不知，脑门重着楔。\n唯是过量人，一拳无二说。",
        "dynasty": "宋",
        "collection_info": null
    },
    {
        "uuid": "f28eda83b518dc91189aa405d925b212",
        "title": "祥符建僧堂周都料求颂",
        "author": "释咸杰",
        "content": "妙处如何论浅深，应之于手得于心。\n方圆不用机谋力，长短休将语默寻。\n一斧便成真活计，三思始就费光阴。\n山僧直截重重说，须信真鍮不博金。",
        "dynasty": "宋",
        "collection_info": null
    },
    {
        "uuid": "fa285a6d7c8c2a100a6a2154ea97d763",
        "title": "颂古六首  其一",
        "author": "释咸杰",
        "content": "三处移场定是非，顽心全不改毫釐。\n胡言汉语凭谁会，铁额铜头也皱眉。",
        "dynasty": "宋",
        "collection_info": null
    },
    {
        "uuid": "b1258c651d044aa03729551ac5f96fac",
        "title": "颂古六首  其二",
        "author": "释咸杰",
        "content": "贤圣法来未曾杀，而今断这一刀休。\n果然葛怛胸中落，笑杀灵山老比丘。",
        "dynasty": "宋",
        "collection_info": null
    },
    {
        "uuid": "f2f28f65b141d360928b2a6bd6fd89c2",
        "title": "颂古六首  其三",
        "author": "释咸杰",
        "content": "一桡劈脑没遮拦，大海波涛彻底干。\n尽谓单传并直指，谁知总被祖师谩。",
        "dynasty": "宋",
        "collection_info": null
    },
    {
        "uuid": "97d5bac62f612e2ffcfafad958f8c539",
        "title": "颂古六首  其四",
        "author": "释咸杰",
        "content": "蓦就膏肓打一鍼，当时无处着浑身。\n呵呵笑入严阳去，蛇虎为邻不可寻。",
        "dynasty": "宋",
        "collection_info": null
    },
    {
        "uuid": "37e31bfe493a9c8bec7dd4b3719afcb6",
        "title": "颂古六首  其五",
        "author": "释咸杰",
        "content": "腊月莲花菡萏香，三回赏手不寻常。\n直饶会得鬚眉落，早是龟毛数丈长。",
        "dynasty": "宋",
        "collection_info": null
    },
    {
        "uuid": "0c37881c92dbc4c70e9529e222fd49ab",
        "title": "颂古六首  其六",
        "author": "释咸杰",
        "content": "有问冬来事，京师出大黄。\n贪他一粒粟，失却半年粮。",
        "dynasty": "宋",
        "collection_info": null
    }
]