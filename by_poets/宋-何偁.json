[
    {
        "uuid": "76b4d2fe2d29de9827ad3be2a7216704",
        "title": "臞庵  其一",
        "author": "何偁",
        "content": "多羡王居士，心閒事事幽。\n山从天末见，江近枕边流。\n春圃千葩秀，霜林百果收。\n更能穷物理，濠上看鱼游。",
        "dynasty": "宋",
        "collection_info": null
    },
    {
        "uuid": "34a48a4480c96c2effaff2ba08f377d6",
        "title": "臞庵  其二",
        "author": "何偁",
        "content": "地占松江胜，为园不种瓜。\n幽深清磬响，高下石栏斜。\n花密蜂随蝶，林深雀啅蛇。\n胜如摩诘画，不是季鹰家。",
        "dynasty": "宋",
        "collection_info": null
    },
    {
        "uuid": "3b5ab88957cca23fedb3d5765bd0c2f7",
        "title": "臞庵  其三",
        "author": "何偁",
        "content": "柳外长虹卧，江边小市圆。\n水摇千嶂影，窗纳五湖天。\n隔岸谁家圃，开帆何处船。\n非关台榭好，此地最堪怜。",
        "dynasty": "宋",
        "collection_info": null
    },
    {
        "uuid": "dd4c88dcb2685e8851dc4fd8de9e3beb",
        "title": "臞庵  其四",
        "author": "何偁",
        "content": "霜落川原淡，风高木叶丹。\n云垂千顷白，月堕一江寒。\n礼佛因成塔，焚香旋筑坛。\n竹声过小院，杂佩响珊珊。",
        "dynasty": "宋",
        "collection_info": null
    },
    {
        "uuid": "2f0c64ab9d83242a9efa0e742e21deab",
        "title": "臞庵  其五",
        "author": "何偁",
        "content": "沙暖鸳鸯困，江寒翡翠愁。\n红莲秋的历，短棹晚夷犹。\n处世长无累，端居百不忧。\n时时明月下，横笛倒骑牛。",
        "dynasty": "宋",
        "collection_info": null
    },
    {
        "uuid": "cb06512b4fd2d0eb11536c12a25a7047",
        "title": "籍桂堂",
        "author": "何偁",
        "content": "清溪一百曲，洗我心无尘。\n日影上汀渚，桂香袭衣巾。\n露零芳更润，山沃叶长春。\n种德长如昔，他年更几人。",
        "dynasty": "宋",
        "collection_info": null
    }
]