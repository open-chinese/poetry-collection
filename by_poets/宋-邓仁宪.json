[
    {
        "title": "次吴说避地白岩山中书怀韵",
        "author": "邓仁宪",
        "content": "避地南来极，吾乡北斗边。\n风尘今阻隔，途路旧迍邅。\n闾里千门盛，湖山百卉鲜。\n故乡归未得，飞梦入青天。",
        "dynasty": "宋",
        "collection_info": null
    },
    {
        "title": "次廉布书事三首呈郎中机宜韵  其一",
        "author": "邓仁宪",
        "content": "狎鸥东海上，结友竹林贤。\n国难知谁救，途穷祇自怜。\n空花迷眼界，秋月契心禅。\n未起归欤兴，重寻载酒船。",
        "dynasty": "宋",
        "collection_info": null
    },
    {
        "title": "次廉布书事三首呈郎中机宜韵  其二",
        "author": "邓仁宪",
        "content": "五星不循轨，征战未应休。\n妇叹怀空室，鹤鸣增旧愁。\n刘公三见顾，诸葛万机投。\n四海今多病，维摩分外忧。",
        "dynasty": "宋",
        "collection_info": null
    },
    {
        "title": "次廉布书事三首呈郎中机宜韵  其三",
        "author": "邓仁宪",
        "content": "明月杖头挂，啸歌沧海边。\n自闻狮子吼，尽吐野狐涎。\n酒兴如流水，诗情似直絃。\n岩花应未老，更上白云巅。",
        "dynasty": "宋",
        "collection_info": null
    },
    {
        "title": "瀑布泉",
        "author": "邓仁宪",
        "content": "鲛人对泣号且呼，洒落瀛洲万斛珠。\n海神知贵不敢受，天池泻下扶焦枯。\n初疑素霓随银汉，尽似明月投氷壶。\n庐山瀑布几千丈，较此不可分锱铢。\n胶西先生春睡足，喜见晴光漱寒玉。\n武陵迷路初不知，错认松风响岩谷。\n金波满泛琉璃钟，长揖云峯谢拘束。\n更约青莲社裏人，同向苍崖结茆屋。",
        "dynasty": "宋",
        "collection_info": null
    }
]