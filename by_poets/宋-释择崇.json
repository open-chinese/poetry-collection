[
    {
        "uuid": "897286e8cc6215b3c7b7ed2cc054b344",
        "title": "偈二首  其一",
        "author": "释择崇",
        "content": "柴鸣竹爆惊人耳，大洋海底红尘起。\n家犬声狞夜不休，陆地行船三万里。\n坚牢地神笑呵呵，须弥山王眼觑鼻。\n把我东行却向西，南山声应北山裏。\n千手大悲开眼看，无量慈悲是谁底。",
        "dynasty": "宋",
        "collection_info": null
    },
    {
        "uuid": "b031b2ee8f49237b2257737bfcf8c822",
        "title": "偈二首  其二",
        "author": "释择崇",
        "content": "西山青，无谓情。\n洪井碧，无涓滴。\n西山人，见曷亲。\n西山事，无可似。\n若是灵利底举着便知，懵懂者付与德山临济。",
        "dynasty": "宋",
        "collection_info": null
    },
    {
        "uuid": "64a38f33b9c584fbd62d582da95ff288",
        "title": "颂古二首  其一",
        "author": "释择崇",
        "content": "浪静风恬正好看，秋江澄澈碧天宽。\n渔人竞把丝轮掷，不见冰轮蘸水寒。",
        "dynasty": "宋",
        "collection_info": null
    },
    {
        "uuid": "a363c85ece9b9cc2f141fb37905a4ce7",
        "title": "颂古二首  其二",
        "author": "释择崇",
        "content": "金佛不度炉，穷源有处无。\n木佛不度火，浑崙齩不破。\n泥佛不度水，何处不是你。\n真佛屋裏坐，赵州言是祸。\n水牯会耕田，黄牛能拽磨。",
        "dynasty": "宋",
        "collection_info": null
    },
    {
        "uuid": "0fe121243f46bb285189ec3c8f080100",
        "title": "读庄子一受其成形不忘以待尽",
        "author": "释择崇",
        "content": "人生悉如此，谁悟此中玄。\n白日无私照，青山任意眠。\n松风来不断，泉石自相便。\n路出千峰上，云归竹径边。",
        "dynasty": "宋",
        "collection_info": null
    },
    {
        "uuid": "e3ef289643afed483d6ab71e09765088",
        "title": "司空山歌",
        "author": "释择崇",
        "content": "司空山，在云外，时人到得方自在。\n我今随力幸登临，四顾巍巍无向背。\n绝遮拦，难比况，千山万山齐恃仰。\n九夏炎炎雪正飞，三冬飒飒华初放。\n春不荣，秋不落，隐隐昭昭倚寥廓。\n直下人间咫尺间，欲上之人难措脚。\n人迹绝，野境宽，触事无能懒散便。\n有时向日岩前坐，有时乘困日高眠。\n不学禅，不修道，只么腾腾恣颠倒。\n百种无求箇野人，随分随缘能作造。\n不从他，不觅己，一句灵灵万缘裏。\n自从识得祖师关，历历明明此为始。\n无妙名，无忌讳，来者向渠只么是。\n任你千般与万般，何曾出得箇些子。\n分明说报知音，目炙风吹不用寻。\n须弥南畔相逢着，积翠台边旨更深。\n旨更深，谁会得，东村王老眼前黑。\n李四张三不信伊，问尽邻家转疑惑。\n转疑惑，不较多，为君吟作司空歌。\n宫商角征任吹唱，角征宫商争奈何。",
        "dynasty": "宋",
        "collection_info": null
    }
]