[
    {
        "title": "代陈均辅赠马则贤",
        "author": "黄枢",
        "content": "江南星渚山水奇，马家桂子昌于医。\n此心契天雄杰者，满轩种杏仁间驰。\n身虽如蝉蜕浊世，活人远志传孙枝。\n偶同瓜葛花屏下，梅兄樊弟相追随。\n嗟予蜂房病溽暑，热烘脑子逾蒸炊。\n难甘遂委庸医手，苍黄连月累卵危。\n有损无益智者哂，因陈治法宜如斯。\n言非草草果起死，功当归子夫何疑。\n况又时当半夏月，雨余凉气浮轻絺。\n悬壶索寞乏琼报，木瓜愧诵前人诗。\n苏耽橘红井泉碧，威灵仙术终相期。\n阴功百世固未艾，芝田兰畹春熙熙。",
        "dynasty": "宋",
        "collection_info": null
    }
]