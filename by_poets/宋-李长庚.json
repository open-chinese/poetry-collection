[
    {
        "uuid": "aa158585322aa61dc3b1fb92dba5bf64",
        "title": "乙丑仲冬自宁远来游阳华",
        "author": "李长庚",
        "content": "沿崖渡水六七里，划见幽岩画屏倚。\n却蹑长虹信步行，下瞰浅清皆脚底。\n漫郎泉石之董狐，妙语品题良不诬。\n千岩万壑果何似，吾家九疑真不如。",
        "dynasty": "宋",
        "collection_info": null
    },
    {
        "uuid": "dcb7fbae827fa78bba7f53035d4108a2",
        "title": "丁卯清明约邓致道游阳华",
        "author": "李长庚",
        "content": "我来挈挈倦尘沙，下马无心更忆家。\n不怨客中逢熟食，只知醉裏是生涯。\n花边顿觉春光老，柳外还惊日脚斜。\n甚欲与君寻胜去，何妨着脚到阳华。",
        "dynasty": "宋",
        "collection_info": null
    },
    {
        "uuid": "33c07ae79071c8ecd61870d5d9c5959d",
        "title": "与致道约游阳华寻以雨阻追和山谷集中岑公涧二绝句韵  其一",
        "author": "李长庚",
        "content": "垂垂雨脚几时晴，便拟扁舟乘兴行。\n想得斜川今更好，胜游恨不继渊明。",
        "dynasty": "宋",
        "collection_info": null
    },
    {
        "uuid": "d1afdc99e539ec7176bbd76204c71f3e",
        "title": "与致道约游阳华寻以雨阻追和山谷集中岑公涧二绝句韵  其二",
        "author": "李长庚",
        "content": "阳华妙处吾能说，泉响风摇环佩声。\n定是山灵嫌俗驾，电光掣过雨如倾。",
        "dynasty": "宋",
        "collection_info": null
    },
    {
        "uuid": "214cbf5821fd32f13957dcef2ab4e379",
        "title": "己巳七月游阳华",
        "author": "李长庚",
        "content": "遥指断崖如削瓜，碧云一朵是阳华。\n莫言空洞中无物，须信崭巉不可家。\n已听泉声响环佩，更看山色媚烟霞。\n一邱一壑平生事，不觉归鞍带暝鸦。",
        "dynasty": "宋",
        "collection_info": null
    },
    {
        "uuid": "4ed11aab26b5cd23114bad5ba2add9b5",
        "title": "长庚绍兴十九年七月十九日尝游阳华后十有二年復以是月是日从乡曲诸公再到岩下感今追昔因成十韵",
        "author": "李长庚",
        "content": "阳华近七里，不到余十年。\n乃知声名锁，能障山水缘。\n今日与邻曲，胜游追斜川。\n瘦藤穿荦确，一叶弄潺湲。\n岩扃隠翠竹，梵宇浄青莲。\n一笑蹑飞虹，毛骨清欲仙。\n婆娑宝璎珞，放浪玉壶天。\n曲肱卧盘石，涤耳听流泉。\n片云飞雨来，更觉秋凛然。\n酒尽与归去，千林昏暝烟。",
        "dynasty": "宋",
        "collection_info": null
    },
    {
        "uuid": "a347a4e77dd1764f7093476bc983f8cc",
        "title": "次韵江府判游阳华江丈□春间携家再来",
        "author": "李长庚",
        "content": "尘外非无境，壶中自有天。\n从来招别驾，于此漱寒泉。\n铭已得元结，记须烦子年。\n重游知更好，出谷趁鶑迁。",
        "dynasty": "宋",
        "collection_info": null
    },
    {
        "uuid": "52030ffec9df02ca17e543e45e75e572",
        "title": "陈士淳主簿举似与严庆曾主簿邓伯允仙尉同到阳华佳句且有岩下弄琴舟中吹笛之乐长庚虽不奉胜游辄继高韵  其一",
        "author": "李长庚",
        "content": "说着幽岩意已清，那堪地近一牛鸣。\n尘萦俗累不容到，若见山灵烦寄声。",
        "dynasty": "宋",
        "collection_info": null
    },
    {
        "uuid": "e67ede8999042d7abf8f3a33b3b272ea",
        "title": "陈士淳主簿举似与严庆曾主簿邓伯允仙尉同到阳华佳句且有岩下弄琴舟中吹笛之乐长庚虽不奉胜游辄继高韵  其二",
        "author": "李长庚",
        "content": "阳华山水自双清，况弄朱絃金石鸣。\n我是行人那敢听，恐翻别调作离声。",
        "dynasty": "宋",
        "collection_info": null
    },
    {
        "uuid": "6a6fb4f9503953dba744632925a5f13a",
        "title": "陈士淳主簿举似与严庆曾主簿邓伯允仙尉同到阳华佳句且有岩下弄琴舟中吹笛之乐长庚虽不奉胜游辄继高韵  其三",
        "author": "李长庚",
        "content": "云水光中语更清，从他山寺晚钟鸣。\n满船载月归来好，一笛穿云裂石声。",
        "dynasty": "宋",
        "collection_info": null
    },
    {
        "uuid": "7e6d94d47b2971b7b8c1448868ca3cd6",
        "title": "绍熙癸丑二月二十六日蒋助教言正招游阳华婆娑岩下薄暮乃归得诗五绝以纪其事  其一",
        "author": "李长庚",
        "content": "春风今日扇微和，触目江山发兴多。\n如画幽岩无十里，轻衫短帽得婆娑。",
        "dynasty": "宋",
        "collection_info": null
    },
    {
        "uuid": "f66c5f21b9833f03a68f91dec9f5b4f5",
        "title": "绍熙癸丑二月二十六日蒋助教言正招游阳华婆娑岩下薄暮乃归得诗五绝以纪其事  其二",
        "author": "李长庚",
        "content": "偶寻三径到阳华，碧玉珍珑真可家。\n追想旧游如梦寐，摩挲石刻但咨嗟。",
        "dynasty": "宋",
        "collection_info": null
    },
    {
        "uuid": "3917b01d7dedf555c4aaf2a6073d5718",
        "title": "绍熙癸丑二月二十六日蒋助教言正招游阳华婆娑岩下薄暮乃归得诗五绝以纪其事  其三",
        "author": "李长庚",
        "content": "岩下留连且尽欢，不知红日半衔山。\n归时林壑风烟暝，頼有昏鸦相伴还。",
        "dynasty": "宋",
        "collection_info": null
    },
    {
        "uuid": "a2b3dfde9f9ab0cedd65b248d36eead1",
        "title": "绍熙癸丑二月二十六日蒋助教言正招游阳华婆娑岩下薄暮乃归得诗五绝以纪其事  其四",
        "author": "李长庚",
        "content": "我老思为漫浪翁，暂来却恨去匆匆。\n山头日色赤如血，照映川原草木红。",
        "dynasty": "宋",
        "collection_info": null
    },
    {
        "uuid": "b2a1e8d77c0c323925daf5e3f7bbe882",
        "title": "绍熙癸丑二月二十六日蒋助教言正招游阳华婆娑岩下薄暮乃归得诗五绝以纪其事  其五",
        "author": "李长庚",
        "content": "我识阳华六十年，当时面目故依然。\n清泉白石都无恙，华髮苍颜只自怜。",
        "dynasty": "宋",
        "collection_info": null
    },
    {
        "uuid": "ab7092801c6fcf3845455d8644a69440",
        "title": "绍熙甲寅五月十七日从令尹张济之早饭狮子岩晚饮阳华岩夜阑乘月泛舟而归  其一",
        "author": "李长庚",
        "content": "朝游狮子晚阳华，翫水看山乐可涯。\n野鹤沙鸥惯看客，一双对立渡头沙。",
        "dynasty": "宋",
        "collection_info": null
    },
    {
        "uuid": "b9dcd0a35475b303e6ffa2d3e7462101",
        "title": "绍熙甲寅五月十七日从令尹张济之早饭狮子岩晚饮阳华岩夜阑乘月泛舟而归  其二",
        "author": "李长庚",
        "content": "到此令人忆漫郎，笔端妙语发天藏。\n泉声潄玉生秋思，不减湖中五月凉。",
        "dynasty": "宋",
        "collection_info": null
    },
    {
        "uuid": "d8232ad9a9ae4f759d50d3b2eeb40eb8",
        "title": "绍熙甲寅五月十七日从令尹张济之早饭狮子岩晚饮阳华岩夜阑乘月泛舟而归  其三",
        "author": "李长庚",
        "content": "雨余山色媚晴晖，无事孤云自在飞。\n坐到黄昏尤不恶，载将明月满船归。",
        "dynasty": "宋",
        "collection_info": null
    }
]