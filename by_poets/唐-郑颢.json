[
    {
        "uuid": "e846f1aaacf26013a7d3ca01607a5267",
        "title": "续梦中十韵",
        "author": "郑颢",
        "content": "间岁流虹节，归轩出禁扃。\n奔波陶畏景，萧洒梦殊庭。\n境象非曾到，崇严昔未经。\n日斜乌敛翼，风动鹤飘翎。\n异苑人争集，凉台笔不停。\n石门雾露白，玉殿莓苔青。\n若匪灾先兆，何缘思入冥。\n御炉虚仗马，华盖负云亭。\n白日成千古，金縢閟九龄。\n小臣哀绝笔，湖上泣青萍。",
        "dynasty": "唐",
        "collection_info": null
    },
    {
        "uuid": "0ec152dda4ccc4b2284c5a94266d73d9",
        "title": "扬州送人",
        "author": "郑颢",
        "content": "桂檝木兰舟，枫江竹箭流。\n故人从此去，望远不胜愁。\n落日低帆影，归风引棹讴。\n思君折杨柳，泪尽武昌楼。",
        "dynasty": "唐",
        "collection_info": null
    },
    {
        "uuid": "48aad500a091f23c430d99c5f0508ebb",
        "title": "置酒",
        "author": "郑颢",
        "content": "酒熟人须饮，春还鬓已秋。\n愿逢千日醉，得逭百年愁。\n卒卒周姬旦，栖栖鲁孔丘。\n平生能几日，不及且遨游。",
        "dynasty": "唐",
        "collection_info": null
    }
]