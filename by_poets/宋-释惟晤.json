[
    {
        "uuid": "edfc4b8c09137d4f8dc86b37e9fb57d1",
        "title": "钱湖草堂次仲灵韵",
        "author": "释惟晤",
        "content": "雪满西山春未归，泉声冻咽鸟声稀。\n静观眼境人间渺，驱逐诗魔天外飞。\n一饱每将松作饭，大寒重换纸为衣。\n我怜诗是君家事，更约论心极细微。",
        "dynasty": "宋",
        "collection_info": null
    },
    {
        "uuid": "abe6063b1ddc61aa898f528375eae65e",
        "title": "将访永安东山禅师先寄",
        "author": "释惟晤",
        "content": "庵在千株松桂下，更无尘事到夫君。\n高踪罕过呼猿涧，静思唯看抱石云。\n日暮坐间禽影集，雪晴岸畔路形分。\n扬雄约我须投宿，月裏禅余怯论文。",
        "dynasty": "宋",
        "collection_info": null
    },
    {
        "uuid": "2bb7217035ed5aedc534178251f36829",
        "title": "次韵奉和",
        "author": "释惟晤",
        "content": "道安独继襄阳踵，诗好慵窥霅昼评。\n竹屋数间经几载，草衣三事傲平生。\n纵陪林下收孤迹，难学人间走大名。\n灯火已残谭未倦，晓风斜雨打窗声。",
        "dynasty": "宋",
        "collection_info": null
    },
    {
        "uuid": "c76fb9600b463cdae7a2c6d0195bd993",
        "title": "次韵和酬",
        "author": "释惟晤",
        "content": "白云苍海一重重，傍舍遥闻隔坞钟。\n月上更无人语闹，雪深空认虎行踪。\n诗书共喜灯前论，茗果翻疑梦裏逢。\n脱屣高谭无限乐，熅鑪寒拥日高舂。",
        "dynasty": "宋",
        "collection_info": null
    },
    {
        "uuid": "9b0d14775e4b5e4e311485f48535187f",
        "title": "次韵和酬",
        "author": "释惟晤",
        "content": "雨洗羣山秀色分，一笻双屐到松门。\n天边云散争归洞，岛外樵还各占村。\n久着青袍心已厌，相看白首事休论。\n请君细问黄梅老，当信禅河别有源。",
        "dynasty": "宋",
        "collection_info": null
    },
    {
        "uuid": "3dc39d9f487eae1f7b65c35d30196fcc",
        "title": "次韵和酬",
        "author": "释惟晤",
        "content": "战退睡魔重酌茗，再披文卷眩生花。\n喜逢长夜身虽健，勉和新诗兴未佳。\n风细猿声清似梵，月明杉影密如麻。\n腊寒灯炷飞蛾灭，何必殷勤护薄纱。",
        "dynasty": "宋",
        "collection_info": null
    },
    {
        "uuid": "933176f547c66a015e55ace94673baa9",
        "title": "次韵和酬",
        "author": "释惟晤",
        "content": "晓过翻经台下寺，与君同谒祖师堂。\n庭前紫桂叶频脱，石上红梅花正香。\n出洞阴云分远影，挂松寒日漏清光。\n谢公劝饭须无让，不许非时荐茗汤。",
        "dynasty": "宋",
        "collection_info": null
    },
    {
        "uuid": "7986ce9b15e5ce739d866143d31313d2",
        "title": "次韵和酬",
        "author": "释惟晤",
        "content": "拨云过得南陇去，流水激溅一涧长。\n盘石谁堆补缺岸，老松自倒成危梁。\n沙禽呼雌频叫噪，山药吐色常芬芳。\n腊去春归山愈好，喜君共无尘事忙。",
        "dynasty": "宋",
        "collection_info": null
    },
    {
        "uuid": "6b9f56c6e981880af372cfd0ddf68df6",
        "title": "次韵和酬",
        "author": "释惟晤",
        "content": "天寒雨细日将暮，泥滑谁禁策马还。\n砂穴吐泉鸣决决，竹丛归鸟语关关。\n聊睎谢客须穿屐，莫羡支公独买山。\n方外论交情未浅，愿陪投老白云閒。",
        "dynasty": "宋",
        "collection_info": null
    },
    {
        "uuid": "646600b216be04c3cbcf2e504e3c4303",
        "title": "次韵和酬",
        "author": "释惟晤",
        "content": "平昔诗禅友契深，更来人外事幽寻。\n雨余涧壑流寒响，岁晏柽杉老翠阴。\n袒跣不妨陶令醉，风流多效洛生吟。\n山翁解榻延清赏，未放前贤胜竹林。",
        "dynasty": "宋",
        "collection_info": null
    },
    {
        "uuid": "8974d770fae4b1ba23299d1c6331d062",
        "title": "次韵和酬",
        "author": "释惟晤",
        "content": "灯火青荧云坞寺，清猿叫断有余音。\n槛梅雪白春风近，山雨盆倾涧水深。\n背世迹怜高鸟迹，结交心契老松心。\n酬君秀句无新语，徒搅诗肠彻曙吟。",
        "dynasty": "宋",
        "collection_info": null
    },
    {
        "uuid": "cb0519d1cc4951ddb0ec88d185281127",
        "title": "同",
        "author": "释惟晤",
        "content": "涧泉吾所好，山舍寂无喧。\n春脉生云底，夜声来枕前。\n风休不动竹，月上未嗁猿。\n石上鸣逾急，泠然清梦魂。",
        "dynasty": "宋",
        "collection_info": null
    },
    {
        "uuid": "5ee1c3b313f63b6edb601605b48885bb",
        "title": "次韵和酬",
        "author": "释惟晤",
        "content": "扫携绿野村边去，累日青山旷世机。\n惜向永安兰若别，还经灵隐渡头归。\n云峰积雪迷樵径，石罅新泉溅客衣。\n诗会未由陪帝戚，心随云鸟入城飞。",
        "dynasty": "宋",
        "collection_info": null
    },
    {
        "uuid": "5915c5668e7917a4c707201087ad968e",
        "title": "次韵和酬",
        "author": "释惟晤",
        "content": "兴高未肯辍清诗，舍轿重扶栉栗枝。\n松柏青肥春雨洗，烟云轻健涧风吹。\n樵归后坞连声唱，鹿过前溪失队悲。\n莫道还家甘寂默，陶潜自有五男儿。",
        "dynasty": "宋",
        "collection_info": null
    },
    {
        "uuid": "adbb81d2ac239e71909d62802ae3f0aa",
        "title": "出山至中涂寄永安禅师",
        "author": "释惟晤",
        "content": "松行未尽却回头，寒雨霶沱已渐收。\n望海阁边云缭绕，行春桥下水奔流。\n山庵骤别高谭远，城寺将归满面羞。\n须效着书同护法，悠悠人事漫拘囚。",
        "dynasty": "宋",
        "collection_info": null
    },
    {
        "uuid": "9c4f29e75a5a15a69bea8903ce3bbae0",
        "title": "次韵和酬",
        "author": "释惟晤",
        "content": "今日追怀昨日游，二君乘兴似奔流。\n远寻幽壑行拖屐，累到深云卧枕邱。\n崖竹萧疏晴影乱，坞梅零落晚香收。\n会须重访藤州老，更约高才沈隐侯。",
        "dynasty": "宋",
        "collection_info": null
    },
    {
        "uuid": "e87ed726581a12b107703587e36665fe",
        "title": "次韵奉和",
        "author": "释惟晤",
        "content": "白髮东山老，青林西坞归。\n听猿时驻锡，厉水自褰衣。\n高论才难敌，孤踪行亦稀。\n惭君寄樵采，佳句出岩扉。",
        "dynasty": "宋",
        "collection_info": null
    },
    {
        "uuid": "54cb3b2323f37eaa3b3c6e7c225e2838",
        "title": "次韵奉酬",
        "author": "释惟晤",
        "content": "杜门谁復念吾曹，老畏春寒拥毳袍。\n懒慢从来徒自笑，唱酬今更怯君高。\n曾无道誉喧喧播，厌把肝脾苦苦劳。\n佳句忽来催野句，譬将凡果偪仙桃。",
        "dynasty": "宋",
        "collection_info": null
    }
]