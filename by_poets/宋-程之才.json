[
    {
        "title": "白云楼",
        "author": "程之才",
        "content": "鬻熊城郭遶苍苔，万迭烟岚亦壮哉。\n平地窥觎心未惬，重楼徙倚眼初开。\n据襟风月争新入，刮目江山破迥来。\n日落三峨知处所，本来浮双阙欲崔嵬。\n胡床不愧庾公兴，奕簟还思杜老才。\n更待携衾尽清景，夜深栏槛逼昭回。",
        "dynasty": "宋",
        "collection_info": null
    },
    {
        "title": "碧落洞",
        "author": "程之才",
        "content": "名因物之累，物尝不厌名。\n标之曰到难，日有车马声。\n苍崖匪纔凿，洞室百步宏。\n潜龙想鳞鬣，石乳悬旒缨。\n溪流湛其中，吞吐日月精。\n其源咫尺耳，盥濯未尝经。\n我来先振衣，色变水石清。\n倚杖聊四顾，高低古今铭。\n颇恨辙迹多，不益云萝情。\n西南有复岭，烟霞昼晦冥。\n呼僧指问之，山外或小平。\n茅茨构石壁，兔鹿浑微生。\n沈吟幽栖地，雅兴宿志并。\n何时一椽屋，散髪入岩垧。\n脱略五千言，坐忘六尺形。\n看云会所适，以此休余龄。",
        "dynasty": "宋",
        "collection_info": null
    },
    {
        "title": "次东坡碧落洞韵",
        "author": "程之才",
        "content": "粤从度岭来，日见乱山横。\n触目皆荒凉，宁復乐事并。\n谁谓乱山间，僊境通玉京。\n奇怪如雁荡，清虚胜赤城。\n嵌空幽且深，层曲无欹倾。\n巨禴万仞高，天造妙难削。\n悬崖攒滴乳，涧水清濯缨。\n我来洞门开，山意如相迎。\n熟视石壁字，神清喜勿惊。\n回思紫阳山，追随许宣平。",
        "dynasty": "宋",
        "collection_info": null
    }
]