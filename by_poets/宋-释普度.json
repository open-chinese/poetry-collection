[
    {
        "uuid": "4439c07023c1f62899a2ffb8b7973fd3",
        "title": "偈颂一百二十三首  其一",
        "author": "释普度",
        "content": "前不构店，后不迭村。\n当阳坐断，上下平分。\n更看直透云霄之顶，独步干坤。",
        "dynasty": "宋",
        "collection_info": null
    },
    {
        "uuid": "db1be7a50f701c80e9a0aeebcf5c73bc",
        "title": "偈颂一百二十三首  其二",
        "author": "释普度",
        "content": "悟道染泥沙，佛祖生冤家。\n新半山为甚烧香礼拜，明珠绝颣，皓玉无瑕。",
        "dynasty": "宋",
        "collection_info": null
    },
    {
        "uuid": "7dba3406e440a4ebf3d31cdcd629b53f",
        "title": "偈颂一百二十三首  其三",
        "author": "释普度",
        "content": "有主有宾，无疎无亲。\n直饶七佛到来。\n各与三十拄杖，少喜多嗔。",
        "dynasty": "宋",
        "collection_info": null
    },
    {
        "uuid": "72445a5b954c77ec30e15f53878a3190",
        "title": "偈颂一百二十三首  其四",
        "author": "释普度",
        "content": "一佛出世，千佛讚扬。\n十方坐断，独露真常。\n山苍苍，云苍苍。\n半开半合，隠显全彰。",
        "dynasty": "宋",
        "collection_info": null
    },
    {
        "uuid": "8d2f6022bd836c1c6bba787d9e137367",
        "title": "偈颂一百二十三首  其五",
        "author": "释普度",
        "content": "拄杖子，无向背。\n东拄西撑，登山涉海。\n卞璧骊珠，泥团土块，一时粉碎。",
        "dynasty": "宋",
        "collection_info": null
    },
    {
        "uuid": "b0af798552344443eda0b79b82ea91ad",
        "title": "偈颂一百二十三首  其六",
        "author": "释普度",
        "content": "雨涤炎威，秋云自在。\n一片两片拄杖头，或卷或舒林木外。\n白璧明珠，泥团土块。\n放去收来颗颗圆，填沟塞壑无人会。\n阿呵呵，六隻骰子满盆红，有采无采，大家别赛。",
        "dynasty": "宋",
        "collection_info": null
    },
    {
        "uuid": "4f7a654b2f018051026389f75eb0754e",
        "title": "偈颂一百二十三首  其七",
        "author": "释普度",
        "content": "说禅说道，撒土撒沙，半山终不也随邪。\n重阳定在九月九，东篱何处无黄花。",
        "dynasty": "宋",
        "collection_info": null
    },
    {
        "uuid": "d49aad2a2e46286c41e5d632ea05f9cc",
        "title": "偈颂一百二十三首  其八",
        "author": "释普度",
        "content": "龙门万仞，到者还稀。\n不犯清波，如何进步。",
        "dynasty": "宋",
        "collection_info": null
    },
    {
        "uuid": "7d33eb08c9690a0a8749d7d749b7e515",
        "title": "偈颂一百二十三首  其九",
        "author": "释普度",
        "content": "前佛性命，后佛纪纲。\n开口即丧，闭口即错。\n瘥病不假馿驼药。",
        "dynasty": "宋",
        "collection_info": null
    },
    {
        "uuid": "72a7702928b9e4d97b02569d68b6d8c8",
        "title": "偈颂一百二十三首  其一○",
        "author": "释普度",
        "content": "毫末非轻，丘山非重。\n按佛祖云头，穿衲僧鼻孔，剖破方知无罅缝。",
        "dynasty": "宋",
        "collection_info": null
    },
    {
        "uuid": "d44d980fda8790f4768953526f1bd71a",
        "title": "偈颂一百二十三首  其一一",
        "author": "释普度",
        "content": "破沙盆，没巴鼻，尽大地人扶持不起。\n玉山路上，荆棘参天。\n钟阜山前，清风匝地。\n擘破宝公面皮，德云无处回避。",
        "dynasty": "宋",
        "collection_info": null
    },
    {
        "uuid": "3a869873ef349e9809d5b6c90a4209a9",
        "title": "偈颂一百二十三首  其一二",
        "author": "释普度",
        "content": "十五日已前，只许老胡知，不许老胡会。\n十五日已后，只许老胡会，不许老胡知。\n正当十五日，会不会，知不知。\n风细细，日迟迟。\n不惜黄金为弹子，牡丹花下打黄鹂。",
        "dynasty": "宋",
        "collection_info": null
    },
    {
        "uuid": "e0dc6d7b795ac5cb659895bb7e09804f",
        "title": "偈颂一百二十三首  其一三",
        "author": "释普度",
        "content": "大海扬尘，高源出水。\n狭路相逢，知心有几。\n明明玉鑑光中，浩浩烟波万里。\n鸑鷟擎头，金鳞摆尾。\n江北江南绝望时，一声霹雳清飈起。",
        "dynasty": "宋",
        "collection_info": null
    },
    {
        "uuid": "a5b32a0e9c4ef5f0eaff4e77a0eb34dd",
        "title": "偈颂一百二十三首  其一四",
        "author": "释普度",
        "content": "推不去，挽不来。\n南天台，北五台。\n大地寥寥兮何者当情，春风浩浩兮雨打莓苔。\n见成公案，不涉安排，岂在见桃花而后眼开。",
        "dynasty": "宋",
        "collection_info": null
    },
    {
        "uuid": "b88b4f2690b1f35f851cc8d824693d21",
        "title": "偈颂一百二十三首  其一五",
        "author": "释普度",
        "content": "云收海山横，月印江天晓。\n扰扰红尘中，青春有多少。\n铁壁银山一拶开，落花流水空徘徊。",
        "dynasty": "宋",
        "collection_info": null
    },
    {
        "uuid": "4b9adbf358ba58c0481c8ba3abd30017",
        "title": "偈颂一百二十三首  其一六",
        "author": "释普度",
        "content": "今朝五月五，诸方尽鸣皷。\n不说药病相治，便说书符呪士。\n金山伎俩既无，未免别行一路。\n日轮当午。",
        "dynasty": "宋",
        "collection_info": null
    },
    {
        "uuid": "ec3485a59b59720e5ca67c226a794403",
        "title": "偈颂一百二十三首  其一七",
        "author": "释普度",
        "content": "一见便见，一得永得。\n四边界至，故是分明。\n一寸笔头，万钧之力。\n三十年异苗飜茂，千万古中流伟绩。\n阿呵呵，知不知，青毡元是吾家物，好看金牛作舞时。",
        "dynasty": "宋",
        "collection_info": null
    },
    {
        "uuid": "1e02ab0ebf0123e162bd431a0bbb67da",
        "title": "偈颂一百二十三首  其一八",
        "author": "释普度",
        "content": "火云影里一叶落，玉鑑光中便见秋。\n一任秋来又秋去，大江依旧向东流。\n无变易，有来由。\n塞鸿何处，白鹭沧洲。\n数声渔笛烟村晚，狼藉断霞闲钓舟。",
        "dynasty": "宋",
        "collection_info": null
    },
    {
        "uuid": "2f310a1864576cec72da2ddbe50aadf7",
        "title": "偈颂一百二十三首  其一九",
        "author": "释普度",
        "content": "雨洗炎威，秋磨霄汉。\n风传䆉稏香，鴈腹寒岩畔。\n位转功回木马嘶，劫外不须重借伴。",
        "dynasty": "宋",
        "collection_info": null
    },
    {
        "uuid": "a553888ddfc9e43d40ee9d04550d0e62",
        "title": "偈颂一百二十三首  其二○",
        "author": "释普度",
        "content": "布袋头开天地大，翠岩眉毛在不在。\n一声鸿鴈海门秋，行人已在青山外。",
        "dynasty": "宋",
        "collection_info": null
    },
    {
        "uuid": "48aff2e9aac51ff9f915083565161b93",
        "title": "偈颂一百二十三首  其二一",
        "author": "释普度",
        "content": "千说万说，不如亲见。\n有时怒涛衮底，有时水清月现。\n风飕飕冷啾啾，虽然旧阁闲田地，一度赢来方始休。",
        "dynasty": "宋",
        "collection_info": null
    },
    {
        "uuid": "bf98619175f3f7fc45c50fd396e505f5",
        "title": "偈颂一百二十三首  其二二",
        "author": "释普度",
        "content": "月冷天高，风号怒涛。\n提杀人剑，用活人刀。\n云淡淡寒江鴈影，山渺渺落日危巢。\n见成题目，眨上眉毛。\n万机顿罢归来，也是徒劳。",
        "dynasty": "宋",
        "collection_info": null
    },
    {
        "uuid": "b69c55fe6840e4013c55df76dc9bfcb2",
        "title": "偈颂一百二十三首  其二三",
        "author": "释普度",
        "content": "群阴剥尽，一阳来復。\n铁树花开，清香馥郁。\n眼皮开未开，枝南復枝北。\n凹凹凸凸破沙盆，何似镇州大萝卜。",
        "dynasty": "宋",
        "collection_info": null
    },
    {
        "uuid": "9270156cd370a07fb1700c922383ed19",
        "title": "偈颂一百二十三首  其二四",
        "author": "释普度",
        "content": "清明寒食节，韶光烂漫时。\n野花迷古径，回首暮云低。\n纸钱飞处杜鹃啼，不是苦心人不知。",
        "dynasty": "宋",
        "collection_info": null
    },
    {
        "uuid": "357654d5900772cdc51f77ff75d0b6c3",
        "title": "偈颂一百二十三首  其二五",
        "author": "释普度",
        "content": "说得一丈，不如行得一尺。\n行得一尺，不如离却一寸。\n山高分水深，青天分白日。",
        "dynasty": "宋",
        "collection_info": null
    },
    {
        "uuid": "c10b7b2018e9e8ce9d90e1b84485853c",
        "title": "偈颂一百二十三首  其二六",
        "author": "释普度",
        "content": "玉鑑光中，波澄月现。\n展屠龙手，提金刚剑。\n栗棘金圈一拶开，从君细嚼浑崙嚥。\n有照有用，有舒有卷。\n杨岐消息未全灰，优昙华笑春风面。",
        "dynasty": "宋",
        "collection_info": null
    },
    {
        "uuid": "1991ea73996e879719c4494c9e097256",
        "title": "偈颂一百二十三首  其二七",
        "author": "释普度",
        "content": "年年是好年，日日是好日。\n新年人看旧年人，旧年日是新年日。\n潮生涨旧痕，潮落石头出。\n万物有迁流，迁流无变易。\n有变易，上上大吉。",
        "dynasty": "宋",
        "collection_info": null
    },
    {
        "uuid": "55116d7184e444365cfc971134891ed5",
        "title": "偈颂一百二十三首  其二八",
        "author": "释普度",
        "content": "释迦老子弄精魂，死了依前似不曾。\n一树落花春过后，远山无限碧层层。",
        "dynasty": "宋",
        "collection_info": null
    },
    {
        "uuid": "5fc4444898b4a82dac5c1efd54783cae",
        "title": "偈颂一百二十三首  其二九",
        "author": "释普度",
        "content": "圆同太虚，无欠无余。\n良由取舍，所以不如。",
        "dynasty": "宋",
        "collection_info": null
    },
    {
        "uuid": "aded42860603ecf1d60eb874a816948b",
        "title": "偈颂一百二十三首  其三○",
        "author": "释普度",
        "content": "一夜江风搅玉尘，孤峰不白转精神。\n从空放下从空看，彻骨寒来有几人。",
        "dynasty": "宋",
        "collection_info": null
    },
    {
        "uuid": "b6b88b5ce425f65129fc5d8ba6b5ac36",
        "title": "偈颂一百二十三首  其三一",
        "author": "释普度",
        "content": "南北东西几路头，来来同载一扁舟。\n月明夜静沧浪里，一掣锦鳞随直鈎。",
        "dynasty": "宋",
        "collection_info": null
    },
    {
        "uuid": "8a8f50336c341d3bede34e0ae2b308bc",
        "title": "偈颂一百二十三首  其三二",
        "author": "释普度",
        "content": "智不到处，不妨道着。\n吸尽长江，衝开碧落。\n的的金圈栗棘，一一天花乳酪。\n杨岐消息俨然存，大用机前活卓卓。\n山僧合掌有分，诸人如何啖啄。\n玉鑑光中宇宙宽，双双放出辽天鹘。",
        "dynasty": "宋",
        "collection_info": null
    },
    {
        "uuid": "ae244a0f04d3c3ec58162478b7c0422b",
        "title": "偈颂一百二十三首  其三三",
        "author": "释普度",
        "content": "山之高，水之深，非古亦非今。\n老胡打失一隻履，葱岭那边无处寻。",
        "dynasty": "宋",
        "collection_info": null
    },
    {
        "uuid": "14bb963d81e2f9bdea858db6c60a832f",
        "title": "偈颂一百二十三首  其三四",
        "author": "释普度",
        "content": "风号寒，霜凛冽。\n屋浪崩腾，飞银撒雪。\n截流过者，未称全提。\n作死马医，暖气相接。\n倒腹倾肠一线通，月明不借芦花白。",
        "dynasty": "宋",
        "collection_info": null
    },
    {
        "uuid": "86f05c043543408d3da7d6b8066a94e6",
        "title": "偈颂一百二十三首  其三五",
        "author": "释普度",
        "content": "长长出不得，短短出不得。\n四大海不宽，藕丝窍不窄。\n非耳目之所到，非心意之所及。\n自西自东，自南自北。\n落霞与孤鹜齐飞，秋水共长天一色。",
        "dynasty": "宋",
        "collection_info": null
    },
    {
        "uuid": "bc84a28b788ad24496ff97b4bc7457ce",
        "title": "偈颂一百二十三首  其三六",
        "author": "释普度",
        "content": "烹佛炼祖，锻圣镕凡。\n杀活在手，宝剑光寒。\n意在星兮不在盘。",
        "dynasty": "宋",
        "collection_info": null
    },
    {
        "uuid": "9e78ab1178bc6d674a3ca0c53e0f2eef",
        "title": "偈颂一百二十三首  其三七",
        "author": "释普度",
        "content": "古镜无光，当台自照。\n森罗绝影，觌面难逃。\n行不言之令，坐致太平。\n赞无为之化，六国晏清。\n天高地厚，水绿山青。\n山青青，水泠泠。\n湘西古渡夕阳明，岳足当檐开画屏。",
        "dynasty": "宋",
        "collection_info": null
    },
    {
        "uuid": "2b4747964ddecb13321cc3cd1533c46f",
        "title": "偈颂一百二十三首  其三八",
        "author": "释普度",
        "content": "李白桃红，桃红李白。\n或雨或晴，或寒或热。",
        "dynasty": "宋",
        "collection_info": null
    },
    {
        "uuid": "1ea2422a3bf74f877dc2e0f5b3f3b050",
        "title": "偈颂一百二十三首  其三九",
        "author": "释普度",
        "content": "白云高，滩水急。\n不动脚头，全身直入。",
        "dynasty": "宋",
        "collection_info": null
    },
    {
        "uuid": "044227c76213ff263fbf364f8f0e6916",
        "title": "偈颂一百二十三首  其四○",
        "author": "释普度",
        "content": "花簇簇，锦簇簇。\n吟不足，咏不足。\n的的无絃琴上曲。",
        "dynasty": "宋",
        "collection_info": null
    },
    {
        "uuid": "6157694e6dca556e53c4e110674c2327",
        "title": "偈颂一百二十三首  其四一",
        "author": "释普度",
        "content": "大机圆应，大智无方。\n右左逢原，七穿八穴。\n万迭云山一抹过，十八滩头声浩浩。\n遇贵即贵，遇贱即贱。\n法随法行，法幢随处建立。\n要津把断，纵夺临时。\n风细细，日迟迟。\n四海浪平龙睡稳，九天云浄鹤高飞。",
        "dynasty": "宋",
        "collection_info": null
    },
    {
        "uuid": "978cd075fdb13b5589a7e3eeb1205e8c",
        "title": "偈颂一百二十三首  其四二",
        "author": "释普度",
        "content": "春风卷春雨，春树生春烟。\n作家相见不谈禅。\n天寒烧榾柮，云外煮清泉。\n更有一般风味在，从来附子出西川。",
        "dynasty": "宋",
        "collection_info": null
    },
    {
        "uuid": "6b0638388f5ed7daf3324268e0b51f9f",
        "title": "偈颂一百二十三首  其四三",
        "author": "释普度",
        "content": "西风萧萧急未急，塞鴈声声寒未寒。\n欲对黄花问时节，有谁同倚玉栏干。",
        "dynasty": "宋",
        "collection_info": null
    },
    {
        "uuid": "806b3c0a5121592575cd288972ec8d15",
        "title": "偈颂一百二十三首  其四四",
        "author": "释普度",
        "content": "阶前黄叶两三片，门外白云千万重。\n寄语善财休斫额，德云不在妙高峰。",
        "dynasty": "宋",
        "collection_info": null
    },
    {
        "uuid": "7a5a19723187d9ba7a8072886620edd0",
        "title": "偈颂一百二十三首  其四五",
        "author": "释普度",
        "content": "麻三斤，干屎橛。\n不是五逆汉，此话凭谁说。",
        "dynasty": "宋",
        "collection_info": null
    },
    {
        "uuid": "dfe2dea27c80f4f7efa8aab3eb2c5a58",
        "title": "偈颂一百二十三首  其四六",
        "author": "释普度",
        "content": "开口即错，闭口即哑。\n钉嘴铁舌，一时列下。\n碧玉盘，无缝罅。",
        "dynasty": "宋",
        "collection_info": null
    },
    {
        "uuid": "30d16beed6420206b698b68beeec805c",
        "title": "偈颂一百二十三首  其四七",
        "author": "释普度",
        "content": "笔头有眼主中主，号令无私公至公。\n妙用当机全杀活，一新佛祖旧家风。",
        "dynasty": "宋",
        "collection_info": null
    },
    {
        "uuid": "ec4fb714ff288a09706638e958668fe8",
        "title": "偈颂一百二十三首  其四八",
        "author": "释普度",
        "content": "来何迟，去何速，十七日缘今已足。\n拄杖横担归去来，一笑出门山水绿。",
        "dynasty": "宋",
        "collection_info": null
    },
    {
        "uuid": "f27d3c7cbcc6eb44e8728cd877908edf",
        "title": "偈颂一百二十三首  其四九",
        "author": "释普度",
        "content": "楼阁门开，了无回互。\n既是家里人，便请直入。",
        "dynasty": "宋",
        "collection_info": null
    },
    {
        "uuid": "622e9a1d1c9d08e50324eb7b53fb4500",
        "title": "偈颂一百二十三首  其五○",
        "author": "释普度",
        "content": "面皮上刮得霜，枯骨里敲出髓。\n转得身，吐得气。\n不是不是。",
        "dynasty": "宋",
        "collection_info": null
    },
    {
        "uuid": "4aad081367f1c662c3d00c8d27ff0ef8",
        "title": "偈颂一百二十三首  其五一",
        "author": "释普度",
        "content": "宝塔层层面面开，当机一拶语如雷。\n信知恩大难酬处，一段风光遍九垓。",
        "dynasty": "宋",
        "collection_info": null
    },
    {
        "uuid": "7db07c58d1d3bc1a129b0905cfe951d8",
        "title": "偈颂一百二十三首  其五二",
        "author": "释普度",
        "content": "天书颁自九重来，万壑烟云尽豁开。\n竺土大仙灯灿烂，融融和气霭楼台。",
        "dynasty": "宋",
        "collection_info": null
    },
    {
        "uuid": "7676237d07c689f734b72412fc3da3fe",
        "title": "偈颂一百二十三首  其五三",
        "author": "释普度",
        "content": "落叶辞柯满竹扉。\n道道，何处寻。\n今即古，古即今。\n曹溪波浪如相似，无限平人被陆沈。",
        "dynasty": "宋",
        "collection_info": null
    },
    {
        "uuid": "8f8b3239fee03faf890999def52c7a04",
        "title": "偈颂一百二十三首  其五四",
        "author": "释普度",
        "content": "长一线，一线长。\n眼闻耳见，不用商量。\n流水断桥梅破萼，枝南枝北一般春。",
        "dynasty": "宋",
        "collection_info": null
    },
    {
        "uuid": "ad203fa0dd3971da24299f0457060d22",
        "title": "偈颂一百二十三首  其五五",
        "author": "释普度",
        "content": "妙德岩中宴坐时，释梵天王同讚喜。\n地摇六振雨花飞，一声霹雳清飈起。\n沧海头，青海尾。\n杨岐毒，种灵苗，殃害儿孙未已。",
        "dynasty": "宋",
        "collection_info": null
    },
    {
        "uuid": "02f964ea93f9c261362e4da122826b36",
        "title": "偈颂一百二十三首  其五六",
        "author": "释普度",
        "content": "手指天，脚踏地。\n目顾四方，真少儿戏。\n自言惟我独尊，天上人间诽诽。",
        "dynasty": "宋",
        "collection_info": null
    },
    {
        "uuid": "d925af62548397c3d17323f583991db6",
        "title": "偈颂一百二十三首  其五七",
        "author": "释普度",
        "content": "正法眼，破沙盆。\n零敲碎打，不直分文。\n一一银山铁壁，一一电掣雷奔。",
        "dynasty": "宋",
        "collection_info": null
    },
    {
        "uuid": "75388b3a36f019c3af23533b4126242d",
        "title": "偈颂一百二十三首  其五八",
        "author": "释普度",
        "content": "正觉山前，明星皎皎。\n夜半打失鼻孔，将谓一了便了。\n中竺看来，有些短处，不说也好。\n开得眼来天大哓。",
        "dynasty": "宋",
        "collection_info": null
    },
    {
        "uuid": "bd0a40027c30f6a7d933374f1c2fd336",
        "title": "偈颂一百二十三首  其五九",
        "author": "释普度",
        "content": "当初已是错投胎，鬼面神头相赚来。\n裂破虚空无罅缝，龟毛拂子舞三台。",
        "dynasty": "宋",
        "collection_info": null
    },
    {
        "uuid": "2c5a8dbdccae270e387018f9a397012c",
        "title": "偈颂一百二十三首  其六○",
        "author": "释普度",
        "content": "垂垂白髮老成魔，异类中行罪过多。\n业债既深偿未足，又拖犂杷出烟萝。",
        "dynasty": "宋",
        "collection_info": null
    },
    {
        "uuid": "019cf41359e1545e4be0fed20cea1ee2",
        "title": "偈颂一百二十三首  其六一",
        "author": "释普度",
        "content": "德合干坤御九天，祥光瑞气霭山川。\n当机觌面全提处，一会灵山又俨然。",
        "dynasty": "宋",
        "collection_info": null
    },
    {
        "uuid": "38a590af1a66c9199297d8ad264644e7",
        "title": "偈颂一百二十三首  其六二",
        "author": "释普度",
        "content": "心王不妄动，六国一时通。\n罢拈三尺剑，休弄一张弓。",
        "dynasty": "宋",
        "collection_info": null
    },
    {
        "uuid": "29bfa06d24bee716d31cfe213bd7ecef",
        "title": "偈颂一百二十三首  其六三",
        "author": "释普度",
        "content": "虎岩岩下虎，咬人齿不露。\n踞地坐眈眈，南北无行路。\n翻身一掷更无踪，虚空拍掌须弥舞。\n万象森罗，一时痛苦。\n石人木人泪如雨。",
        "dynasty": "宋",
        "collection_info": null
    },
    {
        "uuid": "8f6c85136dee2c2904cfece0ed3c976c",
        "title": "偈颂一百二十三首  其六四",
        "author": "释普度",
        "content": "兔马有角，牛羊无角。\n寸毫尺釐，天地寥廓。\n潘阆倒骑馿，攧杀黄番趠。",
        "dynasty": "宋",
        "collection_info": null
    },
    {
        "uuid": "dcfb95792631fcc696212cf8bfdb81e8",
        "title": "偈颂一百二十三首  其六五",
        "author": "释普度",
        "content": "十五日已前，银山铁壁。\n十五日已后，铁壁银山。\n正当十五日，一尘不立天地宽，那知更有上头关。",
        "dynasty": "宋",
        "collection_info": null
    },
    {
        "uuid": "f92cc3f2d08ae911088ec9c8ec5e35f9",
        "title": "偈颂一百二十三首  其六六",
        "author": "释普度",
        "content": "祖师门下，讨甚巴鼻。\n东行西行，无是不是。\n忽然篱下菊花黄，此时决定是重阳。",
        "dynasty": "宋",
        "collection_info": null
    },
    {
        "uuid": "0c66914b803cb4e044ca6defeb051c69",
        "title": "偈颂一百二十三首  其六七",
        "author": "释普度",
        "content": "布袋头一结，百城消息绝。\n蜡人冰不冰，万里一条铁。\n珊瑚枝枝撑着月。",
        "dynasty": "宋",
        "collection_info": null
    },
    {
        "uuid": "dab3454d0f7b372a2975539cda5aa62b",
        "title": "偈颂一百二十三首  其六八",
        "author": "释普度",
        "content": "一期九十日，铁壁復铁壁。\n四方八面来，只是跳不出。\n落霞与孤鹜齐飞，秋水共长天一色。",
        "dynasty": "宋",
        "collection_info": null
    },
    {
        "uuid": "381c8c19e21650b49029c7f7c8cedd74",
        "title": "偈颂一百二十三首  其六九",
        "author": "释普度",
        "content": "短棹轻帆，风恬浪静。\n溢目湖光镜样平，渔歌未起同谁听。\n万壑千岩，高低普应。\n狼藉断霞残照中，船头拨转都收尽。\n么朅提国，亲行此令。",
        "dynasty": "宋",
        "collection_info": null
    },
    {
        "uuid": "68a794da2820ea7be34e04afc98b7002",
        "title": "偈颂一百二十三首  其七○",
        "author": "释普度",
        "content": "八月二十五，洞山离查渡。\n咄哉老云门，多却末后句。\n桃花浪暖禹门高，霹雳一声烧尾去。",
        "dynasty": "宋",
        "collection_info": null
    },
    {
        "uuid": "609e8164b54a83622c476054a37f521e",
        "title": "偈颂一百二十三首  其七一",
        "author": "释普度",
        "content": "老瞿昙，眼孔小。\n一星半星容不得，说迷说悟何时了。\n衲僧分上那有许多般，雪晴海阔千峰晓。",
        "dynasty": "宋",
        "collection_info": null
    },
    {
        "uuid": "2cb114981873c64dafaa455512935902",
        "title": "偈颂一百二十三首  其七二",
        "author": "释普度",
        "content": "达磨西来，只箇不识。\n铁壁银山，挨拶不入。\n因甚分皮分髓，飞来峰高冷泉碧。",
        "dynasty": "宋",
        "collection_info": null
    },
    {
        "uuid": "9f455b6643fb24706124acdf1a67377e",
        "title": "偈颂一百二十三首  其七三",
        "author": "释普度",
        "content": "巍巍独坐大雄峰，万水千山列下风。\n相见不说奇特事，一声猿叫翠微中。",
        "dynasty": "宋",
        "collection_info": null
    },
    {
        "uuid": "be3d98d51d898a6dbf16ac8ae04c10ba",
        "title": "偈颂一百二十三首  其七四",
        "author": "释普度",
        "content": "不钉桃符，不悬艾虎。\n驾铁牛机，击涂毒皷。\n千妖百怪尽潜踪，灵鹫峰高日卓午。",
        "dynasty": "宋",
        "collection_info": null
    },
    {
        "uuid": "9998a8927d53d3a0b0df0790a5223dc0",
        "title": "偈颂一百二十三首  其七五",
        "author": "释普度",
        "content": "大机圆应，大用无方。\n扑碎破沙盆，灭却正法眼。\n要津把定，佛祖潜踪。\n正案傍提，百发百中。",
        "dynasty": "宋",
        "collection_info": null
    },
    {
        "uuid": "708297fad511774931c3364880e353b6",
        "title": "偈颂一百二十三首  其七六",
        "author": "释普度",
        "content": "八月九月，不寒不热。\n盘山掷剑挥空，正是箇般时节。\n无古无今，无间无歇。\n痴云卷尽雨声收，千里万里一条铁。",
        "dynasty": "宋",
        "collection_info": null
    },
    {
        "uuid": "c36894778043e907c100f2e29fb8513f",
        "title": "偈颂一百二十三首  其七七",
        "author": "释普度",
        "content": "露滴滴，风凄凄。\n黄花香满路，何独在东篱。\n高低普应，步步相随。",
        "dynasty": "宋",
        "collection_info": null
    },
    {
        "uuid": "dd2a03c215008b06e8ed755e3697d5d4",
        "title": "偈颂一百二十三首  其七八",
        "author": "释普度",
        "content": "落叶飘飘，秋江清浅。\n烈士相逢，干戈不展。\n言多去，道转远。",
        "dynasty": "宋",
        "collection_info": null
    },
    {
        "uuid": "c97eb99963c7fdb5d8e5e19db9ffb1a8",
        "title": "偈颂一百二十三首  其七九",
        "author": "释普度",
        "content": "普天寒色，大地为炉。\n但见清风壁立，不知石烂松枯。\n丹霞烧木佛，因甚院主堕眉鬚。\n若无这些火种，讨甚碧眼老胡。",
        "dynasty": "宋",
        "collection_info": null
    },
    {
        "uuid": "71c1c3dd9ce043b45ab3ca10212e36e4",
        "title": "偈颂一百二十三首  其八○",
        "author": "释普度",
        "content": "海门一夜波涛恶，玉麟攧折黄金角。\n鱼龙虾蟹尽潜，大悲千手难摸索。\n木马悲嘶，石人泪落。",
        "dynasty": "宋",
        "collection_info": null
    },
    {
        "uuid": "63daecd11b991002748c6f7f869ab3d8",
        "title": "偈颂一百二十三首  其八一",
        "author": "释普度",
        "content": "拔地凌霄峰，嵯峨倚寥泬。\n一夜天风忽吹折，木马悲嘶，石人哽咽。\n晓来云散谷风清，千古虚堂照明月。",
        "dynasty": "宋",
        "collection_info": null
    },
    {
        "uuid": "b100d071cc4c0e1bb7a8fc69af0b8526",
        "title": "偈颂一百二十三首  其八二",
        "author": "释普度",
        "content": "东湖辊底怒涛，青山参天荆棘。\n两处狭路相逢，拶得渠侬上壁。\n恩难酬，怨难酬，热煮冷泉流水，浓点淡茶一瓯。",
        "dynasty": "宋",
        "collection_info": null
    },
    {
        "uuid": "5c007b801e8537e0d62ed14b534da143",
        "title": "偈颂一百二十三首  其八三",
        "author": "释普度",
        "content": "有权有实，有照有用，些些鬼眼睛，临机要活弄。\n弄得活，没疏亲。\n谁知席帽下，都是旧时人。",
        "dynasty": "宋",
        "collection_info": null
    },
    {
        "uuid": "e51d591b9ab985bb271f5fe932f75f78",
        "title": "偈颂一百二十三首  其八四",
        "author": "释普度",
        "content": "声前一句，斗换星移。\n石火莫及，电光罔追。\n栗棘蓬当面掷，全刚剑信手挥。\n少林消息断，花绽不萌枝。",
        "dynasty": "宋",
        "collection_info": null
    },
    {
        "uuid": "3b22392e0df47a2fdfc8b9426546b478",
        "title": "偈颂一百二十三首  其八五",
        "author": "释普度",
        "content": "一即三，三即一，达磨不曾离少室。\n父子虽亲妙不传，一花五叶成狼藉。\n海风吹起怒涛寒，截流过者脚不湿。\n道在中庸，梅香岩石。\n破沙盆子响玲珑，要在当人善抛掷。",
        "dynasty": "宋",
        "collection_info": null
    },
    {
        "uuid": "d8801e81a6cd0c7c7c764ddd6c0ba1af",
        "title": "偈颂一百二十三首  其八六",
        "author": "释普度",
        "content": "文殊虽令善财采药，佛病祖病，未曾医着。\n灵隠病亦无，药亦无，赵州东壁挂葫芦。",
        "dynasty": "宋",
        "collection_info": null
    },
    {
        "uuid": "545b7175f271ede676fcabc2dff3f098",
        "title": "偈颂一百二十三首  其八七",
        "author": "释普度",
        "content": "二千年前，毗蓝园裏。\n地动山摇，祸胎忽起。\n云门瞎棒打不死，后代儿孙空切齿。\n休切齿，杓柄短长，浇泼在你。",
        "dynasty": "宋",
        "collection_info": null
    },
    {
        "uuid": "aaceaabe30e587c20ebb99683b1e0116",
        "title": "偈颂一百二十三首  其八八",
        "author": "释普度",
        "content": "说禅说道易，成佛作祖难，突出门前大案山。\n成佛作祖易，说禅说道难，南海波斯念八还。\n也不难，也不易，衲僧敲处辽天鼻。",
        "dynasty": "宋",
        "collection_info": null
    },
    {
        "uuid": "3147c45a26af314b5645fe262ca1be27",
        "title": "偈颂一百二十三首  其八九",
        "author": "释普度",
        "content": "昨夜毗岚撼山岳，七十二峯俱倒卓。\n太湖万顷涓滴无，黄叶乱飘星斗落。",
        "dynasty": "宋",
        "collection_info": null
    },
    {
        "uuid": "42870c8197e7bdbb7e84b2af2ecf3fe8",
        "title": "偈颂一百二十三首  其九○",
        "author": "释普度",
        "content": "开口不是禅，闭口不是道。\n只是箇轮槌，拈来用恰好。\n一击天门开，万象俱靠倒。\n狭路忽相逢，拍掌呵呵笑。",
        "dynasty": "宋",
        "collection_info": null
    },
    {
        "uuid": "2fb996f9a9c82207606b102e87dc4151",
        "title": "偈颂一百二十三首  其九一",
        "author": "释普度",
        "content": "入荒田，出荒田，信手拈来颗颗圆。\n横三千，竖三千。\n虽曰眼底空花，直是明白洞然。",
        "dynasty": "宋",
        "collection_info": null
    },
    {
        "uuid": "f8255c167d3dba853fdd4fc1265eb20a",
        "title": "偈颂一百二十三首  其九二",
        "author": "释普度",
        "content": "岩头雪峤与钦山，共辙同途岂等闲。\n要识南台真白额，从来虎体一般斑。",
        "dynasty": "宋",
        "collection_info": null
    },
    {
        "uuid": "6e2fef76dba0fcb8674f8f078e9bea9c",
        "title": "偈颂一百二十三首  其九三",
        "author": "释普度",
        "content": "妙喜黑竹篦，有背还有触。\n儿孙用得亲，通身是眼目。\n正令全提转辘辘，花簇簇，锦簇簇。\n直教佛祖亦头低，宇宙空来更有谁。",
        "dynasty": "宋",
        "collection_info": null
    },
    {
        "uuid": "dbf1e4641ebeab1c80b7679445bcc58e",
        "title": "偈颂一百二十三首  其九四",
        "author": "释普度",
        "content": "拘尸那城有生灭，我此世界生灭无。\n桃红李白花时节，是处江山开画图。",
        "dynasty": "宋",
        "collection_info": null
    },
    {
        "uuid": "c3613688a80ddf2b798cb9fd4daa98ce",
        "title": "偈颂一百二十三首  其九五",
        "author": "释普度",
        "content": "用鈯斧子，非重非轻。\n拈起放下，肘后符灵。",
        "dynasty": "宋",
        "collection_info": null
    },
    {
        "uuid": "e271a652a505541002f98d42a27cf09f",
        "title": "偈颂一百二十三首  其九六",
        "author": "释普度",
        "content": "清明前，寒食后，花雨漫天云满岫。\n谁家小犊力未完，但知逐队随群走。\n阿呵呵，索头只在翁翁手。\n当机一掣掣断时，野犴便作师子吼。",
        "dynasty": "宋",
        "collection_info": null
    },
    {
        "uuid": "3907962a4f5eb0582bdf651be1bb19a5",
        "title": "偈颂一百二十三首  其九七",
        "author": "释普度",
        "content": "船来也到，陆来也到。\n船来陆来，红日杲杲。\n白云缺处烧痕青，春在少林元不老。",
        "dynasty": "宋",
        "collection_info": null
    },
    {
        "uuid": "a7ecf067b1d1c89ef4eef942ae4acba6",
        "title": "偈颂一百二十三首  其九八",
        "author": "释普度",
        "content": "结夏已十日，那事无消息。\n云在岭头闲，水流何太急。\n法法不隠藏，古今无朕迹。",
        "dynasty": "宋",
        "collection_info": null
    },
    {
        "uuid": "c5ff4480b97f289924d4edfc1bdb0bc0",
        "title": "偈颂一百二十三首  其九九",
        "author": "释普度",
        "content": "秧入土，麦上场。\n丰年已兆，比屋盈仓。\n饥来吃饭，热来乘凉。\n东倒西擂，随缘遇方。\n更无余事可商量，夜来却被子规啼断肠。\n因甚如此，阎罗老子要饭钱。",
        "dynasty": "宋",
        "collection_info": null
    },
    {
        "uuid": "eb766bc91917bcafa99b258ac4c17450",
        "title": "偈颂一百二十三首  其一○○",
        "author": "释普度",
        "content": "见身无实是佛见，了心如幻是佛了。\n了得身心本性空，斯人与佛何殊别。\n坐底坐，立底立。\n触目遇缘，更非他物。",
        "dynasty": "宋",
        "collection_info": null
    },
    {
        "uuid": "b6605549f3e276866557a9496a7b9ee7",
        "title": "偈颂一百二十三首  其一○一",
        "author": "释普度",
        "content": "一佛出世，祥光布地。\n一念万年，寿山增翠。\n晓来风起满庭香，吹绽蟠桃三五蘂。",
        "dynasty": "宋",
        "collection_info": null
    },
    {
        "uuid": "b8220a98d5872c43f926f1bd423eabc4",
        "title": "偈颂一百二十三首  其一○二",
        "author": "释普度",
        "content": "是法住法位，世间相常住。\n昨日大风潮，吹折山前树。\n云自向天飞，水流朝海去。",
        "dynasty": "宋",
        "collection_info": null
    },
    {
        "uuid": "799261c89cc220291c5d2447069f19be",
        "title": "偈颂一百二十三首  其一○三",
        "author": "释普度",
        "content": "用文武火，运恶钳锤。\n死学者偷心，开人天眼目。\n大用机前转辘辘，十分慈悲，十分恶毒。\n六踞名蓝兮一笑来归，青灯夜寒兮香风馥馥。",
        "dynasty": "宋",
        "collection_info": null
    },
    {
        "uuid": "d054c3ab7aa788438e12437b5cc2e126",
        "title": "偈颂一百二十三首  其一○四",
        "author": "释普度",
        "content": "山前一片闲田地，旷大劫来无界至。\n今朝恢復又归来，坐断脚头併脚尾。\n东也是，西也是，南北东西无不是。",
        "dynasty": "宋",
        "collection_info": null
    },
    {
        "uuid": "679ed9dc672e33f23110b9e40144d3a9",
        "title": "偈颂一百二十三首  其一○五",
        "author": "释普度",
        "content": "屋里有金，外头有秤。\n盐咸醋淡，斤两自定。\n自然左右逢原，管取拍拍是令。",
        "dynasty": "宋",
        "collection_info": null
    },
    {
        "uuid": "4f9b18fa40293ff283ab59d3bd4fadf9",
        "title": "偈颂一百二十三首  其一○六",
        "author": "释普度",
        "content": "八十翁翁辊绣毬，谁知辊得意休休。\n如今逗到凌霄上，云自高飞水自流。",
        "dynasty": "宋",
        "collection_info": null
    },
    {
        "uuid": "4bf01c3bd9b2c9ee622e3004b1f5d60b",
        "title": "偈颂一百二十三首  其一○七",
        "author": "释普度",
        "content": "双双把手上高楼，唱拍相从各应酬。\n歌皷散时人尽醉，也无欢喜也无愁。",
        "dynasty": "宋",
        "collection_info": null
    },
    {
        "uuid": "b39f3f484de0e939fb3500169af880e9",
        "title": "偈颂一百二十三首  其一○八",
        "author": "释普度",
        "content": "今朝七月十五，衲僧拄杖起舞。\n头顶西天，脚踏东土。\n游历百城，不移寸步。\n阿呵呵，白云绽处青山露。",
        "dynasty": "宋",
        "collection_info": null
    },
    {
        "uuid": "b7981364bf3e49bf2741243c9b4695cf",
        "title": "偈颂一百二十三首  其一○九",
        "author": "释普度",
        "content": "二大老，一人船行，一人步到。\n狭路相逢，掀眉一笑。",
        "dynasty": "宋",
        "collection_info": null
    },
    {
        "uuid": "808982e434ef9484b61c21f5cc4c5cf2",
        "title": "偈颂一百二十三首  其一一○",
        "author": "释普度",
        "content": "天无四壁，大地为炉。\n篱头吹觱栗，寒鴈一声孤。\n老胡若不渡江去，至今火种一星无。",
        "dynasty": "宋",
        "collection_info": null
    },
    {
        "uuid": "0d96fcdc38c37ddb9121644667028b7b",
        "title": "偈颂一百二十三首  其一一一",
        "author": "释普度",
        "content": "邬那青青处，山高云半垂。\n面面栽荆棘，游人到者稀。\n寥寥五十载，昨是今何非。\n太湖三万六千顷，月在波心说向谁。",
        "dynasty": "宋",
        "collection_info": null
    },
    {
        "uuid": "6776fe105f2ca1ef399ebb32b983dcbb",
        "title": "偈颂一百二十三首  其一一二",
        "author": "释普度",
        "content": "震法雷，击法皷。\n玉角金鳞，兴云吐雾。\n机前拶倒凌霄峰，大地撮来无寸土。\n杀活全提，平欺佛祖。",
        "dynasty": "宋",
        "collection_info": null
    },
    {
        "uuid": "69a77d131d9435ec9316f098d6f5aaa4",
        "title": "偈颂一百二十三首  其一一三",
        "author": "释普度",
        "content": "骄阳正酷火云飞，一雨霶𩃱彻四维。\n䆉稏吹香民已乐，山川草木亦光辉。",
        "dynasty": "宋",
        "collection_info": null
    },
    {
        "uuid": "7e17198bbfea8572897aef1a2ba952c0",
        "title": "偈颂一百二十三首  其一一四",
        "author": "释普度",
        "content": "铁网漫漫面面开，百城几度去还来。\n二千年结知谁解，又着三文买草鞋。",
        "dynasty": "宋",
        "collection_info": null
    },
    {
        "uuid": "ef9536497b36fec751f49e44076c6a4c",
        "title": "偈颂一百二十三首  其一一五",
        "author": "释普度",
        "content": "佛法无人说，虽慧不能了。\n幸然平似镜，何用曲如鈎。",
        "dynasty": "宋",
        "collection_info": null
    },
    {
        "uuid": "bb07c124a774aa8605fed368faa68075",
        "title": "偈颂一百二十三首  其一一六",
        "author": "释普度",
        "content": "时临秋九，不寒不热。\n瓦砾鸣秋蛩，茅檐挂残月。\n各自着便宜，正是好时节。",
        "dynasty": "宋",
        "collection_info": null
    },
    {
        "uuid": "269c155ea7ba9f49cada4ee5682f808f",
        "title": "偈颂一百二十三首  其一一七",
        "author": "释普度",
        "content": "一日三，三日九。\n只知暑往寒来，不觉躘蹱老朽。\n退一步，绝离微。\n百花开尽后，黄菊在东篱。",
        "dynasty": "宋",
        "collection_info": null
    },
    {
        "uuid": "0b47264491844501299c3d459802260c",
        "title": "偈颂一百二十三首  其一一八",
        "author": "释普度",
        "content": "忆昔当年错访寻，被他用尽毒肝心。\n赚来赚到凌霄顶，火冷云寒恨转深。\n冤可解，不可结，必竟如今甚时节。\n打拳何似吃拳时，此理明明向谁说。\n旋汲龙渊万丈深，烂煮春茶飜白雪。",
        "dynasty": "宋",
        "collection_info": null
    },
    {
        "uuid": "e0e374607dc33ccc5d367414e4b1eeb3",
        "title": "偈颂一百二十三首  其一一九",
        "author": "释普度",
        "content": "径山一椀上元灯，不是攒花剪簇成。\n等闲拈起当阳挂，烁破诸方鬼眼睛。",
        "dynasty": "宋",
        "collection_info": null
    },
    {
        "uuid": "390b8c4575cdbf6c6cb1a34651b3e4be",
        "title": "偈颂一百二十三首  其一二○",
        "author": "释普度",
        "content": "踏断洛阳桥，直上妙峰顶。\n拈得家传黑竹篦，搅动龙渊千尺井。\n四五处雷动风行，八九十春花月影。\n为人端的无情，独脱单提谁领。\n竹篦虽折典刑存，闻见犹能发深省。",
        "dynasty": "宋",
        "collection_info": null
    },
    {
        "uuid": "acbdaa0cddb490fc5541b7030b312dd7",
        "title": "偈颂一百二十三首  其一二一",
        "author": "释普度",
        "content": "声前一句，格外一机。\n不堕古今，宁存凡圣。\n妙高台上，玉鑑光中。\n日日安居，时时禁足。\n风恬浪静，海晏河清。\n长期短期，平等受用。\n阑干同倚不同倚，消得龙王多少风。",
        "dynasty": "宋",
        "collection_info": null
    },
    {
        "uuid": "b1495ce71de7c75804d2ffea4564b310",
        "title": "偈颂一百二十三首  其一二二",
        "author": "释普度",
        "content": "学道先须有悟由，贼无种，相皷儱，还如曾斗快龙舟，碧眼胡僧笑不休。\n虽然旧阁闲田地，物见主，眼卓竖。\n一度赢来方始休，绿杨影裏戴嵩牛。\n如是安居，如是禁足。\n知投身于火悉皆成火，似镕像为金莫不□□。",
        "dynasty": "宋",
        "collection_info": null
    },
    {
        "uuid": "04e0782fc211a3ae2db9ad5e2875960d",
        "title": "偈颂一百二十三首  其一二三",
        "author": "释普度",
        "content": "今岁今宵尽，明年明日来。\n寒随一夜去，春逐五更回。",
        "dynasty": "宋",
        "collection_info": null
    },
    {
        "uuid": "72c6168a2c11f5084696e4386d4d6e74",
        "title": "悼天童晦岩和尚",
        "author": "释普度",
        "content": "恩怨重重分未分，再来不见旧时人。\n娟娟宿鹭亭前月，忍照西风吹白苹。",
        "dynasty": "宋",
        "collection_info": null
    },
    {
        "uuid": "77af36786e118954bd7d0efe9017ee5a",
        "title": "送文上人游台荡",
        "author": "释普度",
        "content": "文彩全彰拄杖头，吴山楚水兴悠悠。\n江声一夜催行色，踏断石桥方始休。",
        "dynasty": "宋",
        "collection_info": null
    },
    {
        "uuid": "fa523f4baabc411e54148a2e56282fdf",
        "title": "送森知客",
        "author": "释普度",
        "content": "清远溪边札寨时，春风簇簇露枪旗。\n谁知唤客吃茶处，万别千差一道归。",
        "dynasty": "宋",
        "collection_info": null
    },
    {
        "uuid": "77ef9e59c3af2e90f616599051fafb9e",
        "title": "送高邮友上人",
        "author": "释普度",
        "content": "死生事大方行脚，彻骨贫穷未到家。\n一百十城回首处，大淮南畔有高沙。",
        "dynasty": "宋",
        "collection_info": null
    },
    {
        "uuid": "b4191987ee101520311f9a9e19b62971",
        "title": "送云上人",
        "author": "释普度",
        "content": "楖𣗖杖头悬日月，草鞋跟底带山川。\n逢人问着吾家事，灵鹫峰前是冷泉。",
        "dynasty": "宋",
        "collection_info": null
    },
    {
        "uuid": "cf3804375883266c6f45516852ac065a",
        "title": "送鉴上人",
        "author": "释普度",
        "content": "鉴在机先已是迟，电光石火亦难追。\n鹫峰点着便回去，终不重安眼上眉。",
        "dynasty": "宋",
        "collection_info": null
    },
    {
        "uuid": "cfbbb5e421f0cfd87fcc7fbda088cf1a",
        "title": "送达州先上人",
        "author": "释普度",
        "content": "吾道从来没正偏，就中达者便为先。\n花前一笑即回首，此去西川路八千。",
        "dynasty": "宋",
        "collection_info": null
    },
    {
        "uuid": "c8d7aa0ebb3331e0f3cb395d7291d8e4",
        "title": "付法衣与琼林侍者",
        "author": "释普度",
        "content": "杨岐担子无轻重，上得肩时便着行。\n咬定牙关提正令，卷舒杀活任纵横。",
        "dynasty": "宋",
        "collection_info": null
    },
    {
        "uuid": "dda587b791d7270cd139122b2940d60a",
        "title": "示食三白通庵主",
        "author": "释普度",
        "content": "舌端异味已全抛，松竹烟云作淡交。\n有口不吞三世佛，一天风月任萧骚。",
        "dynasty": "宋",
        "collection_info": null
    },
    {
        "uuid": "0a9b0a78e9bfb3e2cd02728519ecd67c",
        "title": "送僧",
        "author": "释普度",
        "content": "瘦坐清行合涧边，衲衣楚楚湿苍烟。\n春光尽逐杖黎去，留得暮山啼断猿。",
        "dynasty": "宋",
        "collection_info": null
    },
    {
        "uuid": "00cee3294321c8b958680fee071611a0",
        "title": "送小师淳志游方",
        "author": "释普度",
        "content": "参禅不是小因缘，立志当如铁石坚。\n百城靠倒无依倚，回首归来吃痛拳。",
        "dynasty": "宋",
        "collection_info": null
    },
    {
        "uuid": "68999515d60c82d6dd59c060a7d3afb7",
        "title": "示倪居士",
        "author": "释普度",
        "content": "一切尘中坚密身，尘尘顿现本来人。\n了知此外更无佛，野鸟山花别是春。",
        "dynasty": "宋",
        "collection_info": null
    },
    {
        "uuid": "e4261aafd0d27f9b4612c9f862ea88ca",
        "title": "示马路钤",
        "author": "释普度",
        "content": "参禅乃是丈夫事，良马从来不用鞭。\n六窗尽启干坤大，万里无云一片天。",
        "dynasty": "宋",
        "collection_info": null
    },
    {
        "uuid": "9a3f843a4adeb16e6a8a04c9f7c53a67",
        "title": "送僧归天台",
        "author": "释普度",
        "content": "龙门浪裏翻身出，凛凛风生气宇清。\n归到石桥君自看，杖头犹带怒涛声。",
        "dynasty": "宋",
        "collection_info": null
    },
    {
        "uuid": "66775bdb0d3b85d6b00c091109ed574a",
        "title": "送楷维那",
        "author": "释普度",
        "content": "辊底怒涛千丈雪，转空明月一天秋。\n赠行莫道□□窖，历历君家拄杖头。",
        "dynasty": "宋",
        "collection_info": null
    },
    {
        "uuid": "707835513800a30e74a1a4277fdd4846",
        "title": "送浄头道者",
        "author": "释普度",
        "content": "粪埽堆头拾得来，花前不觉笑颜开。\n灵山写作送行句，留与丛林作祸胎。",
        "dynasty": "宋",
        "collection_info": null
    },
    {
        "uuid": "4e37cf21b6e76d46e9a3b1fe8a20ea80",
        "title": "送小师淳真参雪窦",
        "author": "释普度",
        "content": "千丈岩垂云万迭，老龙高卧见还稀。\n子今决志攀鳞角，莫顾岩前雪浪飞。",
        "dynasty": "宋",
        "collection_info": null
    },
    {
        "uuid": "37f83b007ce9459b1006331191f1005a",
        "title": "送怡斋周居士兼简汤东涧",
        "author": "释普度",
        "content": "我羡怡斋去又来，涧边无一点尘埃。\n高风凛凛照今古，有口不谈声似雷。",
        "dynasty": "宋",
        "collection_info": null
    },
    {
        "uuid": "5b6c1cf10ba8505974e7696e5c07de30",
        "title": "送见上人归剑州",
        "author": "释普度",
        "content": "见处分明得处亲，直于剑刃上翻身。\n连云栈阁重回首，已是昔人非昔人。",
        "dynasty": "宋",
        "collection_info": null
    },
    {
        "uuid": "15530933d12757121a7301e9ffe15aa4",
        "title": "送僧之雪峰",
        "author": "释普度",
        "content": "南山鼈鼻死多时，何苦崎岖要觅伊。\n无底篮儿收拾得，不妨挑取杖头归。",
        "dynasty": "宋",
        "collection_info": null
    },
    {
        "uuid": "4038e98d95f496c04bd554016d363dc5",
        "title": "墨梅",
        "author": "释普度",
        "content": "常忆西湖处士家，疎枝冷蕊自横斜。\n精明一片当时事，只欠清香不欠华。",
        "dynasty": "宋",
        "collection_info": null
    },
    {
        "uuid": "6ca251420344be2e0cdef17072fa99b6",
        "title": "大疑",
        "author": "释普度",
        "content": "此心未决应须决，决了而今更问谁。\n日用堂堂无向背，春山一任鹧鸪啼。",
        "dynasty": "宋",
        "collection_info": null
    },
    {
        "uuid": "474002adcd7b8839effe258b8f5339d4",
        "title": "金山修砖岸",
        "author": "释普度",
        "content": "长江万里涌金鰲，屹立中流气势豪。\n直下放教根脚稳，任教八面起风涛。",
        "dynasty": "宋",
        "collection_info": null
    },
    {
        "uuid": "657d3eb33d8e2ffa4e51c16191630f5f",
        "title": "印藏经",
        "author": "释普度",
        "content": "分明印板脱将来，只为劳生眼未开。\n破一微尘翻得出，大千沙界起云雷。",
        "dynasty": "宋",
        "collection_info": null
    },
    {
        "uuid": "b302bb1c3bc0a4e13f7dcff6094ba5d5",
        "title": "焙经",
        "author": "释普度",
        "content": "儿孙一代错商量，抖擞瞿昙烂肚肠。\n三昧火熏三毒火，家私那许外人扬。",
        "dynasty": "宋",
        "collection_info": null
    },
    {
        "uuid": "4719e5d3aa7bbc83126f82874f51b152",
        "title": "钱清接待",
        "author": "释普度",
        "content": "短策轻囊称野情，憧憧何事过钱清。\n入门吃饭出门去，莫道沃洲山水青。",
        "dynasty": "宋",
        "collection_info": null
    },
    {
        "uuid": "34d934684319a0e5078e3198c344e8f9",
        "title": "赠医牙道人",
        "author": "释普度",
        "content": "先生得道医牙齿，痛令不痛消弹指。\n饱饭吾今八十年，未尝咬着一粒米。",
        "dynasty": "宋",
        "collection_info": null
    },
    {
        "uuid": "c11e8e1deeb7e5cffa829183c001dae6",
        "title": "碑匠",
        "author": "释普度",
        "content": "点划纵横一脱新，之乎者也转精神。\n只于黑白分明处，验尽寻行数墨人。",
        "dynasty": "宋",
        "collection_info": null
    },
    {
        "uuid": "868e78fde8ae9c40f966883eec13e187",
        "title": "浄髮",
        "author": "释普度",
        "content": "工夫用处没蹻踦，心手相应合自知。\n毫髮尽时消息尽，不妨眼上又安眉。",
        "dynasty": "宋",
        "collection_info": null
    },
    {
        "uuid": "8920d634460e60be89eb9da081e943cf",
        "title": "出山相赞",
        "author": "释普度",
        "content": "万乘尊荣都弃了，六年雪岭受饥寒。\n明星一见便回首，到底依前被眼瞒。",
        "dynasty": "宋",
        "collection_info": null
    },
    {
        "uuid": "7fbac62b41229c85080d7012c9457457",
        "title": "观音赞",
        "author": "释普度",
        "content": "苦海横身一叶轻，黑风吹堕任纵横。\n要令险处人回首，月在补陀天际生。",
        "dynasty": "宋",
        "collection_info": null
    },
    {
        "uuid": "607d73c42706c8ee3e2a8c43a563a70a",
        "title": "马郎妇赞",
        "author": "释普度",
        "content": "神清风韵高，鬓绿云鬟小。\n赚尽好郎君，法华都诵了。\n到头姻娅不成双，金沙月影空相照。",
        "dynasty": "宋",
        "collection_info": null
    },
    {
        "uuid": "d26374fa82f3f3238367b5ee5d827993",
        "title": "达磨赞二首  其一",
        "author": "释普度",
        "content": "竺国太平思泛海，中华祸起向东来。\n当时不遇梁天子，只好深深掘地埋。",
        "dynasty": "宋",
        "collection_info": null
    },
    {
        "uuid": "ef85050040ba6b95320b0a3627989bf1",
        "title": "达磨赞二首  其二",
        "author": "释普度",
        "content": "梁皇法令岂徒劳，滞货私通价转高。\n芦苇萧萧熊耳月，至今大地是波涛。",
        "dynasty": "宋",
        "collection_info": null
    },
    {
        "uuid": "28f2c569f0b6ad5378762b3547555306",
        "title": "宝公赞",
        "author": "释普度",
        "content": "剪刀拂尺，高挂金锡。\n卖狗悬羊，多虚少实。\n掉发武帝赶达磨过江，五叶一花，从此狼藉。\n稽首十二面观音，正面有谁识得，㘞。",
        "dynasty": "宋",
        "collection_info": null
    },
    {
        "uuid": "6b30a8d42ff627fb2ce2adc6f4bb9330",
        "title": "布袋赞",
        "author": "释普度",
        "content": "兜率内宫不肯住，杖挑布袋红尘去。\n不知开口笑何人，待你下生人笑你。\n阿呵呵，宽着肚皮等着他。",
        "dynasty": "宋",
        "collection_info": null
    },
    {
        "uuid": "ba35e36fcc456d0ea6ce2d38e8fb11d9",
        "title": "猪头和尚赞",
        "author": "释普度",
        "content": "金华圣者无人识，相逢便讨猪头吃。\n回首还从旧路归，春风一阵香狼藉。",
        "dynasty": "宋",
        "collection_info": null
    },
    {
        "uuid": "7a6e108f9f294965d94385b93a084cf3",
        "title": "蚬子赞",
        "author": "释普度",
        "content": "不钓鲸鰲只捞蚬，得些滋味兴偏佳。\n拈来塞断娘生口，一段风光属当家。",
        "dynasty": "宋",
        "collection_info": null
    },
    {
        "uuid": "60313dc3a1d09b029e6590999418d372",
        "title": "寒山赞",
        "author": "释普度",
        "content": "没伎俩，爱吟诗。\n一句子，少人知。\n寥寥静听松风吹。",
        "dynasty": "宋",
        "collection_info": null
    },
    {
        "uuid": "0624407bb97e78f1ca4191d0737be4a8",
        "title": "拾得赞",
        "author": "释普度",
        "content": "生扫箒，用得亲。\n休指注，枉辛勤。\n本来田地绝纤尘。",
        "dynasty": "宋",
        "collection_info": null
    },
    {
        "uuid": "712805cf30a05e506e6c32343ea16b8c",
        "title": "药山赞",
        "author": "释普度",
        "content": "瓶内水，松下经。\n有人来问，觌面相呈。\n白云散尽秋天青。",
        "dynasty": "宋",
        "collection_info": null
    },
    {
        "uuid": "99f263fb4389761214892765e6d049ed",
        "title": "懒瓒赞",
        "author": "释普度",
        "content": "山窈窕，路羊肠。\n紫泥下诏，御墨犹香。\n报道我侬煨芋忙。",
        "dynasty": "宋",
        "collection_info": null
    },
    {
        "uuid": "2298e49c16b7a13e90dedb279ec68301",
        "title": "德山赞",
        "author": "释普度",
        "content": "担疏钞行脚，大负不平气。\n失脚到龙潭，未惬平生意。\n吹灭纸灯时，拶着娘生鼻。\n便将一炬火，烧却闲故纸。\n从兹愤愤觅冤雠，一条白棒掀天地。",
        "dynasty": "宋",
        "collection_info": null
    },
    {
        "uuid": "68c5008007d528c0db59ac5abab38fd4",
        "title": "临济赞",
        "author": "释普度",
        "content": "黄蘗山头兀坐，开口咬着生铁。\n高安滩上飜身，也似掉棒打月。\n从兹便解，赤手白拈，以楔出楔。\n别别，无位真人干屎橛。",
        "dynasty": "宋",
        "collection_info": null
    },
    {
        "uuid": "7d37fcdff386293e439ad1eb8d7a842b",
        "title": "佛光法师赞",
        "author": "释普度",
        "content": "荡荡慈风弥宇宙，滔滔辩泻四河清。\n毗卢海印全身佩，香拥优昙满帝城。",
        "dynasty": "宋",
        "collection_info": null
    },
    {
        "uuid": "427c3926a89117d4ed3db9dc124d84f5",
        "title": "虚堂和尚赞",
        "author": "释普度",
        "content": "戏海狞龙，出山猛虎。\n眼盖干坤，气吞佛祖。\n严法令则滴水冰生，提向上则超今越古。\n九据名蓝，三奉诏旨。\n无愧当年面壁人，只是口门多一齿。",
        "dynasty": "宋",
        "collection_info": null
    },
    {
        "uuid": "a0c949dd60ffc209cc19a9f670502733",
        "title": "觉城夏大师赞",
        "author": "释普度",
        "content": "隠峰有女弟，我亦有女弟。\n虽然各自行，必竟同时至。\n花开花落觉城东，儿孙代代长相继。",
        "dynasty": "宋",
        "collection_info": null
    },
    {
        "uuid": "5d13453137cc6a834a3e064bd7a80b4d",
        "title": "自赞",
        "author": "释普度",
        "content": "画得十分，且信一半。\n脚尾脚头，浑无畔岸。\n一点鬼眼睛，黑豆终难换。\n徐行缓步五峰头，一轮明月凌霄汉。",
        "dynasty": "宋",
        "collection_info": null
    },
    {
        "uuid": "5007254029d23b910643e2971025b4de",
        "title": "穹窿森长老请赞",
        "author": "释普度",
        "content": "渠侬面目，画则不似。\n只因伎俩全无，重负杨岐担子。\n棒喝机前，阿谁敢拟。\n横抛竖掷破沙盆，通玄峰顶清风起。",
        "dynasty": "宋",
        "collection_info": null
    },
    {
        "uuid": "92c8705cef6d9f5a3eee87b256e898e7",
        "title": "日本琼林侍者请赞",
        "author": "释普度",
        "content": "百丑千拙，无法可说。\n一箇拳头，硬如生铁。\n放开则日耀扶桑，捏聚则干坤黯黑。\n冤家莫兴恶相从，正法眼藏瞎馿灭。",
        "dynasty": "宋",
        "collection_info": null
    },
    {
        "uuid": "614b6e2df21ea05a5ea195fd9445fdeb",
        "title": "小师淳缜请赞",
        "author": "释普度",
        "content": "工夫缜密，描画不及。\n正令全提，佛也不识。\n十分恶毒得人憎，付与破家五逆。",
        "dynasty": "宋",
        "collection_info": null
    },
    {
        "uuid": "9e1ee3fef7760f98a3172803d6918f27",
        "title": "小师淳元请赞",
        "author": "释普度",
        "content": "据坐胡床，风生万壑。\n无说而说，无作而作。\n声前的的有来源，必竟不留元字脚。",
        "dynasty": "宋",
        "collection_info": null
    },
    {
        "uuid": "7ae80850206dc9129dc70c973ff743de",
        "title": "小师淳密请赞",
        "author": "释普度",
        "content": "头白眉鬚白，胸中无点墨。\n说禅不入时样，一味点胸点肋。\n密意分明生汝边，何待当来问弥勒。",
        "dynasty": "宋",
        "collection_info": null
    },
    {
        "uuid": "f71107afa7a32f180e4439f6383fd98d",
        "title": "郁维那请赞",
        "author": "释普度",
        "content": "这汉酷毒，元无面目。\n描画难成，下笔则触。\n瞎衲僧正眼，灭老胡种族。\n殃害丛林卒未休，一时付与清江郁。",
        "dynasty": "宋",
        "collection_info": null
    },
    {
        "uuid": "b880923e711cdffaee29c0061229cbd8",
        "title": "益侍者请赞",
        "author": "释普度",
        "content": "面目可憎，胸中条直。\n勿彼勿此，何损何益。\n不将佛法当人情，一任破沙盆狼藉。",
        "dynasty": "宋",
        "collection_info": null
    },
    {
        "uuid": "f4cfbd10e7e47d3d2412e6df2a8ee964",
        "title": "寮前老郎请赞",
        "author": "释普度",
        "content": "心直如絃，性急似箭。\n翻手覆手，日面月面。\n零敲碎打破沙盆，我见人见众生见寿者见。",
        "dynasty": "宋",
        "collection_info": null
    },
    {
        "uuid": "b99ea000b565b0ddb085a4dcefd5e37f",
        "title": "辞世颂",
        "author": "释普度",
        "content": "八十二年，驾无底船。\n踏翻归去，明月一天。",
        "dynasty": "宋",
        "collection_info": null
    },
    {
        "uuid": "4cec6cfb87f575dbeee9b2e2b4cab87b",
        "title": "颂古一首",
        "author": "释普度",
        "content": "双林树下手摩胸，说有谈无恣脱空。\n若谓瞿昙曾入灭，错教啼鸟笑春风。",
        "dynasty": "宋",
        "collection_info": null
    },
    {
        "uuid": "f017c873635b686c985d316a282182a9",
        "title": "和静照诗韵  其一",
        "author": "释普度",
        "content": "汲来崖瀑煮新茶，紫玉瓯中现瑞霞。\n到此豁然如梦觉，一天疏雨湿秋花。",
        "dynasty": "宋",
        "collection_info": null
    },
    {
        "uuid": "c83374e148e1faf0ddd699f516c67753",
        "title": "和静照诗韵  其二",
        "author": "释普度",
        "content": "磵边云泠裛苍苔，木杪金灯午夜开。\n更问昙猷在何许，分明犹隔海门来。",
        "dynasty": "宋",
        "collection_info": null
    }
]