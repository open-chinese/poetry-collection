[
    {
        "uuid": "759d8970b5f63d48935553d695293f74",
        "title": "念奴娇 砌红慵扫",
        "author": "续雪谷",
        "content": "砌红慵扫，问东风、应念西园廖落。\n帘卷垂阳莺啭巧，才见还因飞却。\n拈指光阴，关心节序，总在秋千索。\n翻翻双蝶，傍人争趁行乐。\n曾记步月归来，秦筝弹遍，共倚阑干角。\n别后池亭谁斗草，多少芳游担阁。\n世事升沈，人生聚散，俯仰空如昨。\n馀香犹在，绣帏清晓寒薄。",
        "dynasty": "宋",
        "collection_info": null
    },
    {
        "uuid": "ce6349314d5635e42d7aff55290596d4",
        "title": "南歌子 眼媚双波溜",
        "author": "续雪谷",
        "content": "眼媚双波溜，腰柔一搦纤。\n问伊何事放珠帘。\n笑道篆香销尽、要重添。\n数日宽金钏，梳云拂翠奁。\n梅妆依旧落虚檐。\n题起一春心事、两眉尖。",
        "dynasty": "宋",
        "collection_info": null
    },
    {
        "uuid": "f2c61b1b07947b95529241b730718d53",
        "title": "长相思 心悠悠",
        "author": "续雪谷",
        "content": "心悠悠。\n恨悠悠。\n谁剪青山两点愁。\n笙寒燕子楼。\n晓星稀。\n暮云飞。\n织就回文不下楼。\n花飞人未归。",
        "dynasty": "宋",
        "collection_info": null
    }
]