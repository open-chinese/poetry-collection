[
    {
        "title": "霓裳中序第一 愁云翠万叠",
        "author": "应法孙",
        "content": "愁云翠万叠。\n露柳残蝉空抱叶。\n帘卷流苏宝结。\n乍庭户嫩凉，阑干微月。\n玉纤胜雪。\n委素纨、尘锁香箧。\n思前事、莺期燕约，寂寞向谁说。\n悲切。\n漏签声咽。\n渐寒炧、兰缸未灭。\n良宵长是闲别。\n恨酒凝红绡，纷涴瑶玦。\n镜盟鸾影缺。\n吹笛西风数阕。\n无言久，和衣成梦，睡损缕金蝶。",
        "dynasty": "宋",
        "collection_info": null
    },
    {
        "title": "贺新郎 宿雾楼台湿",
        "author": "应法孙",
        "content": "宿雾楼台湿。\n晓清初、花明柳润，燕飞莺集。\n旧约重来歌舞地，留得艳香娇色。\n又梦草、东风吹碧。\n午困腾腾春欲醉，对文楸、玉子无心拾。\n看蝶舞，傍花立。\n酒痕未醒愁先入。\n记年时、翠楼寒浅，宝笙慵吸。\n想驻马河桥分别，恨轻竹风帆烟笠。\n早尘暗、华堂帘隙。\n倚尽黄昏人独自，望江南回雁归云急。\n凭付与，锦笺墨。",
        "dynasty": "宋",
        "collection_info": null
    }
]