[
    {
        "uuid": "25920cc432de8e6d2de8296b56b278ab",
        "title": "多丽 淡云收、晓来春满湘中",
        "author": "富ノ",
        "content": "淡云收、晓来春满湘中。\n柳如烟、花枝如糁，万红千翠织浓。\n照帘旌、微穿丽日，动罗幕、轻转香风。\n天上良辰，人间淑景，生贤和气显殊锺。\n映时表、南山北斗，相并两穹崇。\n须知道、英明罕此，文武谁同。\n奉慈亲、承颜戏彩，更闻吉梦占熊。\n扫蛮氛、遂清三楚，定徐方、行策元功。\n趣召遄归，康时佐主，指挥谈笑虏巢空。\n寿觞举、器舟斟海，不用水精锺。\n休辞醉，千龄会遇，美事重重。",
        "dynasty": "宋",
        "collection_info": null
    }
]