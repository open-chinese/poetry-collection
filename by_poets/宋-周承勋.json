[
    {
        "uuid": "881db67b43bcb0049b61991bb249964c",
        "title": "端午",
        "author": "周承勋",
        "content": "谁家解祟吐千瓶，丹墨交辉走百灵。\n尽使蛙蛇归药笼，又缠萧艾作人形。\n安得綵丝十万丈，东南西北繫飘零。",
        "dynasty": "宋",
        "collection_info": null
    },
    {
        "uuid": "99618645824cba151598f498d1c512e2",
        "title": "题度门院",
        "author": "周承勋",
        "content": "纔入度门寺，先观觉范诗。\n昔人吟不尽，今日到方知。\n地僻寒来早，高山月上迟。\n池边老修竹，曾映董生帏。",
        "dynasty": "宋",
        "collection_info": null
    },
    {
        "uuid": "0c1679afd93f5fb49fc6718e91122dc2",
        "title": "宿玉龙宫",
        "author": "周承勋",
        "content": "夜爇松脂火，朝焚柏子香。\n举家来万寿，佳节遇重阳。\n雨止云穿日，风高天欲霜。\n吾庐篱下菊，应怪未还乡。",
        "dynasty": "宋",
        "collection_info": null
    },
    {
        "uuid": "8fbcee22451556f9242ce9ff7896461b",
        "title": "食河豚",
        "author": "周承勋",
        "content": "君不见楚王渡江萍如日，剖而食之甜似蜜。\n河鲀本自食杨花，花结浮萍萍结实。\n又不见越王食鲙遗其余，中流化作王余鱼。\n河鲀本是当年物，尚带西子胸前酥。\n春江摇摇波面暖，蒌蒿蒙茸芦笋短。\n嫩肥初破鼈裙重，腻白细挑羊脑满。\n嗟予二年留江城，嗜此不去迟吾行。\n鲈鲜便觉官可弃，雁美却得人呼卿。\n邻翁劝我知机早，有毒伤人如鸩鸟。\n世閒万事是机穽，此外伤人亦非少。\n我生有命悬乎天，饱死终胜饥垂涎。\n君看子美牛炙死，若死严武尤可怜。",
        "dynasty": "宋",
        "collection_info": null
    },
    {
        "uuid": "44b834110d99ad5cb26e2d927de7efd0",
        "title": "杜宇",
        "author": "周承勋",
        "content": "四海常为客，三春却倦游。\n能飞归不得，虽去有何求。\n故国千年恨，行人万里愁。\n年来风过耳，无泪与君流。",
        "dynasty": "宋",
        "collection_info": null
    },
    {
        "uuid": "aba4a24d42ad10cfbbc321592930669f",
        "title": "题县圃藴辉亭",
        "author": "周承勋",
        "content": "瓦砾频年积，鉏耰十辈功。\n旋移低地碧，颇杂亚枝红。\n对酒逢寒食，凭栏接暖风。\n墙悭天自阔，堪送北飞鸿。",
        "dynasty": "宋",
        "collection_info": null
    },
    {
        "uuid": "7a638b0e8dd9be1406c610bcd7431e8b",
        "title": "吴下同年会诗",
        "author": "周承勋",
        "content": "青云紫陌不相违，四海如公省见稀。\n身在外台严刺举，诗来属邑慰瞻依。\n珠园授笔驱春雨，泽国扬帆送夕晖。\n留落而今待公道，敢言一斥羡群飞。",
        "dynasty": "宋",
        "collection_info": null
    }
]