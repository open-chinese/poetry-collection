[
    {
        "uuid": "7a0fe5bbe9d2689d0212d52ec9cae896",
        "title": "长相思 听莺声",
        "author": "徐霖",
        "content": "听莺声。\n惜莺声。\n客里莺声最有情。\n家山何处青。\n问归程。\n数归程。\n行尽长亭又短亭。\n征衫脱未成。",
        "dynasty": "宋",
        "collection_info": null
    },
    {
        "uuid": "f783735743bcd8f3d74cff202ae568ba",
        "title": "梅",
        "author": "徐霖",
        "content": "萋萋细碧江南地，上有梅花朔易天。\n铁石空余心已尽，霜明日润若为妍。",
        "dynasty": "宋",
        "collection_info": null
    },
    {
        "uuid": "663f495b5af9b229914a5e70f6749c1c",
        "title": "西城亭饯赵架阁",
        "author": "徐霖",
        "content": "天阔五云开彩阴，王孙万里骅骝骎。\n风烟泱漭年华老，云树凄迷别思深。\n此日江城樽酒话，当年故国栋梁心。\n夜阑秉烛匆匆剧，頼有梅花生短吟。",
        "dynasty": "宋",
        "collection_info": null
    },
    {
        "uuid": "3c312b5ac9a14e30cd1c202538dcbf94",
        "title": "笋石",
        "author": "徐霖",
        "content": "玉茗亭西石笋春，偶来相对作閒人。\n千年未烂应还待，化鹤叮咛日未曛。",
        "dynasty": "宋",
        "collection_info": null
    },
    {
        "uuid": "0dcefe31b848a341a08fdb5919bc7eb4",
        "title": "芙蓉池亭",
        "author": "徐霖",
        "content": "仲冬多美曝，散步有余真。\n老树槎牙晚，初花的烁春。\n清歌动落日，远岫得幽人。\n空返无佳句，知为暮霭嗔。",
        "dynasty": "宋",
        "collection_info": null
    },
    {
        "uuid": "1fb3e6d482195110feb0850780c60727",
        "title": "烂柯山",
        "author": "徐霖",
        "content": "尚书胜迹留千载，太守离思去十八。\n难得地主真可人，载酒问字石须伐。",
        "dynasty": "宋",
        "collection_info": null
    }
]