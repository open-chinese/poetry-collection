[
    {
        "title": "高宗皇帝挽词  其一",
        "author": "袁枢",
        "content": "云集燕城扰，龙翔汉业兴。\n风燃燎衣火，雪拥渡河冰。\n险难成戡定，忧劳付纂承。\n百年余父老，呜咽望原陵。",
        "dynasty": "宋",
        "collection_info": null
    },
    {
        "title": "高宗皇帝挽词  其二",
        "author": "袁枢",
        "content": "历数钦尧命，讴歌乐舜归。\n玑衡新日月，黼黻旧裳衣。\n姑射游神远，崆峒探道微。\n龙髯攀莫及，空怅白云飞。",
        "dynasty": "宋",
        "collection_info": null
    },
    {
        "title": "题建宁南乡桥",
        "author": "袁枢",
        "content": "玉龙倒影卧寒潭，人在云霄天地宽。\n借问是谁题此柱，茂陵词客到长安。",
        "dynasty": "宋",
        "collection_info": null
    },
    {
        "title": "题屏风",
        "author": "袁枢",
        "content": "泰山一毫轻，沧海一滴水。\n我观天地间，何啻犹一指。",
        "dynasty": "宋",
        "collection_info": null
    },
    {
        "title": "武夷精舍十咏 隠屏精舍",
        "author": "袁枢",
        "content": "先生出云谷，看尽东南山。\n吴越几往来，衡庐屡跻攀。\n恨无璚瑶英，驻此冰雪颜。\n有怀武夷仙，相期苍翠间。",
        "dynasty": "宋",
        "collection_info": null
    },
    {
        "title": "武夷精舍十咏 仁智堂",
        "author": "袁枢",
        "content": "此身本无累，动静随所寓。\n结庐在岩谷，自适山水趣。\n朝来挹云气，日夕沐风露。\n坐观天地心，讵忘仁智虑。",
        "dynasty": "宋",
        "collection_info": null
    },
    {
        "title": "武夷精舍十咏 隠求室",
        "author": "袁枢",
        "content": "本是山中人，归来山中友。\n岂同荷莜老，永结躬耕耦。\n浮云忽出岫，肤寸弥九有。\n此志未可量，见之千载后。",
        "dynasty": "宋",
        "collection_info": null
    },
    {
        "title": "武夷精舍十咏 观善斋",
        "author": "袁枢",
        "content": "出处绍前哲，典型资后生。\n虚堂悬青镜，视者心自明。\n古人不难到，功用在力行。\n缅怀朋簪盍，耿耿中夜情。",
        "dynasty": "宋",
        "collection_info": null
    },
    {
        "title": "武夷精舍十咏 寒栖馆",
        "author": "袁枢",
        "content": "岩前风入松，谷口泉漱石。\n写之五弦琴，身在函丈席。\n竹间有余地，营馆招羽客。\n静夜緪高弦，待月寒林隙。",
        "dynasty": "宋",
        "collection_info": null
    },
    {
        "title": "武夷精舍十咏 晚对亭",
        "author": "袁枢",
        "content": "落日鬰苍烟，空山转寒碧。\n石屏倚天立，端峭一千尺。\n无言独与对，足以永朝夕。\n何用向时流，抵掌恣谈剧。",
        "dynasty": "宋",
        "collection_info": null
    },
    {
        "title": "武夷精舍十咏 铁笛亭",
        "author": "袁枢",
        "content": "当年跨鹤翁，想在云深处。\n铁笛忽龙吟，万壑披霾雾。\n遥知发天秘，踏破苍苔路。\n吹与众仙闻，来看晚题句。",
        "dynasty": "宋",
        "collection_info": null
    },
    {
        "title": "武夷精舍十咏 钓矶",
        "author": "袁枢",
        "content": "投辖出东溟，持竿归九曲。\n溪翁来问讯，笑失双鬓绿。\n潭边旧钓石，莹滑磨青玉。\n竟日谩垂纶，忘机看鸥浴。",
        "dynasty": "宋",
        "collection_info": null
    },
    {
        "title": "武夷精舍十咏 茶竈",
        "author": "袁枢",
        "content": "摘茗蜕仙岩，汲水潜虬穴。\n旋然石上竈，轻泛瓯中雪。\n清风已生腋，芳味犹在舌。\n何时棹孤舟，来此分余啜。",
        "dynasty": "宋",
        "collection_info": null
    },
    {
        "title": "武夷精舍十咏 渔艇",
        "author": "袁枢",
        "content": "溪迴山路断，月白沙汀冷。\n有人掀短篷，击棹歌声永。\n闻之三嘆息，涣然发深省。\n归去万石滩，理我钓鱼艇。",
        "dynasty": "宋",
        "collection_info": null
    },
    {
        "title": "寄朱晦翁山中丹砂",
        "author": "袁枢",
        "content": "丹砂九转世莫传，羽衣婀娜飞朝天。\n凄然风露洗尘世，星斗一天随转旋。\n空余丹鼎在岩际，夜夜虹光腾霁烟。\n天遗紫阳弭绛节，点石成玉公须专。\n朝来金锁开洞府，丹火已灰当復然。\n离龙坎虎玄又玄，不须人间询谪仙。\n黄熊跑号青兕舞，争欲舐鼎严笞鞭。\n岩头风高捲衣袂，嘶断玉龙云满川。\n怡然上池漱琼液，鼓枻下濯丹溪泉。\n云间双鹤傥未下，招隠为我歌长篇。",
        "dynasty": "宋",
        "collection_info": null
    },
    {
        "title": "句",
        "author": "袁枢",
        "content": "温黄前后并，殿下不须行。",
        "dynasty": "宋",
        "collection_info": null
    }
]