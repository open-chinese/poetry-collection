[
    {
        "uuid": "63c9ec789737efdd9d6362d9a5cf7d96",
        "title": "连理枝 淡泊疏篱隔",
        "author": "邵叔齐",
        "content": "淡泊疏篱隔。\n寂寞官桥侧。\n绿萼青枝风尘外，别是一般姿质。\n念天涯、憔悴各飘零，记初曾相识。\n雪里清寒逼。\n月下幽香袭。\n不似薄情无凭准，一去音书难得。\n看年年、时候不逾期，报阳和消息。",
        "dynasty": "宋",
        "collection_info": null
    },
    {
        "uuid": "8a3d36fc842f52509c83244256dc9e84",
        "title": "扑蝴蝶 兰摧蕙折",
        "author": "邵叔齐",
        "content": "兰摧蕙折，霜重晓风恶。\n长安何处，孤根谩自托。\n水寒断续溪桥，月破黄昏院落。\n相逢俨然瘦削。\n最萧索。\n星星蓬鬓，杳杳家山路正貌。\n攀枝嗅蕊，露陪清泪阁。\n已无蝶使蜂媒，不共莺期燕约。\n甘心伴人淡泊。",
        "dynasty": "宋",
        "collection_info": null
    },
    {
        "uuid": "82e9917255efb46959acdb86293f6249",
        "title": "鹧鸪天 不比江梅粉作华",
        "author": "邵叔齐",
        "content": "不比江梅粉作华。\n天香肯作俗香夸。\n高悬蜡蓓蜂房密，遍挂金锺雁字斜。\n侵月影，上窗纱。\n中央颜色自仙家。\n玉人插向乌云畔，浑似灵犀正透芽。",
        "dynasty": "宋",
        "collection_info": null
    }
]