[
    {
        "uuid": "a5d2888bace7be941f7f893bac6aeedd",
        "title": "植竹吏隠堂后因题  其一",
        "author": "许安仁",
        "content": "斸破中庭一亩苔，主人髮白手亲栽。\n即今谁识清真节，须向三冬雪后来。",
        "dynasty": "宋",
        "collection_info": null
    },
    {
        "uuid": "b2e77bf843015685873957a576a202e1",
        "title": "植竹吏隠堂后因题  其二",
        "author": "许安仁",
        "content": "珍重劳君慰远游，繁声疏影一堂秋。\n主人看即官期满，分付风烟与子猷。",
        "dynasty": "宋",
        "collection_info": null
    },
    {
        "uuid": "9c9815f478fc09cad37a4e46b4d746ac",
        "title": "和御制宫词",
        "author": "许安仁",
        "content": "轻寒惨惨透衾罗，玉箭铜壶漏水多。\n常是未明供御服，梦回频问夜如何。",
        "dynasty": "宋",
        "collection_info": null
    },
    {
        "uuid": "9b46673847d1e7687cef8e43bab3486c",
        "title": "梦中作",
        "author": "许安仁",
        "content": "山色浓如滴，湖光平如席。\n风月不相识，相逢便相得。",
        "dynasty": "宋",
        "collection_info": null
    },
    {
        "uuid": "225a6bc3cf7e7999be614215dfbcc870",
        "title": "题善山院",
        "author": "许安仁",
        "content": "瓦炉柏子袅残烟，午梦醒时一畅然。\n不悟功名负终老，荒山饥走又三年。",
        "dynasty": "宋",
        "collection_info": null
    }
]