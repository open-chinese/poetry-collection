[
    {
        "uuid": "fb4c7be3d35ca99cf77b979023b7da4b",
        "title": "长江问对篇",
        "author": "章公权",
        "content": "问长江，以汝卫南邦，北人遥想心已降。\n方今大势全倚汝，不知汝亦许不许。\n国人皆悠悠，我心良独忧。\n长城已坦道，黄河已安流。\n淮边日夜风飕飕，汝今孤矣非昔比。\n问汝若何真可倚。\n长江对，壮尔南邦以吾在。\n今来古往只东流，人世兴亡自更改。\n句践临齐晋，刘裕入长安，项王北渡黄河西破关。\n北方或可取，吾不为君阻。\n赤壁中流曾丧兵，广陵望见波涛惊，瓜步欲渡说虚声。\n南方长可守，吾独为君有。\n吾之势何但抵长城，长城今已平。\n吾之力可以当百万，百万昔尝散。\n吾能限南北，不能输事力。\n吾能鼓风涛，不能用英豪。\n君不见吴之末，陈之季，岂必斯时吾独异。\n朝无政事国无人，乌有长江专可倚。\n辱君有问答君知，正恐知之亦忽之。\n烦君奉此献之国，索裘勿俟大寒时。",
        "dynasty": "宋",
        "collection_info": null
    }
]