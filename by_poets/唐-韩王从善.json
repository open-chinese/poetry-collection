[
    {
        "uuid": "542d4364ad3c46d0022813007a90b2d9",
        "title": "蔷薇诗一首十八韵呈东海侍郎徐铉",
        "author": "韩王从善",
        "content": "绿影覆幽池，芳菲四月时。\n管弦朝夕兴，组绣百千枝。\n盛引墙看徧，高烦架屡移。\n露轻濡綵笔，蜂误拂吟髭。\n日照玲珑幔，风摇翡翠帷。\n早红飘藓地，狂蔓挂蛛丝。\n嫩刺牵衣细，新条窣草垂。\n晚香难暂舍，娇态自相窥。\n深浅分前后，荣华互盛衰。\n尊前留客久，月下欲归迟。\n何处繁临砌？谁家密映篱。\n绛罗房灿烂，碧玉叶参差。\n分得殷勤种，开来远近知。\n晶荧歌袖袂，柔弱舞腰支。\n膏麝谁将比，庭萱自合嗤。\n匀妆低水鑑，泣泪滴烟𩅰。\n画拟凭梁广，名宜亚楚姬。\n寄君十八韵，思拙媿新奇。",
        "dynasty": "唐",
        "collection_info": null
    }
]