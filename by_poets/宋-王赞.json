[
    {
        "uuid": "45fa9ffc01b294293709e3018fd43b3e",
        "title": "和知军毛奎小洞天诗",
        "author": "王赞",
        "content": "使君赋佳什，笔壮过飞泉。\n索远寻幽地，求深访洞天。\n山巍云脚敛，海极日头偏。\n景喜岩瞻石，台虚钓隠船。\n高人贪胜概，清海頼无旋。\n拟把张槎泛，何妨谢屐穿。\n心闲尘不染，客好景成妍。\n去去迎三岛，看看会七贤。\n醉眠思石枕，缓步惜苔钱。\n再约通宵饮，相邀秉烛椽。",
        "dynasty": "宋",
        "collection_info": null
    },
    {
        "uuid": "918815b876cc4a7c1b031d03175f415e",
        "title": "石淙",
        "author": "王赞",
        "content": "磴道山岩下，茅楹竹树中。\n深潭鱼可见，攒石路纔通。\n坐听潺湲碧，县思烂熳红。\n平生丘壑志，览此兴何穷。",
        "dynasty": "宋",
        "collection_info": null
    }
]