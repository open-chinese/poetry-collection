[
    {
        "uuid": "51f4d6b7901cc1267f11fbd700dcf8b7",
        "title": "念奴娇 片帆暮落",
        "author": "曾纡",
        "content": "片帆暮落，正前村梅蕊，愁人如雪。\n东陌西溪长记得，疏影横斜时节。\n六出冰姿，玉人微步，笑里轻轻折。\n兰房沈醉，暗香曾共私窃。\n回头万水千山，一枝重见处，离肠千结。\n料想临鸾消瘦损，时把啼红偷浥。\n怎得伊来，许多幽恨，共拈青梢说。\n如今千里，断魂空对明月。",
        "dynasty": "宋",
        "collection_info": null
    },
    {
        "uuid": "3ce65939f35664e4d36484e451c6dabc",
        "title": "上林春・一落萦 东苑梅繁",
        "author": "曾纡",
        "content": "东苑梅繁，豪健放乐，醉倒花前狂客。\n靓妆微步，攀条弄粉，凌波遍寻青陌。\n暗香堕靥。\n更飘近、雾鬟蝉额。\n倒金荷、念流光易失，幽姿堪惜。\n惜花心、未甘鬓白。\n南枝上、又见寻芳消息。\n旧游回首，前欢如梦，谁知等闲抛掷。\n稠红乱蕊，漫开遍、楚江南北。\n独销魂，念谁寄、故园春色。",
        "dynasty": "宋",
        "collection_info": null
    },
    {
        "uuid": "a6a30961668ef3b391b9f7708efbdf97",
        "title": "秋霁 木落山明",
        "author": "曾纡",
        "content": "木落山明，暮江碧，楼倚太虚寥廓。\n素手飞觞，钗头笑取，金英满浮桑落。\n鬓云慢约。\n酒红拂破香腮薄。\n细细酌。\n帘外任教、月转画阑角。\n当年快意登临，异乡节物，难禁离索。\n故人远、凌波何在，惟有残英共寂寞。\n愁到断肠无处着。\n寄寒香与，凭渠问讯佳时，弄粉吹花，为谁梳掠。",
        "dynasty": "宋",
        "collection_info": null
    },
    {
        "uuid": "51d6d16cc3e787e0dbf3b791141f6350",
        "title": "念奴娇 江城春晚",
        "author": "曾纡",
        "content": "江城春晚，正海棠临水，嫣然幽独。\n秀色天姿真富贵，何必金盘华屋。\n月下无人，雨中有泪，绝艳仍清淑。\n丰肌得酒，嫩红微透轻縠。\n晓日雾霭林深，佳人春睡思，朦胧初足。\n笑出疏篱，端可厌，桃李漫山粗俗。\n衔子飞来，鸿鹄何在，千里移西蜀。\n明朝酒醒，乱红那忍轻触。",
        "dynasty": "宋",
        "collection_info": null
    },
    {
        "uuid": "e45490aeab51f44cdb36630182c7030a",
        "title": "洞仙歌 相如当日",
        "author": "曾纡",
        "content": "相如当日，曾奏凌云赋。\n落笔纵横妙风雨。\n记扬鞭辇路，同醉金明，穷胜赏，不管重城已暮。\n旧游如梦觉，零落朋侪，遗墨淋漓尚如故。\n况神洲北望，今已丘墟，伤白璧、久埋黄土。\n但空似、灵光岿然存，怅朗月清风，更无玄度。",
        "dynasty": "宋",
        "collection_info": null
    },
    {
        "uuid": "eebcee8c25b511358150ddc625e8e975",
        "title": "临江仙 后院短墙临绿水",
        "author": "曾纡",
        "content": "后院短墙临绿水，春风急管繁弦。\n问谁亲按小婵娟。\n玉堂真学士，琳馆地行仙。\n安得此身来此处，依稀一梦梨园。\n江南刺使谩垂涎。\n据鞍肠已断，何况到尊前。",
        "dynasty": "宋",
        "collection_info": null
    },
    {
        "uuid": "42e57b13c9085559938f9e0c13ef926d",
        "title": "菩萨蛮 山光冷浸清溪底",
        "author": "曾纡",
        "content": "山光冷浸清溪底。\n溪光直到柴门里。\n卧对白苹洲。\n猗眠数钓舟。\n溪山无限好。\n恨不相逢早。\n老病独醒多。\n如此良夜何。",
        "dynasty": "宋",
        "collection_info": null
    },
    {
        "uuid": "e03565ece3cc2c145d6547597aa5ca2e",
        "title": "谒金门 风淅沥",
        "author": "曾纡",
        "content": "风淅沥。\n窗外雪花初积。\n梦破小窗人寂寂。\n寒威无处敌。\n强起饮君涓滴。\n清泪醉来沾臆。\n歧路即今多拥隔。\n弟兄无信息。",
        "dynasty": "宋",
        "collection_info": null
    },
    {
        "uuid": "660d2c881d88affeacd0604566b00926",
        "title": "品令 纹漪涨绿",
        "author": "曾纡",
        "content": "纹漪涨绿。\n疏霭连孤鹜。\n一年春事，柳飞轻絮，笋添新竹。\n寂寞幽花，独殿小园嫩绿。\n登临未足。\n怅游子、归期促。\n他年清梦千里，犹到城阴溪曲。\n应有凌波，时为故人凝目。",
        "dynasty": "宋",
        "collection_info": null
    },
    {
        "uuid": "de192b20fb85f6d2ea23de0be4338eb4",
        "title": "乌臼树",
        "author": "曾纡",
        "content": "三年逐客弄湘流，华气遮栏两鬓秋。\n祇有荒寒江上树，尚成诗句聚眉头。",
        "dynasty": "宋",
        "collection_info": null
    },
    {
        "uuid": "097ea254c971ab603856023c39e9b124",
        "title": "和叶少藴慈感蚌珠",
        "author": "曾纡",
        "content": "不知一殻几由旬，能纳须弥不动尊。\n疑是吴兴清霅水，直通方广古灵源。\n月沉浊水圆明在，莲出污泥宝性存。\n隐现去来初一致，莫将虚幻点空门。",
        "dynasty": "宋",
        "collection_info": null
    },
    {
        "uuid": "16b5a9a6feb5d5aa3ae0294184f677c2",
        "title": "戏作冷语",
        "author": "曾纡",
        "content": "万山云雪阴霾空，千林雾淞水摇风。\n冻河彻底连三冬，嘉平晓猎崤函中。\n十二律吕相与宫，安得此候疏烦胸。",
        "dynasty": "宋",
        "collection_info": null
    },
    {
        "uuid": "b0cd2e12022ae5ea656397872024fd75",
        "title": "宣州水西作",
        "author": "曾纡",
        "content": "杖藜出郭一水近，石蹬古路穿松筠。\n万仞绝壑倚天末，八节惊滩当寺门。\n泉声飞下锦绣谷，殿影插入玻璃盆。\n宣州水西天下胜，阆州城南何足云。",
        "dynasty": "宋",
        "collection_info": null
    },
    {
        "uuid": "f5bbf75de1ad25c6910f8d5383bcc266",
        "title": "清樾轩二首  其一",
        "author": "曾纡",
        "content": "卧听滩声㶁㶁流，冷风凄雨似深秋。\n江边石上乌臼树，一夜水长到梢头。",
        "dynasty": "宋",
        "collection_info": null
    },
    {
        "uuid": "6199c30a8f18efc2285fd6a84cc57ea1",
        "title": "清樾轩二首  其二",
        "author": "曾纡",
        "content": "竹间嘉树密扶疏，异乡物色似吾庐。\n清晓开门出负水，已有小舟来卖鱼。",
        "dynasty": "宋",
        "collection_info": null
    },
    {
        "uuid": "9ab058a2d11574b845f471d958029bbb",
        "title": "客愁",
        "author": "曾纡",
        "content": "客愁如茧丝，一揽成万绪。\n秋风不可奈，又到庭前树。\n秋风自有时，客子愁无期。\n不如饮美酒，诵我山中诗。",
        "dynasty": "宋",
        "collection_info": null
    },
    {
        "uuid": "5efe7df1e403a0f25522d8955fc492d6",
        "title": "宁川道中",
        "author": "曾纡",
        "content": "渡水穿桥一径斜，潦收溪足露汀沙。\n半山云影前山雨，十里香风晚稻花。\n异县悲秋多客思，丰年乐事属田家。\n故园正好不归去，满眼西风吹鬓华。",
        "dynasty": "宋",
        "collection_info": null
    },
    {
        "uuid": "6712f436998e15cd96c96e26c518c241",
        "title": "踈山",
        "author": "曾纡",
        "content": "江海相望二十年，依前骯脏倚门边。\n家风敢谓庞居士，句法空悲孟浩然。\n想见风流继莲社，应传图画入斜川。\n病夫诗思犹艰窘，正似潮迴上水船。",
        "dynasty": "宋",
        "collection_info": null
    },
    {
        "uuid": "c901e20703c9bb00f4d89119a45189a1",
        "title": "北固楼",
        "author": "曾纡",
        "content": "枕中云气千峰近，床底松声万壑哀。\n要看银山拍天浪，开窻放入大江来。",
        "dynasty": "宋",
        "collection_info": null
    },
    {
        "uuid": "3a5a767b28ceb26e3c8463487d4b638a",
        "title": "句  其一",
        "author": "曾纡",
        "content": "百步桥边荡桨时。",
        "dynasty": "宋",
        "collection_info": null
    },
    {
        "uuid": "7ac86f03b835bd1bc5b8a825378468a5",
        "title": "句  其二",
        "author": "曾纡",
        "content": "独与暮猿哀。",
        "dynasty": "宋",
        "collection_info": null
    },
    {
        "uuid": "bf2e83a897cc44f519c6934a8c59721c",
        "title": "句  其三",
        "author": "曾纡",
        "content": "此兴未应赊。",
        "dynasty": "宋",
        "collection_info": null
    },
    {
        "uuid": "2e95672b57a5d9e1bc72de0d863c07bf",
        "title": "句  其四",
        "author": "曾纡",
        "content": "炊烟逗疏蔼，樵径入苍苔。",
        "dynasty": "宋",
        "collection_info": null
    },
    {
        "uuid": "f0a7fa691a8af001857b7184cb655400",
        "title": "句  其五",
        "author": "曾纡",
        "content": "苔侵垂磴蔓，竹隐断岩花。",
        "dynasty": "宋",
        "collection_info": null
    }
]