[
    {
        "uuid": "410b0f08380bc76ba911d76e817becb2",
        "title": "清辉堂",
        "author": "王朝佐",
        "content": "古汴寒灰不可温，荧荧孤屿火犹存。\n一抔未问长陵土，两字先劳万乘尊。\n卓笔有锋兵自弱，投戈无志艺何论。\n清辉堂外重回首，谩说旋干与转坤。",
        "dynasty": "宋",
        "collection_info": null
    },
    {
        "uuid": "5554bd4fc44997e9111276d0d8992491",
        "title": "敬轩",
        "author": "王朝佐",
        "content": "作圣阶梯义甚明，岂容惰慢倒仪形。\n气将六马收衔辔，心不多歧守性灵。\n上帝鉴兹恒翼翼，主翁唤醒更惺惺。\n揭楣倘有希贤志，合把斋箴究考亭。",
        "dynasty": "宋",
        "collection_info": null
    },
    {
        "uuid": "34c6c25e9a052f4dd31edea7bfc75f82",
        "title": "题英薮山房",
        "author": "王朝佐",
        "content": "筑室傍丹梯，新颜手自题。\n空涵龙洞雨，壁污燕巢泥。\n树色围春昼，书声杂暮溪。\n南园花正发，携酒听鶑啼。",
        "dynasty": "宋",
        "collection_info": null
    },
    {
        "uuid": "a3a5ed07291af0699850e29638401bc9",
        "title": "送林道会归平阳",
        "author": "王朝佐",
        "content": "研朱点易已多年，洞底烟霞别有天。\n千里漫来骑隻鹤，一官归去领群仙。\n药炉暖养烧丹火，茶竈晴分瀹茗泉。\n安得尘襟都扫却，相从细读悟真篇。",
        "dynasty": "宋",
        "collection_info": null
    },
    {
        "uuid": "4a31693e641261f2f1efbd5dc295dfc3",
        "title": "贞义女祠",
        "author": "王朝佐",
        "content": "濑水何泱泱，携篚向水旁。\n低头事漂洗，不惜湿罗裳。\n晨出未暮归，老母在高堂。\n三十不愿适，焉知绣鸳鸯。\n道逢困丈夫，行乞良可伤。\n一饭妇女仁，况有残壶浆。\n终焉感礼义，出词何慨慷。\n贞洁恐无知，清流见肝肠。\n悲哉伍子胥，百金何足偿。\n惟有鸱夷心，可与增辉光。",
        "dynasty": "宋",
        "collection_info": null
    }
]