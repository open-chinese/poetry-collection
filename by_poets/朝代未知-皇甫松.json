[
    {
        "title": "天仙子·晴野鹭鸶飞一只",
        "author": "皇甫松",
        "content": "晴野鹭鸶飞一只，水荭花发秋江碧。\n刘郎此日别天仙，登绮席，泪珠滴，十二晚峰高历历。",
        "dynasty": null,
        "collection_info": null
    },
    {
        "title": "天仙子·踯躅花开红照水",
        "author": "皇甫松",
        "content": "踯躅花开红照水，鹧鸪飞绕青山觜。\n行人经岁始归来，千万里，错相倚，懊恼天仙应有以。",
        "dynasty": null,
        "collection_info": null
    },
    {
        "title": "浪淘沙·滩头细草接疏林",
        "author": "皇甫松",
        "content": "滩头细草接疏林，浪恶罾船半欲沉。\n宿鹭眠鸥飞旧浦，去年沙嘴是江心。",
        "dynasty": null,
        "collection_info": null
    },
    {
        "title": "浪淘沙·蛮歌豆蔻北人愁",
        "author": "皇甫松",
        "content": "蛮歌豆蔻北人愁，蒲雨杉风野艇秋。\n浪起鵁鶄眠不得，寒沙细细入江流。",
        "dynasty": null,
        "collection_info": null
    },
    {
        "title": "杨柳枝·春入行宫映翠微",
        "author": "皇甫松",
        "content": "春入行宫映翠微，玄宗侍女舞烟丝。\n如今柳向空城绿，玉笛何人更把吹。",
        "dynasty": null,
        "collection_info": null
    },
    {
        "title": "杨柳枝·烂漫春归水国时",
        "author": "皇甫松",
        "content": "烂漫春归水国时，吴王宫殿柳丝垂。\n黄莺长叫空闺畔，西子无因更得知。",
        "dynasty": null,
        "collection_info": null
    },
    {
        "title": "摘得新·酌一卮",
        "author": "皇甫松",
        "content": "酌一卮，须教玉笛吹。\n锦筵红蜡烛，莫来迟。\n繁红一夜经风雨，是空枝。",
        "dynasty": null,
        "collection_info": null
    },
    {
        "title": "摘得新·摘得新",
        "author": "皇甫松",
        "content": "摘得新，枝枝叶叶春。\n管弦兼美酒，最关人。\n平生都得几十度，展香茵。",
        "dynasty": null,
        "collection_info": null
    },
    {
        "title": "梦江南·兰烬落",
        "author": "皇甫松",
        "content": "兰烬落，屏上暗红蕉。\n闲梦江南梅熟日，夜船吹笛雨萧萧，人语驿边桥。",
        "dynasty": null,
        "collection_info": null
    },
    {
        "title": "梦江南·楼上寝",
        "author": "皇甫松",
        "content": "楼上寝，残月下帘旌。\n梦见秣陵惆怅事，桃花柳絮满江城，双髻坐吹笙。",
        "dynasty": null,
        "collection_info": null
    },
    {
        "title": "采莲子·菡萏香莲十顷陂",
        "author": "皇甫松",
        "content": "菡萏香莲十顷陂（举棹），小姑贪戏采莲迟（年少）。\n晚来弄水船头湿（举棹），更脱红裙裹鸭儿（年少）。",
        "dynasty": null,
        "collection_info": null
    },
    {
        "title": "采莲子·船动湖光滟滟秋",
        "author": "皇甫松",
        "content": "船动湖光滟滟秋（举棹），贪看年少信船流（年少）。\n无端隔水抛莲子（举棹），遥被人知半日羞（年少）。",
        "dynasty": null,
        "collection_info": null
    }
]