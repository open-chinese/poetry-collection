[
    {
        "uuid": "14ab5ce07bd88f1df47eb9fd762f5648",
        "title": "有所思",
        "author": "高吉",
        "content": "上山采芳桂，不盈一掬金。\n金色容易变，零落伤我心。\n欲以遗所思，山遥水沈沈。\n微物岂足贵，但感岁月深。",
        "dynasty": "宋",
        "collection_info": null
    },
    {
        "uuid": "be86d2c2e278f869b8cea014f7a8bdb6",
        "title": "胡不归二首  其一",
        "author": "高吉",
        "content": "客从暑中来，清风入我户。\n佩带楚兰香，囊瘿湘蓠句。\n一笑忘形骸，百年示肺腑。\n烹鲤唤曲生，劳苦竹深处。\n远游焉伥伥，归梦应栩栩。\n回首白云飞，下有白髮母。\n白髮不堪剪，儿去定何所。\n频频占鹊喜，嗷嗷待乌哺。\n去时萱始华，执手泪如雨。\n萱华几飘风，月落啼杜宇。",
        "dynasty": "宋",
        "collection_info": null
    },
    {
        "uuid": "353393e422dae5f3687f9da78b191489",
        "title": "胡不归二首  其二",
        "author": "高吉",
        "content": "茕茕荡子妻，空房守幽独。\n缠绵心绪长，吞声忍夜哭。\n背灯耿孤影，香冷云幕低。\n绝怜屋上乌，替人呜呜啼。",
        "dynasty": "宋",
        "collection_info": null
    },
    {
        "uuid": "ca2885a24dc364925155a09bab17447d",
        "title": "试长沙胡邦明墨",
        "author": "高吉",
        "content": "墨卿溯源流，甄陶何远矣。\n系出五大夫，杀身成人美。\n策勋凌烟阁，繇此着姓氏。\n开国从胶东，裂土封黑水。\n平生好太玄，握手忘汝尔。\n一笑吐奇芬，熏透诗人髓。\n磨礲去圭角，耐久坚莫比。\n朋来自远方，陶泓管城子。\n传文章心印，千古尽在是。\n我老久绝交，未忘抄录耳。\n种树书一编，养生论盈纸。\n烦卿为记之，岁晚吾事已。",
        "dynasty": "宋",
        "collection_info": null
    },
    {
        "uuid": "91aaaa8f063e2d58a9a4c8c1fa869f3e",
        "title": "秋窗杂兴",
        "author": "高吉",
        "content": "月朗众星稀，天高万籁息。\n草露湿秋虫，悲悽声唧唧。\n隔窗听鸣机，寒光曙犹织。\n微物固催人，尤为贫女惜。",
        "dynasty": "宋",
        "collection_info": null
    },
    {
        "uuid": "c72774a01aa47f8ebe1e979f77c27792",
        "title": "塞南",
        "author": "高吉",
        "content": "塞南月冷乌夜飞，茫茫旷野无枝栖。\n防边夜歌大风起，铁衣如冰冻不死。\n功成那忍乞爱卿，叫阍已献龟形绮。\n钱塘江边乌欲栖，小卿醉软红玉肌。\n亸云溜簪困未醒，山头赤乌啄金餠。\n春宵恨不长如年，无情银漏何溅溅，起来一笑花嫣然。",
        "dynasty": "宋",
        "collection_info": null
    },
    {
        "uuid": "e3ebb2bddfdb4b2d077fa1f8f0b937ab",
        "title": "快阁",
        "author": "高吉",
        "content": "不跨扬州鹤，来寻快阁鸥。\n澄江依旧月，落木几番秋。\n山色横青眼，交情叹白头。\n一声何处笛，我欲理归舟。",
        "dynasty": "宋",
        "collection_info": null
    },
    {
        "uuid": "e26ff1d06d5a509fb2abeb570534011e",
        "title": "雨肥",
        "author": "高吉",
        "content": "雨肥蔬解甲，坡暖竹添丁。\n物态俱自得，人痴终不醒。\n独行宁媿影，真懒遂忘形。\n巢燕归何晚，柴门风为扃。",
        "dynasty": "宋",
        "collection_info": null
    },
    {
        "uuid": "5c00efec7b2ed8317383b2f962bde021",
        "title": "送客之楚",
        "author": "高吉",
        "content": "嘶骑随鞭尾，诗囊挂杖头。\n好风吹客去，落日启予愁。\n涉水搴沅芷，邀春醉楚楼。\n故人如问讯，云卧懒如鸥。",
        "dynasty": "宋",
        "collection_info": null
    },
    {
        "uuid": "526bd0886d12bdd42e527227e71b0348",
        "title": "忆潇湘故人",
        "author": "高吉",
        "content": "竹好无多箇，江清不觉深。\n余香随去蝶，软语爱幽禽。\n美景翻成恨，经年不寄音。\n长沙一樽酒，得共几回斟。",
        "dynasty": "宋",
        "collection_info": null
    },
    {
        "uuid": "b5d3b596ec6f8d06a3c720d9f4f545ff",
        "title": "觅桂花",
        "author": "高吉",
        "content": "金粟如来佛，拈花微笑时。\n烦君修月斧，分我占秋枝。\n且约黄香住，莫令青女知。\n夜窗清不寐，剩读几篇诗。",
        "dynasty": "宋",
        "collection_info": null
    },
    {
        "uuid": "bc873b0ce44954a81a0ca7acef4a30c1",
        "title": "庾岭  其一",
        "author": "高吉",
        "content": "庾公陈迹已悠悠，春到江南天尽头。\n依旧冰花照行客，瘴烟原不犯清流。",
        "dynasty": "宋",
        "collection_info": null
    },
    {
        "uuid": "bb5df3e6a411651e673b0859ec57072d",
        "title": "庾岭  其二",
        "author": "高吉",
        "content": "江水悠悠去莫追，箇中造道有深机。\n我来岂为观鱼说，人笑无鈎钓傍矶。",
        "dynasty": "宋",
        "collection_info": null
    },
    {
        "uuid": "6cd7d2d314b6529903b0619f1c8557d7",
        "title": "读渊明传",
        "author": "高吉",
        "content": "谁为栖栖鲁孔丘，辙环天下果何求。\n爱人学道行吾志，束带何伤见督邮。",
        "dynasty": "宋",
        "collection_info": null
    },
    {
        "uuid": "9ee2496c7e8c3c43057831e612af00ec",
        "title": "巫山秀丽为四川之奇观其一晴",
        "author": "高吉",
        "content": "巫峡秋深景最幽，山岚泼翠淡烟浮。\n看来不復成云雨，空锁襄王旧日愁。",
        "dynasty": "宋",
        "collection_info": null
    },
    {
        "uuid": "5b844da95aa3eb21351255b36ebb1142",
        "title": "墨梅",
        "author": "高吉",
        "content": "识破宫粧色是空，香魂分付与东风。\n黑云泼眼催诗急，着我江头春暗中。",
        "dynasty": "宋",
        "collection_info": null
    },
    {
        "uuid": "dd6558ed6b6830c108ed61335843efe5",
        "title": "倦游",
        "author": "高吉",
        "content": "参透诸方向上机，瘦藤靠壁倦游时。\n充然有得机之外，口不能言心自知。",
        "dynasty": "宋",
        "collection_info": null
    }
]