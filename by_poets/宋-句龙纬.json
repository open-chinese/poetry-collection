[
    {
        "title": "题惠泉寄知军郎中",
        "author": "句龙纬",
        "content": "崎岖荆门山，丛起为东阨。\n阳冈盘气势，阴窦融液脉。\n源濯云根移，流喷石罅拆。\n呀呀两岸间，平涧纔数席。\n环岸贮清泚，古镜照秋色。\n恬风不生纹，至底无隠物。\n澄辉泛岚翠，凈影溶天碧。\n潜花深冏冏，荫树高崒崒。\n清光照毛髮，爽气洒肌骨。\n如入冰壶中，亭宇何鲜饰。\n缾罂日往来，举汲易为力。\n短绠何劳人，轻舠恰容客。\n当时竟陵翁，老死却不历。\n品第十九泉，遗此良可惜。\n此泉惠此土，唯日流不息。\n作诗颂惠泉，勉哉君子德。",
        "dynasty": "宋",
        "collection_info": null
    }
]