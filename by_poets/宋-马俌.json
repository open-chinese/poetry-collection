[
    {
        "uuid": "184ffab3231a8b5eda1b3dedec04e05c",
        "title": "过子美草堂",
        "author": "马俌",
        "content": "栖迟九月锦水行，独过草堂西出城。\n村树苒苒秋照白，水花漪漪江水明。\n溪边三重结茅屋，松萝翳疏晚雨清。\n往来沽酒且有客，胡为奔走不自停。\n四海纷然霾曀多，我忧岂但白马盟。\n藜藿未足饱我腹，况又一顷供耕耘。\n只今骑驴望八极，终日飘飘浪如许。\n可堪颜色太癯生，忧愁尽入篇章苦。\n信眉一笑古復作，却似韩宣适东鲁。\n此生荡漾胡能留，雨脚风尘奚所休。\n此道沧浪付一沤，唤之千古与尔谋。\n吾亦往矣作春秋。",
        "dynasty": "宋",
        "collection_info": null
    },
    {
        "uuid": "cd4f3b07aea98285e8d6bf2a717b161c",
        "title": "水月亭",
        "author": "马俌",
        "content": "阳来中坤坎波翻，月本于地仍东还。\n谁为聚之古祗柏，涵碧湛湛琉璃盘。\n珊瑚晶瑛澈凝湍，西风晚来觉秋宽。\n海荡冰碎天飞旋，瞿昙指心以探禅。\n魄死泽困与尔言，夜游倚声霓裳讙。\n捉影或堕不可援，幻痴益多吾懔然。\n明河绕衣吹佩环，毛髮飘萧乱空寒。\n颇欲乘槎此穷源，脱屣浊世抟林骞。\n采华食叶为玉仙。",
        "dynasty": "宋",
        "collection_info": null
    },
    {
        "uuid": "74b1758414c05ddf6179d781c0f07928",
        "title": "浣花溪",
        "author": "马俌",
        "content": "浣花溪边濯锦裳，百花满潭溪水香。\n窦奁散尽有霜戟，草秣匹马不可当。\n当时濯衣只偶尔，岂似取履张子房。\n烈烈遽见蔽此蜀，丧乱怀尔徒悲伤。\n年年春风媚杨柳，彩缆㛪姌云霞张。\n溪边游冶红粉娘，了不识字空悠扬。\n采花荡桨不归去，暮隔烟水眠幽芳。",
        "dynasty": "宋",
        "collection_info": null
    }
]