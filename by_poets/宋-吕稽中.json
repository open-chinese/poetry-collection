[
    {
        "uuid": "26db6b86ca6e01c3622a649f572ce67b",
        "title": "挽和靖先生诗三首  其一",
        "author": "吕稽中",
        "content": "往在伊川学，他时洙泗传。\n从来有高第，未觉丧前贤。\n缪列三千士，于今二十年。\n山颓与梁坏，泪尽会稽前。",
        "dynasty": "宋",
        "collection_info": null
    },
    {
        "uuid": "90ba8ebb693edd3cf2326d5cf4e828e9",
        "title": "挽和靖先生诗三首  其二",
        "author": "吕稽中",
        "content": "四海尊师席，斯文特未衰。\n何其两楹梦，遽使哲人萎。\n阆水从容意，稽山疾病时。\n勤勤付斯道，矢死奉成规。",
        "dynasty": "宋",
        "collection_info": null
    },
    {
        "uuid": "2583db4a34dfe25ea5711f4a3fe4744b",
        "title": "挽和靖先生诗三首  其三",
        "author": "吕稽中",
        "content": "垂老朝三聘，生平食一箪。\n绝知斯道在，遗恨得时难。\n庙谨先师祀，书传后代看。\n形容铭墓石，三发喟然嘆。",
        "dynasty": "宋",
        "collection_info": null
    }
]