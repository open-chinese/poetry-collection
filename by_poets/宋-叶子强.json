[
    {
        "title": "读书堂五首  其一",
        "author": "叶子强",
        "content": "诗书不策勋，岁月忽已晚。\n堕此尘𡏖网，吾行其既远。\n胡宁于书事，意爱犹缱绻。\n况之迷蹊人，慕顾祇旧阪。\n扁旁真赤帜，所立示所本。\n又如农人心，终不置穮蔉。\n晞髮茅檐下，荣荣兰九畹。\n初服苟未替，无亦惊晼晚。\n所逢非所安，吾庐盍云返。",
        "dynasty": "宋",
        "collection_info": null
    },
    {
        "title": "读书堂五首  其二",
        "author": "叶子强",
        "content": "娟娟百个竹，落落一丈松。\n岂无桃李华，春事孰与冬。\n寒菊北户下，不斗颜色秾。\n气味如秃翁，忍死无容容。\n霜风落繫雁，露草栖织蛩。\n读书真可人，明星耿疏篷。",
        "dynasty": "宋",
        "collection_info": null
    },
    {
        "title": "读书堂五首  其三",
        "author": "叶子强",
        "content": "小山后丛桂，方池前止水。\n泠然堂中人，枯槁祇中尔。\n平生不止酒，来此真止矣。\n今辰忽开尊，叵料真未止。\n瓶罍本非二，无罄亦无耻。\n卷尊佩君言，慕之戴星起。",
        "dynasty": "宋",
        "collection_info": null
    },
    {
        "title": "读书堂五首  其四",
        "author": "叶子强",
        "content": "左角明西方，十分农事回。\n鞭蒲正尔束，繫圄夷然开。\n我胡汝乎德，一朝变喧豗。\n仁义不蹂践，肺肝自胚胎。\n再拜父老言，美意吾所该。\n诗书不得力，亦自书中来。",
        "dynasty": "宋",
        "collection_info": null
    },
    {
        "title": "读书堂五首  其五",
        "author": "叶子强",
        "content": "少长事壮厉，意气弥九州。\n鞭车踏长路，渠料能夷犹。\n困此九折坂，嵚崎不容辀。\n彼须匪所彊，此售宁或求。\n犹有读书心，大寒索衣裘。\n贱嗜匪贵献，一拂销百愁。\n宝此清浄退，相从赋归休。\n农圃雅所问，同一壑一丘。",
        "dynasty": "宋",
        "collection_info": null
    },
    {
        "title": "奉赋水仙花诗以谢提宫龚丈之贶",
        "author": "叶子强",
        "content": "水晶宫阙云母軿，列仙夜宴晓未阑。\n万妃倚竹翠袖寒，捧黄金杯白玉盘。\n劝酬未足云中欢，天门叫班奏祥鸾。\n惊此绰约落尘寰，嫣然花面明雕栏。\n天香宫态冰雪颜，江梅避舍不敢干。\n肯与哙伍羞山樊，说似诗伯平章看。",
        "dynasty": "宋",
        "collection_info": null
    }
]