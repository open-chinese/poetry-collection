[
    {
        "title": "望江南・忆江南 无诸好",
        "author": "廖刚",
        "content": "无诸好，方面镇全闽。\n千骑泛云归洞府，三山明玉外风尘。\n依约是蓬瀛。\n贤刺史，龙虎檀香名。\n金花已传当日梦，锦衣聊慰故乡情。\n和气万家春。",
        "dynasty": "宋",
        "collection_info": null
    },
    {
        "title": "望江南・忆江南 无诸好",
        "author": "廖刚",
        "content": "无诸好，金地遍重城。\n乌石亭危千嶂合，荔枝楼暖百花明。\n十里暮潮平。\n贤刺史，来暮相欢迎。\n终向凤池朝紫极，暂依猿洞驻朱轮。\n风月锦堂春。",
        "dynasty": "宋",
        "collection_info": null
    },
    {
        "title": "满路花・促拍满路花 雨霁烟波阔",
        "author": "廖刚",
        "content": "雨霁烟波阔，雁度陇云愁。\n西风庭院不胜秋。\n桂华光满，偏照最高楼。\n东山携妓约，故人千里，夜来为舣仙舟。\n明眸皓齿，歌舞总名流。\n恼人情态物中忧。\n阳春一曲，谁把万金酬。\n便好拚沈醉，此夕姮娥，共须着意攀留。",
        "dynasty": "宋",
        "collection_info": null
    },
    {
        "title": "望江南・忆江南 柯山瑞",
        "author": "廖刚",
        "content": "柯山瑞，云路玉桥横。\n六月天香琼蕊秀，千年人瑞昂星明。\n风露湿麒麟。\n廊庙器，冰雪照精神。\n妙世文章凌贾马，致君事业富姬衡。\n松桧倚青青。",
        "dynasty": "宋",
        "collection_info": null
    },
    {
        "title": "望江南・忆江南 蓬山晓",
        "author": "廖刚",
        "content": "蓬山晓，龟鹤倚芝庭。\n云覆宝熏迷舞凤，玉扶琼液荐文星。\n棠荫署风清。\n人尽道，天遣瑞升平。\n九万鹏程才振翼，八千椿寿恰逢春。\n貂衮瞩公荣。",
        "dynasty": "宋",
        "collection_info": null
    },
    {
        "title": "阮郎归 月桥风槛水边居",
        "author": "廖刚",
        "content": "月桥风槛水边居。\n画楼三鼓初。\n草堂收拾读闲书。\n起看清夜徂。\n闲想像，尽踌躇。\n玉牌金字铺。\n梦昏纵有也成虚。\n那堪和梦无。",
        "dynasty": "宋",
        "collection_info": null
    },
    {
        "title": "蓦山溪 论长校短",
        "author": "廖刚",
        "content": "论长校短，总是非闲誉。\n光景百年中，似难留、长江东去。\n随缘游戏，触□寄高情，西楼月，北窗风，鸖鹆尊前舞。\n故人襟韵，千里心相许。\n飞骑趁花时，正名园、揉风洗雨。\n玻璃潋滟，聊共醉红裙，阳春曲，碧云词，慷慨怀千古。",
        "dynasty": "宋",
        "collection_info": null
    },
    {
        "title": "次韵彦平叔见赠",
        "author": "廖刚",
        "content": "千年东序愧囊锥，浪学何生且一归。\n远道几烦黄耳走，故山今谢白云飞。\n燕游未许安仁里，梦想频惊在礼闱。\n争似钓台饱风月，一溪桃李自霏霏。",
        "dynasty": "宋",
        "collection_info": null
    },
    {
        "title": "大学送余适正往洛中就馆",
        "author": "廖刚",
        "content": "少小各西东，天涯会两蓬。\n相看身未了，欲别意无竆。\n岁晚嵩山雪，天寒洛浦风。\n寂寥倚孤剑，应忆笑言同。",
        "dynasty": "宋",
        "collection_info": null
    },
    {
        "title": "代祖父次韵酬罗君宝见赠",
        "author": "廖刚",
        "content": "萧条门巷陋于颜，老去青春仅得闲。\n心画传家无计筞，手谈留客谩机关。\n静思往事千年上，俯叹劳生一梦间。\n多谢光临无别意，为闻流水与高山。",
        "dynasty": "宋",
        "collection_info": null
    },
    {
        "title": "次韵陈无伤春日书事",
        "author": "廖刚",
        "content": "百草千花巧趁春，爱春何独水边人。\n青门紫陌酒旗扬，丽日和风天气新。\n白玉少年长带佩，红蕖游女小腰身。\n自怜惯作金明客，坐对闲窗满席尘。",
        "dynasty": "宋",
        "collection_info": null
    },
    {
        "title": "次韵张敏叔江南僧舍送春之什",
        "author": "廖刚",
        "content": "使华綵旆明春江，江边佛国游清凉。\n柔桑菀菀丝成荫，落花寂寂红余香。\n人间节物易流转，独有日月壶中长。\n高懽应笑杜陵客，典衣沽酒留风光。",
        "dynasty": "宋",
        "collection_info": null
    },
    {
        "title": "题丁乐道分翠轩",
        "author": "廖刚",
        "content": "十亩清阴隔短墙，幽香端许借余光。\n修篁戛玉乱垂影，佳木屯云巧着行。\n隐几助成春草梦，卷帘饶占比窗凉。\n谁知靖节心源冷，独眄庭柯兴味长。",
        "dynasty": "宋",
        "collection_info": null
    },
    {
        "title": "题诸宫  其一",
        "author": "廖刚",
        "content": "燕子无情语亦稀，春风池沼自涟漪。\n当年胜事归何许，苔没龟趺有旧碑。",
        "dynasty": "宋",
        "collection_info": null
    },
    {
        "title": "题诸宫  其二",
        "author": "廖刚",
        "content": "画桥红去卷蛾眉，台榭遗踪草树迷。\n犹有天然无限意，一池春水浴鳬鹥。",
        "dynasty": "宋",
        "collection_info": null
    },
    {
        "title": "题诸宫  其三",
        "author": "廖刚",
        "content": "蔓草春深绿更齐，玉鞭何处选芳菲。\n旧时锦绣丛中蜨，却傍疏篱野菜飞。",
        "dynasty": "宋",
        "collection_info": null
    },
    {
        "title": "次韵和陈几叟苦雨",
        "author": "廖刚",
        "content": "云雾阴阴阁太虚，雨余蛙蚓上阶除。\n山頽井塌应无奈，大有人愁化作鱼。",
        "dynasty": "宋",
        "collection_info": null
    },
    {
        "title": "题杨子光双溪阁",
        "author": "廖刚",
        "content": "倚天华栋俯长洲，渺渺双溪一槛秋。\n匹马问津迷去客，乱帆分港竞归舟。\n花飘两洞红交浪，影落三山翠合流。\n清夜鸣榔何处曲，冷光平泛玉帘鈎。",
        "dynasty": "宋",
        "collection_info": null
    },
    {
        "title": "题胡器之镡溪阁",
        "author": "廖刚",
        "content": "龙津剑窟古南州，阁势横空占上流。\n山色镇留春色在，水光长带宝光浮。\n风檐绿篠寒珠箔，雨岸红蕖隐钓舟。\n祗恐枫宸促归觐，未容潇洒老沧洲。",
        "dynasty": "宋",
        "collection_info": null
    },
    {
        "title": "题贤女铺",
        "author": "廖刚",
        "content": "世上男儿半可羞，贞姿谁欲遣随流。\n百年负愧生何益，一诺难酬死即休。\n明月碧溪长共洁，孤云落日自含愁。\n悬知万古悲行客，不待亭皋木叶秋。",
        "dynasty": "宋",
        "collection_info": null
    },
    {
        "title": "次韵侯思孺席间作",
        "author": "廖刚",
        "content": "微云过疏雨，一洗尘土昏。\n潜行德幽寓，隐约桃源村。\n须臾胜士集，气类非权门。\n图史恣娱目，琴碁聊侑樽。\n岂无肴炙珍，忆鲈偏荐莼。\n大笑屋瓦震，雄辨江涛翻。\n却愁贤主人，早晚东南奔。\n谁与识我辈，咄哉非汝髠。",
        "dynasty": "宋",
        "collection_info": null
    },
    {
        "title": "次韵酬王元衷相过夜话次日见寄",
        "author": "廖刚",
        "content": "短檠移爝光，败席扫虿蜇。\n轩昂仅容膝，良媿生事拙。\n妙语契深心，澄浑皎寒月。\n何当日相寻，尚陋温伯雪。",
        "dynasty": "宋",
        "collection_info": null
    },
    {
        "title": "虔州送知府石舜弼吏部二首  其一",
        "author": "廖刚",
        "content": "风流万石有孙传，伟望孤标拔俊躔。\n鳯阙翱翔绵二纪，虎城留滞肯三年。\n龚黄术业今谁比，皋吕章程旧独贤。\n政恐君王念耆硕，未教长作洞中仙。",
        "dynasty": "宋",
        "collection_info": null
    },
    {
        "title": "虔州送知府石舜弼吏部二首  其二",
        "author": "廖刚",
        "content": "朅来临抚未朞年，五袴讙謡已蔼然。\n公道直堪平贑石，清风那用挹廉泉。\n飞帆便恐迷三岛，缓辔聊须选一钱。\n最有后车湖上客，梦随旌旆作神仙。",
        "dynasty": "宋",
        "collection_info": null
    },
    {
        "title": "月波楼上呈知府检讨",
        "author": "廖刚",
        "content": "月波自昔腾佳名，练光一带萦寒城。\n摧风剥雨岁月古，拊槛足栗忧頽倾。\n恍然宏丽惊幻化，云舒霞烂飞雕甍。\n烟收雾敛霁色净，菱花玉女新粧成。\n瑠璃万倾浸蟾腹，星河帖底游鱼明。\n荣光爽气长不夜，但觉零露涓涓清。\n彩虹飞跨度别岛，缥缈嬉笑归蓬瀛。\n红蕖照水翠盖合，往往辉映双华旌。\n广寒宫阙倘未到，绝致惟欲轻题评。\n君不见钱塘有美东南冠，覆压湖山美轮奂。\n海门日日子胥潮，百里青烟付朝爨。\n又不见松江起尺跨垂虹，骑鲸直下窥龙宫。\n危栏欲凭骇神观，万叶出没风涛中。\n月波境对了无此，一色涵空天共水。\n圆明湛静趣已高，不与二景争雄豪。\n猗欤兴废物有数，高韵庾公今日遇。\n治荒斥陋意所便，荷锸去趋舞襦袴。\n西园花木顿生春，结客从今朝与暮。\n嘉禾为郡亦云久，壮观从来未曾有。\n月波解与去思长，千古风流端不朽。",
        "dynasty": "宋",
        "collection_info": null
    },
    {
        "title": "送黄秀实着作赴单父任",
        "author": "廖刚",
        "content": "忆昔负笈游虞庠，三千缝掖纷袍霜。\n英姿鋭气磨干将，凌云薄汉争翱翔。\n君时捧书自闽乡，贾生十八惊洛阳。\n南宫我适同广场，邂逅愚智俱忘羊。\n低回十载灯烛光，纤鳞壁水追洋洋。\n怜君兄弟双鳯皇，邓林秀出凡楩樟。\n才名籍籍日以香，谁者不识江夏黄。\n登籍还许联龙章，米糠初未精簸扬。\n须臾绿骥驰康庄，瑶池下泽殊行藏。\n西清椽笔金玉相，扬鞭缓佩鹓鹭行。\n丘明迁固与颉颃，汗流晔寿走且僵。\n文奎忽度南斗傍，江湖洗耳听鸣榔。\n相逢一笑百念亡，玉自辉洁兰仍芳。\n元经寂寞谁问杨，逃空我幸论肺肠。\n蛟龙蟠蜇岂可常，赐环长恐成参商。\n春风三月莺燕忙，桥飞柳絮随风狂。\n修补冉冉将征艎，别离安得情无伤。\n如君知音满庙堂，尘沙肯使埋珪璋。\n鹏程九万讵易量，从今拭目看腾骧。\n我惭百事无一长，独有疏懒胜嵇康。\n功名老大空激昂，那能俯仰巡门墙。\n艰难辛苦亦备尝，濯缨早晚寻沧浪。\n与君后会何渺茫，江鱼塞鴈无相忘。",
        "dynasty": "宋",
        "collection_info": null
    },
    {
        "title": "次韵刘天常赴郡会有作  其一",
        "author": "廖刚",
        "content": "雨蕚烟梢恰半春，九华峰翠绮筵陈。\n花香暗逐金莲步，烛影潜交玉兔轮。\n青鸟不传言外意，紫云应识醉中真。\n鸣珂拥户蓬壶夜，想见愁看撤舞茵。",
        "dynasty": "宋",
        "collection_info": null
    },
    {
        "title": "次韵刘天常赴郡会有作  其二",
        "author": "廖刚",
        "content": "百草千花巧趁春，曲栏幽径总铺陈。\n舞腰尽欲看回雪，诗匠谁当断斵轮。\n难把星波浑作事，须知簧语有非真。\n何如玉镫归来晚，红袖争扶入锦茵。",
        "dynasty": "宋",
        "collection_info": null
    },
    {
        "title": "次韵酬罗严秀才见赠",
        "author": "廖刚",
        "content": "漫士谁当识姓名，朅来微宦称单平。\n卑栖已分轩无过，高谊良惭盖始倾。\n负米未容辞五斗，屠羊安得羡三旌。\n夫君信欲光蓬陋，浪掷新诗一羽轻。",
        "dynasty": "宋",
        "collection_info": null
    },
    {
        "title": "题朱池驿",
        "author": "廖刚",
        "content": "道行妻子尔胡颜，闾巷封侯亦不难。\n直使荣华倾后世，朱池终媿近严滩。",
        "dynasty": "宋",
        "collection_info": null
    },
    {
        "title": "别本觉老凈悟大师偈",
        "author": "廖刚",
        "content": "过客小长卢，馨香满道途。\n我来闻好语，归棹舞新蒲。",
        "dynasty": "宋",
        "collection_info": null
    },
    {
        "title": "道源朝奉重阳后以诗招赏菊走笔答之",
        "author": "廖刚",
        "content": "欲摘金英露湿衣，暗香还逐晓风微。\n仙翁可解追时节，心想何妨举世非。",
        "dynasty": "宋",
        "collection_info": null
    },
    {
        "title": "送敏叔祠部赴庐州",
        "author": "廖刚",
        "content": "平生才业笑时髦，唾手功名晚未遭。\n白髪早怜西日远，红旗还值北风高。\n定知国士逢青眼，会遣乡儇卖宝刀。\n独有失依门下客，梦随仙舸泛江涛。",
        "dynasty": "宋",
        "collection_info": null
    },
    {
        "title": "郑彦敏以诗惠小女作红黄雪牡丹次韵答之",
        "author": "廖刚",
        "content": "玉色谁将巧染丹，粧成娇脆学应难。\n谢家儿女空才思，不似枝头许细看。",
        "dynasty": "宋",
        "collection_info": null
    },
    {
        "title": "舟次严子陵钓台当时出舟中所作一篇依韵和之",
        "author": "廖刚",
        "content": "弥月鏁萧寺，百念损心曲。\n开门春山青，舟备春涨绿。\n回首戏事空，白黑扫枰局。\n却怜剔银灯，手纤腰素束。\n劝我金屈巵，阳春词非俗。\n归心千里驰，客饮一笑足。\n况我富朋簪，连樯泛寒玉。\n夜泊子陵滩，清辉耿相烛。",
        "dynasty": "宋",
        "collection_info": null
    },
    {
        "title": "用当时韵题钓台呈诸友",
        "author": "廖刚",
        "content": "钓台兀层巅，钓鈎应不曲。\n岂曰真钓鱼，爱此千顷渌。\n战争如奕棋，光武偶赢局。\n先生静观之，未肯带一束。\n纷纷揔儿戏，龊龊付鄙俗。\n万乘等故人，醉卧加以足。\n谁能弃天真，俯仰矜执玉。\n亘古纔一人，卓哉理深烛。",
        "dynasty": "宋",
        "collection_info": null
    },
    {
        "title": "衢州试院次韵盛当时官长宠示二绝句  其一",
        "author": "廖刚",
        "content": "洗眼贪看幼妇词，玉人空遣暗相思。\n凭谁为报归期近，趁得桃花烂熳时。",
        "dynasty": "宋",
        "collection_info": null
    },
    {
        "title": "衢州试院次韵盛当时官长宠示二绝句  其二",
        "author": "廖刚",
        "content": "挥麈论天幸此同，酒杯共笑夜炉红。\n共须速了公家事，相逐西湖泛暖风。",
        "dynasty": "宋",
        "collection_info": null
    },
    {
        "title": "次韵当时官长院中三绝句  其一",
        "author": "廖刚",
        "content": "柳嫩风摧绿，花娇雨妬香。\n欲凭羲驭缓，莫遣负韶光。",
        "dynasty": "宋",
        "collection_info": null
    },
    {
        "title": "次韵当时官长院中三绝句  其二",
        "author": "廖刚",
        "content": "檐鹊矜巢噪，桑鸠唤妇鸣。\n客愁饶饾饤，墙外卖花声。",
        "dynasty": "宋",
        "collection_info": null
    },
    {
        "title": "次韵当时官长院中三绝句  其三",
        "author": "廖刚",
        "content": "画舸便春涨，骄骢惜障泥。\n归欤何所惬，烟柳子陵溪。",
        "dynasty": "宋",
        "collection_info": null
    },
    {
        "title": "戏呈吴江令张明达",
        "author": "廖刚",
        "content": "陆羽甘泉冷似冰，松江因向令贤明。\n要须更取中桥水，欲看三君子斗清。",
        "dynasty": "宋",
        "collection_info": null
    },
    {
        "title": "丙申春贴子八首  其一",
        "author": "廖刚",
        "content": "北斗寅初建，东郊气乍迎。\n土牛敦岁事，綵燕动春情。",
        "dynasty": "宋",
        "collection_info": null
    },
    {
        "title": "丙申春贴子八首  其二",
        "author": "廖刚",
        "content": "箫皷迎春至，烟雰向晓开。\n棠阴听讼罢，菖叶劝畊来。",
        "dynasty": "宋",
        "collection_info": null
    },
    {
        "title": "丙申春贴子八首  其三",
        "author": "廖刚",
        "content": "令节年光换，和风春令行。\n野塘初变柳，幽谷未迁莺。",
        "dynasty": "宋",
        "collection_info": null
    },
    {
        "title": "丙申春贴子八首  其四",
        "author": "廖刚",
        "content": "土牛分尽綵泥香，动地欢声入寿觞。\n倍觉今年春意好，上元灯火斗风光。",
        "dynasty": "宋",
        "collection_info": null
    },
    {
        "title": "丙申春贴子八首  其五",
        "author": "廖刚",
        "content": "碧波楼下银塘晚，丽日亭前瑶草新。\n和气满城催燕乐，风流太守最宜春。",
        "dynasty": "宋",
        "collection_info": null
    },
    {
        "title": "丙申春贴子八首  其六",
        "author": "廖刚",
        "content": "暖风渐绿池塘面，和气先薫花草心。\n欲识春来何处好，曲屏新称画堂深。",
        "dynasty": "宋",
        "collection_info": null
    },
    {
        "title": "丙申春贴子八首  其七",
        "author": "廖刚",
        "content": "绣阁佳人拂晓粧，争持春酒贺春阳。\n鬂云总把梅花插，帘幙春风一种香。",
        "dynasty": "宋",
        "collection_info": null
    },
    {
        "title": "丙申春贴子八首  其八",
        "author": "廖刚",
        "content": "金裁宝胜翻珠髻，云染华笺贴绣楣。\n庭户春归何所觉，暖风吹雪下琼枝。",
        "dynasty": "宋",
        "collection_info": null
    },
    {
        "title": "贺知府毛检讨生辰",
        "author": "廖刚",
        "content": "祥光曾射斗牛墟，想见当年吉庆符。\n天遣麒麟来玉户，史占昴宿下云衢。\n扬鞭禁省声华籍，拥旆侯籓治状殊。\n妙世文章燕大手，致君才业鲁真儒。\n英姿冠玉使挥麈，雅座生风谢舞雩。\n寒士几人怀衍律，穷民比屋颂廉襦。\n宝熏共献诗千首，烦暑潜消酒百壶。\n珍重公归庙堂后，老人长照帝王都。",
        "dynasty": "宋",
        "collection_info": null
    },
    {
        "title": "贺王通判生辰",
        "author": "廖刚",
        "content": "银河光动昴星躔，妙岁声华已赫然。\n青璅雄文天外凤，白虹豪气饮中仙。\n难攀骥足腾千里，曾许骊珠探九渊。\n会看黑头丹衮贵，伊周勋业老彭年。",
        "dynasty": "宋",
        "collection_info": null
    },
    {
        "title": "送毛择民",
        "author": "廖刚",
        "content": "雾缠晓色风冷冷，沧波漾縠旌旗明。\n画舩迭皷不可挽，一城攘攘心为倾。\n城中老人为余语，我公道来能几许。\n朝家借不恤吾人，以我公归欲焉处。\n惟公立德清而通，惟公御下严而容。\n文章光彩莹万古，二十八宿罗心胸。\n高标不受俗尘涴，唾手功名犹坎轲。\n恩深谩结千里愁，见晚端闻九重贺。\n官僚有士辕下驹，感激剪拂铭肌肤。\n瑶池一夕看奔逸，惆怅未易追亨途。\n云龙风虎倐际会，回首可须论治最。\n要将椽笔压西清，不负声名燕许大。",
        "dynasty": "宋",
        "collection_info": null
    },
    {
        "title": "次韵王元衷见寄",
        "author": "廖刚",
        "content": "鸡争本绪粒，决斗玄瞥改。\n鹰隼方饥飞，亦復一呼待。\n谁能谢蝇头，眼不挂兼琲。\n但觉轩冕荣，相高事风采。\n而我果何为，潜游万人海。\n穷阎卧袁安，朔雪落璀璀。\n动死偿幸免，天公復何憝。\n江湘渺清旷，雪景应好在。\n因循成滞留，琐屑困俗猥。\n岁晚误倚门，居然此心痗。\n青云有胜友，勉我去鄙倍。\n困怜涂中污，巾笥欲千载。\n失身殉虚名，要等轲与亥。\n归欤笋蕨乡，梦寐春山采。",
        "dynasty": "宋",
        "collection_info": null
    },
    {
        "title": "与姚令生日题宝云寺",
        "author": "廖刚",
        "content": "年登五九百无成，谁与焚香祝寿龄。\n浊酒一杯萧寺裏，清风犹喜对华亭。",
        "dynasty": "宋",
        "collection_info": null
    },
    {
        "title": "寄赠清凉院医僧懃师",
        "author": "廖刚",
        "content": "道懃三昧起膏肓，甘露醍醐散满堂。\n况有星郎碧云句，坐令西域识清凉。",
        "dynasty": "宋",
        "collection_info": null
    },
    {
        "title": "题双泉堂",
        "author": "廖刚",
        "content": "迭翠倚峥嵘，森然众木荣。\n两条寒玉迸，一槛暑风清。\n幽意凭分泻，微澜更合成。\n谁知阛阓裏，扃户小蓬瀛。",
        "dynasty": "宋",
        "collection_info": null
    },
    {
        "title": "题沈宗师双鳬轩",
        "author": "廖刚",
        "content": "高怀暂寄小轩亭，池浴双鳬便借名。\n岛上飞时真得意，网中朝处肯留情。\n静同鸥鹭窥秋凈，闲伴龟鱼戏晚晴。\n他日和鸣烟浪阔，主人端亦在蓬瀛。",
        "dynasty": "宋",
        "collection_info": null
    },
    {
        "title": "次韵酬游师道见寄",
        "author": "廖刚",
        "content": "洗耳初嫌剩一瓢，归翰今媿远从辽。\n驹驰巳是无闻者，鴈集何禆有道朝。\n拭目故人三纪别，回头新贵九天遥。\n劝君幸遂田园乐，莫遣心旌取次揺。",
        "dynasty": "宋",
        "collection_info": null
    },
    {
        "title": "题龙归院一绝借壁间韵",
        "author": "廖刚",
        "content": "门外青山玉作围，沟塍连络稻田肥。\n多惭薄宦辜猿鹤，一换星霜始一归。",
        "dynasty": "宋",
        "collection_info": null
    },
    {
        "title": "后十余日别伦师赴临漳又题",
        "author": "廖刚",
        "content": "潇洒东阳笑十围，未应裘马羡轻肥。\n稻粱浪遣成蓬梗，辽鹤殷勤祗蹔归。",
        "dynasty": "宋",
        "collection_info": null
    },
    {
        "title": "题知漳州李伯安判院父祠堂陆惇礼韵堂在福唐城中所居之背山巅",
        "author": "廖刚",
        "content": "澄江一昔鲸翻玉，春水年年空自绿。\n长思岂但襦袴□，社祭千家绕山足。\n华堂香火暖生春，月槛风櫺清楚魂。\n遗踪孝慕几时尽，时见孤飞当日云。",
        "dynasty": "宋",
        "collection_info": null
    },
    {
        "title": "题耕园铺",
        "author": "廖刚",
        "content": "下马看诗句，回头见佛桑。\n可怜空姓字，留与木根长。",
        "dynasty": "宋",
        "collection_info": null
    },
    {
        "title": "山间早行题和溪驿",
        "author": "廖刚",
        "content": "路入龙溪晓，烟村暝不分。\n水声浑绕石，山色半含云。\n掠马惊飞雉，窥人走骇麏。\n空林惟鸟语，深荐忽兰芬。\n谷暗吟蛙部，崖苍织藓文。\n野花红復白，相照自缤纷。",
        "dynasty": "宋",
        "collection_info": null
    },
    {
        "title": "题南墩铺",
        "author": "廖刚",
        "content": "见说龙岩路，猿啼今始闻。\n深林埋宿露，高岭出层云。\n天去头三尺，崖垂足二分。\n只愁双目眩，敢恃一杯醺。\n扪历增泥滑，瘏痡日向曛。\n长安九轨道，谁识此艰勤。",
        "dynasty": "宋",
        "collection_info": null
    },
    {
        "title": "题新岭铺",
        "author": "廖刚",
        "content": "岭高无所见，泉冽不堪尝。\n独有埋云树，六月行人凉。",
        "dynasty": "宋",
        "collection_info": null
    },
    {
        "title": "题崎滩铺竹",
        "author": "廖刚",
        "content": "矗矗万琅玕，风枝带露寒。\n何当傍金阙，天子御楼看。",
        "dynasty": "宋",
        "collection_info": null
    },
    {
        "title": "又题",
        "author": "廖刚",
        "content": "蔽日揺风碧玉林，行人端为驻清阴。\n可怜寂寞垂亭畔，争得轩窗伴啸吟。",
        "dynasty": "宋",
        "collection_info": null
    },
    {
        "title": "冒暑借壁间韵",
        "author": "廖刚",
        "content": "白汗交肤不可衫，濯缨空羡水如蓝。\n林泉学道平生志，末路嗟谁与指南。",
        "dynasty": "宋",
        "collection_info": null
    },
    {
        "title": "又借韵",
        "author": "廖刚",
        "content": "海乡何处是瀛洲，咄咄凭谁赋莫愁。\n衣袂可怜尘土涴，沧浪长忆钓鱼舟。",
        "dynasty": "宋",
        "collection_info": null
    },
    {
        "title": "逆旅憩店茆轩",
        "author": "廖刚",
        "content": "茅轩有何好，小驻客心寛。\n始觉安居乐，无如行路难。",
        "dynasty": "宋",
        "collection_info": null
    },
    {
        "title": "偶书",
        "author": "廖刚",
        "content": "射获原非虎，图看未识龙。\n古来除梦卜，真得几英雄。",
        "dynasty": "宋",
        "collection_info": null
    },
    {
        "title": "初冬再至龙岩过崎滩闵竹之灾弔之",
        "author": "廖刚",
        "content": "凡木无端折大风，玉摧成竹救无从。\n我来急召邻翁语，为护春筠长箨龙。",
        "dynasty": "宋",
        "collection_info": null
    },
    {
        "title": "琅玕纵横颠木犹在意不能释再用壁间旧韵",
        "author": "廖刚",
        "content": "风肓木蠧堕瑶林，狼籍千竿翠碧阴。\n凭仗邻翁好收拾，尽教裁作凤皇吟。",
        "dynasty": "宋",
        "collection_info": null
    },
    {
        "title": "天明美解非晚许以台上假山为惠小诗督请",
        "author": "廖刚",
        "content": "百花台上小蓬莱，碧玉嶙峋照眼开。\n曾念萱堂少佳致，不知何夕定飞来。",
        "dynasty": "宋",
        "collection_info": null
    },
    {
        "title": "廖传道示旅中述怀借韵奉酬且相慰勉云",
        "author": "廖刚",
        "content": "高轩惭媿远相过，道义谈余旅琐多。\n灯底自怜干斗剑，壁间谁办化龙梭。\n时来会中青钱选，和寡空为白雪歌。\n好淬文锋迎紫诏，莫因贤梗叹蹉跎。",
        "dynasty": "宋",
        "collection_info": null
    },
    {
        "title": "又次韵酬廖传道",
        "author": "廖刚",
        "content": "未遇由来叹数奇，梅花非早杏非迟。\n祗因乐道甘悬磬，肯羡成功不用龟。\n白眼固多流俗见，朱絃独有故人知。\n陈平岂解长贫困，器业惟当自护持。",
        "dynasty": "宋",
        "collection_info": null
    },
    {
        "title": "寄陈厚之巳亥岁赴阙发洪井道中寄",
        "author": "廖刚",
        "content": "根尘积习亘须弥，好事从来总未知。\n蒲柳已惊秋向晚，膏肓长恐病难医。\n静扃玉户应无漏，密註金轮会有期。\n感激至言惭復喜，会当铭镂绝邪思。",
        "dynasty": "宋",
        "collection_info": null
    },
    {
        "title": "朱藏一除校书作别竹诗次其韵与藏一直舍切邻实共此竹",
        "author": "廖刚",
        "content": "晚窗帘捲雨初残，一点无尘碧玉寒。\n霜节留公化龙杖，烟梢忆我钓鱼竿。\n坐令烦暑消余烈，解遣穷愁释百端。\n他日茅檐隐疏翠，悬知无梦到长安。",
        "dynasty": "宋",
        "collection_info": null
    },
    {
        "title": "次韵卢骏给事试茶",
        "author": "廖刚",
        "content": "春容未动柳梢头，宠赐初惊远自鸥。\n蟹眼翻云连色起，兔毫扶雪带香浮。\n出尘香味端谁品，无滓肝肠可耐搜。\n青琐夜长应不寐，珊瑚重见万金鈎。",
        "dynasty": "宋",
        "collection_info": null
    },
    {
        "title": "次韵潘义荣博士学中书事",
        "author": "廖刚",
        "content": "乐育贤豪地，谁令亦此来。\n羣公严矩范，正论扫氛埃。\n滥食还多媿，明时岂乏才。\n所怀真土梗，只合弃墙隈。",
        "dynasty": "宋",
        "collection_info": null
    },
    {
        "title": "真州次韵酬丁梦符见赠",
        "author": "廖刚",
        "content": "平生不许说功名，可但人嫌薄命人。\n松柏有心私自信，芝兰无臭自相亲。\n只今我亦乘轩鹤，何事公犹入幕宾。\n会看飞英霄汉上，方知满腹是精神。",
        "dynasty": "宋",
        "collection_info": null
    },
    {
        "title": "次韵向伯恭发句同游西宫见寄",
        "author": "廖刚",
        "content": "久客倦尘鞅，薄游怜宝宫。\n论文欣得甫，载酒媿非雄。\n远岫入青眼，长江来好风。\n诗成故超绝，千里看花骢。",
        "dynasty": "宋",
        "collection_info": null
    },
    {
        "title": "发仪真投宿山寺壁间见向伯恭留题因和其韵",
        "author": "廖刚",
        "content": "百年功利要深思，力屈才殚悔恐迟。\n万斛行船今足矣，千寻凿石古无之。\n谋疑箕子陈洪范，放□周公岂我欺。\n安得使轺虚采纳，免将无益害三时。",
        "dynasty": "宋",
        "collection_info": null
    },
    {
        "title": "次韵酬崔尚德检讨见寄",
        "author": "廖刚",
        "content": "规营端欲老渔樵，尚着青衫底百僚。\n长占广文眠雪夜，分无金谷度花朝。\n多惭软语怜根钝，纵与香名奈实聊。\n四海如公今有几，交情不逐岁寒凋。",
        "dynasty": "宋",
        "collection_info": null
    },
    {
        "title": "次韵酬王元衷郎中兼简夷仲学士",
        "author": "廖刚",
        "content": "万里端尘鞅，栖息宁重论。\n相逢一笑乐，妙语如春温。\n谓我鬓颜好，包巾已霜根。\n问我田舍何，抱瓮犹欠园。\n跳丸转光景，岁月逝水奔。\n岂无究竟法，汗漫要穷源。\n柴桑公阙里，此意今故存。\n谁云王谢家，流风但清言。\n并游芸閤英，词辨江涛翻。\n久不一见之，清思濯襟烦。\n青冥双鳯举，媿欲欺山樊。\n勉哉适其时，云尽天无痕。",
        "dynasty": "宋",
        "collection_info": null
    },
    {
        "title": "中秋夜宿光州陈寨驿",
        "author": "廖刚",
        "content": "南来无侣路三千，八月荒村看月圆。\n独酌不成眠未得，静随寒影落天边。",
        "dynasty": "宋",
        "collection_info": null
    },
    {
        "title": "题蔡州柳庄铺",
        "author": "廖刚",
        "content": "云垂旷野路漫漫，策策秋声作莫寒。\n已分故园天様远，不知何处是长安。",
        "dynasty": "宋",
        "collection_info": null
    },
    {
        "title": "题鄢陵县驿",
        "author": "廖刚",
        "content": "区区望京国，京国何为哉。\n林泉佳处不肯住，尘埃窟裏甘重来。\n此生何日遂所乐，扰扰随俗真堪哀。",
        "dynasty": "宋",
        "collection_info": null
    },
    {
        "title": "次韵郑觉先冬夜围炉示同舍",
        "author": "廖刚",
        "content": "碧瓦初寒夜，红炉拥邃亭。\n啸吟元俗调，商榷见全经。\n共拟蛾成螠，谁怜草化萤。\n疚心男子事，灯底看青萍。",
        "dynasty": "宋",
        "collection_info": null
    },
    {
        "title": "送别城西有感简元显",
        "author": "廖刚",
        "content": "前年出城西，祖饯长者辙。\n绿髩豪伟郎，还镳共炎热。\n蜀道非天涯，暂离非永诀。\n况乃赴官期，留者思奋决。\n人情殊易堪，信未恶时节。\n今晨西城出，景物旧森列。\n金莲认高楼，感嘆成哽咽。\n不见昔年人，还为昔年别。\n此别异昔年，骨月心欲折。\n此行异昔年，衰蹇方折阅。\n聊为稻粱谋，途窘计所拙。\n人生足忧患，乐事多歇灭。\n连年琼芘卷，荒寂人迹绝。\n况我薄命人，悲辛復何说。",
        "dynasty": "宋",
        "collection_info": null
    },
    {
        "title": "次韵李全甫惠荼蘼五首  其一",
        "author": "廖刚",
        "content": "零落残红莺语歇，荼蘼正是花时节。\n金盘带露剪琼英，恐逐杨花舞飞雪。",
        "dynasty": "宋",
        "collection_info": null
    },
    {
        "title": "次韵李全甫惠荼蘼五首  其二",
        "author": "廖刚",
        "content": "春意不随桃李歇，香浓飘到薫风节。\n为君镇日守闲窗，绝胜当年映寒雪。",
        "dynasty": "宋",
        "collection_info": null
    },
    {
        "title": "次韵李全甫惠荼蘼五首  其三",
        "author": "廖刚",
        "content": "寂寞王孙游骑歇，香风何许追嘉节。\n故应金谷拥笙箫，独倚竛竮架头雪。",
        "dynasty": "宋",
        "collection_info": null
    },
    {
        "title": "次韵李全甫惠荼蘼五首  其四",
        "author": "廖刚",
        "content": "吹尽柳绵香不歇，仙姿那把春为节。\n枝头疏蜨解寻芳，忆得仙腰舞回雪。",
        "dynasty": "宋",
        "collection_info": null
    },
    {
        "title": "次韵李全甫惠荼蘼五首  其五",
        "author": "廖刚",
        "content": "修竹弄风新雨歇，瑶英玉蕋攀高节。\n折来解恼北窗吟，只合闲拈映胸雪。",
        "dynasty": "宋",
        "collection_info": null
    },
    {
        "title": "重九书怀",
        "author": "廖刚",
        "content": "几年重几曾为客，今日黄花特地愁。\n北阙欢娱云杳蔼，南州消息鴈沉浮。\n惊人节物应无奈，浪迹生平可但休。\n倚剑长吟楼阁暮，淡烟寒月不胜秋。",
        "dynasty": "宋",
        "collection_info": null
    },
    {
        "title": "和魏奉议九日夜饮县楼",
        "author": "廖刚",
        "content": "年登千室富桑麻，谁似絃歌度岁华。\n紫府剩延天上客，黄金同醉月中花。\n龙山胜集成追感，巴岭新篇许拜嘉。\n倚徙更怜灯火市，笙箫无数酒旗斜。",
        "dynasty": "宋",
        "collection_info": null
    },
    {
        "title": "送崔浩然主簿",
        "author": "廖刚",
        "content": "平生才业笑时髦，唾手功名晚未遭。\n吏隐若为酬宝剑，仙游端欲探蟠桃。\n八龙不断声华籍，三戟应留气象豪。\n尽道此行归藻鑑，会看云翮背天高。",
        "dynasty": "宋",
        "collection_info": null
    },
    {
        "title": "贺魏议生日",
        "author": "廖刚",
        "content": "闽山家处锁烟霞，喜气潜随律报葭。\n陆井效祥清骨相，梅丹呈瑞富才华。\n牛刀异绩聊千室，棣蕚英声又一家。\n行看摩云上霄汉，定知仙种寿仍遐。",
        "dynasty": "宋",
        "collection_info": null
    },
    {
        "title": "和周材雪诗",
        "author": "廖刚",
        "content": "腊雪缘何喜，春工属此兴。\n宿苗沾润足，盭气涤除仍。\n乱舞随空远，轻黏彻体凝。\n漫天纷糁玉，极目皎铺缯。\n带雨声初急，抟风势转增。\n危檐飘邃幕，疏屋洒寒灯。\n瑟缩鸦栖怯，跳梁犬力胜。\n须臾平坎窞，顷刻没畦塍。\n梅李看山木，琼瑶数塔层。\n寝眠宁有道，赋咏媿非能。\n郭履愁离席，孙窗但枕肱。\n冻从金井水，清挹玉壶冰。\n银阙何劳问，云台取次登。\n渔簔真好画，柳絮足多称。\n栗冽惊残岁，凄其忆旧明。\n戴君聊欲访，郢唱忽难应。\n绮席交银烛，清河映玉绳。\n诗成凌鲍谢，酒饮竭淄渑。\n天朗醒孤鹤，风高激怒鹏。\n齐宫初入梦，晓鼓数声鼟。",
        "dynasty": "宋",
        "collection_info": null
    },
    {
        "title": "再和",
        "author": "廖刚",
        "content": "闻说长安少，祈求废寝兴。\n精禋俄感格，飘舞遽萦仍。\n剪水瑶花怯，揺风柳絮凝。\n共忻田有麦，谁念客无缯。\n洒迥春恩阔，侵窗晓色增。\n路漫三径草，光掩九华灯。\n栖鸟浑无託，渔舠渐弗胜。\n冈峦徒见陇，阡陌不留塍。\n庭玉堆盈尺，台云迭几层。\n困袁那有意，饱武亦何能。\n斗帐愁孤椀，围炉忆并肱。\n携瓶闲煮茗，坎地学藏冰。\n周雅何妨咏，燕山讵可登。\n齐宫当日景，谢句异时称。\n抱膝愁无侣，传笺喜得朋。\n郢歌元独妙，楚曲更相应。\n跛足惭追骥，凡材强就绳。\n汗颜从夺锦，痛饮欲临渑。\n喻问悬荀鹤，虞絃动沈鹏。\n故应聊遣兴，布鼓岂鼟鼟。",
        "dynasty": "宋",
        "collection_info": null
    },
    {
        "title": "和孙逸道供奉除夜作",
        "author": "廖刚",
        "content": "流光如转毂，诘旦又新年。\n律换铜壶漏，春回斗柄天。\n守灯须彻曙，分酒莫论钱。\n雪分琼瑶化，花看锦绣鲜。\n暗惊双鬓改，傍羡九官迁。\n俗礼还慵讲，从朝好昼眠。",
        "dynasty": "宋",
        "collection_info": null
    },
    {
        "title": "和逸道春雪",
        "author": "廖刚",
        "content": "春雪未发春工浅，春雪蒙溶翳日华。\n晓户玉楼迷旧燕，晓村琼树点寒鸦。\n笼金不碍莺穿柳，覆锦犹妨蜨恋花。\n凭仗东风吹更暖，桃源端欲访仙家。",
        "dynasty": "宋",
        "collection_info": null
    },
    {
        "title": "和焦器之春雪",
        "author": "廖刚",
        "content": "晓色初凝带月华，雰飞还见受风斜。\n红芳未遍人间景，白玉先开天上花。\n迤逦郊园迷别坞，蒙笼春水绕谁家。\n会须选胜乘新霁，倒载千秋小様车。",
        "dynasty": "宋",
        "collection_info": null
    },
    {
        "title": "送张曼伯少府归长垣",
        "author": "廖刚",
        "content": "薄宦虚名岂所夸，千金归去旧生涯。\n百龄慈氏颜犹渥，三任仙郎髩未华。\n鴈信巳传芳字锦，鹊声应傍小窗纱。\n后园春色浓如酒，明日输君即到家。",
        "dynasty": "宋",
        "collection_info": null
    },
    {
        "title": "题白马寺西轩",
        "author": "廖刚",
        "content": "幽窗残梦午声鷄，犬吠人家草舍微。\n惆怅十年无限事，又听啼鸟送春归。",
        "dynasty": "宋",
        "collection_info": null
    },
    {
        "title": "次韵张必志秋怀三绝  其一",
        "author": "廖刚",
        "content": "夜雨阴风剑自声，几嗟牢落向江城。\n冷猿秋鴈犹堪听，一寸古心谁与明。",
        "dynasty": "宋",
        "collection_info": null
    },
    {
        "title": "次韵张必志秋怀三绝  其二",
        "author": "廖刚",
        "content": "芙蕖池舘酒杯残，筞筞秋声入夜寒。\n月照蓬窗耿无寐，起看星斗一长叹。",
        "dynasty": "宋",
        "collection_info": null
    },
    {
        "title": "次韵张必志秋怀三绝  其三",
        "author": "廖刚",
        "content": "千古文章水一杯，功名谁是百无灾。\n悬知不改鈎如曲，与子云山归去来。",
        "dynasty": "宋",
        "collection_info": null
    },
    {
        "title": "忆陈氏旧寓",
        "author": "廖刚",
        "content": "数间茅屋冷如冰，久住与人亦有情。\n最忆蟠轩新种竹，夜深谁与听秋声。",
        "dynasty": "宋",
        "collection_info": null
    },
    {
        "title": "知点寄示入荆州学四绝句次其韵  其一",
        "author": "廖刚",
        "content": "吾属生涯事事迟，规营端与世间违。\n等闲庠序消寒暑，准拟三年看一飞。",
        "dynasty": "宋",
        "collection_info": null
    },
    {
        "title": "知点寄示入荆州学四绝句次其韵  其二",
        "author": "廖刚",
        "content": "泮宫风化自岩廊，青佩雏莺学语忙。\n惭愧薄游聊有偈，不全无力赞垂裳。",
        "dynasty": "宋",
        "collection_info": null
    },
    {
        "title": "知点寄示入荆州学四绝句次其韵  其三",
        "author": "廖刚",
        "content": "寒离北阙三冬雪，暖破南州二月风。\n欲访故人增感慨，霜蹄犹立马羣中。",
        "dynasty": "宋",
        "collection_info": null
    },
    {
        "title": "知点寄示入荆州学四绝句次其韵  其四",
        "author": "廖刚",
        "content": "月照星河织女机，春风花草弄晴晖。\n楚宫台榭堪寻访，□见容斋数日归。",
        "dynasty": "宋",
        "collection_info": null
    },
    {
        "title": "次韵答张德夫二首  其一",
        "author": "廖刚",
        "content": "十年归梦绕庭闱，薄分都缘触事迟。\n玩水看山宁所乐，此心犹赖有君知。",
        "dynasty": "宋",
        "collection_info": null
    },
    {
        "title": "次韵答张德夫二首  其二",
        "author": "廖刚",
        "content": "敢为骄騘惜障泥，烦将接淅问迟迟。\n直须日夜驰三百，惭媿吾人过月知。",
        "dynasty": "宋",
        "collection_info": null
    },
    {
        "title": "明应仲同游湘西诸寺有作次其韵",
        "author": "廖刚",
        "content": "几年京洛厌尘沙，青嶂长怀沈子胯。\n一苇渡江游客意，半岩营室梵王家。\n高轩满目罗诗匠，宝塔盈函贮佛牙。\n不觉下山红日晚，可堪重到杳无涯。",
        "dynasty": "宋",
        "collection_info": null
    },
    {
        "title": "次韵萧昭甫同游江东四绝句 宝云寺",
        "author": "廖刚",
        "content": "山下烟光碧玉溪，竹间禅寂白云扉。\n高僧久住清凉国，应笑风尘满客衣。",
        "dynasty": "宋",
        "collection_info": null
    },
    {
        "title": "次韵萧昭甫同游江东四绝句 马祖岩",
        "author": "廖刚",
        "content": "龙游龙归已绝尘，空余顽石隐归云。\n当时一昔犹嫌久，岂谓虚名万古存。",
        "dynasty": "宋",
        "collection_info": null
    },
    {
        "title": "次韵萧昭甫同游江东四绝句 尘外亭",
        "author": "廖刚",
        "content": "高出云端谢世喧，碧天秋静镜无痕。\n尘缘不向尘中见，聊与游人洗眼根。",
        "dynasty": "宋",
        "collection_info": null
    },
    {
        "title": "次韵萧昭甫同游江东四绝句 天竺寺",
        "author": "廖刚",
        "content": "野塘风细度香莲，碧涧云深响玉泉。\n从此西湖不须到，淡烟寒月一家天。",
        "dynasty": "宋",
        "collection_info": null
    },
    {
        "title": "再和 宝云寺",
        "author": "廖刚",
        "content": "偶随鸥鸟度寒溪，寂寂禅关半掩扉。\n翠玉万竿迎晓履，欲凭风露濯尘衣。",
        "dynasty": "宋",
        "collection_info": null
    },
    {
        "title": "再和 马祖岩",
        "author": "廖刚",
        "content": "去来踪迹等游尘，谁向蘧庐觅道根。\n岩穴故应无别异，镌题空有姓名存。",
        "dynasty": "宋",
        "collection_info": null
    },
    {
        "title": "再和 尘外亭",
        "author": "廖刚",
        "content": "林远浑无鸟雀喧，山青那觅烧霆痕。\n三千眼界云霄上，十万人家草树根。",
        "dynasty": "宋",
        "collection_info": null
    },
    {
        "title": "再和 天竺寺",
        "author": "廖刚",
        "content": "好山堆翠拥金莲，花屋笼云傍石泉。\n秋沼英蕖半开谢，直须饶占一壶天。",
        "dynasty": "宋",
        "collection_info": null
    },
    {
        "title": "抚州试院次韵王元衷上元作",
        "author": "廖刚",
        "content": "帘垂永日小亭幽，时节惊人特地愁。\n万井笙箫怀帝阙，一檐风雨寄他州。\n青藜定遣相辉映，绿蚁何妨共拍浮。\n不料篷窗今夜月，一时分付与高楼。",
        "dynasty": "宋",
        "collection_info": null
    },
    {
        "title": "张敏叔生辰",
        "author": "廖刚",
        "content": "渥洼从古产名驹，想见当年梦吉符。\n候协月轮周四极，史占昴宿降三吴。\n文章直使惊天听，志业端期列圣徒。\n七叶珥貂余后庆，千秋遗庆足嘉谟。\n星轺蹔驾恩弥渥，霜节才临政已孚。\n岂但平反无滥狱，会看调燮有真儒。\n南州喜气光千里，东阁清芬荐百壶。\n珍重公归庙堂后，老人长照帝王都。",
        "dynasty": "宋",
        "collection_info": null
    },
    {
        "title": "王守生辰七月十四日",
        "author": "廖刚",
        "content": "月华浑似十分圆，玉露金风处暑天。\n虎节端光凌碧汉，龙台佳气满晴川。\n扬鞭省闼声名籍，拥旆侯籓福禄骈。\n会看黑头丹衮贵，伊周勋业老彭年。",
        "dynasty": "宋",
        "collection_info": null
    },
    {
        "title": "次韵敏叔郁孤台作",
        "author": "廖刚",
        "content": "一目江天万里开，世间那有更高台。\n烟云缥缈千山迥，岛屿萦迴二水来。\n爽气直疑侵斗汉，仙风应觉到樽罍。\n南州已见澄清日，大笔聊从赋早梅。",
        "dynasty": "宋",
        "collection_info": null
    },
    {
        "title": "次韵望阙台作",
        "author": "廖刚",
        "content": "妙龄声价压羣英，谁似青云早致身。\n帝阙日边迷远目，使星天上拱居辰。\n牟心肯向江湖老，衍律聊回涧谷春。\n万里夕红归去后，可能开府但清新。",
        "dynasty": "宋",
        "collection_info": null
    },
    {
        "title": "次韵奉酬黄承务见寄",
        "author": "廖刚",
        "content": "孤标邂逅揖仙翁，白髪青衫道不穷。\n敛板薄尝清世禄，拂衣早慕古人风。\n芝兰一室纷嚣外，冰玉诸郎顾盻中。\n何幸新诗先枉教，真游应许叩鸿蒙。",
        "dynasty": "宋",
        "collection_info": null
    },
    {
        "title": "招康朝小饮不至以诗来谢次韵戏答",
        "author": "廖刚",
        "content": "谁遣声名速置邮，不才如我自休休。\n知君只惯红裙饮，可是官身不自由。",
        "dynasty": "宋",
        "collection_info": null
    },
    {
        "title": "梦授访及偶昏寝不见继以诗来次韵答之",
        "author": "廖刚",
        "content": "山城春色雨兼风，谁访扬雄寂寞中。\n知是高轩应倒屣，妙谈全胜梦周公。",
        "dynasty": "宋",
        "collection_info": null
    },
    {
        "title": "朱熙载会于洪井先解舟宿石头渚以二诗见寄一约同行一贺得子次韵答之  其一",
        "author": "廖刚",
        "content": "璧水相逄似梦中，天涯踪迹偶然同。\n为君鼓棹吹长笛，谁似乘流更御风。",
        "dynasty": "宋",
        "collection_info": null
    },
    {
        "title": "朱熙载会于洪井先解舟宿石头渚以二诗见寄一约同行一贺得子次韵答之  其二",
        "author": "廖刚",
        "content": "主祀传家已倍迟，便须真是桂林枝。\n他年不媿琼瑶赠，应被人言趒灶儿。",
        "dynasty": "宋",
        "collection_info": null
    },
    {
        "title": "哭荆奴",
        "author": "廖刚",
        "content": "平生惟一女，宝惜岂珠玉。\n夫妻递襁抱，犊輭舐未足。\n上天胡忍予，谴罚不容赎。\n沉痾遽汝萦，微息竟莫续。\n痛哉伤我神，怳若失飞鹄。\n追惟百牵肠，展转损心曲。\n忆昨将汝归，万里自荆蜀。\n篮舆共先后，百步能我瞩。\n汝母惜可知，拥坐甘蹐跼。\n长途亦云劳，不觉度炎酷。\n今后当远行，□门述蹢躅。\n相看怀抱空，将领但妾仆。\n心折疑巳碎，泪甚衝风烛。\n念汝生少啼，起卧洁絣褥。\n谓当非凡孩，岂料两岁促。\n意余积不厘，汝故弗为属。\n长江漂玉尘，兹事未免俗。\n遗踪仅何有，肠断髪毬绿。\n情知东门达，敢取西河辱。\n要识父母心，吾诗尚堪录。",
        "dynasty": "宋",
        "collection_info": null
    },
    {
        "title": "抚州次韵李成德桃李花诗",
        "author": "廖刚",
        "content": "韶光端许见分明，白雪缃云意态轻。\n天艷静中迎客笑，静粧闲裏照人清。\n不教乱落从风恶，聊看交加待月生。\n却忆后园应更好，幽闺春夜若为情。",
        "dynasty": "宋",
        "collection_info": null
    },
    {
        "title": "次韵知府中奉登鬰孤诗",
        "author": "廖刚",
        "content": "隼旆飞扬百仞台，满城佳气静氛埃。\n烟云渺渺江流去，花木欣欣春思回。\n妙舞人传天上曲，暗香风度岭头梅。\n金莲影散蓬壸夜，余兴应留继日来。",
        "dynasty": "宋",
        "collection_info": null
    },
    {
        "title": "同前和书事",
        "author": "廖刚",
        "content": "闻说幽栖久鳯台，白云巾履谢风埃。\n三刀不是尘缘在，五袴争教暖律回。\n金谷分无人载酒，玉京应有使传梅。\n今看一举登黄闼，绝胜河东谩去来。",
        "dynasty": "宋",
        "collection_info": null
    },
    {
        "title": "上提刑中散生日",
        "author": "廖刚",
        "content": "荳蔻梢头春欲妍，历山高下覆祥烟。\n祗今骐骥腾千里，当日麒麟下九天。\n中渭早芬廷尉誉，集贤行峻曲江迁。\n貂蝉奕世真余事，愿比灵椿赋大年。",
        "dynasty": "宋",
        "collection_info": null
    },
    {
        "title": "次韵酬纯通判",
        "author": "廖刚",
        "content": "灵椿长幸荫衡门，阶草何妨晚见春。\n骏种也知惭冀北，病怀聊为释漳滨。\n名家正恐非兰玉，瑞世宁当是鳯麟。\n谁道添丁无足庆，竞传佳句一番新。",
        "dynasty": "宋",
        "collection_info": null
    },
    {
        "title": "戏赠万花翁",
        "author": "廖刚",
        "content": "武陵溪上万花翁，花落花开醉脸红。\n应笑误游尘世客，却随风水去匆匆。",
        "dynasty": "宋",
        "collection_info": null
    },
    {
        "title": "戏谢万花翁",
        "author": "廖刚",
        "content": "风流那復有斯翁，端为论文访蜀雄。\n鳯髓欲追千古调，锦囊弃着一生功。\n看花想见频挥玉，骑马何曾羡着红。\n闻道碧桃春更晚，归鞭底事苦匆匆。",
        "dynasty": "宋",
        "collection_info": null
    },
    {
        "title": "题归安寺",
        "author": "廖刚",
        "content": "马足车轮恋日闱，几人高遯蹈家肥。\n少陵秪为趋朝懒，万里云山取次归。",
        "dynasty": "宋",
        "collection_info": null
    },
    {
        "title": "次韵陈知点瑞木一首",
        "author": "廖刚",
        "content": "薪斧宁参造化权，发祥瑞若剖符然。\n天心默与人心契，字色浑如墨色鲜。\n事类洛书今更显，义稽商颂古难全。\n愿归麟阁光青史，千载声歌播舜絃。",
        "dynasty": "宋",
        "collection_info": null
    },
    {
        "title": "次韵林吉夫朝奉共乐台即事",
        "author": "廖刚",
        "content": "一飞南堕羽谯谯，回首清都万里遥。\n却幸开樽得云榭，不妨携客上星桥。\n花明总照潘郎髩，柳妙争萦楚女腰。\n化国春城人自乐，多惭前哲德音昭。",
        "dynasty": "宋",
        "collection_info": null
    },
    {
        "title": "题张延之觉寺亭",
        "author": "廖刚",
        "content": "迷途非远復，靖节子其徒。\n止水明心法，行年见道枢。\n俨如还旧国，端是得遗珠。\n燕处今何事，春风咏舞雩。",
        "dynasty": "宋",
        "collection_info": null
    },
    {
        "title": "廖常山人惠珠副以诗文戏谢之",
        "author": "廖刚",
        "content": "至宝人所秘，感君轻暗投。\n还君祝君富，不是薄隋侯。",
        "dynasty": "宋",
        "collection_info": null
    },
    {
        "title": "次韵和吴济仲见赠长篇",
        "author": "廖刚",
        "content": "我有茆庐傍林麓，负溪映光千顷绿。\n灵峰钟磬敞金莲，绝涧松篁泻寒玉。\n萦迴窈窕廓以容，正可标名取盘谷。\n肥鱼香稻不须致，苦恨风悲无静木。\n霜蒲昜折柳经秋，萧飒髩毛眵两目。\n闲云不雨空出岫，谩说幽兰自芬馥。\n低回还笑杜陵老，尧舜君民厚风俗。\n青萍飞跃鳯鸣翔，要待干旋坤转轴。\n只今舆马非我事，拄杖芒鞋巾一幅。\n时时照弄摩尼珠，金色祥云满天竺。\n年龄亦復惊晼晚，不暇栽松惟种菊。\n清冷池上景物新，幸得君诗三反读。\n向来巳分得奇祸，岂料更容侥静福。\n天光下济诏语温，未遣安丰惭考叔。\n市朝宗古恶风波，公棹惟怜初不欲。\n经营蛙角吓腐鼠，往往竟同蛾赴烛。\n须知幻境本来空，况乃隙驹光景促。\n逍遥物外復何疑，苟简塲中无自足。\n昨宵星月蘸虚碧，行散遶堤方恨独。\n朅来共语君勿迟，想见风尘厌追逐。",
        "dynasty": "宋",
        "collection_info": null
    },
    {
        "title": "赠圆照",
        "author": "廖刚",
        "content": "试说栖真是若何，鐡牛安卧到新罗。\n箇中消息凭谁会，古庙缘墙长薜萝。",
        "dynasty": "宋",
        "collection_info": null
    },
    {
        "title": "赴工部日题信州玉南寺壁和韵",
        "author": "廖刚",
        "content": "病愤无凭写，翻然试一来。\n谁知丘壑性，畴昔斗牛回。",
        "dynasty": "宋",
        "collection_info": null
    },
    {
        "title": "题临漳台  其一",
        "author": "廖刚",
        "content": "银河一派接天来，碧玉千峰照眼开。\n我欲乘槎访仙去，却疑身巳在蓬莱。",
        "dynasty": "宋",
        "collection_info": null
    },
    {
        "title": "题临漳台  其二",
        "author": "廖刚",
        "content": "画栋岧嶤倚翠微，玉箫声断紫烟飞。\n凭阑万里秋光老，谁会长吟久未归。",
        "dynasty": "宋",
        "collection_info": null
    },
    {
        "title": "秋日牡丹",
        "author": "廖刚",
        "content": "金风淅沥叶飞黄，独倚殊姿逞豓阳。\n谁道化工无鉴别，故应奇特属花王。",
        "dynasty": "宋",
        "collection_info": null
    },
    {
        "title": "别妙湛",
        "author": "廖刚",
        "content": "云游何所图，只为一大事。\n事了早归来，和我休歇去。",
        "dynasty": "宋",
        "collection_info": null
    },
    {
        "title": "天宁节致语口号",
        "author": "廖刚",
        "content": "虹流电绕想当时，万万人今寿域跻。\n十荚蓂开尧宝历，九歌功叙禹元圭。\n需云湛露罗簪绂，脆管緐絃扬羽霓。\n千仞寿山封祝意，年年峻极与天齐。",
        "dynasty": "宋",
        "collection_info": null
    },
    {
        "title": "燕待知滁州郭舍人致语口号",
        "author": "廖刚",
        "content": "汾阳几世令公孙，曾掌纶言代帝尊。\n扈毕未从朝紫极，郡符聊復驾朱轓。\n须知荣贵南柯梦，且尽勤渠北海樽。\n更愿滁人休借寇，欲看勋德被元元。",
        "dynasty": "宋",
        "collection_info": null
    },
    {
        "title": "燕陈观察致语口号",
        "author": "廖刚",
        "content": "皇华使者万人英，谁似青云稳致身。\n和气一城迎綵旆，高牙千骑拥朱轮。\n买臣被命聊辞汉，季子应朝却入秦。\n归侍玉皇难再见，当懽莫惜举杯频。",
        "dynasty": "宋",
        "collection_info": null
    },
    {
        "title": "燕待赵走马致语口号",
        "author": "廖刚",
        "content": "使者星车自九天，一声天语万人传。\n恩光晓月明旌旆，和气薫风入管絃。\n北海樽罍须酩酊，东山歌舞亦婵娟。\n按行况觉都无事，倒载何妨作饮仙。",
        "dynasty": "宋",
        "collection_info": null
    },
    {
        "title": "燕待新知越州王中大致语",
        "author": "廖刚",
        "content": "画船搥鼓迭烟波，夹道争看刺史过。\n定有去思留剡水，巳传来暮到嘉禾。\n籓垣暂屈元侯镇，鼎鼐终还妙手和。\n高会莫辞今夕醉，儿童竹马拥郊坡。",
        "dynasty": "宋",
        "collection_info": null
    },
    {
        "title": "燕待宫使郭舍人致语",
        "author": "廖刚",
        "content": "琳宫仙客紫微郎，大笔由来远擅塲。\n三接恩光倾弁冕，五花文綵照缣缃。\n蛟龙岂久逃雷雨，琏璧终须属庙堂。\n莫惜当懽同尽醉，主人龚召客常杨。",
        "dynasty": "宋",
        "collection_info": null
    },
    {
        "title": "同前",
        "author": "廖刚",
        "content": "画堂开宴惬新凉，燕舞莺歌奉玉觞。\n未放仙舟登李郭，更看贤守会龚黄。\n三竿日照旌旗动，千里风飘锦绣香。\n尽醉故应怜夜永，高情莫逆话偏长。",
        "dynasty": "宋",
        "collection_info": null
    },
    {
        "title": "燕待知泉州郑司业致语",
        "author": "廖刚",
        "content": "虎符分寄辍名卿，锦缆牙樯绣水滨。\n昼秀岂将夸故里，綵衣端为奉高亲。\n开怀此日樽中醉，结绶他年席上珍。\n画鼓不须催去棹，清欢难会玉堂人。",
        "dynasty": "宋",
        "collection_info": null
    },
    {
        "title": "燕待走马太傅致语",
        "author": "廖刚",
        "content": "使节星驰宿卫贤，九重遥指觐天颜。\n三春日暖桃花浪，万里人归明月船。\n金谷高欢难会遇，玉京还驭恐留连。\n明朝綵旆烟波渺，莫惜通宵醉管絃。",
        "dynasty": "宋",
        "collection_info": null
    },
    {
        "title": "新知明州周龙图知兴化黄府判特排致语口号",
        "author": "廖刚",
        "content": "丽日和风花正妍，黄堂高会四神仙。\n凌云擅价蓬莱客，游刅飞声天府贤。\n旌旆驰驱聊此日，鼎槐调爕属他年。\n红英趁拍莫教错，冠玉周郎正汝怜。",
        "dynasty": "宋",
        "collection_info": null
    },
    {
        "title": "燕走马太傅大排致语口号",
        "author": "廖刚",
        "content": "星车还自九天来，应是明时重选才。\n泽与尧言下宣室，人随汉史上春台。\n恩光晓日千家动，和气晴云万里开。\n高会莫辞同尽醉，风流北海富樽罍。",
        "dynasty": "宋",
        "collection_info": null
    },
    {
        "title": "高丽使副特排致语口号",
        "author": "廖刚",
        "content": "方壶贠峤海中仙，吴越溪山照画船。\n玉帛名王朝帝德，节旄肤使驻宾筵。\n恩承雨露来天上，武接鹓鸾指日边。\n共燕需云歌盛事，愿同文轨万斯年。",
        "dynasty": "宋",
        "collection_info": null
    },
    {
        "title": "引伴致语口号",
        "author": "廖刚",
        "content": "蓼萧均泽九夷同，万里将迎礼意隆。\n属国未瞻都护节，列城先仰使华风。\n清谈会觉襟无暑，痛饮何辞盏屡空。\n早晚回辕天上去，已应声价落辽东。",
        "dynasty": "宋",
        "collection_info": null
    },
    {
        "title": "黄思贤母氏挽词  其一",
        "author": "廖刚",
        "content": "哀响震重闱，伤心薤露晞。\n玉颜遗宝镜，仙驭想霞衣。\n恨满风中树，恩深草上晖。\n空傅御史孝，泣血故乡归。",
        "dynasty": "宋",
        "collection_info": null
    },
    {
        "title": "黄思贤母氏挽词  其二",
        "author": "廖刚",
        "content": "寿考推贤德，安荣享庆门。\n鹓鸿行令子，兰玉秀诸孙。\n谷暗风悲棘，庭空露泣萱。\n从今五色锦，不復照温颜。",
        "dynasty": "宋",
        "collection_info": null
    }
]