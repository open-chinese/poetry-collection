[
    {
        "uuid": "0432d6b5ea55f4e13b22d0d66b62edd3",
        "title": "念奴娇 踏破秋痕",
        "author": "奚岊",
        "content": "踏破秋痕，向虚堂、细问新凉踪迹。\n野客从来无管领，独鹤自还空碧。\n红日重开，翠华曾到，应恨湖光窄。\n游龙别后，两山依旧南北。\n无语野草闲花，似嗔人问，万事今非昔。\n古木苍烟无限意，只有吟魂知得。\n歌舞百年，是非一醉，未必西风识。\n浩歌归去，满船风雨凄恻。",
        "dynasty": "宋",
        "collection_info": null
    },
    {
        "uuid": "d338f4d5d2053a2393b3f7bb3036f90d",
        "title": "长相思慢 日折霜檐",
        "author": "奚岊",
        "content": "日折霜檐，寒欺雾幕，晴枝浅弄春华。\n惊回绮梦，独拥绫衾，腮痕微印朝霞。\n倦起心情，念风移霜换，依旧天涯。\n雁影水云斜。\n算相思、一点愁赊。\n问橘楚橙吴，旧香犹在，别后襟袖输他。\n琴心知未许，想钿钗、流落谁家。\n怕上高楼，归思还、斜阳暮鸦。\n几多年、江湖浪识，知心只许梅花。",
        "dynasty": "宋",
        "collection_info": null
    },
    {
        "uuid": "331ae578515c1ee716e578f62089e734",
        "title": "声声慢 秋声淅沥",
        "author": "奚岊",
        "content": "秋声淅沥，楚棹吴鞭，相逢易老颜色。\n桐竹鸣骚音韵，水云空觅。\n炎凉自今自古，信浮生、有谁禁得。\n漫回首，问黄花还念，故人犹客。\n莫管红香狼籍。\n兰蕙冷，偏他露知霜识。\n木落山空心事，对秋明白。\n征衣暗尘易染，算江湖、随人宽窄。\n正无据，看寒蟾、飞上暮碧。",
        "dynasty": "宋",
        "collection_info": null
    },
    {
        "uuid": "ccd5da7fedc56a2e6760f3c715b8e82a",
        "title": "解连环 霁环新掠",
        "author": "奚岊",
        "content": "霁环新掠。\n正风回浪影，时摇城脚。\n叹天涯、春草无伦，似凝伫当时，柳颦花弱。\n步锦珠沉，谩一眸、千年如昨。\n信龙楼凤阁，无奈都由，笑歌休却。\n斜阳柳边自落。\n听幽禽两两，沙际停泊。\n道世问、多少闲愁，总输与扁舟，五湖游乐。\n便买蓑衣，又生怕、鱼龙风恶。\n把从前、万事对酒，且休问着。",
        "dynasty": "宋",
        "collection_info": null
    },
    {
        "uuid": "308a4917a2ed73b9d261102a55c7428c",
        "title": "醉蓬莱 又扁舟东下",
        "author": "奚岊",
        "content": "又扁舟东下，水树青圆，雨榴红薄。\n燕子愁多，在重重帘幕。\n杖屧山阴，而今休更问，月尖眉约。\n双杏盟寒，七香珠坠，歌尘飘泊。\n莫倚危阑，怨深黄竹，一鹤归来，乱峰飞落。\n笑色凌波，任雾抽烟邈。\n飘渺生香池冷，湘水外，片云如削。\n昨夜离人，游仙梦远，天风吹觉。",
        "dynasty": "宋",
        "collection_info": null
    },
    {
        "uuid": "8f015099f489e06df2bd34365934a644",
        "title": "永遇乐 一雁斜阳",
        "author": "奚岊",
        "content": "一雁斜阳，乱蛩衰草，天净秋远。\n独立西风，星星鬓影，疑被蕖霜染。\n蹇修何处，秋深湘水，隐约数峰青浅。\n想而今，亭亭皓月，共谁倚阑凄惋。\n瑶箱翠袭，玉奁芸剪，暗里泪化偷溅。\n一日思量，十年瘦削，春色回眸减。\n雕鸾好在，文箫重许，罍酒试香庭苑。\n正销魂，馀霞散碧，暮鸦数点。",
        "dynasty": "宋",
        "collection_info": null
    },
    {
        "uuid": "6a61ea73ebeeb04f82d52cae917fd346",
        "title": "宴瑶池・越江吟 紫鸾飞舞",
        "author": "奚岊",
        "content": "紫鸾飞舞，又东华宴罢，归步凝碧。\n缥缈天风吹送处，泠泠佩声清逸。\n青童两两，争笑拈、琪花半折。\n羽衣寒露香披，翠幢珠辂去云疾。\n西真还又传帝敕。\n霞城检校，问学仙消息。\n玉府高寒，有不老丹容，自然琼液。\n人间尘梦，应误认、烟痕雾迹。\n洞云依约开时，丹华飞素白。",
        "dynasty": "宋",
        "collection_info": null
    },
    {
        "uuid": "17347917a62cd8c2dde395d80bc3bb53",
        "title": "齐天乐 金飙吹净人间暑",
        "author": "奚岊",
        "content": "金飙吹净人间暑。\n连朝弄凉新雨。\n万宝功成，无人解得，秋入天机深处。\n闲中自数。\n几心酌干坤，手斟霜露。\n护了山河，共看元影在银兔。\n而今神仙正好，向青空觅个，冲澹襟宇。\n帝念群生，如何便肯，从我乘风归去。\n夷游洞府。\n把月抒云机，教他儿女。\n水逸山明，此情天付与。",
        "dynasty": "宋",
        "collection_info": null
    },
    {
        "uuid": "a8e0b55c893c09dd47acbefb8d4bbc95",
        "title": "芳草 笑湖山、纷纷歌舞",
        "author": "奚岊",
        "content": "笑湖山、纷纷歌舞，花边如梦如熏。\n响烟惊落日，长桥芳草外，客愁醒。\n天风送远，向两山、唤醒痴云。\n犹自有、迷林去鸟，不信黄昏。\n销凝。\n油车归后，一眉新月，独印湖心。\n蕊宫相答处，空岩虚谷应，猿语香林。\n正酣红紫梦，便市朝、有耳谁听。\n怪玉兔、金乌不换，只换愁人。",
        "dynasty": "宋",
        "collection_info": null
    },
    {
        "uuid": "d567cf5c1457d8991cf1d42655240863",
        "title": "华胥引 澄空无际",
        "author": "奚岊",
        "content": "澄空无际，一幅轻绡，素秋弄色。\n翦翦天风，飞飞万里，吹净遥碧。\n想玉杵芒寒，听佩环无迹。\n圆缺何心，有心偏向歌席。\n多少情怀，甚年年、共怜今夕。\n蕊宫珠殿，还吟飘香秀笔。\n隐约霓裳声度，认紫霞楼笛。\n独鹤归来，更无清梦成觅。",
        "dynasty": "宋",
        "collection_info": null
    }
]