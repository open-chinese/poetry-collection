[
    {
        "uuid": "0284b3ae7eea6f8298f8e12ca32db7db",
        "title": "鹧鸪天 约略应飞白玉盘",
        "author": "赵子发",
        "content": "约略应飞白玉盘。\n明楼渐放满轮寒。\n天垂万丈清光外，人在三秋爽气间。\n闻叶吹，想风鬟。\n浮空仿佛女乘鸾。\n此时不合人间有，尽入嵩山静夜看。",
        "dynasty": "宋",
        "collection_info": null
    },
    {
        "uuid": "155f3946006d8b0c3b1a3e5724c57960",
        "title": "洞仙歌 荒山明月",
        "author": "赵子发",
        "content": "荒山明月，下有云来去。\n深夜纤毫静可数。\n问古今底事，留此空光，修月户、犹是当年玉斧。\n思君持羽扇，来伴微吟，水佩风环饮松露。\n待勾漏丹成，约与轻飞，人间世、不知归处。\n更长啸、馀声振林溪，见乱红惊飞，半岩花雨。",
        "dynasty": "宋",
        "collection_info": null
    },
    {
        "uuid": "a0c71bf2bbdd4733c9b060e239de43b3",
        "title": "桃源忆故人 芳菲已有东风露",
        "author": "赵子发",
        "content": "芳菲已有东风露。\n寒着轻罗未去。\n午夜鸾车鹤驭。\n散入千莲步。\n粉香度曲嬉游女。\n草草相逢无据。\n肠断泪零无数。\n洒作花梢雨。",
        "dynasty": "宋",
        "collection_info": null
    },
    {
        "uuid": "dbac0984ce99d461980a13f45b80ca32",
        "title": "浣溪沙 疏荫摇摇趁岸移",
        "author": "赵子发",
        "content": "疏荫摇摇趁岸移。\n惊鸥点点过帆飞。\n船分水打嫩沙回。\n断梦不知人去处，卷帘还有燕来时。\n日斜风紧转湾西。",
        "dynasty": "宋",
        "collection_info": null
    },
    {
        "uuid": "7a0c3b60e67c372fd4a6b4471363d535",
        "title": "南歌子 天末疑无路",
        "author": "赵子发",
        "content": "天末疑无路，波翻欲御风。\n此身忽在玉壶中。\n醉倒不知、南北与西东。\n猎猎遥鸣草，飕飕静打篷。\n与君回棹碧云浓。\n不是思归、只为酒船空。",
        "dynasty": "宋",
        "collection_info": null
    },
    {
        "uuid": "67753b6aac74416d0bbe37e853050a29",
        "title": "南歌子 人有纫兰佩",
        "author": "赵子发",
        "content": "人有纫兰佩，云无出岫心。\n扁舟来入碧涛深。\n坐见楚咻、儿女变齐音。\n但醉双瓶玉，从渠六印金。\n此时何处可幽寻。\n风定津头、白日照平林。",
        "dynasty": "宋",
        "collection_info": null
    },
    {
        "uuid": "6566fb4bbe7aafdb7cc1aebd68a31a59",
        "title": "点绛唇 野岸孤舟",
        "author": "赵子发",
        "content": "野岸孤舟，断桥明月穿流水。\n雁声嘹呖。\n双落行人泪。\n去岁吾家，曾插黄花醉。\n今那是。\n杖藜西指。\n看即成千里。",
        "dynasty": "宋",
        "collection_info": null
    },
    {
        "uuid": "2f262f35a87e91ced2b0155bd297c6b5",
        "title": "虞美人 飞云流水来无信",
        "author": "赵子发",
        "content": "飞云流水来无信。\n花发年年恨。\n小桃如脸柳如眉。\n记得那人模样、旧家时。\n楼高映步拖金缕。\n香湿黄昏雨。\n如今不见欲凭书。\n门外水平波暖、一双鱼。",
        "dynasty": "宋",
        "collection_info": null
    },
    {
        "uuid": "cb74fdd96d66a7ec671546a1ee625e59",
        "title": "惜分飞 数点雨声惊残暑",
        "author": "赵子发",
        "content": "数点雨声惊残暑。\n帘外秋光容与。\n重换熏炉炷。\n渐低罗幕香成雾。\n今夜夜凉情几许。\n莫向屏山取取。\n却笑阳台女。\n楚人空□高唐赋。",
        "dynasty": "宋",
        "collection_info": null
    },
    {
        "uuid": "97eb7dc195d220b6d11ebbd451be1224",
        "title": "阮郎归 马蹄踏月响空山",
        "author": "赵子发",
        "content": "马蹄踏月响空山。\n梅生烟壑寒。\n水妃去后泪痕干。\n天风吹佩兰。\n纫香久，怕花残。\n与君聊据鞍。\n一枝欲寄北人看。\n如今行路难。",
        "dynasty": "宋",
        "collection_info": null
    },
    {
        "uuid": "5e62a629557c115ebdba881f8cb956d6",
        "title": "忆王孙 日长高柳一蝉声",
        "author": "赵子发",
        "content": "日长高柳一蝉声。\n翡翠帘深宝簟清。\n梦远春云不散情。\n晓风轻。\n玉楝花飞宿雨晴。",
        "dynasty": "宋",
        "collection_info": null
    },
    {
        "uuid": "5c6cbe223a27509a73fd908c5909af4f",
        "title": "杨柳枝 淅淅西风生暮寒",
        "author": "赵子发",
        "content": "淅淅西风生暮寒。\n绣衣单。\n碧梧叶落藕花残。\n恨前欢。\n月镂虚棂烟逗竹，梦千山。\n玉箫清夜忆孤鸾。\n镇长闲。",
        "dynasty": "宋",
        "collection_info": null
    },
    {
        "uuid": "2d76eb2fe18d31504ccbea37698c1404",
        "title": "望江南・忆江南 新梦断",
        "author": "赵子发",
        "content": "新梦断，久立暗伤春。\n柳下月如花下月，今年人忆去年人。\n往事梦中身。",
        "dynasty": "宋",
        "collection_info": null
    },
    {
        "uuid": "5390ae2bc230e8a24a6a8de914acef90",
        "title": "菩萨蛮 闲庭草色侵阶绿",
        "author": "赵子发",
        "content": "闲庭草色侵阶绿。\n琐窗午梦人如玉。\n抛枕出罗帏。\n风吹金缕衣。\n怨春风雨恶。\n二月桃花落。\n雨后纵多晴。\n花休春不成。",
        "dynasty": "宋",
        "collection_info": null
    },
    {
        "uuid": "77116e4dcc021eb521da186790b5fe8e",
        "title": "少年游 晓山日薄半春阴",
        "author": "赵子发",
        "content": "晓山日薄半春阴。\n烟暖柳拖金。\n满眼新晴，歌声妆影，悠荡碧云心。\n闲庭客散人归去，疏雨湿罗襟。\n楼阁蒙蒙，断虹明处，十里暮云深。",
        "dynasty": "宋",
        "collection_info": null
    },
    {
        "uuid": "a51c3e12e8c63469a2b50c9ec2a4b4ac",
        "title": "采桑子 春蚕昨夜眠方起",
        "author": "赵子发",
        "content": "春蚕昨夜眠方起，闲了罗机。\n共采柔枝。\n桑柘阴阴三月时。\n背人佯笑移金钏，惆怅花期。\n故故留迟。\n独自归来雨满衣。",
        "dynasty": "宋",
        "collection_info": null
    },
    {
        "uuid": "f45bc135033f948f4406f34c870819ec",
        "title": "浪淘沙 约素小腰身",
        "author": "赵子发",
        "content": "约素小腰身。\n不奈伤春。\n疏梅影下晚妆新。\n袅袅娉娉何样似，一缕轻云。\n歌巧动朱唇。\n字字娇嗔。\n桃花深处一通津。\n怅望瑶台清夜月，还送归轮。",
        "dynasty": "宋",
        "collection_info": null
    }
]