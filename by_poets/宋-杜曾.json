[
    {
        "title": "峡山古调",
        "author": "杜曾",
        "content": "滥觞岷山侧，朝宗盖自然。\n沸沸出幽窦，滔滔成巨川。\n深流疑彻地，远势欲浮天。\n万石攒若斗，一流泻如悬。\n二蜀通货博，三峡为防坚。\n上下比难险，往来争泝沿。\n衝高濆气盛，转急汹形圆。\n行人戒仲夏，招子尚耆年。\n风波虽灭裂，滩碛且丛骈。\n湍声混蛮市，涨润入畬田。\n旁临股且栗，顺下目无前。\n浮沫逢槎聚，垂瀑依岸穿。\n哀猿藏森耸，渴鹿听潺湲。\n幽胜祠宇密，倾危村舍联。\n寒沙淹宿雨，暖溆罩春烟。\n青芜随远曲，白鸟戏轻涟。\n常经祗名利，旧隠多神仙。\n至清逃鰌鱓，极奥容鲟鳣。\n楚臣忠义鬰，巫女威福专。\n龙骧战具敏，鲧嗣导功全。\n瞿唐十里暗，滟滪一邱偏。\n砥柱未足拟，吕梁诚浪传。\n伊予非智者，被命徒勉旃。\n尺短纠列郡，寸进乘孤船。\n一步一篙探，百丈百夫牵。\n通夕但耿耿，终日惟干干。\n废职罹罪罟，委命通化甄。\n寄言千金子，狂狷可闻焉。",
        "dynasty": "宋",
        "collection_info": null
    }
]