[
    {
        "uuid": "4a7451ca01041b05c6906a93fb4e8370",
        "title": "陆象山先生墓",
        "author": "郭波",
        "content": "大道久荆榛，歧路苦未併。\n博约岂不贤，末学恣驰骋。\n口耳谩纷纭，徒知响与影。\n吾心自神明，一掬涵万境。\n昔者斯文麾，紫阳已独秉。\n厥德天不孤，时生陆子静。\n陆朱夫何殊，性天俱炳炳。\n议论偶异同，吁咈岂为痉。\n考亭任重资，汲多费深绠。\n象山直劈豪，举手提要领。\n一起跬步间，循循登峻岭。\n一从百仞巅，洞视下万顷。\n辙迹随入途，金兰同有永。\n何知好事徒，纷纷自燕郢。\n古人亦有言，闻过乃为幸。\n二翁九京中，岂不重炯炯。\n低头古墓下，想象见光景。\n有剑不敢悬，为君发深省。",
        "dynasty": "宋",
        "collection_info": null
    }
]