[
    {
        "uuid": "ade815558e5cfdaaabef8e1912ca1290",
        "title": "种梅  其一",
        "author": "史文卿",
        "content": "呼僮耕云种瑶树，斗挂青冥下风露。\n隔林野鹤不知寒，为我飞来復飞去。",
        "dynasty": "宋",
        "collection_info": null
    },
    {
        "uuid": "020686327ffc68acdf2360416303fbac",
        "title": "种梅  其二",
        "author": "史文卿",
        "content": "素与梅花自有缘，又移几本种庭前。\n镜中一半閒风月，不属王郎载雪船。",
        "dynasty": "宋",
        "collection_info": null
    },
    {
        "uuid": "16a9c9e704069aa0cda98a0ca6374d6f",
        "title": "惜春",
        "author": "史文卿",
        "content": "秀麦条桑翦翦寒，锦屏残梦怯衣单。\n惜春只怕春归去，多插瓶花在处安。",
        "dynasty": "宋",
        "collection_info": null
    },
    {
        "uuid": "7a656b2f124b5210268ebafd939c422e",
        "title": "秋词  其一",
        "author": "史文卿",
        "content": "写就秋词雁影稀，背灯无语独眠迟。\n画栏点滴芭蕉雨，一夜将愁向阿谁。",
        "dynasty": "宋",
        "collection_info": null
    },
    {
        "uuid": "7e190a313c2f783aa6e60e68f2178562",
        "title": "秋词  其二",
        "author": "史文卿",
        "content": "桂枝风动小山幽，雨过陂池水漫流。\n拟作楚骚吟未了，一行新雁数声秋。",
        "dynasty": "宋",
        "collection_info": null
    },
    {
        "uuid": "f98c3a57260147e0345be1410b552b70",
        "title": "枯梅",
        "author": "史文卿",
        "content": "樛枝半着古苔痕，万斛寒香一点春。\n总为古今吟不尽，十分清瘦似诗人。",
        "dynasty": "宋",
        "collection_info": null
    },
    {
        "uuid": "620501432a394aebfbbd85998463106e",
        "title": "偶成",
        "author": "史文卿",
        "content": "一生富贵皆空梦，千古英雄只断碑。\n几欲含毫作天问，西风吹恨入江篱。",
        "dynasty": "宋",
        "collection_info": null
    },
    {
        "uuid": "7d1e5006e4f7cdbb7b2e02202009d2a9",
        "title": "万杉寺",
        "author": "史文卿",
        "content": "君恩报答果何如，手植松杉一万株。\n溪足断边横畧彴，峯头好处见浮屠。\n凤书御墨藏飞白，龙吐山泉散作珠。\n包帚祝尧同此类，刻崖大庆拟嵩呼。",
        "dynasty": "宋",
        "collection_info": null
    }
]