[
    {
        "uuid": "0387f6975b4ba3c1fcdc406709d4a7b5",
        "title": "水调歌头 昨夜乘秋兴",
        "author": "刘仲讷",
        "content": "昨夜乘秋兴，长啸驭清风。\n飘然玉宇虚廓，忽到广寒宫。\n解后姮娥相见，为问中秋诞节，奇特世难同。\n底事长庚梦，独占此宵中。\n呼金兔，寻玉策，检前踪。\n自从盘古有月，便有此山仙翁。\n公向人间游戏，月在天衢来往，清气每相通。\n明月既无尽，公寿亦无穷。",
        "dynasty": "宋",
        "collection_info": null
    }
]