[
    {
        "uuid": "ceb3bbcfdb131fb77f4aab1b6fe0d623",
        "title": "喜友人过隠居",
        "author": "曹汝弼",
        "content": "忽向新春裏，闲过隠士家。\n旋收松上雪，来煮雨前茶。\n禽换新歌曲，梅妆隔岁花。\n应惭非遁者，难久在烟霞。",
        "dynasty": "宋",
        "collection_info": null
    },
    {
        "uuid": "9984c81883e3553d48aa990f542421d9",
        "title": "怀寄披云峰诚上人",
        "author": "曹汝弼",
        "content": "院高穷木盛，野极静无言。\n险路通岩顶，香泉出石根。\n微风飘磬韵，幽鸟啄苔痕。\n常记相留夜，秋堂共听猿。",
        "dynasty": "宋",
        "collection_info": null
    },
    {
        "uuid": "e064cfa7ba17a862a3ac4b3a28925dc3",
        "title": "再寄",
        "author": "曹汝弼",
        "content": "江城从别后，闻说在松间。\n度日长扃户，终年不下山。\n静为诗所役，闲免事相关。\n应喜云边客，冥搜鬓未斑。",
        "dynasty": "宋",
        "collection_info": null
    },
    {
        "uuid": "f76699c666c8bbaa1485dfce460e33a6",
        "title": "赠披云峰岳长老",
        "author": "曹汝弼",
        "content": "禅外掩松扃，闲眠度岁阴。\n雨侵香篆湿，苔长屐痕深。\n水在铜瓶冷，云归玉磬沈。\n前山有灵药，时策杖藜寻。",
        "dynasty": "宋",
        "collection_info": null
    },
    {
        "uuid": "5df7f6750b3176ec7fa570632cc6765c",
        "title": "赠僧",
        "author": "曹汝弼",
        "content": "一从叨命服，乘兴入天台。\n院接石桥住，门临瀑布开。\n松閒应独坐，雪裏更谁来。\n时復携藜杖，看云上古台。",
        "dynasty": "宋",
        "collection_info": null
    }
]