[
    {
        "uuid": "bbcc6feef228efd221650cc3fcbe4a98",
        "title": "山居",
        "author": "妙普庵主",
        "content": "心法双忘犹隔妄，色尘不二尚余尘。\n百鸟不来春又过，不知谁是住庵人。",
        "dynasty": "宋",
        "collection_info": null
    },
    {
        "uuid": "957bcab87d7d54f96e507898a70b3173",
        "title": "警众三首  其一",
        "author": "妙普庵主",
        "content": "学道犹如守禁城，昼防六贼夜惺惺。\n中军主将能行令，不动干戈致太平。",
        "dynasty": "宋",
        "collection_info": null
    },
    {
        "uuid": "8492a6337017cfc442368c9ba5aa5c06",
        "title": "警众三首  其二",
        "author": "妙普庵主",
        "content": "不耕而食不蚕衣，物外清闲适圣时。\n未透祖师关棙子，也须存意着便宜。",
        "dynasty": "宋",
        "collection_info": null
    },
    {
        "uuid": "3ac76450fd431125824adb27e180b608",
        "title": "警众三首  其三",
        "author": "妙普庵主",
        "content": "十二时中莫住工，穷来穷去到无穷。\n直须洞彻无穷底，踏倒须弥第一峰。",
        "dynasty": "宋",
        "collection_info": null
    },
    {
        "uuid": "6ac30736a76fa833f774cfe1bd71a4fd",
        "title": "偈三首  其一",
        "author": "妙普庵主",
        "content": "劫数既遭离乱，我是快泎烈汉。\n如今正好乘时，便请一刀两段。",
        "dynasty": "宋",
        "collection_info": null
    },
    {
        "uuid": "434a8a942b0fcddbaa1e28d110233a86",
        "title": "偈三首  其二",
        "author": "妙普庵主",
        "content": "坐脱立亡，不若水葬。\n一省柴烧，二省开圹。\n撒手便行，不妨快畅。\n谁是知音，船子和尚。\n高风难继百千年，一曲渔歌少人唱。",
        "dynasty": "宋",
        "collection_info": null
    },
    {
        "uuid": "aa9c769583c98880d576bb1c7b09d344",
        "title": "偈三首  其三",
        "author": "妙普庵主",
        "content": "船子当年返故乡，没踪迹处妙难量。\n真风徧寄知音者，铁笛横吹作散场。",
        "dynasty": "宋",
        "collection_info": null
    }
]