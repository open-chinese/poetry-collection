[
    {
        "uuid": "a567354b9837cdc2299c19b924f637d8",
        "title": "柳梢青 雨歇桃繁",
        "author": "张履信",
        "content": "雨歇桃繁，风微柳静，日淡湖湾。\n寒食清明，虽然过了，未觉春闲。\n行云掩映春山。\n真水墨、山阴道间。\n燕语侵愁，花飞撩恨，人在江南。",
        "dynasty": "宋",
        "collection_info": null
    },
    {
        "uuid": "bfa4d04dfdf01dfda1b75568f3e82ac4",
        "title": "谒金门 春睡起",
        "author": "张履信",
        "content": "春睡起。\n小阁明窗儿底。\n帘外雨声花积水。\n薄寒犹在里。\n欲起还慵未起。\n好是孤眠滋味。\n一曲广陵应忘记。\n起来调绿绮。",
        "dynasty": "宋",
        "collection_info": null
    },
    {
        "uuid": "22fbcf492f5d9bc259a36ee0aba71249",
        "title": "飞来峰",
        "author": "张履信",
        "content": "飞来何处峰，木杪夜千尺。\n愁猿唤不譍，月色同一白。",
        "dynasty": "宋",
        "collection_info": null
    },
    {
        "uuid": "add3e3e02359234da5e2d8ddd6bd2d06",
        "title": "冷泉亭",
        "author": "张履信",
        "content": "水石一栏干，僧归四山静。\n携琴谱涧泉，月浸夜深冷。",
        "dynasty": "宋",
        "collection_info": null
    },
    {
        "uuid": "260d4947b192768fa9f3924d27fc455e",
        "title": "翠微亭",
        "author": "张履信",
        "content": "朝朝乌北出，夜夜乌南归。\n所谋在一食，所息在一枝。\n人生竟何得，与乌同此机。\n身世忽过虑，泉石良自怡。\n月上飞来峰，更谁登翠微。",
        "dynasty": "宋",
        "collection_info": null
    },
    {
        "uuid": "c9b9062e5b02fb185aaa0cd2f38322b5",
        "title": "访丹阳玉乳泉已变昏黑因赋诗",
        "author": "张履信",
        "content": "观音寺裏泉经品，今日唯存玉乳名。\n定是年来无陆子，甘香收入柳枝缾。",
        "dynasty": "宋",
        "collection_info": null
    }
]