[
    {
        "uuid": "ecea81130714fedbb469d5c58fc9d2a6",
        "title": "贺新郎 满劝黄封酒",
        "author": "王庚",
        "content": "满劝黄封酒。\n是年年、春色长绕，径花宫柳。\n碧水丹山添清气，岁月兰亭癸丑。\n看枢极、光腾台斗。\n细数中书堂壁记，自欧韩、富范题名后，还有似、我公否。\n好知天意生贤候，正造化安排，孕出五阳之秀。\n何物一阴犹踯躅，尽决还公只手。\n这一着、邦家之寿。\n宰相时来须教做，算人间、是处鱼羹有。\n名与节，久轩久。",
        "dynasty": "宋",
        "collection_info": null
    }
]