[
    {
        "uuid": "f4abf04cdcdeae0bd75bea8b899b00da",
        "title": "题迎熏阁",
        "author": "张砚",
        "content": "解愠风来处，朱甍起旧城。\n条山供偃蹇，盐泽借澄泓。\n龙庙疑飞出，莲宫若化成。\n乱云堆素彩，远溜集幽声。\n逸骥腾前路，鸣鸢激去程。\n散眸襟抱爽，翘首骨毛清。\n欢席多嘉客，丰郊少困氓。\n鼓琴歌涣泽，击石乐承平。\n鉅肇重华榜，高吟刻萃瑛。\n虽无丹雘构，三绝足垂名。",
        "dynasty": "宋",
        "collection_info": null
    }
]