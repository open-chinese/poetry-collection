[
    {
        "uuid": "26a3d1eb747c2c63727a457cf8edbd0c",
        "title": "偈二十二首  其一",
        "author": "释子淳",
        "content": "骊珠未剖价难酬，灼烁寒光映碧流。\n罔象未能知去处，更凭子细说端由。",
        "dynasty": "宋",
        "collection_info": null
    },
    {
        "uuid": "4af1a1b564fb293e3ba1b7bcae367241",
        "title": "偈二十二首  其二",
        "author": "释子淳",
        "content": "萧索茅庵草乱埋，柴扉日午尚慵开。\n冥然独坐枯眼上，孰谓殊恩云外来。",
        "dynasty": "宋",
        "collection_info": null
    },
    {
        "uuid": "e39835ddbf666555e3d723b18382b496",
        "title": "偈二十二首  其三",
        "author": "释子淳",
        "content": "危峦萧洒古禅宫，信步重归趣无穷。\n风卷白云天界凈，一轮红日正当空。",
        "dynasty": "宋",
        "collection_info": null
    },
    {
        "uuid": "920bd4217eb25703005d730938405274",
        "title": "偈二十二首  其四",
        "author": "释子淳",
        "content": "晓风吹散碧天云，日上长空景象分。\n寂照含虚无内外，当明一句若为论。",
        "dynasty": "宋",
        "collection_info": null
    },
    {
        "uuid": "3a502fcf1554bb4c3c75936e91a3cfae",
        "title": "偈二十二首  其五",
        "author": "释子淳",
        "content": "山上今冬少阴雪，晴和天气如春月。\n斯辰又喜一阳生，梅根占得先开发。",
        "dynasty": "宋",
        "collection_info": null
    },
    {
        "uuid": "01a79ab5fd5936bcef985f154ba77284",
        "title": "偈二十二首  其六",
        "author": "释子淳",
        "content": "屈指忻逢腊月八，释迦成道是斯辰。\n二千我后追先事，重把香汤浴凈身。",
        "dynasty": "宋",
        "collection_info": null
    },
    {
        "uuid": "9129de346fd62ff784eb71d14a78ad16",
        "title": "偈二十二首  其七",
        "author": "释子淳",
        "content": "三德齐敷结凈缘，十方僧宝世良田。\n愿将此日无为福，上祝皇图亿万年。",
        "dynasty": "宋",
        "collection_info": null
    },
    {
        "uuid": "a30c269cddbb998ebebe6b7f5337ba2b",
        "title": "偈二十二首  其八",
        "author": "释子淳",
        "content": "佛祖从来不奈伊，满头明月去还归。\n虽然六户无亲识，今古何曾更间违。",
        "dynasty": "宋",
        "collection_info": null
    },
    {
        "uuid": "f42fc2a7c305bdb199a955b1e4ccaf76",
        "title": "偈二十二首  其九",
        "author": "释子淳",
        "content": "静极光通本妙圆，嘶风玉马过重关。\n迴途不落威音世，妙用全彰化外看。",
        "dynasty": "宋",
        "collection_info": null
    },
    {
        "uuid": "2f5c82a00eb3d4a6a2178c3a51a304f2",
        "title": "偈二十二首  其一○",
        "author": "释子淳",
        "content": "大洪有个无影杖，虎踞龙蟠孰敢向。\n有时横按坐虚堂，临济德山还胆丧。",
        "dynasty": "宋",
        "collection_info": null
    },
    {
        "uuid": "f1f6f232fc54c2c25d62d9f80f58ebe4",
        "title": "偈二十二首  其一一",
        "author": "释子淳",
        "content": "三月安居已半过，虚明心地又如何。\n有求宛然成机巧，无作方能不较多。\n炉里寒灰香旖旎，岩前枯木叶婆娑。\n白头人在千峰上，妙唱新丰一曲歌。",
        "dynasty": "宋",
        "collection_info": null
    },
    {
        "uuid": "0721bc533c55ea9d86d918b225bbb497",
        "title": "偈二十二首  其一二",
        "author": "释子淳",
        "content": "大洪拂子，非有名，非无名，七费前前本混成。\n非有相，非无相，渊而无下高无上。\n若论阴阳未兆时，卷舒俱在光明藏。",
        "dynasty": "宋",
        "collection_info": null
    },
    {
        "uuid": "f0c9078bc8327480795067f9f36ca718",
        "title": "偈二十二首  其一三",
        "author": "释子淳",
        "content": "碧玉界中无变异，虚明地上有虽微。\n妙圆一句如何说，隐显含融岂间违。",
        "dynasty": "宋",
        "collection_info": null
    },
    {
        "uuid": "d9be4cd3742e33ce6a0a7f53a71db7e1",
        "title": "偈二十二首  其一四",
        "author": "释子淳",
        "content": "少林九年垂一语，流布诸方多赚举。\n大洪今日老婆心，未免分明细说与。",
        "dynasty": "宋",
        "collection_info": null
    },
    {
        "uuid": "54783596e24c445b7a90b2fd2c430365",
        "title": "偈二十二首  其一五",
        "author": "释子淳",
        "content": "金佛不度炉，妙相圆明会也无。\n泥佛不度水，落落圆音美復美。\n木佛不度火，萧萧古殿无关锁。\n是须撒手直归家，莫向半途空懡㦬。",
        "dynasty": "宋",
        "collection_info": null
    },
    {
        "uuid": "6e9b827258183d027023c1ce6086f0ff",
        "title": "偈二十二首  其一六",
        "author": "释子淳",
        "content": "七佛前前旷路赊，碧琉璃界锁蟾华。\n披衣出户更犹永，撒手还家日未斜。",
        "dynasty": "宋",
        "collection_info": null
    },
    {
        "uuid": "12e1b3322ec7da980c41d8668593d7ad",
        "title": "偈二十二首  其一七",
        "author": "释子淳",
        "content": "杓柄笊篱权在手，放行把住非窼臼。\n二时斋粥在精专，自利重他功不朽。",
        "dynasty": "宋",
        "collection_info": null
    },
    {
        "uuid": "94789a363ab12c05d83d86e40093bd92",
        "title": "偈二十二首  其一八",
        "author": "释子淳",
        "content": "湛然无变异，虚彻有灵通。\n妙尽功忘处，咸归寂照中。",
        "dynasty": "宋",
        "collection_info": null
    },
    {
        "uuid": "47c041f51f9c330e9f0587dc39fce984",
        "title": "偈二十二首  其一九",
        "author": "释子淳",
        "content": "残冬凛冽寒，滴水便成团。\n翻忆少林祖，齐腰立雪难。\n或谓将心与汝安，觅心不见一毫端。\n廓然记得来时路，顿觉壶中景象宽。\n琉璃光裏一般般，午夜依依月正圆。\n最先三子得皮肉，末后一人得髓还。",
        "dynasty": "宋",
        "collection_info": null
    },
    {
        "uuid": "96e6fc81ccf223fb81c421f55f7c4d31",
        "title": "偈二十二首  其二○",
        "author": "释子淳",
        "content": "远观同半月，近看却如鈎。\n若是知音者，思惟暗点头。",
        "dynasty": "宋",
        "collection_info": null
    },
    {
        "uuid": "1e495c513b7ea3221873615edb0d05b8",
        "title": "偈二十二首  其二一",
        "author": "释子淳",
        "content": "大地雪漫漫，临行一句难。\n泥牛沉巨浸，玉马火中寒。",
        "dynasty": "宋",
        "collection_info": null
    },
    {
        "uuid": "ec970e3e0be271f1d2a17b516b928f44",
        "title": "偈二十二首  其二二",
        "author": "释子淳",
        "content": "出家儿，无休暇，终日忙忙空构架。\n临行一着太区区，眼见耳闻争不怕。\n百骸狼藉撒奚了，普请般柴用烧化。",
        "dynasty": "宋",
        "collection_info": null
    },
    {
        "uuid": "3cb6d7ac43ca9cff7f0d8e4e83495e40",
        "title": "丹霞开山天然禅师",
        "author": "释子淳",
        "content": "丹山月冷，祖室穴清。\n瞻之仰之，千载扬名。\n古佛不存檀佛像，寒岩曾许铁牛耕。",
        "dynasty": "宋",
        "collection_info": null
    },
    {
        "uuid": "bc7f7618836a9c4be666c3b630d75d5b",
        "title": "丹霞第二代无学禅师",
        "author": "释子淳",
        "content": "皎月流辉，景澄寒水。\n万有齐彰，太虚廓尔。\n禅版曾酬上上机，当锋未荐西来旨。",
        "dynasty": "宋",
        "collection_info": null
    },
    {
        "uuid": "95f568485a66d03e4b1ab54c977e3d90",
        "title": "丹霞第三代安禅师",
        "author": "释子淳",
        "content": "龙准高不高，虎颐短不短。\n半夜昆崙儿，两手扶银椀。",
        "dynasty": "宋",
        "collection_info": null
    },
    {
        "uuid": "db9873afe1257bfa30e308f9b2a7e240",
        "title": "丹霞第四代勋禅师",
        "author": "释子淳",
        "content": "寒风凛凛，古貌堂堂。\n俱卢日午，瞻部夜央。\n声前一句兮从尔商量。",
        "dynasty": "宋",
        "collection_info": null
    },
    {
        "uuid": "3a27d74cbb83afeb8e6ef61d50286e87",
        "title": "凈因和尚",
        "author": "释子淳",
        "content": "即真非真，是假非假。\n语路未陈，言满天下。\n骊龙海卧彩云深，黑漆昆崙骑玉马。",
        "dynasty": "宋",
        "collection_info": null
    },
    {
        "uuid": "61e8fff9fb83bb2807928f1c4cb31799",
        "title": "般阳老人",
        "author": "释子淳",
        "content": "昔年颜似玉，今日鬓如霜。\n不挂金襕服，还衣白㲲裳。\n彩凤夜栖无影树，晓天云绽露斜阳。",
        "dynasty": "宋",
        "collection_info": null
    },
    {
        "uuid": "395ac64cb949900ddd1c2b1307d7afbf",
        "title": "禅人写师真求赞  其一",
        "author": "释子淳",
        "content": "咄这枯槁形容，平生太煞揭斗。\n电光石火之机，两舌一还无口。\n真截根源不肯谈，爱引禅徒荒艹走。",
        "dynasty": "宋",
        "collection_info": null
    },
    {
        "uuid": "873168571db85237e5e99ceb5687bb89",
        "title": "禅人写师真求赞  其二",
        "author": "释子淳",
        "content": "真非真，僞非僞，圆眼横眉，丑唇平鼻，图画自难。\n同思量，何处是月笼松顶兮鹤梦初醒，雪覆芦花兮鹭寒不睡。",
        "dynasty": "宋",
        "collection_info": null
    },
    {
        "uuid": "479a8b8aacaff73fccc13f72591e38bc",
        "title": "禅人写师真求赞  其三",
        "author": "释子淳",
        "content": "写出寄形，眉目分明。\n直饶全似，祇得八成。\n闻名兮不如见面，见面兮不如闻名。\n霜天月满兮难寻老兔，海门潮落兮不觅长鲸。",
        "dynasty": "宋",
        "collection_info": null
    },
    {
        "uuid": "1f2f75e61424a79c0df4a1d691183b0f",
        "title": "五位  其一",
        "author": "释子淳",
        "content": "正中偏，宝殿烟笼月色前。\n井底燃灯天未晓，暗中谁辨往来源。",
        "dynasty": "宋",
        "collection_info": null
    },
    {
        "uuid": "8e0275ff6890870a6239663206c72d75",
        "title": "五位  其二",
        "author": "释子淳",
        "content": "偏中正，嫫母临妆羞照镜。\n三更玉户不挑灯，混融非露当年影。",
        "dynasty": "宋",
        "collection_info": null
    },
    {
        "uuid": "3205dbcfe3672744b98f06b13088f871",
        "title": "五位  其三",
        "author": "释子淳",
        "content": "正中来，运步红炉徧九垓。\n宝月夜光随处静，披云终不露纤埃。",
        "dynasty": "宋",
        "collection_info": null
    },
    {
        "uuid": "84ace1fb95ddb1eefb3c9d936d775eed",
        "title": "五位  其四",
        "author": "释子淳",
        "content": "偏中至，大用无私何拟议。\n当锋那肯落今时，他来自有超伦志。",
        "dynasty": "宋",
        "collection_info": null
    },
    {
        "uuid": "343a119b16b9dfe3b8ebc8d2b204aca7",
        "title": "五位  其五",
        "author": "释子淳",
        "content": "兼中到，及尽有无真个妙。\n披毛戴角火中行，纵横不落今时道。",
        "dynasty": "宋",
        "collection_info": null
    },
    {
        "uuid": "dbd0274a7ee851b10eb9e7e3ae7385d9",
        "title": "又  其一",
        "author": "释子淳",
        "content": "正中偏，宝月光凝海底天。\n何事渔舟难满载，流辉争肯透波澜。",
        "dynasty": "宋",
        "collection_info": null
    },
    {
        "uuid": "09900ec66720dfe98a27764511a6cafd",
        "title": "又  其二",
        "author": "释子淳",
        "content": "偏中正，水云深锁渔家境。\n一派长法极目清，日照筠竿那露影。",
        "dynasty": "宋",
        "collection_info": null
    },
    {
        "uuid": "3cf89836adf125448ea8f3018294e420",
        "title": "又  其三",
        "author": "释子淳",
        "content": "正中来，一叶轻舟泛远滩。\n锦鳞不触香鈎饵，何得丝纶更犯羶。",
        "dynasty": "宋",
        "collection_info": null
    },
    {
        "uuid": "6a287f5cc7c8de67e30c43edb7426858",
        "title": "又  其四",
        "author": "释子淳",
        "content": "偏中至，收丝却返芦花里。\n高欹龟枕恣情眠，长江信任波涛起。",
        "dynasty": "宋",
        "collection_info": null
    },
    {
        "uuid": "f59cec42a0b38c66ba90ca195b57dfe2",
        "title": "又  其五",
        "author": "释子淳",
        "content": "兼中到，更阑六宅无音耗。\n纵横泽国路优游，樵人举步应难造。",
        "dynasty": "宋",
        "collection_info": null
    },
    {
        "uuid": "d384f14797b47cc0fd337e008ffdf75b",
        "title": "闲居",
        "author": "释子淳",
        "content": "迴途玉马休相伴，背角泥牛莫下鞭。\n多谢干坤垂覆载，闲云芳艹姿情眠。",
        "dynasty": "宋",
        "collection_info": null
    },
    {
        "uuid": "b0669829117a672c53f4ee9c53d1a1a5",
        "title": "自宗",
        "author": "释子淳",
        "content": "空劫自己无依守，佛祖从来难启口。\n九年面壁太多端，那堪更强分妍丑。",
        "dynasty": "宋",
        "collection_info": null
    },
    {
        "uuid": "91670372a857aa02dba3d3c4067faaba",
        "title": "钓者",
        "author": "释子淳",
        "content": "海际烟收欲暮天，扁舟轻泛出芦湾。\n丝纶夜掷清波里，晓得金鳞不犯竿。",
        "dynasty": "宋",
        "collection_info": null
    },
    {
        "uuid": "fbc5265981477c60e6666d0cb0bd18e8",
        "title": "送昇上人驰法嗣书",
        "author": "释子淳",
        "content": "飞花暖日轻相送，烈焰须凭作者通。\n觌面不劳伸语路，丹山千里事同风。",
        "dynasty": "宋",
        "collection_info": null
    },
    {
        "uuid": "78b8b09ceea4b164f6aeacd5d7eedf94",
        "title": "送法弟应首座",
        "author": "释子淳",
        "content": "落叶纷纷万卉凋，云衣轻卷下岧峣。\n他年花萼动日，灵树无根暗长苗。",
        "dynasty": "宋",
        "collection_info": null
    },
    {
        "uuid": "eba7a9ca2fa180d91325caa96bce6c1b",
        "title": "送静上人",
        "author": "释子淳",
        "content": "本自圆成不在言，泥牛耕破劫初田。\n夜来风月霜威重，天晓昆崙戴雪还。",
        "dynasty": "宋",
        "collection_info": null
    },
    {
        "uuid": "d25a130261d03c7cd5eb1e5589705c11",
        "title": "酬寂道人",
        "author": "释子淳",
        "content": "言前无句拟何伸，妙语玄谈眼里尘。\n一邑毗耶金粟众，想应翻笑住山人。",
        "dynasty": "宋",
        "collection_info": null
    },
    {
        "uuid": "da8a6cfed5e07368c5afd1741f4bdaf3",
        "title": "无缝塔",
        "author": "释子淳",
        "content": "月皎渔舟瑞气旋，芦花深处夜涛寒。\n可怜无限垂丝者，随例忙忙失钓竿。",
        "dynasty": "宋",
        "collection_info": null
    },
    {
        "uuid": "f7b6a3213303d7222c0f68a7101c4e1d",
        "title": "赵州婆子勘破话",
        "author": "释子淳",
        "content": "木人岭上歌，石女溪边舞。\n明月共同途，无私照今古。",
        "dynasty": "宋",
        "collection_info": null
    },
    {
        "uuid": "f284265de25ec1e48cc72c578440f1d3",
        "title": "和凈因老师渔父词  其一",
        "author": "释子淳",
        "content": "四海无家何拘碍，垂丝坐对烟云霭。\n水急风和舟行快，严霜届莲裳，箨笠和烟戴。",
        "dynasty": "宋",
        "collection_info": null
    },
    {
        "uuid": "c1222731640198588578aa77ec7a5304",
        "title": "和凈因老师渔父词  其二",
        "author": "释子淳",
        "content": "洪鳞每自藏深派，今朝钓得真奇怪。\n鼓棹惊波桑田改，三灾坏，恁时方称生涯在。",
        "dynasty": "宋",
        "collection_info": null
    },
    {
        "uuid": "9f1507fb32ac02a6dda95ac21af4145a",
        "title": "和凈因老师渔父词  其三",
        "author": "释子淳",
        "content": "潦倒渔翁一无解，苍苍雪鬓知何载。\n短棹轻舟泛沧海，抛鈎在，碧波深处全无阂。",
        "dynasty": "宋",
        "collection_info": null
    },
    {
        "uuid": "631a6b7f5b3c6e6800a65b45b4e497f4",
        "title": "和凈因老师渔父词  其四",
        "author": "释子淳",
        "content": "锦鳞吞饵浮丝摆，樵父两岸皆怜爱。\n直透龙门头角改，谁能怪，为霖方显灵通大。",
        "dynasty": "宋",
        "collection_info": null
    },
    {
        "uuid": "eab431e1196d9eaa757119ac81711b96",
        "title": "送昇长老住大乘",
        "author": "释子淳",
        "content": "皎月流辉千嶂冷，泥牛徐步出云烟。\n玄徒若问西来意，直指胞胎未具前。",
        "dynasty": "宋",
        "collection_info": null
    },
    {
        "uuid": "2be521022440e18d07bad149fb42a37c",
        "title": "送蒲君锡赴湖南提刑",
        "author": "释子淳",
        "content": "携笻挥汗别文星，匝地清风耸百城。\n佛祖位中留不住，琉璃殿上绿苔生。",
        "dynasty": "宋",
        "collection_info": null
    },
    {
        "uuid": "ea7a0e1b96079b57513bc33656a98deb",
        "title": "送庞婆",
        "author": "释子淳",
        "content": "剎剎西来意，尘尘古佛心。\n眉毛为道侣，鼻孔作知音。\n借问牛头何处去，衔花幽鸟杳难寻。",
        "dynasty": "宋",
        "collection_info": null
    },
    {
        "uuid": "1f9bd0ef8c7c9b566c890b5d2025e182",
        "title": "送汲助教医博",
        "author": "释子淳",
        "content": "未到毗耶城，不识维摩病。\n有客兮良医，妙术通神圣。\n金鍼鍼起髑髅吟，龇曲千年谁与并。",
        "dynasty": "宋",
        "collection_info": null
    },
    {
        "uuid": "3c38cafd51f6d02504d30b1b394a5f92",
        "title": "酬刘书记朝奉二首  其一",
        "author": "释子淳",
        "content": "生涯得力句，尽被维摩说。\n空劫一壶天，泥牛耕破月。",
        "dynasty": "宋",
        "collection_info": null
    },
    {
        "uuid": "f90e883be43399f30b0b3bf963350ace",
        "title": "酬刘书记朝奉二首  其二",
        "author": "释子淳",
        "content": "应现宰官人不识，栖心祖域道情腴。\n不怜金印大如斗，自贵衣中无价珠。",
        "dynasty": "宋",
        "collection_info": null
    },
    {
        "uuid": "67ceae7a2ff529bd0b63e4dd7c6f785c",
        "title": "送俊化主回乡丐簟",
        "author": "释子淳",
        "content": "昔年百丈曾轻卷，今日重归故国求。\n顿使云堂三伏里，哭天忽尔变清秋。",
        "dynasty": "宋",
        "collection_info": null
    },
    {
        "uuid": "30564abd3b94b010248626f3ab2e1973",
        "title": "酬满上人",
        "author": "释子淳",
        "content": "勿谓无言为妙，面壁何尝不道。\n翻思金色头陀，却把剎竿推倒。",
        "dynasty": "宋",
        "collection_info": null
    },
    {
        "uuid": "17714ffa2726519b05132b4af59a8d05",
        "title": "渔父子送齐明二化士  其一",
        "author": "释子淳",
        "content": "凛凛严风彻骨寒，扁舟轻泛碧波澜。\n金线直，玉鈎端，锦鳞无限，踊跃上琅玕。",
        "dynasty": "宋",
        "collection_info": null
    },
    {
        "uuid": "5594ce3d96b34bded6175c9f1ac0e698",
        "title": "渔父子送齐明二化士  其二",
        "author": "释子淳",
        "content": "渔父从来性本宽，满船钓得未为欢。\n收丝了，望层峦，举头方觉天际晓星残。",
        "dynasty": "宋",
        "collection_info": null
    },
    {
        "uuid": "c94175617a01ed1e4b36750c3eb9208f",
        "title": "谢安抚张学士惠茸毡",
        "author": "释子淳",
        "content": "虚室更深冷不眠，翛翛孤坐几经年。\n昨宵又觉还耽睡，元是新铺白玉毡。",
        "dynasty": "宋",
        "collection_info": null
    },
    {
        "uuid": "175983be8df3a59e341798aec1d0210e",
        "title": "冬日寄住庵僧",
        "author": "释子淳",
        "content": "落叶积莓苔，柴扉半不开。\n幽林云密覆，花鸟恨空来。",
        "dynasty": "宋",
        "collection_info": null
    },
    {
        "uuid": "241ab5f9641e35810ccc8c69618a9aa8",
        "title": "送王汝弼宣教",
        "author": "释子淳",
        "content": "平生活计都消尽，锥地殊无付子孙。\n撒手便辞青嶂去，翛然却返白云村。",
        "dynasty": "宋",
        "collection_info": null
    },
    {
        "uuid": "0f693d8c9bdf8efbd4c7794041cb8fe6",
        "title": "送化工",
        "author": "释子淳",
        "content": "春云不世情，滋泽兴还普。\n从龙向海飞，散作人间雨。\n幽洞无门任卷舒，悠悠莫忘青山父。",
        "dynasty": "宋",
        "collection_info": null
    },
    {
        "uuid": "2a3cfc52bbbbf513b4f705ea886c156f",
        "title": "渔父词五首  其一",
        "author": "释子淳",
        "content": "鹤髪渔翁岁莫论，桑田几变尔常存。\n红蓼岸，荻花村，水月虚明两不痕。",
        "dynasty": "宋",
        "collection_info": null
    },
    {
        "uuid": "00e60c67e6e4ecc687e752dacbe816ae",
        "title": "渔父词五首  其二",
        "author": "释子淳",
        "content": "举目谁亲无可攀，翛然独对水云闲。\n山色裏，浪花间，妙体堂堂不露颜。",
        "dynasty": "宋",
        "collection_info": null
    },
    {
        "uuid": "4ea8d79f9fd9ba3165c75e41a03d5d52",
        "title": "渔父词五首  其三",
        "author": "释子淳",
        "content": "青虚为钓復为鈎，断索篮儿没底舟。\n随放荡，任横流，玉浪堆中得自由。",
        "dynasty": "宋",
        "collection_info": null
    },
    {
        "uuid": "043764bc3800021b44fc6b196fae4014",
        "title": "渔父词五首  其四",
        "author": "释子淳",
        "content": "轻泛兰舟入海涯，抛鈎掷线莫迟疑。\n骊龙子，巨鳌儿，不犯清波钓得伊。",
        "dynasty": "宋",
        "collection_info": null
    },
    {
        "uuid": "0af82d963836c6526e29a1db26d7de9f",
        "title": "渔父词五首  其五",
        "author": "释子淳",
        "content": "钓尽江湖晓色分，数声羌笛韵凌云。\n波浩渺，雾氛氲，鼓棹回舟望海垠。",
        "dynasty": "宋",
        "collection_info": null
    },
    {
        "uuid": "ae53b2fb000742c6583cec7f9541b249",
        "title": "和无尽居士牧牛颂",
        "author": "释子淳",
        "content": "头角峥嵘未兆前，乱云深处任安眠。\n不随芳艹遥山去，何用芒童更着鞭。",
        "dynasty": "宋",
        "collection_info": null
    },
    {
        "uuid": "fa6bd77caab900318b889b001eafe767",
        "title": "因禅人发明以颂示之",
        "author": "释子淳",
        "content": "水阔云深古路赊，五湖禅侣共同家。\n夜来喜得真消息，无影林中杇木花。",
        "dynasty": "宋",
        "collection_info": null
    },
    {
        "uuid": "63cde29241af67ba9e00772066d43282",
        "title": "寄度兄道友",
        "author": "释子淳",
        "content": "寂照含虚未兆身，翛然那与物为邻。\n任经风月霜威重，枯木花芳不犯春。",
        "dynasty": "宋",
        "collection_info": null
    },
    {
        "uuid": "52dc5413cc2ae5fb8776ea200564e676",
        "title": "默曜堂访预监寺不遇",
        "author": "释子淳",
        "content": "昔年摩竭令，今日孰知恩。\n句外潜心体，言前密意论。\n松风清宇宙，桂月曜干坤。\n出户虽无往，争如静掩门。",
        "dynasty": "宋",
        "collection_info": null
    },
    {
        "uuid": "0604be0c8ecb69fbe8c03f65156ec0ae",
        "title": "静上人病以偈贻之",
        "author": "释子淳",
        "content": "火风地水合为身，犹若晴空一点尘。\n借问病从可处起，祇应谁是病中人。",
        "dynasty": "宋",
        "collection_info": null
    },
    {
        "uuid": "4f77136a797603811db10f5d1b637246",
        "title": "退居后以二偈示预环二禅者  其一",
        "author": "释子淳",
        "content": "十年同此振网维，万种誵讹悉共知。\n今日脱然无一事，坐观明月照琉璃。",
        "dynasty": "宋",
        "collection_info": null
    },
    {
        "uuid": "60bf06f7fe3d403af47a6c8a51f09aba",
        "title": "退居后以二偈示预环二禅者  其二",
        "author": "释子淳",
        "content": "水最为清月最圆，月光含水水涵天。\n混融不落威音世，到此如何语正偏。",
        "dynasty": "宋",
        "collection_info": null
    },
    {
        "uuid": "2001bca740a0c531dce09f92c5871096",
        "title": "送环知客归省亲",
        "author": "释子淳",
        "content": "清风明月秋光半，环禅别我云南归。\n当堂子母相逢日，妙圆孰敢分离微。\n咦，拨转吾家向上机，回头触处生光辉。",
        "dynasty": "宋",
        "collection_info": null
    },
    {
        "uuid": "ec57834b9c1d1a017c502d8fb8c25f99",
        "title": "送觉上人",
        "author": "释子淳",
        "content": "异类潜行未兆前，昂藏头角耸摩天。\n迴途莫守寒岸草，耕破威音那畔田。",
        "dynasty": "宋",
        "collection_info": null
    },
    {
        "uuid": "466f990124d6b201230d2b71ac31bbcb",
        "title": "谢王宣教见访",
        "author": "释子淳",
        "content": "柴扉常对白云开，玉凤衔花去又回。\n不学东林远沽酒，渊明多谢入山来。",
        "dynasty": "宋",
        "collection_info": null
    },
    {
        "uuid": "fb4649cf3aabf0c77d22a057db05c3bb",
        "title": "喜吴云叟公裕垂访",
        "author": "释子淳",
        "content": "山路春风桃李香，延陵长者贲岸房。\n行行廓尔忘途辙，步步翛然合道场。\n妙凈宗乘松宿鹤，虚明田地月含霜。\n相逢相见有何事，共语毗卢顶后光。",
        "dynasty": "宋",
        "collection_info": null
    },
    {
        "uuid": "f573b091707e54c8f829bb16ad165285",
        "title": "送止维那作丐",
        "author": "释子淳",
        "content": "常思止禅者，返本如婴儿。\n一念万年去，春秋都不知。\n斫倒寒岩无影树，迴头焰里再抽枝。\n春老别吾入郦去，缘生会有归山咦。\n凈榻相看坐，清风起四维。",
        "dynasty": "宋",
        "collection_info": null
    },
    {
        "uuid": "336ca1968944d0bbce224bf050286b46",
        "title": "和正可知藏适轩",
        "author": "释子淳",
        "content": "适轩新开非华饰，为爱清凉消暑湿。\n景象千般何处来，尘埃一点应难入。\n蒲团禅版静沉沉，松韵竹风常龚龚。\n香断炉寒坐夜深，苔墀月满无人立。",
        "dynasty": "宋",
        "collection_info": null
    },
    {
        "uuid": "3c9bdbb666053103bb861cde14f2ba32",
        "title": "谢蒙城善友惠米",
        "author": "释子淳",
        "content": "客到蒙城有信归，殷勤惠米助晨炊。\n老僧钵满慵相唤，长者恩深祇自知。\n粒粒圆成难着会，明明嚼碎更何疑。\n赵州遗语诚非谬，一饱元来忘百饥。",
        "dynasty": "宋",
        "collection_info": null
    },
    {
        "uuid": "387fef6fedba672a70662f41202dcd86",
        "title": "任善友求颂",
        "author": "释子淳",
        "content": "差别道难通，应须识自宗。\n无根枯树子，月夜影重重。",
        "dynasty": "宋",
        "collection_info": null
    },
    {
        "uuid": "8053f2a9a9c77ac33a70c8d1983b1448",
        "title": "丹霞誧法弟新建暖堂以颂庆之",
        "author": "释子淳",
        "content": "暖堂新构侵云表，桂月松风常满抱。\n玉烛光中静应时，言前妙唱般阳道。",
        "dynasty": "宋",
        "collection_info": null
    },
    {
        "uuid": "6c36855f7329fd062198edabde1c1aaf",
        "title": "山居五首  其一",
        "author": "释子淳",
        "content": "林麓结茅庐，翛然称所居。\n松风惊破梦，涧冰静涵虚。\n春老花犹媚，秋残叶未疏。\n良宵无限意，东岭月生初。",
        "dynasty": "宋",
        "collection_info": null
    },
    {
        "uuid": "dd7730a3065443724e8cf64e07e47e7a",
        "title": "山居五首  其二",
        "author": "释子淳",
        "content": "祇这一闲田，古今无变迁。\n泥牛耕不尽，宝月镇长圆。\n岩桂和烟翠，溪花含露鲜。\n甘藏青嶂里，懒更谒时贤。",
        "dynasty": "宋",
        "collection_info": null
    },
    {
        "uuid": "ce065fa2229586c7e9fa99a0e74e48e8",
        "title": "山居五首  其三",
        "author": "释子淳",
        "content": "家近乱山根，日高懒启门。\n樵歌云外唱，胡曲句前论。\n路僻无人到，庭荒有藓痕。\n萧萧岩石畔，祇么老烟村。",
        "dynasty": "宋",
        "collection_info": null
    },
    {
        "uuid": "8ac07bf7a38fe129b79415425481ed89",
        "title": "山居五首  其四",
        "author": "释子淳",
        "content": "兀坐镇长行，孰人知此情。\n竹风轻有韵，岩溜细无声。\n岌岌三山秀，依依片月明。\n门前枯树子，孤鹤梦难成。",
        "dynasty": "宋",
        "collection_info": null
    },
    {
        "uuid": "1deebdd966e5567582ac24dacd47de84",
        "title": "山居五首  其五",
        "author": "释子淳",
        "content": "不恋白云关，家山撒手还。\n玉炉香旖旎，石磵水潺湲。\n庭树烟笼合，窗轩雨洒斑。\n经行及坐卧，常在寂寥间。",
        "dynasty": "宋",
        "collection_info": null
    },
    {
        "uuid": "5f1c3447dd16c27b87ae86f5fabe8229",
        "title": "寄随守向大夫三首  其一",
        "author": "释子淳",
        "content": "岁寒木欲老林垧，兹沐恩光入翠层。\n再整丝纶垂钓手，随缘涢水且腾腾。",
        "dynasty": "宋",
        "collection_info": null
    },
    {
        "uuid": "096c8445b4c65f9a02591b2e8b1b3f99",
        "title": "寄随守向大夫三首  其二",
        "author": "释子淳",
        "content": "道同曾未隔毫端，相别相逢会者难。\n偶此又蒙清照及，松风桂月袭人寒。",
        "dynasty": "宋",
        "collection_info": null
    },
    {
        "uuid": "bbcf6d5e8882b8839d139e7412450b3a",
        "title": "寄随守向大夫三首  其三",
        "author": "释子淳",
        "content": "无絃琴上有希声，此遇知音作证明。\n不犯指端弹一曲，碧琉璃界月三更。",
        "dynasty": "宋",
        "collection_info": null
    },
    {
        "uuid": "c51e8235b75fefda31bc452e7e5d02b5",
        "title": "送吴公裕",
        "author": "释子淳",
        "content": "天气暄妍三月春，青山垂访白头人。\n威仪雍肃披儒雅，语论清泠洗渴尘。\n道合圆常无异路，心空及第自通津。\n相逢相别休怀念，千里同风德及邻。",
        "dynasty": "宋",
        "collection_info": null
    },
    {
        "uuid": "80a3698551348ed6bb8d64042d3b00ed",
        "title": "蠲上人求颂",
        "author": "释子淳",
        "content": "一九逢春信，梅花破雪开。\n箇中如会得，千里不空来。",
        "dynasty": "宋",
        "collection_info": null
    },
    {
        "uuid": "1e22e62fa8d53d1c86816b7173fe3904",
        "title": "和张居士",
        "author": "释子淳",
        "content": "默讷虚明履趣深，蟾蜍推月照天心。\n松风未作寒林静，一弄无絃琴上音。",
        "dynasty": "宋",
        "collection_info": null
    },
    {
        "uuid": "f5566632ce4d445ca2951674a3f3a436",
        "title": "和张伯威见寄",
        "author": "释子淳",
        "content": "今日重来坐暖霞，故人笑谓老年华。\n劫空别有壶春在，云对青山兴莫涯。",
        "dynasty": "宋",
        "collection_info": null
    },
    {
        "uuid": "7cb3fb366fb8c9efabf3cdd8232031f5",
        "title": "和章阳叔见寄二首  其一",
        "author": "释子淳",
        "content": "休将水乳试鹅王，妙识醇醨别有方。\n本地不消春气力，灵枝劫外有余芳。",
        "dynasty": "宋",
        "collection_info": null
    },
    {
        "uuid": "1a643fe792c059bdacb37401465a1fb0",
        "title": "和章阳叔见寄二首  其二",
        "author": "释子淳",
        "content": "师旷离娄不我徒，昭然罔象得玄珠。\n心萌口拟成途辙，底事圆明异有无。",
        "dynasty": "宋",
        "collection_info": null
    },
    {
        "uuid": "d82884173018869647f47042c78810c4",
        "title": "酬时于叔",
        "author": "释子淳",
        "content": "妙句灵然溢目寒，幽微旨趣曾还难。\n相逢更问无絃曲，风入松梢不在弹。",
        "dynasty": "宋",
        "collection_info": null
    },
    {
        "uuid": "fadb17ba5acc1c0ca6938908a4f2185c",
        "title": "偈五首  其一",
        "author": "释子淳",
        "content": "干坤之内，宇宙之间。\n要有一宝，秘在形山。",
        "dynasty": "宋",
        "collection_info": null
    },
    {
        "uuid": "538fe08378058e37091a45c3ddefa4ee",
        "title": "偈五首  其二",
        "author": "释子淳",
        "content": "我宗有语句，金刀剪不开。\n深深玄妙旨，玉女夜怀胎。",
        "dynasty": "宋",
        "collection_info": null
    },
    {
        "uuid": "0d72ad95cd5194a20ec2fa1fca541359",
        "title": "偈五首  其三",
        "author": "释子淳",
        "content": "亭亭日午犹亏半，寂寂三更尚未圆。\n六户不曾知暖意，往来常在三更前。",
        "dynasty": "宋",
        "collection_info": null
    },
    {
        "uuid": "45b177a1640f3c7776e61f448056d1ce",
        "title": "偈五首  其四",
        "author": "释子淳",
        "content": "宝月流辉，澄潭布影。\n水无蘸月之意，月无分照之心。\n水月两忘，方可称断。",
        "dynasty": "宋",
        "collection_info": null
    },
    {
        "uuid": "6ac7cf31c495783da52c5642c90bfdb4",
        "title": "偈五首  其五",
        "author": "释子淳",
        "content": "日照孤峰翠，月临溪水寒。\n祖师玄妙诀，莫向寸心安。",
        "dynasty": "宋",
        "collection_info": null
    },
    {
        "uuid": "1e7b75a304942f319c9b167040fd2f41",
        "title": "颂古一○一首  其一",
        "author": "释子淳",
        "content": "妙相圆明不可亲，奴儿婢子自殷勤。\n指天指地称尊大，也是传言送语人。",
        "dynasty": "宋",
        "collection_info": null
    },
    {
        "uuid": "aead3b2a7819d015152489c77ed96c9e",
        "title": "颂古一○一首  其二",
        "author": "释子淳",
        "content": "相好巍巍大丈夫，一生无智恰如愚。\n从来佛祖犹难望，地狱天堂岂可拘。",
        "dynasty": "宋",
        "collection_info": null
    },
    {
        "uuid": "0bbac0bd9a9027cc4a01be3b86d2d6a3",
        "title": "颂古一○一首  其三",
        "author": "释子淳",
        "content": "卓尔难将正眼窥，迴超今古类难齐。\n苔封古殿无人侍，月锁苍梧凤不栖。",
        "dynasty": "宋",
        "collection_info": null
    },
    {
        "uuid": "e87f98a5ba91c98bfceac4598ebbf776",
        "title": "颂古一○一首  其四",
        "author": "释子淳",
        "content": "木人来问青霄路，石女年尊似不闻。\n携手相将归故国，暮山岌岌锁重云。",
        "dynasty": "宋",
        "collection_info": null
    },
    {
        "uuid": "073e533b0d34c4d32bd0ffb16f0a0f1c",
        "title": "颂古一○一首  其五",
        "author": "释子淳",
        "content": "玄微及尽本翛然，若谓渠闲万八千。\n月印澄江鱼不见，钓人何必更抛筌。",
        "dynasty": "宋",
        "collection_info": null
    },
    {
        "uuid": "1f4a8b2b5693dfe32c1b4a518c475e81",
        "title": "颂古一○一首  其六",
        "author": "释子淳",
        "content": "垂手还他作者机，寻常语裏布鎗旗。\n重询拟进归方丈，一句分明更不疑。",
        "dynasty": "宋",
        "collection_info": null
    },
    {
        "uuid": "6e5a3bf811dcd7f2acd571c3fdff393e",
        "title": "颂古一○一首  其七",
        "author": "释子淳",
        "content": "白云深处路难通，拟问踪由已涉功。\n挂角羚羊无影迹，从容还落正偏中。",
        "dynasty": "宋",
        "collection_info": null
    },
    {
        "uuid": "5c4a0fa35caa9ca04b7936344fdf6df9",
        "title": "颂古一○一首  其八",
        "author": "释子淳",
        "content": "饥冷嫩草遥山去，渴饮寒泉曲涧回。\n放荡不耕空劫地，暮天何用牧歌催。",
        "dynasty": "宋",
        "collection_info": null
    },
    {
        "uuid": "2f3eeb5278ff126cdc81423364b73e73",
        "title": "颂古一○一首  其九",
        "author": "释子淳",
        "content": "王鞭高举击金门，引出珊瑚价莫论。\n迴古轮王全意气，不彰宝印自然尊。",
        "dynasty": "宋",
        "collection_info": null
    },
    {
        "uuid": "72e218dfcdb7d0338c0fdb1b01cce4ee",
        "title": "颂古一○一首  其一○",
        "author": "释子淳",
        "content": "偶尔垂言借问伊，知音争使落今时。\n胡笳不犯宫商曲，玉笛横时劫外吹。",
        "dynasty": "宋",
        "collection_info": null
    },
    {
        "uuid": "666a291464b2b33d65462c7f826516e6",
        "title": "颂古一○一首  其一一",
        "author": "释子淳",
        "content": "烧香人静杳无声，苔满丹墀皓月明。\n入户当堂慵正坐，出门尤懒下阶行。",
        "dynasty": "宋",
        "collection_info": null
    },
    {
        "uuid": "401d6f5ed21e0ab394bc20a74c02bf03",
        "title": "颂古一○一首  其一二",
        "author": "释子淳",
        "content": "白云槛外思悠哉，密密金刀剪不开。\n幽洞不拘金锁意，纵横无繫去还来。",
        "dynasty": "宋",
        "collection_info": null
    },
    {
        "uuid": "96308e8442ef629217d433e06665f675",
        "title": "颂古一○一首  其一三",
        "author": "释子淳",
        "content": "家山归到莫因循，竭力寅昏奉二亲。\n机尽功忘恩义断，便成不孝阐提人。",
        "dynasty": "宋",
        "collection_info": null
    },
    {
        "uuid": "a5292bb83ad3abf89159d116a4dc4f17",
        "title": "颂古一○一首  其一四",
        "author": "释子淳",
        "content": "从来父子不相离，石女何劳更问伊。\n昨夜寒岩无影木，白云深处露横枝。",
        "dynasty": "宋",
        "collection_info": null
    },
    {
        "uuid": "2ff006a4dfaa90033777be6baa49b59b",
        "title": "颂古一○一首  其一五",
        "author": "释子淳",
        "content": "古路翛然倚太虚，行玄犹是涉崎岖。\n不登鸟道虽为妙，点捡将来已触途。",
        "dynasty": "宋",
        "collection_info": null
    },
    {
        "uuid": "fc04716657fe4d84f2dba44e72f58898",
        "title": "颂古一○一首  其一六",
        "author": "释子淳",
        "content": "镬汤炉炭几何般，地狱三途未苦酸。\n须信新丰亲切语，袈裟之下莫颟顸。",
        "dynasty": "宋",
        "collection_info": null
    },
    {
        "uuid": "a8009df9af6ade042122d344a6a77fd6",
        "title": "颂古一○一首  其一七",
        "author": "释子淳",
        "content": "平地无端凿陷坑，木桥拈起使人行。\n沉沉寒水如何渡，月夜金鸡报五更。",
        "dynasty": "宋",
        "collection_info": null
    },
    {
        "uuid": "ee594ec9267d7c49f4e37a103bdb84a7",
        "title": "颂古一○一首  其一八",
        "author": "释子淳",
        "content": "本地灵明无一物，几人认得黄金骨。\n扶锹肩上便行时，大辩从来还若讷。",
        "dynasty": "宋",
        "collection_info": null
    },
    {
        "uuid": "d630fd114f77996307e0cb3f6bcd69a5",
        "title": "颂古一○一首  其一九",
        "author": "释子淳",
        "content": "当机一句玉珊珊，内外玲珑溢目寒。\n无漏国中曾不住，月华影里见应难。",
        "dynasty": "宋",
        "collection_info": null
    },
    {
        "uuid": "4dccf7806bf155a7e5f89fa0c8780c0f",
        "title": "颂古一○一首  其二○",
        "author": "释子淳",
        "content": "蚌含明月珠生腹，龙拥深云雨洒空。\n莫向平田翻巨浪，直须点点尽朝东。",
        "dynasty": "宋",
        "collection_info": null
    },
    {
        "uuid": "c35498c87ac1b27cdc4666af494d14a2",
        "title": "颂古一○一首  其二一",
        "author": "释子淳",
        "content": "威音那畔不能行，撒手还家懒问程。\n寝殿无人空寂寂，满窗唯有月虚明。",
        "dynasty": "宋",
        "collection_info": null
    },
    {
        "uuid": "6d6cca357769055d41a25713f23ab477",
        "title": "颂古一○一首  其二二",
        "author": "释子淳",
        "content": "归家岂坐碧云床，出户不行青草地。\n南北东西本自由，渠无向背那迴避。",
        "dynasty": "宋",
        "collection_info": null
    },
    {
        "uuid": "3b5f8bf908de49b629e5de24a3b4d6ca",
        "title": "颂古一○一首  其二三",
        "author": "释子淳",
        "content": "淘金岂假披沙得，不触波澜犹费力。\n露柱三更忽放光，此时未审何人识。",
        "dynasty": "宋",
        "collection_info": null
    },
    {
        "uuid": "bb891f6707f473d0175f3b55a3351c67",
        "title": "颂古一○一首  其二四",
        "author": "释子淳",
        "content": "羣花未发梅先拆，万木凋零柏转奇。\n云淡不彰节月影，烟轻那露引风枝。",
        "dynasty": "宋",
        "collection_info": null
    },
    {
        "uuid": "7e0a31e568b5e60b674fabc08024332a",
        "title": "颂古一○一首  其二五",
        "author": "释子淳",
        "content": "岩脱虽有云千顷，户内殊无半夜灯。\n极目危峦今古秀，暮天斜照碧层层。",
        "dynasty": "宋",
        "collection_info": null
    },
    {
        "uuid": "35895b57576ee4489e49d8e9c11a751d",
        "title": "颂古一○一首  其二六",
        "author": "释子淳",
        "content": "这般消息不寻常，蟾桂枝枝布远香。\n昨夜姮娥呈巧妙，眼睛直上绣鸳鸯。",
        "dynasty": "宋",
        "collection_info": null
    },
    {
        "uuid": "26245da1c5931fbf71a99dd299e0788d",
        "title": "颂古一○一首  其二七",
        "author": "释子淳",
        "content": "拾得疏慵非觉晓，寒山懒惰不知归。\n声前一句圆音美，物外三山片月辉。",
        "dynasty": "宋",
        "collection_info": null
    },
    {
        "uuid": "3a30f84033836b4c3d6a9b43720f40af",
        "title": "颂古一○一首  其二八",
        "author": "释子淳",
        "content": "海底龙吟云雨润，林中虎啸谷风清。\n莫言满路生荆棘，况是家贫少送迎。",
        "dynasty": "宋",
        "collection_info": null
    },
    {
        "uuid": "aeb5a612552a9230037a5c3767c9b928",
        "title": "颂古一○一首  其二九",
        "author": "释子淳",
        "content": "太平乡国路空赊，归兴悠悠思莫涯。\n撒手到家何所有，琉璃宝殿锁蟾华。",
        "dynasty": "宋",
        "collection_info": null
    },
    {
        "uuid": "2b4cd229abf0540530d30412ebd546c8",
        "title": "颂古一○一首  其三○",
        "author": "释子淳",
        "content": "月筛松影高低树，日照池心上下天。\n赫赫炎空非卓午，团团秋夜不知圆。",
        "dynasty": "宋",
        "collection_info": null
    },
    {
        "uuid": "930d83bd8b34548723044cad229b431f",
        "title": "颂古一○一首  其三一",
        "author": "释子淳",
        "content": "妙峰孤顶偏肥腻，天产灵苗不触地。\n翠叶无风常自摇，清香那逐春光媚。",
        "dynasty": "宋",
        "collection_info": null
    },
    {
        "uuid": "8dec33ba076c4b31e7f4e0502c0e2378",
        "title": "颂古一○一首  其三二",
        "author": "释子淳",
        "content": "叉手须知已隔津，更重进步转漂沦。\n顽铜若作黄金货，祇可瞒他无眼人。",
        "dynasty": "宋",
        "collection_info": null
    },
    {
        "uuid": "c52fb4b0e8cf60f5eee44fd283d13988",
        "title": "颂古一○一首  其三三",
        "author": "释子淳",
        "content": "父子相逢眼倍明，灵苗丛裏坦然行。\n箇中若为金毛子，已是盐梅触大羹。",
        "dynasty": "宋",
        "collection_info": null
    },
    {
        "uuid": "9d37eeb4e6b332c9490d5c68bdef4e3e",
        "title": "颂古一○一首  其三四",
        "author": "释子淳",
        "content": "一片灵明本妙圆，箇中非正亦非偏。\n宝峰瑞草无根蒂，不待春功色自鲜。",
        "dynasty": "宋",
        "collection_info": null
    },
    {
        "uuid": "50b6c36b6363830ef0bb7d010b94d924",
        "title": "颂古一○一首  其三五",
        "author": "释子淳",
        "content": "曹溪源派古之今，意识徒将渡浅深。\n好是昔人游戏处，虽然入井不曾沉。",
        "dynasty": "宋",
        "collection_info": null
    },
    {
        "uuid": "a78977f7e9fa0266cd7a6dd0a7ba8bfc",
        "title": "颂古一○一首  其三六",
        "author": "释子淳",
        "content": "前后三三不失宗，迥迢千圣数难穷。\n金刚脑后全轩露，迭迭青山锁翠空。",
        "dynasty": "宋",
        "collection_info": null
    },
    {
        "uuid": "d8629d7ac98fa17725dab912de3a5a77",
        "title": "颂古一○一首  其三七",
        "author": "释子淳",
        "content": "少林续焰事堪可，腊夜梅开雪后枝。\n黄蘗昔年曾有语，大唐国裏没禅师。",
        "dynasty": "宋",
        "collection_info": null
    },
    {
        "uuid": "1f7d446e9feca4232adf169e8e82aab0",
        "title": "颂古一○一首  其三八",
        "author": "释子淳",
        "content": "带角披毛异类身，寒灰枯木眼中尘。\n虽然未曾先师意，争奈临行一着亲。",
        "dynasty": "宋",
        "collection_info": null
    },
    {
        "uuid": "2f62d418d4697737b444d6c094a3a1d1",
        "title": "颂古一○一首  其三九",
        "author": "释子淳",
        "content": "多是从人学得来，一生空把口胡开。\n欲穷此片虚明地，七佛前前总不该。",
        "dynasty": "宋",
        "collection_info": null
    },
    {
        "uuid": "f079dfc2663bc18e03a8d50702016323",
        "title": "颂古一○一首  其四○",
        "author": "释子淳",
        "content": "虽然答尽深深意，争奈投机句未亲。\n欲曾本来无垢的，更须入水见长人。",
        "dynasty": "宋",
        "collection_info": null
    },
    {
        "uuid": "1a6dec66b7ea221294e98fe425f9e1fc",
        "title": "颂古一○一首  其四一",
        "author": "释子淳",
        "content": "寂光影裏现全身，贵异天然迥出伦。\n家富儿奴偏得力，夜分灯火照西邻。",
        "dynasty": "宋",
        "collection_info": null
    },
    {
        "uuid": "068ab363c66bed122529cc9c64f70a34",
        "title": "颂古一○一首  其四二",
        "author": "释子淳",
        "content": "海底泥牛耕白月，云中木马骤清风。\n胡僧懒捧西干钵，半夜乘舟过海东。",
        "dynasty": "宋",
        "collection_info": null
    },
    {
        "uuid": "dfe2bbcbc6763984f61f5c895f46a57c",
        "title": "颂古一○一首  其四三",
        "author": "释子淳",
        "content": "芳草漫漫岂变秋，牧童白牯恣优游。\n异中有路人难见，却谓骑牛不识牛。",
        "dynasty": "宋",
        "collection_info": null
    },
    {
        "uuid": "e96eadebf6c940a88d2ab40a823313cc",
        "title": "颂古一○一首  其四四",
        "author": "释子淳",
        "content": "月沉碧海龙非隐，雾锁苍梧凤不知。\n劫外森森无影木，垂阴自有未萌枝。",
        "dynasty": "宋",
        "collection_info": null
    },
    {
        "uuid": "9c423f535f7ca11b7d71cbe0ab691e11",
        "title": "颂古一○一首  其四五",
        "author": "释子淳",
        "content": "依依半月沉寒水，耿耿三星落碧巑。\n昔日云岩曾漏泄，金轮王子宝花冠。",
        "dynasty": "宋",
        "collection_info": null
    },
    {
        "uuid": "9631ec018a0acf3a46f69e1eb2854787",
        "title": "颂古一○一首  其四六",
        "author": "释子淳",
        "content": "身光炽盛相巍巍，妙手如何彩绘伊。\n休问僧繇吴道士，志公佗日不能知。",
        "dynasty": "宋",
        "collection_info": null
    },
    {
        "uuid": "ea4f711a30837d1ec01ef387fb8e71a4",
        "title": "颂古一○一首  其四七",
        "author": "释子淳",
        "content": "腥臊红烂不堪亲，触动轻轻血污身。\n何事杳无人着价，为伊非是世间珍。",
        "dynasty": "宋",
        "collection_info": null
    },
    {
        "uuid": "0e85ec4e2532edffcd966fc7ad42a8b9",
        "title": "颂古一○一首  其四八",
        "author": "释子淳",
        "content": "家家门掩蟾蜍月，处处莺啼杨柳风。\n若谓纵横无变异，犹如掷剑拟虚空。",
        "dynasty": "宋",
        "collection_info": null
    },
    {
        "uuid": "a181d9ec8814829b21aae5a5bfcccd77",
        "title": "颂古一○一首  其四九",
        "author": "释子淳",
        "content": "月中玉兔夜怀胎，日裏金乌朝抱卵。\n黑漆昆崙踏雪行，转身打破琉璃椀。",
        "dynasty": "宋",
        "collection_info": null
    },
    {
        "uuid": "2c39281043957a5fc32a901ebd04591e",
        "title": "颂古一○一首  其五○",
        "author": "释子淳",
        "content": "寒月依依上远峰，平湖万顷练光封。\n渔歌惊起沙洲鹭，飞入芦花不见踪。",
        "dynasty": "宋",
        "collection_info": null
    },
    {
        "uuid": "fa9c4136a9746ea45ba1092a82dc39e9",
        "title": "颂古一○一首  其五一",
        "author": "释子淳",
        "content": "清风吹动钓鱼船，鼓起澄波浪拍天。\n堪笑锦鳞争戏水，到头俱被钓丝牵。",
        "dynasty": "宋",
        "collection_info": null
    },
    {
        "uuid": "b6a5145c0651699844bc6fe9cb0b96b2",
        "title": "颂古一○一首  其五二",
        "author": "释子淳",
        "content": "京师出大黄，熟处最难忘。\n道吾常作舞，元是谢三郎。",
        "dynasty": "宋",
        "collection_info": null
    },
    {
        "uuid": "0d769c1418ca75362767117176ec19b2",
        "title": "颂古一○一首  其五三",
        "author": "释子淳",
        "content": "沧海无风波浪平，烟收水色虚含月。\n寒光一带望何穷，谁辨箇中龙退骨。",
        "dynasty": "宋",
        "collection_info": null
    },
    {
        "uuid": "f96762b0889d27e52cb7b7966f56e13b",
        "title": "颂古一○一首  其五四",
        "author": "释子淳",
        "content": "门头户尾事千差，了尽犹来未到家。\n明月堂前无影木，严凝雪夜正开花。",
        "dynasty": "宋",
        "collection_info": null
    },
    {
        "uuid": "6b6f518f54742d7c9e584d64b6fa8e29",
        "title": "颂古一○一首  其五五",
        "author": "释子淳",
        "content": "长江澄澈即蟾华，满目清光未是家。\n借问渔舟何处去，夜深依旧宿芦花。",
        "dynasty": "宋",
        "collection_info": null
    },
    {
        "uuid": "254ed69e6c0b03e3b6e6242d799c40f5",
        "title": "颂古一○一首  其五六",
        "author": "释子淳",
        "content": "声前一句口如眉，佛祖从来总不知。\n昨夜昆崙闲说梦，白头生得黑头儿。",
        "dynasty": "宋",
        "collection_info": null
    },
    {
        "uuid": "a78bd7280963318f87b7b3ccfbe25628",
        "title": "颂古一○一首  其五七",
        "author": "释子淳",
        "content": "色自色兮声自声，新莺啼处柳烟轻。\n门门有路通京国，三岛斜横海月明。",
        "dynasty": "宋",
        "collection_info": null
    },
    {
        "uuid": "d67821bf6858724f33e3793b75c88db7",
        "title": "颂古一○一首  其五八",
        "author": "释子淳",
        "content": "九重深密视听难，玉殿琼楼宿雾攒。\n燮理尽归臣相事，轮王不戴宝花冠。",
        "dynasty": "宋",
        "collection_info": null
    },
    {
        "uuid": "0e43e9990d09cc62bb5f311fe12769af",
        "title": "颂古一○一首  其五九",
        "author": "释子淳",
        "content": "盲聋瘖痖迥天真，眼似眉毛道始邻。\n昨夜东君潜布令，黄莺啼处绿杨春。",
        "dynasty": "宋",
        "collection_info": null
    },
    {
        "uuid": "da3735f7267472d7e226e89054be7c8b",
        "title": "颂古一○一首  其六○",
        "author": "释子淳",
        "content": "三番白纸问寒暄，千里同风月满船。\n夺得高标全用处，盘蛇口内打秋韆。",
        "dynasty": "宋",
        "collection_info": null
    },
    {
        "uuid": "99084dde0ddf01dd6c740e23b920444f",
        "title": "颂古一○一首  其六一",
        "author": "释子淳",
        "content": "宝杖亲携挂翠缨，徘徊常遶玉阶行。\n转身就父无标的，拈却花冠不得名。",
        "dynasty": "宋",
        "collection_info": null
    },
    {
        "uuid": "aad90c53f86fe89f69763644437aa8c5",
        "title": "颂古一○一首  其六二",
        "author": "释子淳",
        "content": "昆冈片玉火中润，碧落孤蟾水底圆。\n一念翛然无异色，任从沧海变桑田。",
        "dynasty": "宋",
        "collection_info": null
    },
    {
        "uuid": "674dd226cc7cfd3e8bbe651253d7df94",
        "title": "颂古一○一首  其六三",
        "author": "释子淳",
        "content": "金乌玉兔两交驰，照破威音未兆时。\n若谓青霄别在路，木人依旧皴双眉。",
        "dynasty": "宋",
        "collection_info": null
    },
    {
        "uuid": "1aceb4f973034641bf386598c6518017",
        "title": "颂古一○一首  其六四",
        "author": "释子淳",
        "content": "瑞霭祥烟锁玉楼，妙年王子恣优游。\n琉璃殿上骑金马，明月堂前辊绣毬。",
        "dynasty": "宋",
        "collection_info": null
    },
    {
        "uuid": "7086b57a42efc0b2cd8182add8e65e93",
        "title": "颂古一○一首  其六五",
        "author": "释子淳",
        "content": "白头童子智尤长，半夜三更渡渺茫。\n任运往来无间断，不消船艇与浮囊。",
        "dynasty": "宋",
        "collection_info": null
    },
    {
        "uuid": "2c8add323363040fab93a3f08d08a755",
        "title": "颂古一○一首  其六六",
        "author": "释子淳",
        "content": "秘殿重围晓尚寒，丹墀苔润未排班。\n宝香凤烛烟云合，寂寂帘垂不露颜。",
        "dynasty": "宋",
        "collection_info": null
    },
    {
        "uuid": "2e90d0e2a9879fa9ae6f7f77697be52f",
        "title": "颂古一○一首  其六七",
        "author": "释子淳",
        "content": "故国清平久有年，白头犹自恋生缘。\n牧童却解忘功业，懒放牛儿不把鞭。",
        "dynasty": "宋",
        "collection_info": null
    },
    {
        "uuid": "f40a145ff11e03448ceac9a69f732b9a",
        "title": "颂古一○一首  其六八",
        "author": "释子淳",
        "content": "曹溪古路绿苔生，车马登临已涉程。\n野老痿羸兼跛挈，手携玉杖夜深行。",
        "dynasty": "宋",
        "collection_info": null
    },
    {
        "uuid": "e0a333c8646283fbc43d6ee9a0fb6c92",
        "title": "颂古一○一首  其六九",
        "author": "释子淳",
        "content": "四十九年成露布，五千余轴尽言诠。\n妙明一句威音外，折角泥牛雪裏眠。",
        "dynasty": "宋",
        "collection_info": null
    },
    {
        "uuid": "5af47ee843b02d0bc2e4ddb7dd7f18bd",
        "title": "颂古一○一首  其七○",
        "author": "释子淳",
        "content": "干坤尽是黄金国，万有全彰凈妙身。\n玉女背风无巧拙，灵苗花秀不知春。",
        "dynasty": "宋",
        "collection_info": null
    },
    {
        "uuid": "fbbd2e77bcfbe13438c62687bee4740d",
        "title": "颂古一○一首  其七一",
        "author": "释子淳",
        "content": "一念萧萧不记年，皮肤脱落自完全。\n长天夜夜清如镜，万里无云孤月圆。",
        "dynasty": "宋",
        "collection_info": null
    },
    {
        "uuid": "ba687ea866cab8ca86cc657fb1ad176d",
        "title": "颂古一○一首  其七二",
        "author": "释子淳",
        "content": "日午烟凝山突兀，夜央天淡月婵娟。\n混然寂照寒宵永，明暗圆融未兆前。",
        "dynasty": "宋",
        "collection_info": null
    },
    {
        "uuid": "a19bcfe35a58ad1842d77433b21e89cf",
        "title": "颂古一○一首  其七三",
        "author": "释子淳",
        "content": "法尔非修本十成，平常酬答最分明。\n端然指出长安道，无奈游人不肯行。",
        "dynasty": "宋",
        "collection_info": null
    },
    {
        "uuid": "4d10e9e2971ce0d406d2816c484974b5",
        "title": "颂古一○一首  其七四",
        "author": "释子淳",
        "content": "无相光中未兆身，清虚渺邈岂为邻。\n一轮明月当轩照，玉殿萧萧不见人。",
        "dynasty": "宋",
        "collection_info": null
    },
    {
        "uuid": "82abe88a3ad76429bcdb001fa6cea544",
        "title": "颂古一○一首  其七五",
        "author": "释子淳",
        "content": "虚堂寂寂夜深寒，携得瑶琴月下弹。\n不是知音徒侧耳，悲风流水岂相干。",
        "dynasty": "宋",
        "collection_info": null
    },
    {
        "uuid": "b297f2bc4a7d544145f74371b39afaac",
        "title": "颂古一○一首  其七六",
        "author": "释子淳",
        "content": "祖代家风没一文，清贫中更是清贫。\n着衣吃饭随丰俭，物物头角用最亲。",
        "dynasty": "宋",
        "collection_info": null
    },
    {
        "uuid": "8d251d725a0925bf3eb73474863c22e5",
        "title": "颂古一○一首  其七七",
        "author": "释子淳",
        "content": "三脚灵龟荒径走，一枝瑞草乱峰垂。\n昆冈含玉山先润，凉兔怀胎月未知。",
        "dynasty": "宋",
        "collection_info": null
    },
    {
        "uuid": "abeba60ad8a587dbaf39ead06c2dad08",
        "title": "颂古一○一首  其七八",
        "author": "释子淳",
        "content": "出门徧界无知己，入户盈眸不见亲。\n虚室夜寒何所有，碧天明月颇为邻。",
        "dynasty": "宋",
        "collection_info": null
    },
    {
        "uuid": "a28ae0c26e6c06e3af2139c21c182fc7",
        "title": "颂古一○一首  其七九",
        "author": "释子淳",
        "content": "一点灵明六不收，照然何用更凝眸。\n箇中消息人难委，独有虚空暗点头。",
        "dynasty": "宋",
        "collection_info": null
    },
    {
        "uuid": "c30f4eeb463685c82642a5c5a92e97ff",
        "title": "颂古一○一首  其八○",
        "author": "释子淳",
        "content": "体妙探玄尽涉程，争如野老异中行。\n功忘日月平怀稳，免事君王宠辱惊。",
        "dynasty": "宋",
        "collection_info": null
    },
    {
        "uuid": "f73f9164bec52be4252003a0208f9364",
        "title": "颂古一○一首  其八一",
        "author": "释子淳",
        "content": "夜明帘外月朦胧，骑象翻身击宝钟。\n洪韵上腾三界外，聋夫何事睡犹浓。",
        "dynasty": "宋",
        "collection_info": null
    },
    {
        "uuid": "2ac50f6c8d2a3de82a38056df9dc4720",
        "title": "颂古一○一首  其八二",
        "author": "释子淳",
        "content": "白藕未萌非隐的，红花出水不当阳。\n游人莫用传消息，自有清风透远香。",
        "dynasty": "宋",
        "collection_info": null
    },
    {
        "uuid": "42ad3e1b9854b855be2238de2977bbe0",
        "title": "颂古一○一首  其八三",
        "author": "释子淳",
        "content": "这边那畔总难逢，一句无私不处中。\n红日暮沉西嶂外，空留孤影照溪东。",
        "dynasty": "宋",
        "collection_info": null
    },
    {
        "uuid": "03cce8290bbf9aa8af7764e944e37029",
        "title": "颂古一○一首  其八四",
        "author": "释子淳",
        "content": "妙湛圆明第一机，降生成道涅槃时。\n迦维摩竭双林树，认着元来不是伊。",
        "dynasty": "宋",
        "collection_info": null
    },
    {
        "uuid": "4da74917a9c75aa3e363bbbe2d4117d9",
        "title": "颂古一○一首  其八五",
        "author": "释子淳",
        "content": "妙体堂堂相好全，青霄独步蹑金莲。\n千华台上犹慵坐，弊垢襕衫岂肯穿。",
        "dynasty": "宋",
        "collection_info": null
    },
    {
        "uuid": "5e3657949beea5087ea3e6e8271d95e0",
        "title": "颂古一○一首  其八六",
        "author": "释子淳",
        "content": "瑞艹丛中懒欲眠，徐行处处迥翛然。\n披毛戴角人难识，为报芒童不用鞭。",
        "dynasty": "宋",
        "collection_info": null
    },
    {
        "uuid": "50f9ed378005566c5de3ee38ebc90ec1",
        "title": "颂古一○一首  其八七",
        "author": "释子淳",
        "content": "一句相酬难取则，轮王不化阎浮国。\n无边剎海浪痕平，独驾泥牛耕月色。",
        "dynasty": "宋",
        "collection_info": null
    },
    {
        "uuid": "848079a19f96833448fb0c996005a4e3",
        "title": "颂古一○一首  其八八",
        "author": "释子淳",
        "content": "妙圆无相劫前人，随类权分百亿身。\n月夜御楼纔报晓，平明六国尽逢春。",
        "dynasty": "宋",
        "collection_info": null
    },
    {
        "uuid": "cc8a5d45190c33c7fb157e1607b1310d",
        "title": "颂古一○一首  其八九",
        "author": "释子淳",
        "content": "虚空为鼓须弥槌，击者虽多听者稀。\n半夜髑髅惊破梦，港头明月不思归。",
        "dynasty": "宋",
        "collection_info": null
    },
    {
        "uuid": "8a3f239b0913a2596c87e73e6624bab6",
        "title": "颂古一○一首  其九○",
        "author": "释子淳",
        "content": "灵山会上言虽普，少室峰前句未形。\n瑞草蒙茸含月秀，寒松蓊鬰出云青。",
        "dynasty": "宋",
        "collection_info": null
    },
    {
        "uuid": "710a31c49d4066c596c076cc6ae91e07",
        "title": "颂古一○一首  其九一",
        "author": "释子淳",
        "content": "劫火洞然无相宅，金门不睹玉楼家。\n宝天云淡银河冷，浩浩波澜岂动沙。",
        "dynasty": "宋",
        "collection_info": null
    },
    {
        "uuid": "dedce030515c369b9e36b27c0f0f5196",
        "title": "颂古一○一首  其九二",
        "author": "释子淳",
        "content": "不挂唇皮一句奇，少林冷坐最慈悲。\n须知此道非传授，立雪神光已强为。",
        "dynasty": "宋",
        "collection_info": null
    },
    {
        "uuid": "6820bae7e52988a21b2dec85efd60b82",
        "title": "颂古一○一首  其九三",
        "author": "释子淳",
        "content": "荆山美玉何须辨，赤水玄珠不用拈。\n罔象无心黄帝重，卞和有智楚王嫌。",
        "dynasty": "宋",
        "collection_info": null
    },
    {
        "uuid": "2334bbb69071cf08852e659610a2ba65",
        "title": "颂古一○一首  其九四",
        "author": "释子淳",
        "content": "珊瑚枝上玉花开，风递清香遍九垓。\n勿谓干坤成委曲，韶阳亲见睦州来。",
        "dynasty": "宋",
        "collection_info": null
    },
    {
        "uuid": "b6e965c43266971bd410519eb8886064",
        "title": "颂古一○一首  其九五",
        "author": "释子淳",
        "content": "水澄月满道人愁，妙尽无依类莫收。\n劫外正偏兼带路，不萌枝上辨春秋。",
        "dynasty": "宋",
        "collection_info": null
    },
    {
        "uuid": "a502603e18eb4c340ba0f1b44c783867",
        "title": "颂古一○一首  其九六",
        "author": "释子淳",
        "content": "六国清平贺圣年，珠帘高卷月明前。\n金轮那肯当堂坐，不用丹墀击静鞭。",
        "dynasty": "宋",
        "collection_info": null
    },
    {
        "uuid": "df97c9e6e02f0daa8ed4f50ae3e01a08",
        "title": "颂古一○一首  其九七",
        "author": "释子淳",
        "content": "等闲应问岂安排，一句全提隐显该。\n薄雾依依笼古径，孤峰终不露崔嵬。",
        "dynasty": "宋",
        "collection_info": null
    },
    {
        "uuid": "c7472b654cf64f4bd116678c6a14ce99",
        "title": "颂古一○一首  其九八",
        "author": "释子淳",
        "content": "星流水国夜然灯，月印江天明似镜。\n隐显无私位不该，依稀拟动成偏正。",
        "dynasty": "宋",
        "collection_info": null
    },
    {
        "uuid": "b5718d7b6c371cf8d65d311d7ca31e3f",
        "title": "颂古一○一首  其九九",
        "author": "释子淳",
        "content": "道合平常绝异端，行人何必历艰难。\n从今莫信孙膑卜，龟殻无灵不用钻。",
        "dynasty": "宋",
        "collection_info": null
    },
    {
        "uuid": "3412b536fef1faf9be1410c9db06b7e5",
        "title": "颂古一○一首  其一○○",
        "author": "释子淳",
        "content": "此树不从天地生，登山涉水承渠力。\n如今掷向乱峰前，免致丛林为轨则。",
        "dynasty": "宋",
        "collection_info": null
    },
    {
        "uuid": "a611ee71dcf6529db330371bf45ff515",
        "title": "颂古一○一首  其一○一",
        "author": "释子淳",
        "content": "灵然不涉古来今，三界都卢一点心。\n槛外桃花春蝶舞，门前杨柳晓莺吟。",
        "dynasty": "宋",
        "collection_info": null
    }
]