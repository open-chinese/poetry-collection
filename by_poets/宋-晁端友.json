[
    {
        "uuid": "e7b2d483a41bc1985a78b60b25fcd871",
        "title": "宿济州西门外旅馆",
        "author": "晁端友",
        "content": "寒林残日欲栖乌，壁裏青灯乍有无。\n小雨愔愔人假寐，卧听疲马啮残刍。",
        "dynasty": "宋",
        "collection_info": null
    },
    {
        "uuid": "9aa7d50dbae58ecc430c6a3246802cfc",
        "title": "九锁山",
        "author": "晁端友",
        "content": "行尽青峰与碧溪，何须辛苦觅天梯。\n九山不锁寻真路，自是人心到后迷。",
        "dynasty": "宋",
        "collection_info": null
    },
    {
        "uuid": "72deebb4a34ce3f8a83f67e3baa0252a",
        "title": "登多景楼",
        "author": "晁端友",
        "content": "楼上无穷景，楼前正落晖。\n开轩跨寥廓，览物极纤微。\n云破孤峰出，潮平两桨飞。\n东溟看月上，西渡认僧归。\n木落吴天远，江寒越舶稀。\n鱼龙邻海窟，鸡犬隔淮圻。\n草色迷千古，波声荡四围。\n废兴怀霸业，融结想天机。\n浩浩群流会，沉沉百怪依。\n登临真伟观，回首重歔欷。",
        "dynasty": "宋",
        "collection_info": null
    },
    {
        "uuid": "1016aaa1d931dc30ab050ce2c1ad9c30",
        "title": "甘露寺",
        "author": "晁端友",
        "content": "北固山头寺，风烟昔纵观。\n卧亭秋石狠，环舍海涛寒。\n越舶楼前聚，江枫户外丹。\n最宜清夜月，虚阁忆盘桓。",
        "dynasty": "宋",
        "collection_info": null
    },
    {
        "uuid": "65df080e7876f99b85bf0be0e8ac6f29",
        "title": "早行",
        "author": "晁端友",
        "content": "马上鸡初唱，天涯星未稀。\n惊风时坠笠，零露暗沾衣。\n山下疏钟发，林梢独鸟飞。\n远峰烟霭淡，迤逦见朝晖。",
        "dynasty": "宋",
        "collection_info": null
    },
    {
        "uuid": "b2184392225ec3cfce013a97acf15b0d",
        "title": "马处厚席上探得早梅",
        "author": "晁端友",
        "content": "岭梅何处早，雪裏看芳菲。\n北陆寒犹在，南枝春已归。\n晓妆初见妒，残角未成飞。\n引我江头梦，清香忆满衣。",
        "dynasty": "宋",
        "collection_info": null
    },
    {
        "uuid": "4894f30c8c5c59bde746c8b50e0a68e8",
        "title": "梅花",
        "author": "晁端友",
        "content": "皎皎仙姿脉脉情，绛罗仙萼裹瑶英。\n色侔姑射无双白，香比酴醾一倍清。\n腊后春前芳信密，水边林下晓妆明。\n故应不属东君管，冷艷孤芳取次成。",
        "dynasty": "宋",
        "collection_info": null
    }
]