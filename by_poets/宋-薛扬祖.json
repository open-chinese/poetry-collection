[
    {
        "title": "与张枢密话旧作",
        "author": "薛扬祖",
        "content": "羸躯苦善病，日与药裹亲。\n藉彼参苓功，扶此忧患身。\n思君若饥渴，相怜同病人。\n余身本蒲柳，宁竢秋风晨。\n君诚松柏姿，何患不长春。\n容面一若丹，鬓髮一若银。\n来日安可期，往事曷足陈。\n不能罄君罍，奚以浣我尘。\n吹笙将鼓瑟，惭余非嘉宾。",
        "dynasty": "宋",
        "collection_info": null
    },
    {
        "title": "郊居写志",
        "author": "薛扬祖",
        "content": "过庭闻曲礼，在野习王风。\n世乱思休否，儿愚藉发蒙。\n云霞海色裏，烟火雨声中。\n所喜田间事，比邻自昔同。",
        "dynasty": "宋",
        "collection_info": null
    },
    {
        "title": "送表弟朱拙夫以县尉赴新安",
        "author": "薛扬祖",
        "content": "散金结客不求偿，落落生平此热肠。\n七尺许君何慷慨，一朝用世果循良。\n满城山色侵官舍，徧地溪声度女墙。\n邑长若逢潘岳辈，肯教名独起河阳。",
        "dynasty": "宋",
        "collection_info": null
    }
]