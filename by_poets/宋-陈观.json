[
    {
        "title": "寄友人",
        "author": "陈观",
        "content": "废书开復卷，宁与世浮沉。\n万事自有分，一生闲用心。\n天寒快征马，日暮急归禽。\n多少隆中客，空为抱膝吟。",
        "dynasty": "宋",
        "collection_info": null
    },
    {
        "title": "武夷山",
        "author": "陈观",
        "content": "邮亭立溪端，上有石鼓字。\n回顾溪水中，石鼓安所置。\n移舟泝清流，前山鬰苍翠。\n一曲遽停桡，寻真步幽邃。\n洞天阊阖开，殿阁俨神位。\n秦汉纪兹山，武夷君所治。\n幔亭晏曾孙，遐踪久已秘。\n巍巍大王峰，玉女傍立侍。\n狮子西东来，昂藏不敢肆。\n我本羽衣人，憩迹昇真地。\n珍重学仙翁，命舟行厨备。\n溪山偕侣游，讨论每延迟。\n二曲顿清奇，彼美宛临水。\n三曲多仙岩，峭峙罕匹类。\n倚空架舟函，不腐亦不坠。\n小泊三杯石，坐玩逸清思。\n石上饮三杯，昔贤同一致。\n四曲入云中，繁花方妩媚。\n春光耀亭台，灵草渐萌瑞。\n崖阴刻字新，往往书故事。\n五曲达平林，蔼然千古意。\n精舍瞻遗容，丰碑诵遗记。\n杏坛相因依，高堂揭仁智。\n却令闽越中，居然作洙泗。\n雄哉大隠屏，仙掌列其次。\n六曲转盼间，仰高发长喟。\n七曲着渔家，碧津富投饵。\n八曲寂尔过，楼岩无鼓吹。\n穷幽造灵峰，玄都矧可暨。\n临池数本桃，道士昔手植。\n感慨却回舟，烹鲜侑扬觯。\n九曲烟霞深，彤庭敞宏庇。\n即此非桃源，復何工拟议。\n仙客偶谈玄，主人已心醉。\n欢言一宿留，醺酣饱熟睡。\n晨兴復招邀，具我鸡黍饲。\n临行意有余，醇醪馈盈器。\n顺流睇层巅，天游冀愿遂。\n扪萝履崎嵚，登陟良不易。\n绝顶隠君居，崇台境殊异。\n凭虚俯危栏，重峦俱下视。\n参差森欲动，恍惚眩眸眦。\n灵飈空中来，松竹舞仙帔。\n杖藜还高冈，夷犹不忍弃。\n何当濯尘缨，永兹飘笠寄。\n归休赋长篇，聊为斯游识。",
        "dynasty": "宋",
        "collection_info": null
    },
    {
        "title": "聚奇楼",
        "author": "陈观",
        "content": "世人宝珠玉，往往身殉之。\n日遇佳山水，谁復知其奇。\n余本邱壑士，烟霞夙所怡。\n结楼清溪上，青山匝四维。\n云宫接水殿，瑶草杂琼枝。\n丹碧纷纷见，星河面面垂。\n阴晴多异赏，陟降穷二仪。\n离朱不易辨，绘画空復施。\n万状归目睫，百宝呈参差。\n藏珠与怀璧，娖娖徒尔为。",
        "dynasty": "宋",
        "collection_info": null
    },
    {
        "title": "閒乐堂独坐",
        "author": "陈观",
        "content": "廿年无累一閒身，卜筑深源绝四邻。\n屋外桃蹊刘阮路，门前柳色义熙春。\n溪山处处从为主，麋鹿时时不避人。\n自是顽樗非世用，敢言盛代有遗民。",
        "dynasty": "宋",
        "collection_info": null
    },
    {
        "title": "题甄氏访山亭二首  其一",
        "author": "陈观",
        "content": "水流花落石生云，日静风暄草欲熏。\n老去风流犹未减，一邱一壑尚懃懃。",
        "dynasty": "宋",
        "collection_info": null
    },
    {
        "title": "题甄氏访山亭二首  其二",
        "author": "陈观",
        "content": "雨后西山翡翠堆，结亭直欲近岩隈。\n从今记取溪头路，一日须来一百回。",
        "dynasty": "宋",
        "collection_info": null
    },
    {
        "title": "天壶道院",
        "author": "陈观",
        "content": "山径崎岖紫翠连，白云深处是壶天。\n客来无物供吟笑，旋摘新茶煮石泉。",
        "dynasty": "宋",
        "collection_info": null
    },
    {
        "title": "天游峰",
        "author": "陈观",
        "content": "山水参差六曲流，此中绝境适天游。\n几千万类尘根净，三十六峰云气浮。\n翠耸层霄峦壑胜，碧笼静涧竹松稠。\n琼浆可致胡麻熟，瓢笠何妨为永留。",
        "dynasty": "宋",
        "collection_info": null
    }
]