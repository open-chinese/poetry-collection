[
    {
        "uuid": "8270d12ffb623a442756c7455ec5275a",
        "title": "与刚中适甫游惠山",
        "author": "袁默",
        "content": "雨过山前翠欲飞，水云高下正含晖。\n鱼跳细浪千花碎，蝉倚清阴一嘒微。\n沈李浮瓜吟齿尽，清风明月满船归。\n超然不负寻幽兴，拂得荷香在葛衣。",
        "dynasty": "宋",
        "collection_info": null
    },
    {
        "uuid": "25d2ff3835a10b0b4ad9a2915fc2f61d",
        "title": "季子庙",
        "author": "袁默",
        "content": "巢由高风不可及，后世家邦皆子袭。\n东周不竞诸侯强，中原未许干戈戢。\n修盟歃血血未干，稷草离离战鬼泣。\n阖庐释楚夫概奔，公子纠杀桓公入。\n兄弟之间宁固多，旦正衣冠暮成执。\n前规旧辙不远人，呜呼季子其肯立。\n吴民犹有德吴心，庙貌相望在封邑。\n怀古令人忆惨悽，日落疏林风习习。",
        "dynasty": "宋",
        "collection_info": null
    },
    {
        "uuid": "22aacbe4b190e78955065cd06d1f6afd",
        "title": "君山",
        "author": "袁默",
        "content": "君不闻吹箫得仙双帝子，宅门敕牌金书字。\n又不闻马家堂宇色未昏，宅门题作奉诚园。\n古来将相多高第，今不为园即为寺。\n吾观黄歇相楚时，岂意异时真似此。\n晚周诸国势相倾，齐赵信陵争下士。\n何术能令楚復强，三千宾客多珠履。\n一旦不谋毋望人，身亡家破神朱英。\n嗟乎养士漫如许，得失何异一老兵。\n吴墟索莫故城在，庭殿但闻钟磬声。\n猿哀鹤怨松风裏，遗恨江流终未平。",
        "dynasty": "宋",
        "collection_info": null
    },
    {
        "uuid": "f6ffaedde6e94702a4c3f95d42dc7454",
        "title": "钓鱼台",
        "author": "袁默",
        "content": "将相宁有种，屠狗饭牛皆可用。\n富贵出长年，勿谓暮涂吾倒行。\n先君太公望久矣，日老渭阳心以此。\n君臣相得渔猎间，廓清八表公名起。\n奠鼎扶周卜世长，洋洋齐封二千里。\n曹公黄相俱尘埃，至今犹有钓鱼台。\n苔侵石剥夕阳裏，滚滚寒江潮去来。",
        "dynasty": "宋",
        "collection_info": null
    },
    {
        "uuid": "29da0f369ba4f7af1b8bc94af3df29db",
        "title": "惠山",
        "author": "袁默",
        "content": "山翁自合老林扃，小有天中尽杳冥。\n两面楼台驱作势，半崖松石倚为屏。\n云归洞口纷纷见，泉入池心细细听。\n胜景深藏谁到此，好须图绘入丹青。",
        "dynasty": "宋",
        "collection_info": null
    },
    {
        "uuid": "6c8f3b314b0722d04e3cd65d186fb2cc",
        "title": "石女冢",
        "author": "袁默",
        "content": "君不见湘江不流湘水清，悲风愁雨能无情。\n灵妃宝瑟声未绝，九疑云锁苍梧深。\n又不见霸陵路入新丰道，顾念邯郸意悽恼。\n夫人鼓瑟君为歌，北山为椁吾将老。\n古来死者不胜计，历历道旁犹可记。\n人言梁女好鼓瑟，琴心未许人知意。\n高山流水声已虚，想像当时足幽思。\n九原可作谁与归，秋风萧萧草凄凄，邱墟之下多狐狸。",
        "dynasty": "宋",
        "collection_info": null
    },
    {
        "uuid": "028db61fe016151329b0410ed18b777c",
        "title": "次韵蒋不回惠山行见赠",
        "author": "袁默",
        "content": "九龙山高茂松竹，冉冉岚光真泼绿。\n重冈复岭势峥嵘，五里垂杨排岸曲。\n云生洞口若拖缣，泉落田间如喷玉。\n公乘若水遗迹在，潇洒儒冠与僧服。\n夜蟾清影照寒流，春鸟新声答寒谷。\n山畔人家农事闲，长得秋风鱼稻熟。\n太湖光射夕阳间，涧泽相通财必育。\n一生游赏心不足，忆与高人时往復。\n梦魂应是念归欤，问舍求田无百斛。\n身名牵制悼人心，收拾未能如水覆。\n侵寻白髮已盈簪，方此徘徊干寸禄。\n乐安道人来自蜀，尚尔小官身仆仆。\n惠然相访盖初倾，符采莹颜神满目。\n徐言得道先辟谷，二年粒米不入腹。\n日南先生韵超俗，授术为之留五宿。\n发洩天机指下传，妙用圆通皆智烛。\n见我情亲逾族属，劝以修持言满轴。\n自惭正类鸡伏鹄，敢忘精心循所祝。\n痊除多谢枕中方，臭腐岂为刀下肉。\n斧斤牛羊肆残毒，古人已况牛山木。\n深言元气须引续，起我衰羸丸射鹿。\n烦胸一诀愿相传，卦体俨然存九六。",
        "dynasty": "宋",
        "collection_info": null
    },
    {
        "uuid": "b8f10f4b721c4b486731ca64b5d9445b",
        "title": "白龙洞",
        "author": "袁默",
        "content": "开元年中关辅旱，灵岳神祠祷几徧。\n少监冯生能画龙，明皂命试新池殿。\n落笔婉蜒势未已，素鬣冰鳞湿如洗。\n池波汹涌雷电惊，云气之门白龙起。\n吾观冯岂作霖人，画龙能雨疑有神。\n深山大泽多窟穴，不应杳眇不似真。\n澄江接海连空白，泓深当是神龙宅。\n螭虬狡狯非其伦，河伯江妃敢驱役。\n霜锁烟关昼不开，时倾膏雨苏民灾。\n一炉香火动诚意，风马云车天际来。\n吾闻泽国多水患，淮甸地干多苦早。\n愿均神力遍四方，无令水旱常相半。",
        "dynasty": "宋",
        "collection_info": null
    },
    {
        "uuid": "b5e2954e7815c74c4802d701cf4e0dc8",
        "title": "秦望山",
        "author": "袁默",
        "content": "海上仙山与凡绝，迢迢弱水不可涉。\n鸷膺蜂准岂不知，长生不死心未灭。\n雄伯关中亦一时，并吞六国犹指挥。\n白矜功德愚黔黎，驱山塞海疑有之。\n吾闻卢生言，辟恶真人至。\n又闻徐市言，蓬莱药可致。\n愿捕巨鱼连弩射，史迁记此不及彼，古老相传恐真是。\n岷峨一夜失崔嵬，峨耳山从蜀道来。\n嗟乎六丁汝狂斐，区区为役长城鬼。",
        "dynasty": "宋",
        "collection_info": null
    },
    {
        "uuid": "b58de8f05c716fbd5dbf0f9232403852",
        "title": "句  其一",
        "author": "袁默",
        "content": "高标远韵果何处，宜在小沼浮荷花。",
        "dynasty": "宋",
        "collection_info": null
    },
    {
        "uuid": "b7461d660afd8896580efee0c7d049b8",
        "title": "句  其二",
        "author": "袁默",
        "content": "吴家风情所中欲，但欠乌贼并虾蟆。",
        "dynasty": "宋",
        "collection_info": null
    },
    {
        "uuid": "e0c0c2c1b4a8de48d074a2ec0e8bf186",
        "title": "句  其三",
        "author": "袁默",
        "content": "劳生多故今老矣，览照飘然双鬓华。",
        "dynasty": "宋",
        "collection_info": null
    },
    {
        "uuid": "8b9fc31b084eb6b8fec98db080dd0062",
        "title": "句  其四",
        "author": "袁默",
        "content": "归来联骑踏明月，南去眇然神思遐。",
        "dynasty": "宋",
        "collection_info": null
    }
]