[
    {
        "uuid": "2e28de97ac13c35d5261501e7fca7c72",
        "title": "泽卿示兰亭考作萧翼取兰亭辞",
        "author": "黄畴若",
        "content": "长廊睥睨来者谁，出门解后渠得知。\n不言使者求遗书，只言浴茧当及时。\n从容与语益款洽，论到翰墨尤瑰奇。\n山僧技痒不自禁，稍出修禊兰亭词。\n启函展玩未及竟，袖有黄纸天庭追。\n口呿气褫僵欲死，一骑趣向咸阳驰。\n虬鬚天子喜折屐，诏许两禁同观之。\n龙腾凤集在御榻，平生触眼何曾窥。\n自从茧纸归昭陵，宝气夜夜光陆离。\n千年议论经几手，极力追仿分毫釐。\n博闻强志子桑子，上下纂辑无或遗。\n清臞不满六尺长，中有文字无津涯。\n归君此编忽自笑，山东学究真黠儿，而今御史还书痴。",
        "dynasty": "宋",
        "collection_info": null
    }
]