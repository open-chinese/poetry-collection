[
    {
        "uuid": "e1341876b281fdcb5f854e42ba9529f2",
        "title": "湖州题颜鲁公祠堂",
        "author": "童敏德",
        "content": "挂帆一纵疾于鸟，长兴夜发吴兴晓。\n杖黎上访鲁公祠，一见目明心皦皦。\n未说邦人怀使君，且为前古惜忠臣。\n德宗更用卢杞相，出当斯位诚艰辛。\n生逆龙鳞死虎口，要与乃兄同不朽。\n狂童希烈何足罪，姦邪嫉忠假渠手。\n乃知成仁或杀身，保身不必皆哲人。\n此公安得世復有，洗空凡马须麒麟。",
        "dynasty": "宋",
        "collection_info": null
    }
]