[
    {
        "uuid": "211540e8b6fd11a0f73b195016a3918a",
        "title": "偈颂二十五首  其一",
        "author": "释普岩",
        "content": "豁开户牖，直出直入。\n鮎鱼上竹竿，俊鹘趁不及。",
        "dynasty": "宋",
        "collection_info": null
    },
    {
        "uuid": "88eec49af236d8ee238b8cafb532fe7e",
        "title": "偈颂二十五首  其二",
        "author": "释普岩",
        "content": "出现杨州，坐断寿丘。\n脚跟不点地，赢得一身愁，不是冤家不聚头。",
        "dynasty": "宋",
        "collection_info": null
    },
    {
        "uuid": "eb5bcee5fe2088437edda62e9aa7e591",
        "title": "偈颂二十五首  其三",
        "author": "释普岩",
        "content": "日面月面，霹雳闪电。\n直下来也，急着眼看。",
        "dynasty": "宋",
        "collection_info": null
    },
    {
        "uuid": "70346103bcbfc7d8d6c6051507f16800",
        "title": "偈颂二十五首  其四",
        "author": "释普岩",
        "content": "马头回，牛头没。\n一字入公门，九牛曳不出。",
        "dynasty": "宋",
        "collection_info": null
    },
    {
        "uuid": "f03450ac220250d7c84feb940b6dbd57",
        "title": "偈颂二十五首  其五",
        "author": "释普岩",
        "content": "箇样皮毛，千化万变。\n黄梅鹫头，谩自流传。\n后代儿孙，可贵可贱。",
        "dynasty": "宋",
        "collection_info": null
    },
    {
        "uuid": "1d7f6072e22a738ab507d6ebfd62163d",
        "title": "偈颂二十五首  其六",
        "author": "释普岩",
        "content": "坐而不住，住而不坐。\n滴水生冰，因风吹火。",
        "dynasty": "宋",
        "collection_info": null
    },
    {
        "uuid": "b512fe7d3d6387fdcdcb9fa741a3ca6e",
        "title": "偈颂二十五首  其七",
        "author": "释普岩",
        "content": "此香堪笑又堪悲，刚把愁肠说向谁。\n冶父山前曾落节，千钧之重一毫釐。",
        "dynasty": "宋",
        "collection_info": null
    },
    {
        "uuid": "cc86aed8c90c7f05cf43b9ecc524a564",
        "title": "偈颂二十五首  其八",
        "author": "释普岩",
        "content": "离四句，绝百非。\n清寥寥，白滴滴。\n直透万重关，不住青霄外。\n千手大悲提不起，烁迦罗眼莫能窥。",
        "dynasty": "宋",
        "collection_info": null
    },
    {
        "uuid": "2373715a89d76d48cc858e831226515f",
        "title": "偈颂二十五首  其九",
        "author": "释普岩",
        "content": "风云合匝，龙虎交驰。\n一进一退，各适其宜。\n丛林烜赫，慧命流辉。\n寿丘面皮厚多少，惟许通方作者知。",
        "dynasty": "宋",
        "collection_info": null
    },
    {
        "uuid": "b1edb90950ee23c5ecab9c9f2af4e0c5",
        "title": "偈颂二十五首  其一○",
        "author": "释普岩",
        "content": "入院数日来，人事闹鬨鬨。\n两脚走如烟，眼不见鼻孔。",
        "dynasty": "宋",
        "collection_info": null
    },
    {
        "uuid": "6cadc3cc6babffd38d946fa14a7b44c1",
        "title": "偈颂二十五首  其一一",
        "author": "释普岩",
        "content": "归来出去，迦叶贫，阿难富。\n出去归来，南天台，北五台。\n目前包裹，满面尘埃。\n禹力不到处，河声流向西。",
        "dynasty": "宋",
        "collection_info": null
    },
    {
        "uuid": "9c2509057d7df9e746eb55664086cae2",
        "title": "偈颂二十五首  其一二",
        "author": "释普岩",
        "content": "近之不逊，远之则怨。\n无义无情，可贵可贱。\n一年一度雪深冤，毕竟无人是的传。",
        "dynasty": "宋",
        "collection_info": null
    },
    {
        "uuid": "1353ed5b56da8791eec2f437ab27d47b",
        "title": "偈颂二十五首  其一三",
        "author": "释普岩",
        "content": "故人方外来，相见便相悉。\n倒指三十年，道义同一日。\n铁壁银山，十分狼藉。\n直得同声相应，同气相求，西河师子在汾州。",
        "dynasty": "宋",
        "collection_info": null
    },
    {
        "uuid": "3a7f59f78a411014ba747bd726b8a981",
        "title": "偈颂二十五首  其一四",
        "author": "释普岩",
        "content": "毒攻毒，楔出楔。\n老曹山，不识别。\n那裏是者僧吃酒处。",
        "dynasty": "宋",
        "collection_info": null
    },
    {
        "uuid": "eb0d04423c2464247502cb9487c312ed",
        "title": "偈颂二十五首  其一五",
        "author": "释普岩",
        "content": "令不虚行，箭不虚发。\n傥或踌躇，二九十八。",
        "dynasty": "宋",
        "collection_info": null
    },
    {
        "uuid": "ff91a8e0337ddcc447158de6474e5c22",
        "title": "偈颂二十五首  其一六",
        "author": "释普岩",
        "content": "洞门无钥，剑阁崔嵬。\n风露高寒，且非人世。\n是则是，天上人间知几几。\n者僧一问不将来，黄蘗通身是泥水。",
        "dynasty": "宋",
        "collection_info": null
    },
    {
        "uuid": "50866f76a58dc740d94ddbddd8c94319",
        "title": "偈颂二十五首  其一七",
        "author": "释普岩",
        "content": "一阳生也，树头惊起双双鱼，石上迸出长长笋。\n即日伏惟两序，高人现前清众。\n履兹长至，倍膺戬谷。\n喝一喝，俗气未除。",
        "dynasty": "宋",
        "collection_info": null
    },
    {
        "uuid": "ba17993909aaf76e6d0fc8cf5c8897a6",
        "title": "偈颂二十五首  其一八",
        "author": "释普岩",
        "content": "季春渐暄，鸟啼花笑。\n恒沙数见闻觉知，悉皆了了。",
        "dynasty": "宋",
        "collection_info": null
    },
    {
        "uuid": "396e5fb06136839f3c4594b92d855ad3",
        "title": "偈颂二十五首  其一九",
        "author": "释普岩",
        "content": "一叶落，天下秋。\n一尘起，大地收。\n临济掌黄蘗，南泉唤赵州。\n开口不在舌头上，夜涛催发海南舟。",
        "dynasty": "宋",
        "collection_info": null
    },
    {
        "uuid": "d151aa4230f335f896edfea4a240e0b2",
        "title": "偈颂二十五首  其二○",
        "author": "释普岩",
        "content": "显慈鼻祖，诺庵法兄。\n机如电掣，辩似河倾。\n无心相撞着，分外得人憎。\n彼此不堪为种草，先师之道转竛竮。",
        "dynasty": "宋",
        "collection_info": null
    },
    {
        "uuid": "f6da15a134c0cb939d1a6f1ccce51f0e",
        "title": "偈颂二十五首  其二一",
        "author": "释普岩",
        "content": "断杨歧正脉，坏临济纲宗。\n赤土涂牛奶，密室不通风。\n身前身后不了，深瘗白云之中。\n非父非子，狭路相逢。\n涧藻溪苹相钝置，谢郎错认钓鱼船。",
        "dynasty": "宋",
        "collection_info": null
    },
    {
        "uuid": "093c298b8a4237587033615296c7e8af",
        "title": "偈颂二十五首  其二二",
        "author": "释普岩",
        "content": "老讷今朝死，老岩今日生。\n二俱无伎俩，有梦不同床。\n夤缘继踵，香火荒凉。\n肝肠铁作也须裂，骊屎如何比麝香。",
        "dynasty": "宋",
        "collection_info": null
    },
    {
        "uuid": "553c37d7e076aa078a62b924d098837f",
        "title": "偈颂二十五首  其二三",
        "author": "释普岩",
        "content": "老洞山玷辱宗风，泰首座埋没自己。\n双双绣出鸳鸯，千古扶持不起。",
        "dynasty": "宋",
        "collection_info": null
    },
    {
        "uuid": "3c6e2208cffd7bc035ba91448a26d6ea",
        "title": "偈颂二十五首  其二四",
        "author": "释普岩",
        "content": "四年承乏云峰寺，暗写秋肠寄阿谁。\n每到十一月初五，一狐疑了一狐疑。\n故我开山伏虎禅师，指柳駡杨，伤龟恕鼈，你死我活。\n莫说一碗粗茶一炷香，也胜和盲㪍诉瞎。",
        "dynasty": "宋",
        "collection_info": null
    },
    {
        "uuid": "8e2328aef90150c95a01ed3fda4e99ab",
        "title": "偈颂二十五首  其二五",
        "author": "释普岩",
        "content": "项短耳聩，千妖百怪。\n如是三十年，续东山正脉。\n我也错商量，三拜一炉香，一任傍人说短长。",
        "dynasty": "宋",
        "collection_info": null
    },
    {
        "uuid": "46854e22c1e528e4f488410eefdf18fe",
        "title": "观音大士赞",
        "author": "释普岩",
        "content": "草木丘陵，风雷云气。\n具足妙相尊，证入三摩地。\n万象森罗从鼎沸。",
        "dynasty": "宋",
        "collection_info": null
    },
    {
        "uuid": "1db63ee1add1d1b04624ab450b751ee3",
        "title": "达磨大师赞",
        "author": "释普岩",
        "content": "苇航身险，风急水寒。\n九年面壁，用尽心肝。\n大唐人不识隻履过西天，单传直指待馿年。",
        "dynasty": "宋",
        "collection_info": null
    },
    {
        "uuid": "308314cf7a00643b2342ee48b7280529",
        "title": "百丈大师赞",
        "author": "释普岩",
        "content": "亲见马簸箕，面目甚奇怪。\n鼻痛野鸭飞，漆桶好不快。\n只见祥麟一角尖，定知罪犯弥天大。",
        "dynasty": "宋",
        "collection_info": null
    },
    {
        "uuid": "8d88f71102f9298db5b7c719b5128cab",
        "title": "布袋和尚赞",
        "author": "释普岩",
        "content": "山月未出，海云忽飘。\n瞑目而坐，归路迢迢。\n布袋裏头无长物，许谁胡蝶梦溪桥。",
        "dynasty": "宋",
        "collection_info": null
    },
    {
        "uuid": "859a4854a2b3110f4e393a794da0c327",
        "title": "济颠书记赞",
        "author": "释普岩",
        "content": "毁不得，赞不得，天台出得箇般僧，一似青天轰霹雳。\n走京城，无处觅。\n业识忙忙，风流则剧。\n末后筋斗背翻，煅出水连天碧。\n稽首济颠，不识不识。\n狭路相逢捻鼻头，也是普州人送贼。",
        "dynasty": "宋",
        "collection_info": null
    },
    {
        "uuid": "ddd3e60f7c449a2169fe3b0b9d70ebc3",
        "title": "颂古十首  其一",
        "author": "释普岩",
        "content": "自谓五更侵早起，谁知更有夜行人。\n条风块雨今非昔，尧舜垂衣万国宾。",
        "dynasty": "宋",
        "collection_info": null
    },
    {
        "uuid": "6ddb2fa41e45feca6c23889b350cd6f9",
        "title": "颂古十首  其二",
        "author": "释普岩",
        "content": "抬头霹雳不容追，缺齿胡僧陷铁围。\n六合空空风悄悄，杜鹃啼月不如归。",
        "dynasty": "宋",
        "collection_info": null
    },
    {
        "uuid": "d4908ecf4b109de6dbba54fd659c7b9b",
        "title": "颂古十首  其三",
        "author": "释普岩",
        "content": "月淡江空泛小舟，唱歌和月看江流。\n更深欹枕梦何处，两峰清霜晓未收。",
        "dynasty": "宋",
        "collection_info": null
    },
    {
        "uuid": "e41dfa04aab54a914f5bd928782d02ed",
        "title": "颂古十首  其四",
        "author": "释普岩",
        "content": "铁壁银山几万重，有无之字若为通。\n斩关岂在搴旗手，枉有虚名落汉中。",
        "dynasty": "宋",
        "collection_info": null
    },
    {
        "uuid": "ea6e6f2d9a47bc37b69b028e127e6ef8",
        "title": "颂古十首  其五",
        "author": "释普岩",
        "content": "洗钵家家事一同，新罗不在海门东。\n因行掉臂赵州老，身在烟萝第几重。",
        "dynasty": "宋",
        "collection_info": null
    },
    {
        "uuid": "112173c437a5beddb4f39bcd7f16fff7",
        "title": "颂古十首  其六",
        "author": "释普岩",
        "content": "搽抔抹粉没人猜，五百生中与么来。\n觌体风流有多少，不知何处可安排。",
        "dynasty": "宋",
        "collection_info": null
    },
    {
        "uuid": "1caf43e70fa24973d5265542fa712d6e",
        "title": "颂古十首  其七",
        "author": "释普岩",
        "content": "百骸一物贞熏天，风起今朝病一般。\n酷恨双双医不得，枕边空听鴈声寒。",
        "dynasty": "宋",
        "collection_info": null
    },
    {
        "uuid": "e80f4875630bf933137d76ffb6b966d4",
        "title": "颂古十首  其八",
        "author": "释普岩",
        "content": "等闲提起七斤衫，多少禅和着意参。\n尽向青州做窠窟，不知春色在江南。",
        "dynasty": "宋",
        "collection_info": null
    },
    {
        "uuid": "a5a76498674c3987e9c79b9e38f5205b",
        "title": "颂古十首  其九",
        "author": "释普岩",
        "content": "洗肠换骨老芭蕉，拄杖拈来价转高。\n卖与买人人不买，翻令平地起波涛。",
        "dynasty": "宋",
        "collection_info": null
    },
    {
        "uuid": "22bff6588a667f673f2a33fed5b60ab5",
        "title": "颂古十首  其一○",
        "author": "释普岩",
        "content": "如是如何正法眼，蓦然突出破沙盆。\n依稀渭北春天树，彷佛江东日暮云。",
        "dynasty": "宋",
        "collection_info": null
    },
    {
        "uuid": "84f4cc9a129e24364562b54c23cfbd3d",
        "title": "大义渡",
        "author": "释普岩",
        "content": "孩儿不见弃浑身，可惜婆婆眼不亲。\n白浪洪波无了日，至今愁杀渡头人。",
        "dynasty": "宋",
        "collection_info": null
    },
    {
        "uuid": "e2e9dd4b2097db62f5cb3f78e8acbc99",
        "title": "大藏主号镜中",
        "author": "释普岩",
        "content": "孤光不堕有无间，碧落衝开万象寒。\n扑破果然亡朕迹，从教大地黑漫漫。",
        "dynasty": "宋",
        "collection_info": null
    },
    {
        "uuid": "bea38afb2a0683368560c29dfdba1f49",
        "title": "寄天目礼书记闽回",
        "author": "释普岩",
        "content": "爪牙消息露三山，勘破曾郎想不难。\n一啸归来千嶂晓，于菟不似旧时斑。",
        "dynasty": "宋",
        "collection_info": null
    },
    {
        "uuid": "7ca8a6cf412b993be8a6b2d234634a54",
        "title": "寄太白幸首座",
        "author": "释普岩",
        "content": "粪火堆头潦倒身，且无花鸟闹芳春。\n口边白醭心如铁，甘作丛林不义人。",
        "dynasty": "宋",
        "collection_info": null
    },
    {
        "uuid": "59fe32bf8cf0fb2cf70d48da97e66525",
        "title": "题戢庵居士竹亭",
        "author": "释普岩",
        "content": "疎疎绿叶起清风，屈指巡檐数不穷。\n幽致果然难比况，此君未必在其中。",
        "dynasty": "宋",
        "collection_info": null
    },
    {
        "uuid": "1ffcad4e831c6529c0068a69459d5be5",
        "title": "送僧见孟侍郎",
        "author": "释普岩",
        "content": "三秋月冷半山云，来谒维摩必有因。\n特见岭梅开一朶，也应知道不干春。",
        "dynasty": "宋",
        "collection_info": null
    },
    {
        "uuid": "0854606713b2cf4dc6d7738d90e1f0c5",
        "title": "乘禅者归蜀",
        "author": "释普岩",
        "content": "出剑门兮入剑门，眼空寰宇一闲身。\n杖挑一滴江南水，散作西川劫外春。",
        "dynasty": "宋",
        "collection_info": null
    },
    {
        "uuid": "5e097b8e990e0bc911d5cb66fe759fe2",
        "title": "送洪维那",
        "author": "释普岩",
        "content": "笑把虚空一口吞，髑髅瞥转振干坤。\n破沙盆有儿孙在，玉笛横吹出海门。",
        "dynasty": "宋",
        "collection_info": null
    },
    {
        "uuid": "5070b4b5011bb2194f966261d0f78970",
        "title": "自赞",
        "author": "释普岩",
        "content": "断杨岐正脉，灭临济纲宗。\n猿啼碧嶂，月锁千峰。\n影落于阗国，人在大辽东。\n应缘淡泊，无分从容。\n谓是运庵真面目，澄潭不许卧苍龙。",
        "dynasty": "宋",
        "collection_info": null
    },
    {
        "uuid": "6cada1a3d56e70f73904edc7c6140de5",
        "title": "又",
        "author": "释普岩",
        "content": "妙在转处，密在汝边。\n绘予面目，正中乖偏。\n踏翻却谢郎船。\n不拨万象，火冷灰寒。\n我有丰子分，谁道不完全。\n十分狼藉难收拾，微风吹动碧琅玕。",
        "dynasty": "宋",
        "collection_info": null
    }
]