[
    {
        "uuid": "6ad93d53ff8f688a0f7d996570ff5a18",
        "title": "偈颂二十五首  其一",
        "author": "释普岩",
        "content": "豁开户牖，直出直入。\n鮎鱼上竹竿，俊鹘趁不及。",
        "dynasty": "宋",
        "collection_info": null
    },
    {
        "uuid": "e49cbdc879cf0f6f0e8f42b769abc948",
        "title": "偈颂二十五首  其二",
        "author": "释普岩",
        "content": "出现杨州，坐断寿丘。\n脚跟不点地，赢得一身愁，不是冤家不聚头。",
        "dynasty": "宋",
        "collection_info": null
    },
    {
        "uuid": "86c2b5c42aa36b5c932fda52410b6556",
        "title": "偈颂二十五首  其三",
        "author": "释普岩",
        "content": "日面月面，霹雳闪电。\n直下来也，急着眼看。",
        "dynasty": "宋",
        "collection_info": null
    },
    {
        "uuid": "5ce97be49bd67dc0fe8d1fc623cbaf16",
        "title": "偈颂二十五首  其四",
        "author": "释普岩",
        "content": "马头回，牛头没。\n一字入公门，九牛曳不出。",
        "dynasty": "宋",
        "collection_info": null
    },
    {
        "uuid": "6d0d23c2f06255175628fcdc1e4859f2",
        "title": "偈颂二十五首  其五",
        "author": "释普岩",
        "content": "箇样皮毛，千化万变。\n黄梅鹫头，谩自流传。\n后代儿孙，可贵可贱。",
        "dynasty": "宋",
        "collection_info": null
    },
    {
        "uuid": "428052f9318c56dc7aaa234ee9cd7baf",
        "title": "偈颂二十五首  其六",
        "author": "释普岩",
        "content": "坐而不住，住而不坐。\n滴水生冰，因风吹火。",
        "dynasty": "宋",
        "collection_info": null
    },
    {
        "uuid": "c2c938cd5f1b5c83905082b32a50d7cd",
        "title": "偈颂二十五首  其七",
        "author": "释普岩",
        "content": "此香堪笑又堪悲，刚把愁肠说向谁。\n冶父山前曾落节，千钧之重一毫釐。",
        "dynasty": "宋",
        "collection_info": null
    },
    {
        "uuid": "ae89ae50a8c03065732df8da578d7aea",
        "title": "偈颂二十五首  其八",
        "author": "释普岩",
        "content": "离四句，绝百非。\n清寥寥，白滴滴。\n直透万重关，不住青霄外。\n千手大悲提不起，烁迦罗眼莫能窥。",
        "dynasty": "宋",
        "collection_info": null
    },
    {
        "uuid": "82ca39bb3ea60d1f65dda89bdba82b83",
        "title": "偈颂二十五首  其九",
        "author": "释普岩",
        "content": "风云合匝，龙虎交驰。\n一进一退，各适其宜。\n丛林烜赫，慧命流辉。\n寿丘面皮厚多少，惟许通方作者知。",
        "dynasty": "宋",
        "collection_info": null
    },
    {
        "uuid": "f19367702cfd13f456f2967b240a5c2c",
        "title": "偈颂二十五首  其一○",
        "author": "释普岩",
        "content": "入院数日来，人事闹鬨鬨。\n两脚走如烟，眼不见鼻孔。",
        "dynasty": "宋",
        "collection_info": null
    },
    {
        "uuid": "093de681ad332ef460a4ac13f483fd85",
        "title": "偈颂二十五首  其一一",
        "author": "释普岩",
        "content": "归来出去，迦叶贫，阿难富。\n出去归来，南天台，北五台。\n目前包裹，满面尘埃。\n禹力不到处，河声流向西。",
        "dynasty": "宋",
        "collection_info": null
    },
    {
        "uuid": "b774f57cf8ed988034255f565315687d",
        "title": "偈颂二十五首  其一二",
        "author": "释普岩",
        "content": "近之不逊，远之则怨。\n无义无情，可贵可贱。\n一年一度雪深冤，毕竟无人是的传。",
        "dynasty": "宋",
        "collection_info": null
    },
    {
        "uuid": "b879e5796b839c0814af3dc87a528356",
        "title": "偈颂二十五首  其一三",
        "author": "释普岩",
        "content": "故人方外来，相见便相悉。\n倒指三十年，道义同一日。\n铁壁银山，十分狼藉。\n直得同声相应，同气相求，西河师子在汾州。",
        "dynasty": "宋",
        "collection_info": null
    },
    {
        "uuid": "94e4cd10a1f8c5ba17348d6df975311e",
        "title": "偈颂二十五首  其一四",
        "author": "释普岩",
        "content": "毒攻毒，楔出楔。\n老曹山，不识别。\n那裏是者僧吃酒处。",
        "dynasty": "宋",
        "collection_info": null
    },
    {
        "uuid": "feaa676f420dc26fd8e192fd883926af",
        "title": "偈颂二十五首  其一五",
        "author": "释普岩",
        "content": "令不虚行，箭不虚发。\n傥或踌躇，二九十八。",
        "dynasty": "宋",
        "collection_info": null
    },
    {
        "uuid": "a1a80967e2c0c60d70e800609513575f",
        "title": "偈颂二十五首  其一六",
        "author": "释普岩",
        "content": "洞门无钥，剑阁崔嵬。\n风露高寒，且非人世。\n是则是，天上人间知几几。\n者僧一问不将来，黄蘗通身是泥水。",
        "dynasty": "宋",
        "collection_info": null
    },
    {
        "uuid": "c96ef644f7a7c1c373fe8b084cf46fc3",
        "title": "偈颂二十五首  其一七",
        "author": "释普岩",
        "content": "一阳生也，树头惊起双双鱼，石上迸出长长笋。\n即日伏惟两序，高人现前清众。\n履兹长至，倍膺戬谷。\n喝一喝，俗气未除。",
        "dynasty": "宋",
        "collection_info": null
    },
    {
        "uuid": "81c884f770882c704a9ad2e38649036b",
        "title": "偈颂二十五首  其一八",
        "author": "释普岩",
        "content": "季春渐暄，鸟啼花笑。\n恒沙数见闻觉知，悉皆了了。",
        "dynasty": "宋",
        "collection_info": null
    },
    {
        "uuid": "96ab6b1e17574521ae871dc00a4a08c5",
        "title": "偈颂二十五首  其一九",
        "author": "释普岩",
        "content": "一叶落，天下秋。\n一尘起，大地收。\n临济掌黄蘗，南泉唤赵州。\n开口不在舌头上，夜涛催发海南舟。",
        "dynasty": "宋",
        "collection_info": null
    },
    {
        "uuid": "a61e5b470b81636912204c8fc035511b",
        "title": "偈颂二十五首  其二○",
        "author": "释普岩",
        "content": "显慈鼻祖，诺庵法兄。\n机如电掣，辩似河倾。\n无心相撞着，分外得人憎。\n彼此不堪为种草，先师之道转竛竮。",
        "dynasty": "宋",
        "collection_info": null
    },
    {
        "uuid": "c3d1eea028cfc2d1a452c52555f75b3a",
        "title": "偈颂二十五首  其二一",
        "author": "释普岩",
        "content": "断杨歧正脉，坏临济纲宗。\n赤土涂牛奶，密室不通风。\n身前身后不了，深瘗白云之中。\n非父非子，狭路相逢。\n涧藻溪苹相钝置，谢郎错认钓鱼船。",
        "dynasty": "宋",
        "collection_info": null
    },
    {
        "uuid": "b3787cc290eef4b7ca88166ff7a34c92",
        "title": "偈颂二十五首  其二二",
        "author": "释普岩",
        "content": "老讷今朝死，老岩今日生。\n二俱无伎俩，有梦不同床。\n夤缘继踵，香火荒凉。\n肝肠铁作也须裂，骊屎如何比麝香。",
        "dynasty": "宋",
        "collection_info": null
    },
    {
        "uuid": "4453bd357558ee3deb6a7cb97ae2081d",
        "title": "偈颂二十五首  其二三",
        "author": "释普岩",
        "content": "老洞山玷辱宗风，泰首座埋没自己。\n双双绣出鸳鸯，千古扶持不起。",
        "dynasty": "宋",
        "collection_info": null
    },
    {
        "uuid": "5c5099d675152d5d77aa3a11ef2f5d64",
        "title": "偈颂二十五首  其二四",
        "author": "释普岩",
        "content": "四年承乏云峰寺，暗写秋肠寄阿谁。\n每到十一月初五，一狐疑了一狐疑。\n故我开山伏虎禅师，指柳駡杨，伤龟恕鼈，你死我活。\n莫说一碗粗茶一炷香，也胜和盲㪍诉瞎。",
        "dynasty": "宋",
        "collection_info": null
    },
    {
        "uuid": "0c960a226db2f89149434263c37af7ab",
        "title": "偈颂二十五首  其二五",
        "author": "释普岩",
        "content": "项短耳聩，千妖百怪。\n如是三十年，续东山正脉。\n我也错商量，三拜一炉香，一任傍人说短长。",
        "dynasty": "宋",
        "collection_info": null
    },
    {
        "uuid": "6c32dce02dffb9da7c9506c53d7d9318",
        "title": "观音大士赞",
        "author": "释普岩",
        "content": "草木丘陵，风雷云气。\n具足妙相尊，证入三摩地。\n万象森罗从鼎沸。",
        "dynasty": "宋",
        "collection_info": null
    },
    {
        "uuid": "7cd8e9fba82eb18882d674b3d9ba094c",
        "title": "达磨大师赞",
        "author": "释普岩",
        "content": "苇航身险，风急水寒。\n九年面壁，用尽心肝。\n大唐人不识隻履过西天，单传直指待馿年。",
        "dynasty": "宋",
        "collection_info": null
    },
    {
        "uuid": "46c4ca0f59e8c88725b51e364d53b307",
        "title": "百丈大师赞",
        "author": "释普岩",
        "content": "亲见马簸箕，面目甚奇怪。\n鼻痛野鸭飞，漆桶好不快。\n只见祥麟一角尖，定知罪犯弥天大。",
        "dynasty": "宋",
        "collection_info": null
    },
    {
        "uuid": "3119f4c9baa3778014a428867aa3e08e",
        "title": "布袋和尚赞",
        "author": "释普岩",
        "content": "山月未出，海云忽飘。\n瞑目而坐，归路迢迢。\n布袋裏头无长物，许谁胡蝶梦溪桥。",
        "dynasty": "宋",
        "collection_info": null
    },
    {
        "uuid": "f320a7e3205073e2a126ada237664be1",
        "title": "济颠书记赞",
        "author": "释普岩",
        "content": "毁不得，赞不得，天台出得箇般僧，一似青天轰霹雳。\n走京城，无处觅。\n业识忙忙，风流则剧。\n末后筋斗背翻，煅出水连天碧。\n稽首济颠，不识不识。\n狭路相逢捻鼻头，也是普州人送贼。",
        "dynasty": "宋",
        "collection_info": null
    },
    {
        "uuid": "0adef43bf752bf84913cf5b85b10c037",
        "title": "颂古十首  其一",
        "author": "释普岩",
        "content": "自谓五更侵早起，谁知更有夜行人。\n条风块雨今非昔，尧舜垂衣万国宾。",
        "dynasty": "宋",
        "collection_info": null
    },
    {
        "uuid": "8e5feed83335316345514062d9223e05",
        "title": "颂古十首  其二",
        "author": "释普岩",
        "content": "抬头霹雳不容追，缺齿胡僧陷铁围。\n六合空空风悄悄，杜鹃啼月不如归。",
        "dynasty": "宋",
        "collection_info": null
    },
    {
        "uuid": "6c55feb9892e29fedf8a2230aee60334",
        "title": "颂古十首  其三",
        "author": "释普岩",
        "content": "月淡江空泛小舟，唱歌和月看江流。\n更深欹枕梦何处，两峰清霜晓未收。",
        "dynasty": "宋",
        "collection_info": null
    },
    {
        "uuid": "b62c8abe89bf2b1879319de9d2641e40",
        "title": "颂古十首  其四",
        "author": "释普岩",
        "content": "铁壁银山几万重，有无之字若为通。\n斩关岂在搴旗手，枉有虚名落汉中。",
        "dynasty": "宋",
        "collection_info": null
    },
    {
        "uuid": "abed57e0fd65ec5f71a2416e2da16376",
        "title": "颂古十首  其五",
        "author": "释普岩",
        "content": "洗钵家家事一同，新罗不在海门东。\n因行掉臂赵州老，身在烟萝第几重。",
        "dynasty": "宋",
        "collection_info": null
    },
    {
        "uuid": "b2e7aa4be483b7472f018f035797ba40",
        "title": "颂古十首  其六",
        "author": "释普岩",
        "content": "搽抔抹粉没人猜，五百生中与么来。\n觌体风流有多少，不知何处可安排。",
        "dynasty": "宋",
        "collection_info": null
    },
    {
        "uuid": "21b6098de40cc9f5f94d207fd257371f",
        "title": "颂古十首  其七",
        "author": "释普岩",
        "content": "百骸一物贞熏天，风起今朝病一般。\n酷恨双双医不得，枕边空听鴈声寒。",
        "dynasty": "宋",
        "collection_info": null
    },
    {
        "uuid": "6f5b56abeff053c989caf0298363879e",
        "title": "颂古十首  其八",
        "author": "释普岩",
        "content": "等闲提起七斤衫，多少禅和着意参。\n尽向青州做窠窟，不知春色在江南。",
        "dynasty": "宋",
        "collection_info": null
    },
    {
        "uuid": "fd58b9438f9227cbff4c5148d500b527",
        "title": "颂古十首  其九",
        "author": "释普岩",
        "content": "洗肠换骨老芭蕉，拄杖拈来价转高。\n卖与买人人不买，翻令平地起波涛。",
        "dynasty": "宋",
        "collection_info": null
    },
    {
        "uuid": "c257827d38485a65416ea167619500b0",
        "title": "颂古十首  其一○",
        "author": "释普岩",
        "content": "如是如何正法眼，蓦然突出破沙盆。\n依稀渭北春天树，彷佛江东日暮云。",
        "dynasty": "宋",
        "collection_info": null
    },
    {
        "uuid": "06daa15d76a5bc8a6f9539cbbd589b72",
        "title": "大义渡",
        "author": "释普岩",
        "content": "孩儿不见弃浑身，可惜婆婆眼不亲。\n白浪洪波无了日，至今愁杀渡头人。",
        "dynasty": "宋",
        "collection_info": null
    },
    {
        "uuid": "2ee7731ce9c3a72a95423234f41fb088",
        "title": "大藏主号镜中",
        "author": "释普岩",
        "content": "孤光不堕有无间，碧落衝开万象寒。\n扑破果然亡朕迹，从教大地黑漫漫。",
        "dynasty": "宋",
        "collection_info": null
    },
    {
        "uuid": "559b560ebf612791d5af39b3a0037e58",
        "title": "寄天目礼书记闽回",
        "author": "释普岩",
        "content": "爪牙消息露三山，勘破曾郎想不难。\n一啸归来千嶂晓，于菟不似旧时斑。",
        "dynasty": "宋",
        "collection_info": null
    },
    {
        "uuid": "7219354662c5f86a2b30c6721ce9cd98",
        "title": "寄太白幸首座",
        "author": "释普岩",
        "content": "粪火堆头潦倒身，且无花鸟闹芳春。\n口边白醭心如铁，甘作丛林不义人。",
        "dynasty": "宋",
        "collection_info": null
    },
    {
        "uuid": "490b8da461667fe0866dec648bcef743",
        "title": "题戢庵居士竹亭",
        "author": "释普岩",
        "content": "疎疎绿叶起清风，屈指巡檐数不穷。\n幽致果然难比况，此君未必在其中。",
        "dynasty": "宋",
        "collection_info": null
    },
    {
        "uuid": "215c6a23eb1eebffe4370ce66276cf96",
        "title": "送僧见孟侍郎",
        "author": "释普岩",
        "content": "三秋月冷半山云，来谒维摩必有因。\n特见岭梅开一朶，也应知道不干春。",
        "dynasty": "宋",
        "collection_info": null
    },
    {
        "uuid": "1626fd2a470070c0a319fb6adf9196a9",
        "title": "乘禅者归蜀",
        "author": "释普岩",
        "content": "出剑门兮入剑门，眼空寰宇一闲身。\n杖挑一滴江南水，散作西川劫外春。",
        "dynasty": "宋",
        "collection_info": null
    },
    {
        "uuid": "c61a5a0836c9c50d9a18b5a71b163ec9",
        "title": "送洪维那",
        "author": "释普岩",
        "content": "笑把虚空一口吞，髑髅瞥转振干坤。\n破沙盆有儿孙在，玉笛横吹出海门。",
        "dynasty": "宋",
        "collection_info": null
    },
    {
        "uuid": "569b22ca1c0d2d1fe3a389ae00883972",
        "title": "自赞",
        "author": "释普岩",
        "content": "断杨岐正脉，灭临济纲宗。\n猿啼碧嶂，月锁千峰。\n影落于阗国，人在大辽东。\n应缘淡泊，无分从容。\n谓是运庵真面目，澄潭不许卧苍龙。",
        "dynasty": "宋",
        "collection_info": null
    },
    {
        "uuid": "08dcf245b6cd561fb1c9666e8526bf08",
        "title": "又",
        "author": "释普岩",
        "content": "妙在转处，密在汝边。\n绘予面目，正中乖偏。\n踏翻却谢郎船。\n不拨万象，火冷灰寒。\n我有丰子分，谁道不完全。\n十分狼藉难收拾，微风吹动碧琅玕。",
        "dynasty": "宋",
        "collection_info": null
    }
]