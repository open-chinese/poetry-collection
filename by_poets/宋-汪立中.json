[
    {
        "uuid": "2d03a38ade9932999bc30eee2173418b",
        "title": "甲戌廷对后到洞霄丙戌假守新安又得寄径成诗纪游",
        "author": "汪立中",
        "content": "忆昔寻幽兴未终，重来洞府访仙翁。\n十年尘世身将隠，千年华阳路暗通。\n山水只如前日好，松杉似与老人同。\n明朝又入黄尘去，回首青山一梦中。",
        "dynasty": "宋",
        "collection_info": null
    },
    {
        "uuid": "f1e22b1b0ce3185624b5d85802a72b2b",
        "title": "游洞霄",
        "author": "汪立中",
        "content": "洞天福地萃名山，我喜登临昔所悭。\n五殿香严如在帝，九山青锁若为关。\n岩前鸣凤当年事，野外骧龙反掌间。\n自顾武夷香火吏，真祠梦想不容攀。",
        "dynasty": "宋",
        "collection_info": null
    },
    {
        "uuid": "8c23cebfdfd564d423bdc6dadb6852d0",
        "title": "题宝方洞",
        "author": "汪立中",
        "content": "篮舆郊上绿阴迷，七十一峯云际齐。\n我住四窗夸胜境，今观八洞恍真栖。\n碧簪挺特地如拔，乳窦玲珑步可携。\n千里客愁为销尽，茶香书外好鶑啼。",
        "dynasty": "宋",
        "collection_info": null
    }
]