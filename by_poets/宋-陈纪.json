[
    {
        "uuid": "c7e4ffbb590fad565882d7fa5a4311ac",
        "title": "贺新郎 趁拍哀弦促",
        "author": "陈纪",
        "content": "趁拍哀弦促。\n听泠泠、弦间细语，手间推覆。\n莺语间关花底滑，急雨斜穿梧竹。\n又涧底、松风簌簌。\n铁拨鵾弦春夜永，对金钗锺乳人如玉。\n敲象板，翦银烛。\n六么声断凉州续。\n怅梅花、岁晚天寒，佳人空谷。\n有限弦声无限意，沦落天涯幽独。\n顿唤起、闲愁千斛。\n贺老定场无处问，到如今，只鼓昭君曲。\n呼羯鼓，泻醽醁。",
        "dynasty": "宋",
        "collection_info": null
    },
    {
        "uuid": "6bfdbd02d8fff67778813bcae9edbccc",
        "title": "念奴娇 断桥流水",
        "author": "陈纪",
        "content": "断桥流水，见横斜清浅，一枝孤袅。\n清气干坤能有几，都被梅花占了。\n玉质生香，冰肌不栗，韵在霜天晓。\n林间姑射，高情迥出尘表。\n除是孤竹夷齐，商山四皓，与尔方向调。\n世上纷纷巡檐者，尔辈何堪一笑。\n风雨忧愁，年来何逊，孤负渠多少。\n参横月落，有怀付与青鸟。",
        "dynasty": "宋",
        "collection_info": null
    },
    {
        "uuid": "c8c404dd06063e4a61de9962708ff041",
        "title": "满江红 凤去台空",
        "author": "陈纪",
        "content": "凤去台空，庭叶下、嫩寒初透。\n人世上、几番风雨，几番重九。\n列岫迢迢供远目，晴空荡荡容长袖。\n把中年、怀抱更登台，秋知否。\n天亦老，山应瘦。\n时易失，欢难久。\n到于今惟有，黄花依旧。\n岁晚凄其诸葛恨，干坤只可渊明酒。\n忆坡头、老菊晚香寒，空搔首。",
        "dynasty": "宋",
        "collection_info": null
    },
    {
        "uuid": "6348b89b6b97eee615e749edbfa87762",
        "title": "倦寻芳 满簪霜雪",
        "author": "陈纪",
        "content": "满簪霜雪，一帽尘埃，消几寒食。\n手拈梨花，还是年时岑寂。\n簌簌落红春似梦，萋萋柔绿愁如织。\n怪东君、太匆匆，亦是人间行客。\n问几度、五侯传烛，但回首东风，吹尽尘迹。\n笑杜陵泪洒，金波如积。\n对酒且宽愁意绪，题诗与寄真消息。\n待归来，细温存、慰伊相忆。",
        "dynasty": "宋",
        "collection_info": null
    },
    {
        "uuid": "0f11154fef76ff43b9ad67fc9722b2c2",
        "title": "满江红 揽辔埋轮",
        "author": "陈纪",
        "content": "揽辔埋轮，算不负、苍髯如戟。\n人争看、横秋一鹗，轩然健翼。\n只手为天行日月，寸怀与物同苏息。\n到于今、天定瘴云开，伊谁力。\n云霄路，金门客。\n念往事，情可极。\n把行藏细说，应无惭色。\n虹气上横牛斗剑，梅花不软心肠石。\n愿此行、珍重不赀躯，无瑕璧。",
        "dynasty": "宋",
        "collection_info": null
    },
    {
        "uuid": "e3fdc3705a6cc27e2225f263ab32e16f",
        "title": "念奴娇 凭高眺远",
        "author": "陈纪",
        "content": "凭高眺远，见凄凉海国，高秋云物。\n岛屿沉洋萍几点，漠漠天垂四壁。\n粟粒太虚，蜉蝣天地，怀抱皆冰雪。\n清风明月，坐中看我三杰。\n为爱暮色苍寒，天光上下，舣棹须明发。\n一片玻璃秋万顷，天外去帆明灭。\n招手仙人，拍肩居士，散我骑鲸发。\n钓鳌台上，叫云吹断残月。",
        "dynasty": "宋",
        "collection_info": null
    },
    {
        "uuid": "20aa1af24d8ced72a5a8e7401ab2eb2f",
        "title": "早秋有怀寄赵华颠",
        "author": "陈纪",
        "content": "一叶井梧落，微凉生瘦藤。\n老兼秋共至，衰与病相仍。\n砌近虫号枕，檐疏雨翳灯。\n熏炉对经卷，清似住山僧。",
        "dynasty": "宋",
        "collection_info": null
    },
    {
        "uuid": "619b055b7a0f3f246bda99bbd0a42b43",
        "title": "游深溪龙潭",
        "author": "陈纪",
        "content": "危磴上嶙峋，泉声静更闻。\n雨添三尺水，僧卧半间云。\n境胜诗难好，林深日易曛。\n忘言观众妙，一缕起炉熏。",
        "dynasty": "宋",
        "collection_info": null
    },
    {
        "uuid": "8cfe5ab4cc1e2961421efdb1fb268450",
        "title": "暮春山行  其一",
        "author": "陈纪",
        "content": "幽兴忽不惬，山蹊策杖游。\n林深树迭影，溪涨水重流。\n对酒愁先醉，看花老却羞。\n平生倚楼意，搔首转悠悠。",
        "dynasty": "宋",
        "collection_info": null
    },
    {
        "uuid": "e3f3f3afbcdb0cf1cb1a9d6c50f302a3",
        "title": "暮春山行  其二",
        "author": "陈纪",
        "content": "不具看花眼，萧然绿暗邨。\n贫来疑笔砚，老去信干坤。\n日澹树无影，潮回草有痕。\n诗成鸥没处，鸦外又黄昏。",
        "dynasty": "宋",
        "collection_info": null
    },
    {
        "uuid": "c53e4ceb330dcf2523861856a08643de",
        "title": "早起",
        "author": "陈纪",
        "content": "星斗淡欲落，银河白向斜。\n人间犹梦蚁，树杪已闻鸦。\n池水偷山影，朝阳禅月华。\n升沈无限事，秋草满天涯。",
        "dynasty": "宋",
        "collection_info": null
    },
    {
        "uuid": "6a0331708725175dc66dc5ec7375767a",
        "title": "雨中出廓",
        "author": "陈纪",
        "content": "幽人宁免俗，踸踔且泥行。\n云过溪流动，雨余池草生。\n长身成跼蹐，暮景学将迎。\n应被邻翁笑，有田胡不耕。",
        "dynasty": "宋",
        "collection_info": null
    },
    {
        "uuid": "decb9fa667782f8f68ff650e86b03986",
        "title": "哭月桥兄",
        "author": "陈纪",
        "content": "前辈风流尽，乡枌孰表仪。\n如公又凋谢，末俗恐浇漓。\n幼学皆真践，濒危属近思。\n端为吾道恸，不但哭吾私。",
        "dynasty": "宋",
        "collection_info": null
    },
    {
        "uuid": "d03313726789d08c2f9473fac8bc9ead",
        "title": "輓赵秋晓  其一",
        "author": "陈纪",
        "content": "鹏运南来驻海涯，熟闻诸老说瑰奇。\n周瓜正接云仍瓞，郗桂骈生父子枝。\n阅世忽更龙汉劫，盖棺犹见义熙诗。\n每嗟岭海无英特，况失斯人重可悲。",
        "dynasty": "宋",
        "collection_info": null
    },
    {
        "uuid": "42bba123ab59d6a6dd804665ae5c16d4",
        "title": "輓赵秋晓  其二",
        "author": "陈纪",
        "content": "摩室兴居问亦详，祗言永诀语琅琅。\n情知竖子膏肓病，谩试庸医补泻方。\n华屋邱山真俛仰，长瓶短管付凄凉。\n平生曾赏穷吟者，莫讶衔哀入些章。",
        "dynasty": "宋",
        "collection_info": null
    },
    {
        "uuid": "181b319d12838a7b037a4c9622dfa56f",
        "title": "輓赵秋晓  其三",
        "author": "陈纪",
        "content": "年头岁尾足追随，畅饮高歌送落晖。\n赓咏每思弹丸句，谈谐常落箭锋机。\n渐成瓜葛缘方熟，共看茱萸事已非。\n数尺茅檐杨柳岸，故应经此尚依依。",
        "dynasty": "宋",
        "collection_info": null
    },
    {
        "uuid": "7facca8e0d56d4ae488e114e6dbbbc36",
        "title": "穷吟",
        "author": "陈纪",
        "content": "穷吟之外百无功，鬓髪萧萧渐已翁。\n自枕书眠听夜雨，偶披襟去纳雌风。\n男儿未死身难量，豪杰虽贫气未穷。\n缓步短筇谁会得，野花啼鸟夕阳红。",
        "dynasty": "宋",
        "collection_info": null
    },
    {
        "uuid": "956c30a55dce1b2bcd482885cd378833",
        "title": "甲辰元日",
        "author": "陈纪",
        "content": "屋角鸡声一岁分，起搔吟鬓惜芳辰。\n江山有恨英雄老，天地无私草木春。\n柏叶又倾新岁酒，梅花同是隔年人。\n东风着物能多少，写入清诗句句新。",
        "dynasty": "宋",
        "collection_info": null
    },
    {
        "uuid": "b7a300c8ab751e0562dff76e69d7378b",
        "title": "夜梦游一野人家万竹苍寒老翁款留意甚厚予题诗赠之独记一联云与谁共住只明月所可论交惟此君觉足成之亦梦中意也",
        "author": "陈纪",
        "content": "一径苍寒长绿筠，鸡声人语隔林闻。\n与谁共住祇明月，所可论交惟此君。\n世事乘除天已定，人生劳逸念中分。\n卜邻倘许通来往，分我南山一片云。",
        "dynasty": "宋",
        "collection_info": null
    },
    {
        "uuid": "d700b294aab51d8a7d02cef3410b3247",
        "title": "题李竹隠山斋",
        "author": "陈纪",
        "content": "法界人寰共一邱，欲穷远目更登楼。\n苍藤碧藓树容晚，凉月好风山意秋。\n莎径荒寒闻鹤唳，竹丛摇落见渔舟。\n一声横笛碧天暮，诗在沧波芦荻洲。",
        "dynasty": "宋",
        "collection_info": null
    },
    {
        "uuid": "cb18a2ea6ba250933ca371305f7f5cdf",
        "title": "舟行",
        "author": "陈纪",
        "content": "落日残霞岛屿明，淡烟衰草古今情。\n青山偏向意中远，白鸟正当吟处横。\n岁晚梅花和我老，愁来竹叶向谁倾。\n浪游无奈徂年感，远浦晚风潮又生。",
        "dynasty": "宋",
        "collection_info": null
    },
    {
        "uuid": "27a7415fded08675e277dbc419ae0ed3",
        "title": "夜起",
        "author": "陈纪",
        "content": "万籁沈沈见息机，轻寒猎猎入单衣。\n新霜欲落露痕重，缺月渐高河影微。\n村犬惊寒时自吠，水禽失侣夜犹飞。\n更须景物完诗句，莫讶更阑未掩扉。",
        "dynasty": "宋",
        "collection_info": null
    },
    {
        "uuid": "9eb93eb290004b8f470c6b1c366fa2ee",
        "title": "初夏",
        "author": "陈纪",
        "content": "梅子黄时雨又晴，春衫未脱暑犹轻。\n天横远岫半眉绿，云漏斜阳一眼明。\n野树晚风清蝶梦，曲池芳草乱蛙声。\n浮生嚣寂何穷已，搔首蓬窗感慨生。",
        "dynasty": "宋",
        "collection_info": null
    },
    {
        "uuid": "24c9641a5e5f53410b291e43d125b244",
        "title": "和赵华颠梅花",
        "author": "陈纪",
        "content": "起舞簪花老尚狂，梅花应记旧高阳。\n蕊宫仙子无尘韵，幽谷佳人有靓粧。\n斜月半檐微弄影，断桥深夜忽闻香。\n真成坐对被渠恼，不信先生铁石肠。",
        "dynasty": "宋",
        "collection_info": null
    },
    {
        "uuid": "5f429baf28366ee85904819535536e11",
        "title": "谢谢迭山惠杜诗纸被",
        "author": "陈纪",
        "content": "贪诗如蜜睡如饧，二贶偕来敢不登。\n锦轴一编夔府稿，雪衾万桿剡溪藤。\n朝来诵句能驱疟，夜半眠云称伴僧。\n只恐痴儿骄踏裂，起来仍唤读书灯。",
        "dynasty": "宋",
        "collection_info": null
    },
    {
        "uuid": "c57d1b54ea9a8352f806576e9b2ed7ca",
        "title": "春感",
        "author": "陈纪",
        "content": "唾壶壮气已休休，呼酒田翁与劝酬。\n九十日春长是雨，三千丈髪总缘愁。\n棱棱颜面尘埃满，渺渺山河岁月遒。\n谷饮芝餐皆可饱，人生何必稻粱谋。",
        "dynasty": "宋",
        "collection_info": null
    },
    {
        "uuid": "36947763ea4dc0488bd47697eca902b1",
        "title": "秋怀",
        "author": "陈纪",
        "content": "书剑飘零学稼迟，吾侪舍此欲安之。\n愁怀惯对寒灯话，老态惟应晓镜知。\n中散不堪长忤俗，陶潜所好每违时。\n西风落日苹花岸，独立苍茫自咏诗。",
        "dynasty": "宋",
        "collection_info": null
    },
    {
        "uuid": "ab1cd32fe9ab2fee8986c99b73ab855f",
        "title": "夜宿增江松鹤庵",
        "author": "陈纪",
        "content": "木落风高夜欲冰，襥衾来此爱幽清。\n壁灯未灭见花影，山雨忽来闻竹声。\n谩忆同游期后会，因思往事悟前生。\n自怜粗带山林骨，坐待寒钟吼五更。",
        "dynasty": "宋",
        "collection_info": null
    },
    {
        "uuid": "c7e656ac6cb358ed1523fad178794dc3",
        "title": "寄朱沧洲",
        "author": "陈纪",
        "content": "不见沧洲已十霜，梦中炯炯此灵光。\n青山拄杖尚能否，华髪与秋俱老苍。\n夜雨丰湖吟浩荡，夕阳鹤观弔兴亡。\n通家有子今头白，此意堪君累十觞。",
        "dynasty": "宋",
        "collection_info": null
    },
    {
        "uuid": "5061bb5550cdf2e8c577eae84e25a526",
        "title": "早春有怀亡友秋晓恕斋小山诸公",
        "author": "陈纪",
        "content": "诗成谁与共赓酬，又绿前汀杜若洲。\n旧友凋零浑似梦，新春萧索亦如秋。\n阴晴气候惟供睡，今古干坤只载愁。\n我与东风俱是客，肯缘华屋妬山邱。",
        "dynasty": "宋",
        "collection_info": null
    },
    {
        "uuid": "8056a726696e862bf35a125cfaf7d474",
        "title": "饯黎希明赴兴宁教谕",
        "author": "陈纪",
        "content": "冷官仍冷地，况味淡于僧。\n泮水无一亩，乱山知几层。\n树云侵绛帐，山雨翳青灯。\n若有登临句，寄予能不能。",
        "dynasty": "宋",
        "collection_info": null
    },
    {
        "uuid": "1a0df6fe95247062c3401400fcb39bde",
        "title": "梅花",
        "author": "陈纪",
        "content": "冰霜骨格玉精神，索笑巡檐不厌频。\n清瘦绝如人有韵，品题除是笔无尘。\n一枝影裏溪山晚，万斛香中天地春。\n几度见渠诗便好，此花前世定诗人。",
        "dynasty": "宋",
        "collection_info": null
    }
]