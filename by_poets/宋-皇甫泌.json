[
    {
        "uuid": "b053d0239d7ee71c2cfbedc2eacee593",
        "title": "送梵才上人归天台  其一",
        "author": "皇甫泌",
        "content": "昔在童蒙岁，学礼暨诗书。\n肃肃秉庭训，罔敢宁斯须。\n积习将一纪，心目多勤劬。\n本此修拙辞，阶之登仕途。\n得以施所学，闻者谓之迂。\n吾道固未行，或嗤为腐儒。\n腐诚如所云，儒非吾敢居。\n时英贱民政，亦诮官之麄。\n嘉言屡诒勖，周旋画伟谟。\n胡不事章句，清贵无加于。\n我闻今学者，为人不自图。\n六朝文物壅，化源由是枯。\n华文媿不能，迷深甘守株。\n古人不得见，临风重欷歔。",
        "dynasty": "宋",
        "collection_info": null
    },
    {
        "uuid": "020dbc73c4977363721dc85a027dbdc7",
        "title": "送梵才上人归天台  其二",
        "author": "皇甫泌",
        "content": "美玉不自贵，贵之者良工。\n高才不自明，明之者至公。\n和璞文未刻，他山石正同。\n子虚赋未行，相如车不东。\n我今征此词，亦将拟未通。\n粤有空门子，孕秀赤城中。\n性静不欲俗，诗癖俄在躬。\n意淳自高古，言雅思变风。\n劳劳不称年，名尚高远聪。\n我来山月乡，即貌知困蒙。\n吾师道虽否，天子方文崇。\n一旦因得意，诵之于六宫。",
        "dynasty": "宋",
        "collection_info": null
    }
]