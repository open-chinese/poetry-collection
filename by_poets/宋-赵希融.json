[
    {
        "uuid": "b786e19bf254f8440f76bb8a4434d54b",
        "title": "赋玉岩",
        "author": "赵希融",
        "content": "君不见陶令门前栽五柳，聊为折腰辞五斗。\n归来三径足欢娱，琴书得趣人谁有。\n又不见和靖卜筑临西湖，湖山胜景天下无。\n至今疏影横斜句，人与梅花共清癯。\n古来逸士皆如此，一节纯全能终始。\n三叹古风挽莫回，幸有玉岩人足比。\n二十余年养浩深，厌居朝市入山林。\n此身出处无非道，忧世谁知一寸心。\n愧予朱墨尘埃裏，恨不岩前濯清泚。\n想象入室芝兰馨，有□清庙遗音美。\n闻说当年赠监书，蒲公之见特其粗。\n要知命义吾儒事，愿学同游周邵苏。",
        "dynasty": "宋",
        "collection_info": null
    }
]