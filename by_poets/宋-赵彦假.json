[
    {
        "title": "翠蛟亭和巩栗斋韵",
        "author": "赵彦假",
        "content": "天下名洞天，有山必有水。\n余杭山水窟，神仙所栖止。\n仙人乘云去，玉蛟留潭底。\n至今雷雨夕，蛟睡时惊起。\n爪劈岩石裂，石罅滴乳髓。\n涓涓泉流出，半垂白凤尾。\n风来琴筑响，月照缨络侈。\n曲折纳深池，彻底清且泚。\n筑亭当涧衝，木石相表裏。\n翠壁润含烟，层峯去天咫。\n道人幻出奇，指顾犹未已。\n忽驱蛟走斗，瞬息八百里。\n怒气挟奔霆，草木为披靡。\n儿童惊震掉，面若槁灰死。\n达人本大观，谈笑自隠几。\n须臾羣动息，静坐穷物理。\n水石本无心，相激一至此。",
        "dynasty": "宋",
        "collection_info": null
    }
]