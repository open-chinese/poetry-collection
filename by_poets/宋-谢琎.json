[
    {
        "title": "识时梅歌",
        "author": "谢琎",
        "content": "寇至人远避，寇退人復归。\n归来寻旧址，草芜迷荒基。\n哀哉住傍梅，清梦常相依。\n可怜岁寒心，能识存亡机。\n不欲染尘垢，先枯避时虞。\n方今向太平，枯干生新枝。\n主人修废坠，古梅仍春辉。\n俗态分荣瘁，梅心无改移。\n如我耐寒友，头白不相违。\n梅花自奇绝，世事与古别。\n花下独徘徊，似听梅花说。\n不愿傍官驿，驿外尘飞多马迹。\n几番驿使自南来，南枝折尽花狼藉。\n不愿在深宫，蛾眉人去寿阳空。\n缤纷檐下花飞片，不上宫粧入草丛。\n不愿在西湖，旧时逋仙迹已芜。\n可惜暗香疎影处，迩来都是给樵苏。\n不愿近东阁，无人更管花开落。\n黄昏风雨锁朱门，和羹人伴归沙漠。\n但愿开向千岩窟，饕虐冯陵任风雪。\n花香只绕处士庐，花飞不点征人骨。\n吟翁索笑痴更痴，谁似梅花能识时。\n始终不渝含酸味，去就长存调鼎资。\n广平铁石笔何在，生死与我深相知。",
        "dynasty": "宋",
        "collection_info": null
    }
]