[
    {
        "uuid": "be019c686e8b3dd371721f582d9073d0",
        "title": "和答刘习之见赠",
        "author": "王文孙",
        "content": "先天奥学果何传，造化机缄存阖闢。\n精微惝恍入神范，天地谓可俄而测。\n粤从二画抉秘藴，干元庶物因首出。\n阳推阴荡六子成，致用坎离为月日。\n天人相与妙难诘，斯道岂容秦火息。\n九家分派流愈远，纬谶纷纷非所及。\n韦编三绝繫圣经，微言尚切明作述。\n我生苦晚心好古，谩索图书考龟策。\n浩如烟海无津涯，自哂蓬心窥至赜。\n众言淆乱折以理，是非安敢决诸臆。\n吉凶前定信可推，人事堪怜空役役。\n优游姑乐环中趣，默参经世用皇极。\n较量得失心自知，议论无用形于笔。\n观君气宇元静定，何虑不优入圣阈。\n不鄙谓予可相友，愿凿浑沌以报德。",
        "dynasty": "宋",
        "collection_info": null
    }
]