[
    {
        "title": "满江红 梅腊宾春",
        "author": "丁黼",
        "content": "梅腊宾春，瑞烟满、华堂馥郁。\n还又祝、屏垂彩帨，觞称醽醁。\n南浦西山开寿域，朱帘画栋调新曲。\n庆彩衣、龙节侍慈萱，春长绿。\n双鹤发，齐眉福。\n一麟瑞，如冰玉。\n看国封重见，五霞凝轴。\n王母瑶池鸾凤驭，麻姑金鼎神仙箓。\n数从今、椿算到何时，蟠桃熟。",
        "dynasty": "宋",
        "collection_info": null
    },
    {
        "title": "送胡季昭谪象州",
        "author": "丁黼",
        "content": "一封书奏触天威，万里徒行出帝畿。\n始得明时来谠论，岂知薄命堕危机。\n身同季弟辞兄去，女抱婴儿伴母归。\n风雨潇潇秋又老，雁应不到岭南飞。",
        "dynasty": "宋",
        "collection_info": null
    },
    {
        "title": "送亲戚钱尉入国",
        "author": "丁黼",
        "content": "正是朔风吹雪初，行縢结束问征途。\n不能刺刺对婢子，已是昂昂真丈夫。\n常惠旧曾随属国，乌孙今亦病匈奴。\n不知汉节归何日，准拟殷勤说汴都。",
        "dynasty": "宋",
        "collection_info": null
    },
    {
        "title": "寄题翠蛟亭",
        "author": "丁黼",
        "content": "每到秋风忆翠蛟，三年此地小游遨。\n如今着脚缁尘裏，犹梦亭中阅怒涛。",
        "dynasty": "宋",
        "collection_info": null
    },
    {
        "title": "寄题不碍云轩二首  其一",
        "author": "丁黼",
        "content": "杰阁临无地，僊家小洞天。\n循檐自来往，非雾亦非烟。",
        "dynasty": "宋",
        "collection_info": null
    },
    {
        "title": "寄题不碍云轩二首  其二",
        "author": "丁黼",
        "content": "驾鹤归三岛，骑麟入九霄。\n祗应明月夜，来此坐吹箫。",
        "dynasty": "宋",
        "collection_info": null
    }
]