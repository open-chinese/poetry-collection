[
    {
        "title": "调笑转踏・调笑令 归去",
        "author": "郑仅",
        "content": "归去。\n携笼女。\n南陌柔桑三月暮。\n使君春思如飞絮。\n五马徘徊频驻。\n蚕饥日晚空留顾。\n笑指秦楼归去。",
        "dynasty": "宋",
        "collection_info": null
    },
    {
        "title": "调笑转踏・调笑令 双桨",
        "author": "郑仅",
        "content": "双桨。\n小舟荡。\n唤取莫愁迎叠浪。\n武陵豪客青楼上。\n不道风高江广。\n千金难买倾城样。\n那听绕梁清唱。",
        "dynasty": "宋",
        "collection_info": null
    },
    {
        "title": "调笑转踏・调笑令 草草",
        "author": "郑仅",
        "content": "草草。\n最年少。\n袖户银屏人窈窕。\n瑶琴暗写相思调。\n一曲关心多少。\n临邛客舍成都道。\n苦恨相逢不早。",
        "dynasty": "宋",
        "collection_info": null
    },
    {
        "title": "调笑转踏・调笑令 烟暖",
        "author": "郑仅",
        "content": "烟暖。\n武陵晚。\n洞里春长花烂熳。\n红英满地溪流浅。\n渐听云中鸡犬。\n刘朗迷路香风远。\n误到蓬莱仙馆。",
        "dynasty": "宋",
        "collection_info": null
    },
    {
        "title": "调笑转踏・调笑令 春艳",
        "author": "郑仅",
        "content": "春艳。\n桃花脸。\n笑倚银屏施宝靥。\n良人少有平戎胆。\n归路光生弓剑。\n青楼春永香帏掩。\n独把韶华都占。",
        "dynasty": "宋",
        "collection_info": null
    },
    {
        "title": "调笑转踏・调笑令 相慕",
        "author": "郑仅",
        "content": "相慕。\n酒家女。\n巧笑明眸年十五。\n当垆春永寻芳去。\n门外落花飞絮。\n银鞍白马金吾子。\n多谢结裙情素。",
        "dynasty": "宋",
        "collection_info": null
    },
    {
        "title": "调笑转踏・调笑令 肠断",
        "author": "郑仅",
        "content": "肠断。\n浙江岸。\n楼上青帘新酒软。\n吴姬绰约开金盏。\n的的娇波流盼。\n采菱歌罢行云散。\n望断侬家心眼。",
        "dynasty": "宋",
        "collection_info": null
    },
    {
        "title": "调笑转踏・调笑令 苏小",
        "author": "郑仅",
        "content": "苏小。\n最娇妙。\n几度尊前曾调笑。\n云情雨态知多少。\n悔恨相逢不早。\n刘郎襟韵正年少。\n风月今宵偏好。",
        "dynasty": "宋",
        "collection_info": null
    },
    {
        "title": "调笑转踏・调笑令 梦悄",
        "author": "郑仅",
        "content": "梦悄。\n翠屏晓。\n帐里熏炉残蜡照。\n赏心乐事能多少。\n忍听阳关声调。\n明朝门外长安道。\n怅望王孙芳草。",
        "dynasty": "宋",
        "collection_info": null
    },
    {
        "title": "调笑转踏・调笑令 时节",
        "author": "郑仅",
        "content": "时节。\n白银阙。\n洞里春晴百和爇。\n兰心底事多悲切。\n消尽一团冰雪。\n明皇恩爱云山绝。\n谁道蓬莱安悦。",
        "dynasty": "宋",
        "collection_info": null
    },
    {
        "title": "调笑转踏・调笑令 调笑",
        "author": "郑仅",
        "content": "调笑。\n楚江渺。\n粉面修眉花斗好。\n擎荷折柳争相调。\n惊起鸳鸯多少。\n渔歌齐唱催残照。\n一叶归舟轻小。",
        "dynasty": "宋",
        "collection_info": null
    },
    {
        "title": "调笑转踏・调笑令 声切",
        "author": "郑仅",
        "content": "声切。\n恨难说。\n千里潮平春浪阔。\n梅风不解相思结。\n忍送落花飞雪。\n多才一去芳音绝。\n更对珠帘新月。",
        "dynasty": "宋",
        "collection_info": null
    }
]