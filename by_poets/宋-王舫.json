[
    {
        "uuid": "0587f67ae6a73b21cdb774504da8ff97",
        "title": "次黄日岩韵",
        "author": "王舫",
        "content": "孤舟闲野渡，竹外小桥通。\n不涉终南径，独高彭泽风。\n云闲钟梵裏，月静笑谈中。\n千载留清节，谁云吾道穷。",
        "dynasty": "宋",
        "collection_info": null
    },
    {
        "uuid": "9b66324986573e4e195de8f83753ba76",
        "title": "次韵答陈石泉",
        "author": "王舫",
        "content": "炎气涨空碧，散作藕花秋。\n幽趣兰为佩，浮生芥作舟。\n可人从远别，何日许重游。\n奁玉清无底，楼居第几州。",
        "dynasty": "宋",
        "collection_info": null
    },
    {
        "uuid": "9d337bc970d7353686efd7464963c9f5",
        "title": "晚憩石门洞",
        "author": "王舫",
        "content": "舣棹石门外，天风吹夕阴。\n疏钟醒客梦，危瀑洗尘襟。\n龙去洞云薄，鹤归松露深。\n旧碑看米字，犹带藓痕侵。",
        "dynasty": "宋",
        "collection_info": null
    },
    {
        "uuid": "f13f61f63b5e872b954a5a60183268f2",
        "title": "次愚谷雪韵",
        "author": "王舫",
        "content": "榾柮炉头夜未阑，冰壶全觉漏声干。\n前山草木疑长白，下界楼台尽广寒。\n骚客忽惊梅片落，老农先作稻花看。\n何当一奏平淮颂，坐使皇图九鼎安。",
        "dynasty": "宋",
        "collection_info": null
    },
    {
        "uuid": "0f3bca3f8f022e2df32232a512540cad",
        "title": "春日郊行次平野韵",
        "author": "王舫",
        "content": "楚泽凄凉笑屈原，行吟如在浣花川。\n风迴别墅闻桐角，烟冷荒郊挂纸钱。\n麰麦正香田舍乐，茅柴初熟酒家连。\n锦囊收拾归来晚，踏月闲敲款段鞭。",
        "dynasty": "宋",
        "collection_info": null
    }
]