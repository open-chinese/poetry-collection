[
    {
        "uuid": "00b6295aef0d90d37207665230ebe96b",
        "title": "和孔司封题蓬莱阁",
        "author": "吴可几",
        "content": "皇唐旧相元才子，曾作蕃宣式燕遨。\n郛郭上当星纪分，轩甍全压阆风高。\n宾僚会集簪裾盛，衙队周环鼓吹豪。\n不出公庭得仙馆，岂同徐福绝云涛。",
        "dynasty": "宋",
        "collection_info": null
    },
    {
        "uuid": "86f2a56a2c36685dc48a8a12e4f18257",
        "title": "题迭石山院僧壁",
        "author": "吴可几",
        "content": "缁客幽栖常苦吟，水边松下静愔愔。\n有时一室焚香坐，不以诗情废道心。",
        "dynasty": "宋",
        "collection_info": null
    },
    {
        "uuid": "650395e16134c86d208c0dddb890b4d9",
        "title": "钓台",
        "author": "吴可几",
        "content": "君王取天下，有人将甲兵。\n君王得天下，有人相昇平。\n我欲介其间，区区安取成。\n莫若归养高，高卧嵓之扃。\n直使万乘意，慕仰非鸿冥。\n身虽隠渔钓，心岂忘朝廷。\n常虑天下定，君王志骄盈。\n羣臣习见闻，力谏不尔听。\n不有不臣者，不足回其清。\n商山四老人，用是定西京。\n潜希绝世躅，万一助皇明。\n年当建武日，上下咸清宁。\n所怀忆不陈，终焉为客星。\n如何逸民传，乃有狂奴名。",
        "dynasty": "宋",
        "collection_info": null
    }
]