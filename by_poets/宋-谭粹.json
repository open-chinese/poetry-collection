[
    {
        "title": "景泰禅阁",
        "author": "谭粹",
        "content": "二山相传成，禅阁出山半。\n仰观青冥逼，俯见白石粲。\n锡杖涌玉泉，铁桥通银汉。\n巍然概诸天，恍若登彼岸。\n无人解菩提，松涛自昏旦。",
        "dynasty": "宋",
        "collection_info": null
    },
    {
        "title": "建中靖国辛巳八月十日独游碧落洞遂成拙句",
        "author": "谭粹",
        "content": "碧落嵯峨石室幽，到难嗟我未尝游。\n两崖卷束云霞满，一水通流秋色浮。\n宛矣壶中延日驭，凝然乳窦滴泉旒。\n徘徊注目孱颜久，疑有真仙在上头。",
        "dynasty": "宋",
        "collection_info": null
    },
    {
        "title": "望仙亭成再书一绝",
        "author": "谭粹",
        "content": "一亭新构耸崔嵬，水墨屏图四面开。\n洞口白云无锁钥，州人寻胜任频来。",
        "dynasty": "宋",
        "collection_info": null
    },
    {
        "title": "重建南山亭辄成小诗乃建中靖国元年孟冬五日也",
        "author": "谭粹",
        "content": "南山亭榭復修完，上枕苍崖下碧澜。\n此景诗人吟不尽，丹青图写也应难。",
        "dynasty": "宋",
        "collection_info": null
    }
]