[
    {
        "uuid": "04779776270751a2931efbe3a92fc0ec",
        "title": "西湖月 湖光冷浸玻璃",
        "author": "黄子行",
        "content": "湖光冷浸玻璃，荡一饷熏风，小舟如叶。\n藕花十丈，云梳雾洗，翠娇红怯。\n壶觞围坐处，正酒醁吹波红映颊。\n尚记得、玉臂生凉，不放汗香轻浃。\n殢人小摘墙榴，为碎掐猩红，细认裙褶。\n旧游如梦，新愁似织，泪珠盈睫。\n秋娘风味在，怎得对银釭生笑靥。\n消瘦沈约诗腰，彷佛堪捻。",
        "dynasty": "宋",
        "collection_info": null
    },
    {
        "uuid": "337b57aaf781ace0a7946b73b3df747d",
        "title": "西湖月 初弦月挂林梢",
        "author": "黄子行",
        "content": "初弦月挂林梢，又一番西园，探梅消息。\n粉墙朱户，苔枝露蕊，淡匀轻饰。\n玉儿应有恨，为怅望东昏相记忆。\n便解佩、飞入云阶，长伴此花倾国。\n诗腰瘦损刘郎，记立马攀条，倚阑横笛。\n少年风味，拈花弄蕊，爱香怜色。\n扬州何逊在，试点染吟笺留醉墨。\n谩赢得、疏影寒窗，夜深孤寂。",
        "dynasty": "宋",
        "collection_info": null
    },
    {
        "uuid": "55f0380a568d61694e2a3dfb212f6575",
        "title": "贺新郎 开遍寒梅萼",
        "author": "黄子行",
        "content": "开遍寒梅萼。\n正东皇、排酥砌玉，幻成楼阁。\n十万琼琚仙女队，来趁春光游乐。\n向醉里、玉簪轻落。\n零乱不知何处去，甚人间、一夜东风恶。\n吹起在，画檐角。\n参差向晓森如削。\n似吴姬、妆残粉指，向人垂着。\n好似西园春笋瘦，红锦䙀儿乍剥。\n且莫遣、儿童敲却。\n拟办羔儿香瓮酒，唤刘叉、来醉尊前约。\n吟好句，再描摸。",
        "dynasty": "宋",
        "collection_info": null
    },
    {
        "uuid": "a7e16dd4070734470356c088958e8979",
        "title": "满江红 津鼓匆匆",
        "author": "黄子行",
        "content": "津鼓匆匆，犹记得、故人相送。\n春江上、鸟啼花影，马嘶香鞚。\n情逐阳关金缕断，泪和杨柳春丝重。\n算别来、几度月明时，相思梦。\n山万垒，愁眉耸。\n春一点，归心动。\n问风俦月侣，有谁游从。\n百里家山明日到，一尊芳酒今宵共。\n任楼头、吹尽五更风，梅花弄。",
        "dynasty": "宋",
        "collection_info": null
    },
    {
        "uuid": "5c0d68856b511a196211d3a940bcaa67",
        "title": "花心动 谁倚青楼",
        "author": "黄子行",
        "content": "谁倚青楼，把谪仙长笛，数声吹裂。\n一片乍零，千点还飞，正是雨晴时节。\n水晶帘外东风起，卷不尽、满庭香雪，画阑小，斜铺乱飐，翠苔成缬。\n袅袅馀香未歇。\n空怅望音尘，两眉愁切。\n翠袖泪干，粉额妆寒，此恨有谁同说。\n江南春信无痕迹，馀情在、冷烟残月。\n梦魂远，兰灯伴人易灭。",
        "dynasty": "宋",
        "collection_info": null
    },
    {
        "uuid": "ad85868065c5023840ad29ea288e3f34",
        "title": "小重山 一点斜阳红欲滴",
        "author": "黄子行",
        "content": "一点斜阳红欲滴。\n白鸥飞不尽，楚天碧。\n渔歌声断晚风急。\n搅芦花，飞雪满林湿。\n孤馆百忧集。\n家山千里远，梦难觅。\n江湖风月好休拾。\n故溪云，深处着蓑笠。",
        "dynasty": "宋",
        "collection_info": null
    }
]