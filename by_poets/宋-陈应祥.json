[
    {
        "uuid": "a1cac6091d22f08c4fc50487026e80ff",
        "title": "寄淮南亲旧",
        "author": "陈应祥",
        "content": "一别淮南二十年，寿阳风物想依然。\n秋深峡石山头寺，夜静浮桥月下船。\n茅酒沽来常满斗，白鱼买得不论钱。\n甚时脱此尘埃地，快意飞帆入楚烟。",
        "dynasty": "宋",
        "collection_info": null
    },
    {
        "uuid": "bb042fa18c73e2a11e27a464bb57e686",
        "title": "西兴晚望",
        "author": "陈应祥",
        "content": "晚色催吟思，江风掠断霞。\n乱乌投岸木，幽鹭集河沙。\n月出海门近，人归渡口譁。\n会须操舴艋，随处是天涯。",
        "dynasty": "宋",
        "collection_info": null
    }
]