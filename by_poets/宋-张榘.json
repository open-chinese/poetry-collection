[
    {
        "title": "孤鸾 塞鸿来早",
        "author": "张榘",
        "content": "塞鸿来早。\n正碧瓦霜轻，玉麟寒少。\n昨夜南枝，一点阳和先到。\n黄昏半窗淡月，照青青、谢池春草。\n此际虚斋心事，与此花俱好。\n算巡檐、索共梅花笑。\n是千古风流，少陵曾道。\n争似油幢下，对一枝春小。\n江城惯听画角，且休教、玉关人老。\n好试和羹手段，向凤池春晓。",
        "dynasty": "宋",
        "collection_info": null
    },
    {
        "title": "烛影摇红 春小寒轻",
        "author": "张榘",
        "content": "春小寒轻，南枝一夜阳和转。\n东君先递玉麟香，冷蕊幽芳满。\n应把朱帘暮卷。\n更何须、金猊烟暖。\n千山月淡，万里尘清，酒樽经卷。\n楼上胡床，笑谈声里机谋远。\n甲兵百万出胸中，谁谓江流浅。\n憔悴狂胡计短。\n定相将、来朝悔晚。\n功名做了，金鼎和羹，卷藏袍雁。",
        "dynasty": "宋",
        "collection_info": null
    },
    {
        "title": "摸鱼儿 正挑灯、共听檐雨",
        "author": "张榘",
        "content": "正挑灯、共听檐雨，问谁催动行色。\n风前千点离亭恨，惟有落梅知得。\n王谢宅。\n记前度斜阳，燕子曾相识。\n花香露舄。\n无计强追随，阳关声断，回首暮云隔。\n文章贯，合上薇垣梧掖。\n征鞍底事江北。\n青衫莫对韩彭着，还是玉麟佳客。\n须记忆。\n有衿佩锵锵，正愿依重席。\n荼䕷未折。\n次第牡丹开，一樽留待，相与醉寒食。",
        "dynasty": "宋",
        "collection_info": null
    },
    {
        "title": "摸鱼儿 正桃花、渐蜚红雨",
        "author": "张榘",
        "content": "正桃花、渐蜚红雨，依稀一半春色。\n东风十里离亭恨，杨柳丝丝如织。\n远又忆。\n向雪月梅边，陶写吟情逸。\n清愁拍拍。\n算祗暮山知，栖鸦斜照，春树渺空碧。\n文章贯，合整垂云健翼。\n翔鸾底用栖棘。\n要寻玉洞烟霞胜，聊趁麟符蜚檄。\n归骑急。\n看尘袂方清，有恩纶催入。\n凫仙倦舄。\n相与问孤山，开樽抵掌，一舸画桥侧。",
        "dynasty": "宋",
        "collection_info": null
    },
    {
        "title": "青玉案 西风乱叶溪桥树",
        "author": "张榘",
        "content": "西风乱叶溪桥树。\n秋在黄花羞涩处。\n满袖尘埃推不去。\n马蹄浓露，鸡声淡月，寂历荒村路。\n身名多被儒冠误。\n十载重来漫如许。\n且尽清樽公莫舞。\n六朝旧事，一江流水，万感天涯暮。",
        "dynasty": "宋",
        "collection_info": null
    },
    {
        "title": "浪淘沙 风色转东南",
        "author": "张榘",
        "content": "风色转东南。\n翠拥层峦。\n杏花疏雨逗清寒。\n锺阜石城何处是，烟霭漫漫。\n行旆已西关。\n一霎时间。\n芳樽聊复挽馀欢。\n明日断魂分付与，万叠云山。",
        "dynasty": "宋",
        "collection_info": null
    },
    {
        "title": "浪淘沙 雨过暮天南",
        "author": "张榘",
        "content": "雨过暮天南。\n高下青峦。\n小楼燕子话春寒。\n多少夕阳芳草地，雾掩烟漫。\n别恨正相关。\n心上眉间。\n离歌一曲间悲欢。\n后夜月明何处梦，锺阜容山。",
        "dynasty": "宋",
        "collection_info": null
    },
    {
        "title": "水龙吟 暮云低锁荒台",
        "author": "张榘",
        "content": "暮云低锁荒台，凭阑四望天垂地。\n曼花半夜，蜚香缭绕，昔人曾记。\n往事悠悠，物华非旧，江山仍丽。\n怅斜阳芳草，长安不见，谁共洒、新亭泪。\n开放青峦旧址。\n动骚人、一番词意。\n青油幕里，相忘鱼鸟，水边云际。\n却恨清游，未能追逐，区区僚底。\n问何时，脱了尘埃墨绶，为虚斋醉。",
        "dynasty": "宋",
        "collection_info": null
    },
    {
        "title": "西江月 春事三分之二",
        "author": "张榘",
        "content": "春事三分之二，落花庭院轻寒。\n翠屏围梦宝熏残。\n窗外流莺声乱。\n睡起犹支雪腕，觉来慵整云鬟。\n闲拈乐府凭阑干。\n宿酒才醒一半。",
        "dynasty": "宋",
        "collection_info": null
    },
    {
        "title": "孤鸾 荆溪清晓",
        "author": "张榘",
        "content": "荆溪清晓。\n问昨夜南枝，几分春到。\n一点幽芳，不待陇头音耗。\n亭亭水边月下，胜人间、等闲花草。\n此际风流谁似，有孄窝诗老。\n向虚檐、淡然索笑。\n任雪压霜欺，精神越好。\n最喜庭除，下映紫兰娇小。\n孤山好寻旧约，况和羹、用功宜早。\n移傍玉阶深处，趁天香缭绕。",
        "dynasty": "宋",
        "collection_info": null
    },
    {
        "title": "水龙吟 暮天丝雨轻寒",
        "author": "张榘",
        "content": "暮天丝雨轻寒，二分春色看看过。\n梅花谢了，苍苔万点，香残粉污。\n犹喜墙头，一枝娇袅，杏腮微露。\n算几回逗晓，朱阑独倚，悄只怕、东风大。\n浮世名缰利锁。\n这区区、要须识破。\n沧波夜月，翠微云树，依然还我。\n重结鸥盟，细听莺语，自歌自和。\n问黄沙飞镞，红尘走马，又还知么。",
        "dynasty": "宋",
        "collection_info": null
    },
    {
        "title": "水龙吟 昼长帘幕低垂",
        "author": "张榘",
        "content": "昼长帘幕低垂，时时风度杨花过。\n梁间燕子，芹随香觜，频沾泥污。\n苦被流莺，蹴翻花影，一阑红露。\n看残梅飞尽，枝头微认，青青子、些儿大。\n谁道洞门无锁。\n翠苔藓、何曾踏破。\n好天良夜，清风明月，正须着我。\n闲展蛮笺，寄情词调，唱成谁和。\n问晓山亭下，山茶经雨，早来开么。",
        "dynasty": "宋",
        "collection_info": null
    },
    {
        "title": "水龙吟 先来花较开迟",
        "author": "张榘",
        "content": "先来花较开迟，怎禁风雪摧残过。\n红英紫萼，从他点缀，翻成沾污。\n一点清香，几多秾艳，紧藏不露。\n伴杨花散漫，逡巡堆积，纤粟处、妆成大。\n多谢东君造化。\n把群阴、一朝除破。\n千机锦绣，露浓香软，中间坐我。\n嚼征含商，振金敲玉，埙篪相和。\n问西湖，别有一番桃李，肯同游么。",
        "dynasty": "宋",
        "collection_info": null
    },
    {
        "title": "水龙吟 近家添得园亭",
        "author": "张榘",
        "content": "近家添得园亭，晓山时看飞云过。\n拥石栽梅，疏池傍竹，剪除芜污。\n更喜南墙，杏腮桃脸，含羞微露。\n算莺花世界，都来十亩，规模好、何须大。\n开放两眉上锁。\n把春前、新醅拨破。\n病酒无聊，且容觞客，无多酌我。\n底用歌喉，柳边自有，鸣禽相和。\n逗归来，折得花枝教看，似人人么。",
        "dynasty": "宋",
        "collection_info": null
    },
    {
        "title": "念奴娇 楚湘旧俗",
        "author": "张榘",
        "content": "楚湘旧俗，记包黍沈流，缅怀忠节。\n谁挽汨罗千丈雪，一洗些魂离别。\n赢得儿童，红丝缠臂，佳话年年说。\n龙舟争渡，搴旗捶鼓骄劣。\n谁念词客风流，菖蒲桃柳，忆闺门铺设。\n嚼征含商陶雅兴，争似年时娱悦。\n青杏园林，一樽煮酒，当为浇凄切。\n南熏应解，把君愁袂吹裂。",
        "dynasty": "宋",
        "collection_info": null
    },
    {
        "title": "念奴娇 三闾何在",
        "author": "张榘",
        "content": "三闾何在，把离骚细读，几番击节。\n蓠蕙椒兰纷江渚，较以艾萧终别。\n清浊同流，醉醒一梦，此恨谁能说。\n忠魂耿耿，只凭天辨优劣。\n须信千古湘流，彩丝缠黍，端为英雄设。\n堪笑儿童浮昌歜，悲愤翻为嬉悦。\n三叹灵均，竟罹谗网，我独中情切。\n熏风窗户，榴花知为谁裂。",
        "dynasty": "宋",
        "collection_info": null
    },
    {
        "title": "虞美人 金炉钑就裙纹折",
        "author": "张榘",
        "content": "金炉钑就裙纹折。\n香烬低云月。\n玉钿黏唾上眉心。\n不似寿阳檐下、六花清。\n翠禽飞起南枝动。\n惊破西湖梦。\n仗谁为作水龙声。\n吹绽寒葩诗眼、为君青。",
        "dynasty": "宋",
        "collection_info": null
    },
    {
        "title": "虞美人 小蛮才把鸳衾折",
        "author": "张榘",
        "content": "小蛮才把鸳衾折。\n妆就梳横月。\n探梅不似旧年心。\n却爱窗前纸帐、十分清。\n朔风吹起寒云动。\n午寝都无梦。\n黄昏更被竹枝声。\n唤起醒醒相对、一灯青。",
        "dynasty": "宋",
        "collection_info": null
    },
    {
        "title": "虞美人 龙香浅渍罗屏褶",
        "author": "张榘",
        "content": "龙香浅渍罗屏褶。\n睡思低眉月。\n闲愁闲闷不关心。\n心似窗前梅影、一般清。\n绣帏交掩流苏动。\n一觉华胥梦。\n枕山轻戛宝钗声。\n粉褪香腮零乱、鬓鸦青。",
        "dynasty": "宋",
        "collection_info": null
    },
    {
        "title": "沁园春 静寿先生",
        "author": "张榘",
        "content": "静寿先生，笑傲四并，醉眠孄窝。\n甚一枰棋壤，掉头不顾，同舟风紧，袖手高歌。\n太白词华，更生忠愤，为问山林老得么。\n须知道，有淮碑未作，浯石当磨。\n年来君子无多。\n试屈指、如公能几何。\n况刍荛公论，新曾推许，冕旒异眷，行见搜罗。\n泽润生民，洗清兵甲，待挽钱塘江上波。\n功名就，访蟠桃把玩，铜狄摩挲。",
        "dynasty": "宋",
        "collection_info": null
    },
    {
        "title": "凯歌 双阁护仙境",
        "author": "张榘",
        "content": "双阁护仙境，万壑渺清秋。\n台躔光动银汉，神秀孕公侯。\n胸次千崖灏气，笔底三江流水，姓字桂香浮。\n十载洞庭月，今喜照扬州。\n捧丹诏，升紫殿，建碧油。\n胡儿深避沙漠，铃阁扬轻裘。\n点检召棠遗爱，酝酿潘舆喜色，英裔蔚文彪。\n整顿干坤定，千岁侍宸旒。",
        "dynasty": "宋",
        "collection_info": null
    },
    {
        "title": "飞雪满堆山・飞雪满群山 爱日烘晴",
        "author": "张榘",
        "content": "爱日烘晴，梅梢春动，晓窗客梦方还。\n江天万里，高低烟树，四望犹拥螺鬟。\n是谁邀滕六，酿薄暮、同云冱寒。\n却元来是，铃阁露熏，俄忽老青山。\n都尽道、年来须更好，无缘农事，雨涩风悭。\n鹅池夜半，衔枚飞渡，看樽俎折冲间。\n尽青油谈笑，琼花露、杯深量宽。\n功名做了，云台写作画图看。",
        "dynasty": "宋",
        "collection_info": null
    },
    {
        "title": "绛都春 平山老柳",
        "author": "张榘",
        "content": "平山老柳。\n寄多少胜游，春愁诗瘦。\n万叠翠屏，一抹江烟浑如旧。\n晴空栏槛今何有。\n寂寞文章身后。\n唤回奇事，青油上客，放怀樽酒。\n知不。\n全淮万里，羽书静，草绿长亭津堠。\n小队出郊，花底赓酬闲时候。\n和熏筹幕垂春昼。\n坐看蓉池波皱。\n主宾同会风云，盛名可久。",
        "dynasty": "宋",
        "collection_info": null
    },
    {
        "title": "朝中措 谁云万事转头空",
        "author": "张榘",
        "content": "谁云万事转头空。\n春寓不言中。\n底问垂杨在否，年年一度东风。\n凭高慨古，英雄亦泪，我辈情锺。\n事业正须老手，清吟留与山翁。",
        "dynasty": "宋",
        "collection_info": null
    },
    {
        "title": "千秋岁 鹤城秋晓",
        "author": "张榘",
        "content": "鹤城秋晓。\n又庆生朝到。\n人与月，年年好。\n黑头公相贵，膝下欢娱笑。\n君知否。\n个般福分人间少。\n塞上西风老。\n红入霜前枣。\n日日有，平安报。\n慈颜酡晕浅，一呷金杯小。\n香缭绕。\n寿星明处台星照。",
        "dynasty": "宋",
        "collection_info": null
    },
    {
        "title": "青玉案 严城寂寞山缭绕",
        "author": "张榘",
        "content": "严城寂寞山缭绕。\n觉寒透、貂裘峭。\n云压江天风破晓。\n飞琼万顷，看来浑似，泽国芦花老。\n玉山不怕频频倒。\n要笔阵、纵横快挥扫。\n见说今年梅较早。\n笑将名胜，千锺万字，谁似邦侯好。",
        "dynasty": "宋",
        "collection_info": null
    },
    {
        "title": "青玉案 少时贪看琼林绕",
        "author": "张榘",
        "content": "少时贪看琼林绕。\n任马上、寒威峭。\n昨暮六花飞逗晓。\n拥衾慵起，鬓丝笼帽，顿觉年来老。\n朱阑翠竹枝枝倒。\n把玉甃、棱层趁风扫。\n楼上一樽须放早。\n同云收尽，红轮初上，对面狼峰好。",
        "dynasty": "宋",
        "collection_info": null
    },
    {
        "title": "青玉案 龙香熏被罗屏绕",
        "author": "张榘",
        "content": "龙香熏被罗屏绕。\n任窗外、风儿峭。\n鸳枕梦回鸡唱晓。\n丫鬟惊笑，琼枝低亚，错认梅花老。\n红炉兽炭装还倒。\n强梳洗、忙将黛眉扫。\n贪趁清欢争怕早。\n弓靴微湿，玉纤频袖，塑出狮儿好。",
        "dynasty": "宋",
        "collection_info": null
    },
    {
        "title": "沁园春 思昔买臣",
        "author": "张榘",
        "content": "思昔买臣，怀绶会稽，年犹五旬。\n算初无功用，维持国事，但将富贵，夸耀时人。\n未若先生，方当强仕，掌握长淮百万军。\n难摹写，是擎天拄地，纬武经文。\n河滨。\n胡马嘶春。\n便密运机筹出万全。\n拥熊旗指授，鹰扬や啖，毡裘胆落，鼠逸狐奔。\n褒诏飞来，威名加盛，从此不须关玉门。\n归朝也，看云台画像，金鼎调元。",
        "dynasty": "宋",
        "collection_info": null
    },
    {
        "title": "金缕曲・贺新郎 枌社新相识",
        "author": "张榘",
        "content": "枌社新相识。\n恍瞻君、丰神气貌，飘然仙白。\n笔底三江鲸浪注，胸次一瓯冰雪。\n怎不做、龙门上客。\n坎止流行元无定，敢一朝、挨却尘泥迹。\n且剩把，锦云织。\n试看自古贤侯伯。\n一时间、失虽暂失，得还终得。\n儋石空无君家事，百万付之一掷。\n渐养就、抟风鹏翼。\n任你祖鞭先着了，占鸥天、浩荡观浮没。\n挈富贵，等儿剧。",
        "dynasty": "宋",
        "collection_info": null
    },
    {
        "title": "贺新凉・贺新郎 襟度天为侣",
        "author": "张榘",
        "content": "襟度天为侣。\n价平生、放浪江湖，浮云行住。\n倒挽峡流归笔底，衮衮二并四具。\n何尚友、沧波鸥鹭。\n藻黻皇猷君能事，况贤书、两度登天府。\n急着手，佐明主。\n晴风一舸来瓜步。\n剪灯花、樽酒论诗，顿忘羁旅。\n逗晓蛮笺传金缕，一片瑰词绮语。\n甚独茧、抽成长绪。\n当代壑翁文章伯，定不教、弹铗轻辞去。\n留共济，孤舟渡。",
        "dynasty": "宋",
        "collection_info": null
    },
    {
        "title": "醉落魄・一斛珠 瑶姬妙格",
        "author": "张榘",
        "content": "瑶姬妙格。\n冰姿微带霜痕拆。\n一般恼杀多情客。\n风弄横枝，残月半窗白。\n孤山仙种曾移得。\n结根久傍王猷宅。\n欲笺心事呼云翮。\n为报年芳，萍梗正南北。",
        "dynasty": "宋",
        "collection_info": null
    },
    {
        "title": "摸鱼儿 猛思量、孄窝初度",
        "author": "张榘",
        "content": "猛思量、孄窝初度，鲁云呈瑞时节。\n平山杨柳苍茫外，犹是乡关明月。\n春漏泄。\n定知有、梅花先向江南发。\n烟波梦阔。\n谩约住西风，呼将塞雁，把酒为君说。\n君看取，世道羊肠屈摺。\n依然熟路轻辙。\n林泉暂洗经纶手，桐柏夜香熏彻。\n趋魏阙。\n指天上星辰，平步仪清切。\n蟠桃未结。\n待做着功名，却寻曼倩，相与带花折。",
        "dynasty": "宋",
        "collection_info": null
    },
    {
        "title": "瑞鹤仙 碧油推上客",
        "author": "张榘",
        "content": "碧油推上客。\n有神机沈密，参运帷幄。\n威声际沙漠。\n庆云飞川泳，和熏三白。\n霄渊敻鬲。\n甚探梅、也来相约。\n更谁怜久客，泥深穿履，栖栖东郭。\n农麦。\n年来管好，禾黍离离，讵忘关洛。\n风高水涸。\n多少事、待韬略。\n看鹅池夜渡，黎明飞捷，儿辈愔愔未觉。\n便冲寒，铁骑横驱，汛扫六合。",
        "dynasty": "宋",
        "collection_info": null
    },
    {
        "title": "沁园春 绿野归来",
        "author": "张榘",
        "content": "绿野归来，筇杖角巾，岂不快哉。\n有清泉白石，东西岩岫，翠阴红影，高下楼台。\n况是蕤宾，槐庭暑薄，照眼葵榴次第开。\n轻熏里，翦香蒲为寿，一笑传杯。\n栽培。\n多少英材。\n更霖雨、看看遍九垓。\n算支撑厦屋，正资梁栋，调和钧鼎，须用盐梅。\n旒冕兴思，搢绅颙望，应有天边丹诏催。\n依还是，为苍生一起，重位元台。",
        "dynasty": "宋",
        "collection_info": null
    },
    {
        "title": "木兰花慢 豆花轻雨霁",
        "author": "张榘",
        "content": "豆花轻雨霁，更七日、是中秋。\n记分野三台，家山双阙，孕秀名流。\n平生佐时大略，有忠勤、一念等伊周。\n十载清风楚泽，三年明月扬州。\n须知万灶出貔貅。\n智勇迈前猷。\n自向来捣颖，□番平海，胆落毡裘。\n红旗指关定洛，看春融、喜色动宸旒。\n着取斑衣绣衮，揭开玉字金瓯。",
        "dynasty": "宋",
        "collection_info": null
    },
    {
        "title": "好事近 素壁走龙蛇",
        "author": "张榘",
        "content": "素壁走龙蛇，难觅醉翁真迹。\n惟有断岗衰草，是几番经历。\n紫萸黄菊又西风，同作携壶客。\n清兴未阑归去，负晴空明月。",
        "dynasty": "宋",
        "collection_info": null
    },
    {
        "title": "摸鱼儿 望神京、目断烟草",
        "author": "张榘",
        "content": "望神京、目断烟草，青天长剑频倚。\n香街十里朱帘月，空想当年华丽。\n堪叹处。\n渺沙霭蒹葭，咿ン雁声起。\n平山谩记。\n怅杨柳春风，晴空栏槛，陈迹总非是。\n重阳好，红叶黄华满地。\n良辰美景如此。\n青油幕府传芳斝，苒苒露琼花气。\n还更喜。\n看玉阃规恢，笑骋伊吾志。\n尘清北冀。\n便向关洛联镳，巍巍冠佩，麟阁画图里。",
        "dynasty": "宋",
        "collection_info": null
    },
    {
        "title": "唐多令 斜日淡芜烟",
        "author": "张榘",
        "content": "斜日淡芜烟。\n重阳又一年。\n怅垂杨、几度飞绵。\n只把晴空山色看。\n多少恨、倩谁笺。\n沙霭暗中原。\n横戈谁夜眠。\n尽今宵、且醉花边。\n准拟来秋天气好，重把菊、嗅芳妍。",
        "dynasty": "宋",
        "collection_info": null
    },
    {
        "title": "贺新凉・贺新郎 萸菊香凝雾",
        "author": "张榘",
        "content": "萸菊香凝雾。\n记重阳、才经三日，帨悬朱户。\n紫殿玉垣称寿斝，潋滟琼花清露。\n正万里、尘清淮浦。\n地宝从来标瑞应，甚新曾、秀出金芝树。\n正此处，诞申甫。\n人间小住千秋岁。\n画堂深、彩侍怡声，慈颜笑语。\n况是加恩封大国，锦诰鸾翔凤舞。\n便娱侍、鱼轩沙路。\n御果金泥宣晓宴，卷宫帘、争看元台母。\n家庆事，耀今古。",
        "dynasty": "宋",
        "collection_info": null
    },
    {
        "title": "贺新凉・贺新郎 匹马锺山路",
        "author": "张榘",
        "content": "匹马锺山路。\n怅年来只解，邮亭送人归去。\n季子貂裘尘渐满，犹是区区羁旅。\n谩空有、剑锋如故。\n髀肉未消仪舌在，向樽前、莫洒英雄泪。\n鞭未动，酒频举。\n西风乱叶长安树。\n叹离离、荒宫废苑，几番禾黍。\n云栈萦纡今平步，休说襄淮乐土。\n但衮衮江涛东注。\n世上岂无高卧者，奈草庐、烟销无人顾。\n笺此恨，付金缕。",
        "dynasty": "宋",
        "collection_info": null
    },
    {
        "title": "满江红 淮海波澄",
        "author": "张榘",
        "content": "淮海波澄，湛桂影、半规凉月。\n又还是、中秋相近，垂弧时节。\n纶诰飞来宸眷重，彩衣着处慈颜悦。\n注紫清、花露入瑶卮，琼香滑。\n挥羽扇，持旄钺。\n鲸海浪，阴山雪。\n看威声到处，遐冲都折。\n沙溪远标铜柱界，关河尽补金瓯缺。\n庆君臣、千载会风云，看伊说。",
        "dynasty": "宋",
        "collection_info": null
    },
    {
        "title": "浪淘沙 春梦草茸茸",
        "author": "张榘",
        "content": "春梦草茸茸。\n愁雨愁风。\n对花须拚酒频中。\n莫遣枝头银烛暗，辜负嫣红。\n推起簿书丛。\n何苦匆匆。\n悭吟却讶少陵公。\n天定为花开一笑，日上篱东。",
        "dynasty": "宋",
        "collection_info": null
    },
    {
        "title": "浪淘沙 烟缕暗蒙茸",
        "author": "张榘",
        "content": "烟缕暗蒙茸。\n杨柳轻风。\n雨声多在夜窗中。\n春水渐生春事去，流尽残红。\n新笋绿丛丛。\n莺语匆匆。\n一樽同酹定林公。\n十里长松青未了，山北山东。",
        "dynasty": "宋",
        "collection_info": null
    },
    {
        "title": "摸鱼儿 正莓墙、柳绵低度",
        "author": "张榘",
        "content": "正莓墙、柳绵低度，枝头红紫飞尽。\n秾阴涨绿冰钿碎，浥浥麝兰成阵。\n仙骨嫩。\n悦姑射瑶姬，青幰游琼苑。\n风前有恨。\n也一似宫梅，飘香坠粉，轻点寿阳鬓。\n梨花雪，讲道全无清韵。\n何曾流到春晚。\n柔条不受真珠露，滴沥紫檀心晕。\n芳又润。\n待挼放金樽，拚作通宵饮。\n日高慵困。\n任翠幄低云，玉熏泛梦，路入醉乡稳。",
        "dynasty": "宋",
        "collection_info": null
    },
    {
        "title": "木兰花慢 渐稠红飞尽",
        "author": "张榘",
        "content": "渐稠红飞尽，早秾绿、遍林梢。\n正池馆轻寒，杨花飘絮，草色萦袍。\n天香夜浮院宇，看亭亭、雨槛渍春膏。\n趁取芳时胜赏，莫将年少轻抛。\n鞭鞘。\n驱放马啼高。\n世事一秋毫。\n便飞书倥偬，运筹闲暇，何害推敲。\n花前效颦着句，悄干镆、侧畔奏铅刀。\n何日重携樽酒，浮瓯细剪香苞。",
        "dynasty": "宋",
        "collection_info": null
    },
    {
        "title": "祝英台近 柳绵稀",
        "author": "张榘",
        "content": "柳绵稀，桃锦淡，春事在何许。\n一种秾华，天香渍冰露。\n嫩苞叠叠湘罗，红娇紫妒。\n翠葆护、西真仙侣。\n试听取。\n更饶十日看承，霞腴污尘土。\n池馆轻寒，次第少风雨。\n好趁油幕清闲，重开芳醑。\n莫孤负、莺歌蝶舞。",
        "dynasty": "宋",
        "collection_info": null
    },
    {
        "title": "满江红 玉垒澄秋",
        "author": "张榘",
        "content": "玉垒澄秋，又还近、桂华如璧。\n算六载、筹边整暇，几多功绩。\n铁壁连云东海重，惊波截断狂鲵翼。\n把向来、捣颍旧规模，平淮北。\n经济妙，谁知得。\n都总是，诗书力。\n有召公家法，范公胸臆。\n赫赫勋名俱向上，绵绵福寿宜无极。\n着莱衣、辉映衮衣荣，恢霖泽。",
        "dynasty": "宋",
        "collection_info": null
    },
    {
        "title": "鹧鸪天 饱挹台城白露秋",
        "author": "张榘",
        "content": "饱挹台城白露秋。\n又骑黄鹄上江州。\n恩波浩荡三千里，多少人家愿借留。\n□寿斝，菊香浮。\n姓名还喜到宸旒。\n片□□□□□□，□振□□□下流。",
        "dynasty": "宋",
        "collection_info": null
    },
    {
        "title": "安庆摸・摸鱼儿 渺长江、浩无今古",
        "author": "张榘",
        "content": "渺长江、浩无今古，悠悠经几流景。\n桥家松竹知何在，寂历丹枫如锦。\n行阵整。\n想斗舰连艘，谈笑烟灰冷。\n寒光万顷。\n算只有当年，暮天霜月，惨澹照山影。\n元戎队，画角梅花缓引。\n楼船飞渡波稳。\n中流击楫酬初志，此去君王高枕。\n应暗省。\n使万里尘清，谁逊周公瑾。\n勋名不泯。\n看阳蛰潜开，老龙挟雨，渊睡为民醒。",
        "dynasty": "宋",
        "collection_info": null
    },
    {
        "title": "赞崇禧丈室二仙图",
        "author": "张榘",
        "content": "鹿皮槲叶，容颜枯槁。\n青巾白袍，飘然气貌。\n不同者形，所同者道。\n金丹一丸，天地同老。",
        "dynasty": "宋",
        "collection_info": null
    },
    {
        "title": "敬饯刘兴伯提干之官",
        "author": "张榘",
        "content": "平生子刘子，劲气横秋霜。\n不肯作短簿，海漘驾飞航。\n棱嶒高颊颧，碧眼鬚眉苍。\n鶑花风月夜，锦绣倾肝肠。\n诸公盍推毂，置之白玉堂。\n筦库着此士，四海空茫茫。\n仆也客于浙，云阡凄故乡。\n退鹢岂坦率，瞽无预文章。\n乘除君晚泰，尚欲思激昂。\n年饥仅半菽，羞涩无酒浆。\n赆别祗此诗，君无诮凄凉。",
        "dynasty": "宋",
        "collection_info": null
    },
    {
        "title": "登钟山",
        "author": "张榘",
        "content": "登高得胜游，暂喜尘鞅脱。\n林深鸟声微，石兀马足滑。\n一笑立高寒，双明渺遐阔。\n酒酣百虑消，世事等毫末。",
        "dynasty": "宋",
        "collection_info": null
    },
    {
        "title": "送姚提干行",
        "author": "张榘",
        "content": "虚斋镇东鄞，从之南容君。\n我初未之识，邕翰倾殷勤。\n修洁以博习，秀美而有文。\n玉犀映秋水，英辞涌春云。\n鸡距角鲁蜀，昂然鹤非羣。\n晤言到圣处，商也乐所闻。\n最喜直而义，壮音駴鼓鼖。\n告子少于孟，先策养气勋。\n牛山木信美，谨勿容斧斤。\n助苗固得槁，可使稗不耘。\n观于所植立，真能张吾军。\n仁义可效治，渊源在河汾。\n诗书自师友，芝兰足膏熏。\n刚风接劲翮，去去翔霄旻。\n清时有闻者，必也吾子云。",
        "dynasty": "宋",
        "collection_info": null
    },
    {
        "title": "赋山水雪景",
        "author": "张榘",
        "content": "寒云凝不飞，回风舞霏雪。\n移多山凹平，渐释涧声咽。\n饥乌噤无语，老树僵欲折。\n薄暮渔舟归，行人稍稀绝。\n诗翁酒力微，清兴渺天末。\n夜深有奇事，玉楼耿寒月。",
        "dynasty": "宋",
        "collection_info": null
    },
    {
        "title": "约台府同官王元敬以次七人登巾山以前峰月照半江水分韵得半字",
        "author": "张榘",
        "content": "一江贯万山，双塔抵层汉。\n我来蹑胜游，寒日已过半。\n夕阳满孤村，潮势吞两岸。\n俯视尘世微，云边数声雁。",
        "dynasty": "宋",
        "collection_info": null
    },
    {
        "title": "题三茅峰",
        "author": "张榘",
        "content": "巨灵握奇石，飞落人间世。\n怒拳一击破，高下成鼎峙。\n三光发其精，吾岳借之气。\n精气久以灵，稍稍见奇异。\n香之为草木，清之为泉水。\n天则为洞天，地则为福地。\n㠌嵚白云根，怪巧分琐细。\n龙潜而虎藏，猿啼而鹤唳。\n始焉三仙居，终也众真萃。\n至今丹砂光，上下数万里。\n清游动高吟，今古几骚士。\n搜奇探幽深，或仅见一二。\n输君呼笔神，尽发万古秘。\n我于尘埃中，读之如亲履。\n呼儿谨縢藏，再拜归棐几。",
        "dynasty": "宋",
        "collection_info": null
    },
    {
        "title": "次韵孟师翰凤儿花滴滴金  其一",
        "author": "张榘",
        "content": "彩凤与幽花，动植自形色。\n命名取肖似，造化何容力。\n丹穴呈九苞，夜梦或吐白。\n未若秋中芳，荣悴了无迹。",
        "dynasty": "宋",
        "collection_info": null
    },
    {
        "title": "次韵孟师翰凤儿花滴滴金  其二",
        "author": "张榘",
        "content": "物理纷以移，血或化为碧。\n安知秋草英，不作金点滴。\n非由冶者铸，芳葩自光泽。\n误彼市中攫，一过一目逆。",
        "dynasty": "宋",
        "collection_info": null
    },
    {
        "title": "有怀尤赞府季端",
        "author": "张榘",
        "content": "西风约暮雨，虚亭得新爽。\n忽焉见崚嶒，彷佛呈万象。\n谁其伴孤吟，寒蛩轧幽响。\n碧云渺佳人，抱膝注遐想。",
        "dynasty": "宋",
        "collection_info": null
    },
    {
        "title": "题刘直孺拙逸轩",
        "author": "张榘",
        "content": "营营天壤间，孰不为智使。\n有美山中君，独与世俗异。\n一真不凿若大愚，四体安然如止水。\n人皆喜君得佳扁，我于其间有余议。\n一阴一阳分动静，江河山岳判流峙。\n造化而欲辞其劳，造化之功亦息矣。\n伊周孔孟心乎民，老氏庄蒙忘此世。\n使四君子俱恝然，万古滔滔孰经济。\n以拙而望巧，巧未及成拙。\n先至晦巧而为拙，终焉多与巧相值。\n逸者自逸劳者劳，天之降材尔殊尔。\n君才足以应万殊，袖手山林恐非计。\n愿君毕力运天巧，却换轩名与张子。",
        "dynasty": "宋",
        "collection_info": null
    },
    {
        "title": "为茅峰崇禧主人景架岩赞王肖岩所写喜容",
        "author": "张榘",
        "content": "虬髯如云眼如月，胸次毫端一泓雪。\n政恐儒冠或误身，尚友虚无老庄列。\n松阴泉影绿悠悠，此时此意如何说。\n三真跨鹤夜相从，长啸一声山谷裂。",
        "dynasty": "宋",
        "collection_info": null
    },
    {
        "title": "赠云竹一老琴师歌",
        "author": "张榘",
        "content": "昌黎不作颖师已，千古风流随逝水。\n大音祗在天壤间，云竹翁能发其秘。\n明之为侯王，幽之为神鬼。\n悟翁一转指头禅，万事泯然心耳废。\n涧泉淅沥走宫商，仙佩丁当分角征。\n数声急羽来秋空，夜半西风掠蛩砌。\n诸公不但知此音，真欲鈎深得其艺。\n大篇小什分珠玑，往往不惜兼金馈。\n吾闻南风之歌下舜廊，四海熙熙乐平治。\n愿翁持此天上头，一鼓解民愠，再鼓阜民财，勿作区区自丰计。",
        "dynasty": "宋",
        "collection_info": null
    },
    {
        "title": "题钱则父凛对轩轩有老桧奇甚",
        "author": "张榘",
        "content": "老红落尽苍苔院，万物随时自流转。\n苍然古桧夜窗前，独抱寒姿耸孤榦。\n幽人丈室空无埃，风声月影共徘徊。\n树兮人兮两清绝，不然君肯居此哉。",
        "dynasty": "宋",
        "collection_info": null
    },
    {
        "title": "题金渊绿凈亭",
        "author": "张榘",
        "content": "凭高四望天沉沉，平芜远树横夕阴。\n碧云吐吞献奇象，乃知造物得我心。\n渔舟两两迭烟棹，白鸟出没沧波深。\n悠然呼酒纳幽致，须臾寒月照古琴。",
        "dynasty": "宋",
        "collection_info": null
    },
    {
        "title": "第一峰诗  其一",
        "author": "张榘",
        "content": "穿云踏月登茅岭，一阵西风吹客衣。\n松俨立兮如伏，山週迴兮若帏。\n竹泉清可鉴，苔石坐忘归。\n鹤唳空霭，猿啼翠微。\n白露下，碧烟飞。\n适意，忘机。\n歔，欷。",
        "dynasty": "宋",
        "collection_info": null
    },
    {
        "title": "第一峰诗  其二",
        "author": "张榘",
        "content": "凄，清。\n露重，月明。\n纱帽湿，夹衣轻。\n路险仆倦，石危马惊。\n近市火数点，出林钟一声。\n客子征鞍暂解，仙家云关未扃。\n浊酒三杯投倦榻，梦回画被写吟情。",
        "dynasty": "宋",
        "collection_info": null
    },
    {
        "title": "雪后呈邵尧章权尉",
        "author": "张榘",
        "content": "刮地风成阵，漫空雪作团。\n侵陵诗骨瘦，开拓酒肠宽。\n入竹寒声细，缄梅冷艷干。\n长官何太喜，农事正相干。",
        "dynasty": "宋",
        "collection_info": null
    },
    {
        "title": "半年",
        "author": "张榘",
        "content": "半年留鹤邑，岁晚倦重游。\n雪柳带春意，烟芜生暮愁。\n怕看新凤历，忍拂旧貂裘。\n莫道知心少，相亲有白鸥。",
        "dynasty": "宋",
        "collection_info": null
    },
    {
        "title": "华亭道间",
        "author": "张榘",
        "content": "移船过九曲，满袖贮西风。\n木落山容老，荷枯水面空。\n客怀诗句裏，时事酒杯中。\n莫听云间鹤，宁呼天外鸿。",
        "dynasty": "宋",
        "collection_info": null
    },
    {
        "title": "题云间皎上人扃绿轩",
        "author": "张榘",
        "content": "丛竹傍幽亭，萧然一画屏。\n色欺春酒碧，光映夜灯青。\n雨叶供香润，风枝摇梦醒。\n却嫌千亩阔，浩渺绿难扃。",
        "dynasty": "宋",
        "collection_info": null
    },
    {
        "title": "题黄岩黄山楼",
        "author": "张榘",
        "content": "楼俯澄江碧，山宜四面观。\n压波桥影阔，带雨橹声寒。\n客梦因诗醒，归心得酒宽。\n虚怀纳幽致，湿翠扑栏干。",
        "dynasty": "宋",
        "collection_info": null
    },
    {
        "title": "相公新创云山观于州治之东诗以颂之",
        "author": "张榘",
        "content": "华榱胜概实相兼，却笑滕王诧栋帘。\n海内一云高出岫，江南列嶂杳平檐。\n作霖锡命宜爰立，维石兴歌正具瞻。\n寰宇固应同德宇，共期羹鼎试梅盐。",
        "dynasty": "宋",
        "collection_info": null
    },
    {
        "title": "帝城  其一",
        "author": "张榘",
        "content": "帝城那得见秋容，秋在三吴泽国中。\n芦未着霜花已白，蓼宜近水影偏红。\n一行落雁低南浦，万点栖鸦起北风。\n安得画师模此景，钓鱼矶上着诗翁。",
        "dynasty": "宋",
        "collection_info": null
    },
    {
        "title": "帝城  其二",
        "author": "张榘",
        "content": "半年再作华亭客，每喜轻帆得顺风。\n白水涵秋千顷浄，清霜粲晓万山空。\n蹔时放浪如尘外，忆昨经过似梦中。\n浊酒三杯眠未熟，不能平处枕边鸿。",
        "dynasty": "宋",
        "collection_info": null
    },
    {
        "title": "次韵金陵赵民曹水阁即事",
        "author": "张榘",
        "content": "尚想溪亭跨鸭头，市嚣到晓不曾休。\n角声吹断老梅月，桥影压翻寒苇秋。\n三语固知非昔比，十年不到使人愁。\n老来着脚茆峯下，相望何殊风马牛。",
        "dynasty": "宋",
        "collection_info": null
    },
    {
        "title": "再用韵呈相公",
        "author": "张榘",
        "content": "等囿干坤造化中，此花珍重殿春红。\n矜持不受荼䕷月，披拂正须杨柳风。\n三咏品题真入妙，独惭属和未能工。\n厅前旧本今应在，何必移根江以东。",
        "dynasty": "宋",
        "collection_info": null
    },
    {
        "title": "和澄斋刘制干过芜湖渭阳宅有感韵",
        "author": "张榘",
        "content": "兴言陟屺驻征艎，丘水依然亦故乡。\n萱草梦寒诗思远，梅花月冷角声长。\n暂辞小隠从三聘，况值清时已一阳。\n朝籍渐通恩数洽，会看梧槚发幽光。",
        "dynasty": "宋",
        "collection_info": null
    },
    {
        "title": "留别耘业林逢吉饭牛翁郑简子",
        "author": "张榘",
        "content": "天台山下两诗仙，剪雾裁冰五十年。\n耘业三间千古意，饭牛数集几人传。\n半江明月曾同赋，一段清风岂偶然。\n匹马衝寒西驿路，碧云苒苒思绵绵。",
        "dynasty": "宋",
        "collection_info": null
    },
    {
        "title": "奉和魏提干",
        "author": "张榘",
        "content": "骑鹤楼前奏宓琴，朅来又作海山吟。\n碧云不隔乡关梦，白髮能灰客子心。\n愧我抗尘徒走俗，羡君博古更通今。\n新诗清响传空谷，击节长歌到夜深。",
        "dynasty": "宋",
        "collection_info": null
    },
    {
        "title": "登苏台用袁宪韵赠两赵提干",
        "author": "张榘",
        "content": "胜赏多从暇日违，眼中朋友欲星稀。\n退休不復思三顾，能赋犹堪广七依。\n游鹿台前空逝水，栖乌曲裏只斜晖。\n书生怀古真痴绝，看尽闲云入栋飞。",
        "dynasty": "宋",
        "collection_info": null
    },
    {
        "title": "窗上",
        "author": "张榘",
        "content": "窗上月朦胧，香芸鼻观通。\n了无梅竹影，猛省在舟中。",
        "dynasty": "宋",
        "collection_info": null
    },
    {
        "title": "题啄蜂雀井团雀二图  其一",
        "author": "张榘",
        "content": "游蜂从何来，饥雀巧相遇。\n谁其释纷拏，放汝采花去。",
        "dynasty": "宋",
        "collection_info": null
    },
    {
        "title": "题啄蜂雀井团雀二图  其二",
        "author": "张榘",
        "content": "日暮投荒榛，吻利腹良馁。\n尔竟何所争，固结不可解。",
        "dynasty": "宋",
        "collection_info": null
    },
    {
        "title": "雁声",
        "author": "张榘",
        "content": "雁声恰值到江东，霜影空蒙落晚篷。\n寒着芦花禁不得，一层晴雪乱西风。",
        "dynasty": "宋",
        "collection_info": null
    },
    {
        "title": "春吟四绝  其一",
        "author": "张榘",
        "content": "岸草不知缘底绿，山花试问为谁红。\n元造本来惟寂寞，年年多事是春风。",
        "dynasty": "宋",
        "collection_info": null
    },
    {
        "title": "春吟四绝  其二",
        "author": "张榘",
        "content": "沙渚清泠蒲叶水，野亭和暖杏花风。\n此中佳趣无人会，牛背斜阳卧牧童。",
        "dynasty": "宋",
        "collection_info": null
    },
    {
        "title": "春吟四绝  其三",
        "author": "张榘",
        "content": "花露半干红入户，竹风微动绿侵床。\n翠屏残梦不知处，幽鸟数声春日长。",
        "dynasty": "宋",
        "collection_info": null
    },
    {
        "title": "春吟四绝  其四",
        "author": "张榘",
        "content": "香鼎灰寒午梦回，閒情谁与梦徘徊。\n杖藜信步穿幽径，一阵野芳何处来。",
        "dynasty": "宋",
        "collection_info": null
    },
    {
        "title": "送宾书记自扬归吴门",
        "author": "张榘",
        "content": "一叶黄芦渡渺茫，误随野鹤上维扬。\n角声吹断梅花梦，依旧枫湾半叶霜。",
        "dynasty": "宋",
        "collection_info": null
    },
    {
        "title": "闻杜鹃",
        "author": "张榘",
        "content": "流落江南帝魄痴，年年啼到绿阴肥。\n蜀山邈在青天外，只劝人归不自归。",
        "dynasty": "宋",
        "collection_info": null
    },
    {
        "title": "劝农二绝  其一",
        "author": "张榘",
        "content": "善端天赋本无殊，力穑之余好读书。\n莫讶劝农因劝学，须知公相起犂锄。",
        "dynasty": "宋",
        "collection_info": null
    },
    {
        "title": "劝农二绝  其二",
        "author": "张榘",
        "content": "长官诲汝亦谆谆，须信民生总在勤。\n试诵殷盘豳七月，诗书即是劝农文。",
        "dynasty": "宋",
        "collection_info": null
    },
    {
        "title": "题包虎  其一",
        "author": "张榘",
        "content": "正视眈眈怒作威，西风摇毒上牙鬚。\n山翁祗作丹青看，冯妇从教自下车。",
        "dynasty": "宋",
        "collection_info": null
    },
    {
        "title": "题包虎  其二",
        "author": "张榘",
        "content": "日日红林饱血腴，尚将余力咬枯株。\n高亭素壁黄昏后，疑有悲风落坐隅。",
        "dynasty": "宋",
        "collection_info": null
    },
    {
        "title": "咏十月桃",
        "author": "张榘",
        "content": "十月桃开三四枝，凄凉时候见芳菲。\n小红不着黄花蝶，一树春风怨落晖。",
        "dynasty": "宋",
        "collection_info": null
    },
    {
        "title": "骑鹤仙",
        "author": "张榘",
        "content": "拥麾犹愿富腰钱，千古相传跨鹤仙。\n莫笑昔人空觊望，后来人欲更熏天。",
        "dynasty": "宋",
        "collection_info": null
    },
    {
        "title": "题税轩新筑送青亭四首  其一",
        "author": "张榘",
        "content": "花木中间着小亭，檐虚不碍两峯青。\n数声啼鸟闹中过，不似家山子细听。",
        "dynasty": "宋",
        "collection_info": null
    },
    {
        "title": "题税轩新筑送青亭四首  其二",
        "author": "张榘",
        "content": "日抱吟情到此亭，捲帘孤坐看云生。\n诗怀恰与云相似，一点悠然度太清。",
        "dynasty": "宋",
        "collection_info": null
    },
    {
        "title": "题税轩新筑送青亭四首  其三",
        "author": "张榘",
        "content": "白云尽处青山小，红雨飞时绿树新。\n佳致仗谁同管领，野禽啁哳话深春。",
        "dynasty": "宋",
        "collection_info": null
    },
    {
        "title": "题税轩新筑送青亭四首  其四",
        "author": "张榘",
        "content": "日移花影上疎帘，香鼎烧残逐旋添。\n春事已随诗入梦，一庭芳草绿纤纤。",
        "dynasty": "宋",
        "collection_info": null
    },
    {
        "title": "题赵子固水仙图",
        "author": "张榘",
        "content": "紫府川妃夜宴还，玉盘金椀落人间。\n香肌不受缁尘污，依约风前响佩环。",
        "dynasty": "宋",
        "collection_info": null
    },
    {
        "title": "秦淮",
        "author": "张榘",
        "content": "往在秦淮问六朝，江楼只有女吹箫。\n昭阳太极无行路，岁岁鹅黄上柳条。",
        "dynasty": "宋",
        "collection_info": null
    },
    {
        "title": "至后二日登狼峰",
        "author": "张榘",
        "content": "江流不尽天连地，山意无穷春復秋。\n多少诗人无分到，我来三月得重游。",
        "dynasty": "宋",
        "collection_info": null
    },
    {
        "title": "闻春禽",
        "author": "张榘",
        "content": "万迭云山拥翠屏，笋舆终日面山行。\n幽禽上下好音语，到底不知谁命名。",
        "dynasty": "宋",
        "collection_info": null
    },
    {
        "title": "雨花台",
        "author": "张榘",
        "content": "莫说南朝胜概繁，祗今近郭已江村。\n台荒浪纪曼花坠，事往空余古意存。\n瓯缺正缘轻纳景，鼎分谁谓不如孙。\n滔滔千载兴亡恨，尽付凭栏对月樽。",
        "dynasty": "宋",
        "collection_info": null
    },
    {
        "title": "送戴式之自越游江西",
        "author": "张榘",
        "content": "石屏峰下孤吟客，吟到头童更苦吟。\n四海江山多识面，百年人物半知心。\n诗于唐米偶先后，较以杜韦无古今。\n容易相逢容易别，不堪回首白云深。",
        "dynasty": "宋",
        "collection_info": null
    },
    {
        "title": "楼中即事",
        "author": "张榘",
        "content": "园亭已觉晴檐暖，楼上东风尚峭寒。\n燕垒泥干芹菜老，蜜房香满杏花残。\n诗怀正似晓山好，酒量不如春水宽。\n陌上儿童应笑我，黄昏犹自倚兰干。",
        "dynasty": "宋",
        "collection_info": null
    },
    {
        "title": "春尽出郊",
        "author": "张榘",
        "content": "蔷薇花落笋斑斑，醖酿清和数日间。\n杜宇不知春去了，又啼斜日过前山。",
        "dynasty": "宋",
        "collection_info": null
    }
]