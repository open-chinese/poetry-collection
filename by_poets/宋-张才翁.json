[
    {
        "title": "雨中花・夜行船 万缕青青",
        "author": "张才翁",
        "content": "万缕青青，初眠官柳，向人犹未成阴。\n据雕鞍马上，拥鼻微吟。\n远宦情怀谁问，空嗟壮志销沈。\n正好花时节，山城留滞、忍负归心。\n别离万里，飘蓬无定，谁念会合难凭。\n相聚里，休辞金盏，酒浅还深。\n欲把春愁抖擞，春愁转更难禁。\n乱山高处，凭阑垂袖，聊寄登临。",
        "dynasty": "宋",
        "collection_info": null
    }
]