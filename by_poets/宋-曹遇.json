[
    {
        "uuid": "7caf8d0c74c0ff1fe69d29874f29ae44",
        "title": "宴桃源・如梦令 西湖辟暑棹扁舟",
        "author": "曹遇",
        "content": "西湖辟暑棹扁舟。\n忘机狎白鸥。\n荷香十里供瀛洲。\n山光翠欲流。\n歌浩浩，思悠悠。\n诗成兴未休。\n清风明月解相留。\n琴声万籁幽。",
        "dynasty": "宋",
        "collection_info": null
    },
    {
        "uuid": "7d8b577e1140874dba431ea2fc206fba",
        "title": "宴桃源・如梦令 廉纤小雨养花天",
        "author": "曹遇",
        "content": "廉纤小雨养花天。\n池光映远山。\n蕙兰风暖正暄妍。\n归梁燕翼偏。\n芳草碧，绿波涟。\n良辰近禁烟。\n酒酣午枕兴怡然。\n莺声惊梦仙。",
        "dynasty": "宋",
        "collection_info": null
    },
    {
        "uuid": "6f8c498ee12340b2856ce57215d8e899",
        "title": "蓦山溪 鉴湖千顷",
        "author": "曹遇",
        "content": "鉴湖千顷，四序风光好。\n拔棹皱涟漪，极目处、青山缭绕。\n微茫烟霭，鸥鹭点菰蒲，云帆过，钓舟横，俱被劳生扰。\n知章请赐，独占心何小。\n风月本无私，同众乐、宁论多少。\n浮家泛宅，它日郊陶朱，烹鲈鳜，酌松醪，吟笔千篇扫。",
        "dynasty": "宋",
        "collection_info": null
    },
    {
        "uuid": "3c88022817b4e30e32d1f4e4ccd005be",
        "title": "水调歌头 造物巧能赋",
        "author": "曹遇",
        "content": "造物巧能赋，新腊报花期。\n江梅清瘦，只是洁白逞芳姿。\n我欲超君绝类，故学仙家繁杏，秾艳映横枝。\n朱粉腻香脸，酒晕着冰肌。\n玉堂里，山驿畔，最希奇。\n谁将绛蜡笼玉，香雪染胭脂。\n好向歌台舞榭，斗取红妆娇面，偎依韵偏宜。\n羌管莫吹动，风月正相知。",
        "dynasty": "宋",
        "collection_info": null
    },
    {
        "uuid": "84435d04dd0bc4c71320a401a49664c0",
        "title": "西江月 秋霁嫦娥二八",
        "author": "曹遇",
        "content": "秋霁嫦娥二八，寒光逼散浮云。\n小山丛桂吐清芬，犹带蟾宫风韵。\n因念两登仙籍，恩沾雨露方新。\n汝今妙岁已能文。\n早折高枝荣奋。",
        "dynasty": "宋",
        "collection_info": null
    }
]