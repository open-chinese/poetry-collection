[
    {
        "uuid": "f773b203db660d968d93c022ac51bdd7",
        "title": "玉华山",
        "author": "张峋",
        "content": "玉华山谁穷远近，百里迴旋势方尽。\n削成苍玉倚青天，气象轩轩独奇俊。\n黄河哮顑摧昆崙，一峰飘落如龙蹲。\n白云低垂半岩腹，茫茫日轮平地奔。\n惊湍瀑流飞辟历，松根巉岩裂石壁。\n洞门昼闭不知深，仙人琼浆满杯碧。\n饥鼯啼烟猿啸风，子规声哀愁满容。\n山鸟嘤咛绕乔木，唯有黄鹤鸣噰噰。\n翠华迢迢来避暑，飘然陵云欲轻举。\n当时此地最清凉，九成翠微不足数。\n玉鞘声断宫殿闲，大龙飞去髯难攀。\n川峦如旧人事变，但见明月留空山。",
        "dynasty": "宋",
        "collection_info": null
    }
]