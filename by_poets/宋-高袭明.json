[
    {
        "uuid": "76428077f9e7030c6ec67af915863cb6",
        "title": "瀛岩",
        "author": "高袭明",
        "content": "温台万丘壑，走遍成重胝。\n佳山落床头，咫尺反不知。\n我闻野老说，山乃神所移。\n蓬莱本三峰，一峰今失之。\n上干云霓秀，下压鰲背欹。\n夜半见海日，紫晕开咸池。\n魑魅看老木，狂鼯向人啼。\n危亭无遗栋，绝壁无旧题。\n夫子勇我过，竦身敢独跻。\n我病不能从，梦寐常追随。\n秋风海上来，霜清鲈正肥。\n行寻越溪鞅，肃此尘外鞿。",
        "dynasty": "宋",
        "collection_info": null
    }
]