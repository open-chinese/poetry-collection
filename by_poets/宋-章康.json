[
    {
        "title": "诗一首",
        "author": "章康",
        "content": "掩关作夏计，长日独清坐。\n戎葵竞自花，安榴粲成朵。\n时芳讵容歇，幽赏无不可。\n微风忽吹来，谅亦深知我。",
        "dynasty": "宋",
        "collection_info": null
    },
    {
        "title": "秋兴",
        "author": "章康",
        "content": "有客凋双鬓，吟秋费几诗。\n天高鸟去疾，云薄雨来迟。\n日落山川迥，风回草木悲。\n追寻十年事，伫立独多时。",
        "dynasty": "宋",
        "collection_info": null
    },
    {
        "title": "迁居亲戚携酒见过",
        "author": "章康",
        "content": "老吾元住雪边崖，万事无堪两鬓华。\n顷岁西河方借宅，今年东野又般家。\n巷深政恐难邀客，地空何妨学种花。\n多谢所亲相暖热，新生涯即旧生涯。",
        "dynasty": "宋",
        "collection_info": null
    },
    {
        "title": "游龙山",
        "author": "章康",
        "content": "名山久相望，今日为着屐。\n到寺第一义，古松互蟠屈。\n一一龙蛇形，风雷气萧瑟。\n缨络桧两株，皆数百年物。\n灯耿青荧荧，像设暗金碧。\n空廊极徘徊，老屋共崪兀。\n僧房小槃礴，西原访泉石。\n于其最幽绝，似可便筑室。\n因而思古人，多有爱山癖。\n要之亦何为，一赏事已毕。\n上方不及登，尚或俟他日。\n无非会心处，妙同箭锋直。\n山灵谓何如，移文兹不必。\n作诗留山中，併可告来辙。",
        "dynasty": "宋",
        "collection_info": null
    }
]