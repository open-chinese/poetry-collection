[
    {
        "uuid": "d41f0ea82fa45b833240c067b97ec088",
        "title": "期夜月 金钩花绶系双月",
        "author": "刘浚",
        "content": "金钩花绶系双月。\n腰肢软低折。\n揎皓腕，萦绣结。\n轻盈宛转，妙若凤鸾飞越。\n无别。\n香檀急扣转清切。\n翻纤手飘瞥。\n催画鼓，追脃管，锵洋雅奏，尚与众音为节。\n当时妙选舞袖，慧性雅资，名为殊绝。\n满座倾心注目，不甚窥回雪。\n纤怯。\n逡巡一曲霓裳彻。\n汗透鲛绡肌润，教人传香粉，媚容秀发。\n宛降蕊珠宫阙。",
        "dynasty": "宋",
        "collection_info": null
    },
    {
        "uuid": "4e106494ab1788e978271d14d4af8c99",
        "title": "句",
        "author": "刘浚",
        "content": "不用茱萸子细看，管取明年各强健。",
        "dynasty": "宋",
        "collection_info": null
    },
    {
        "uuid": "329872714bd159a043bf240252f14e77",
        "title": "东鹜山石洞",
        "author": "刘浚",
        "content": "满山云雨蛟龙走，万壑风烟虎豹通。\n岩窦石泉流出冷，草庵禅影坐来空。",
        "dynasty": "宋",
        "collection_info": null
    },
    {
        "uuid": "e5652e4b72833189111d500d285ccd7e",
        "title": "题阮希圣东湖  其一",
        "author": "刘浚",
        "content": "四面溪山列画屏，一堂新创有余清。\n湖光隔断红尘路，疑在金鳌顶上行。",
        "dynasty": "宋",
        "collection_info": null
    },
    {
        "uuid": "ed46430784cfd13735df5896b8807303",
        "title": "题阮希圣东湖  其二",
        "author": "刘浚",
        "content": "轮啼白日竞匆匆，谁向闲中静养蒙。\n珍重先生高卧处，一窻黄卷是家风。",
        "dynasty": "宋",
        "collection_info": null
    },
    {
        "uuid": "9bbe2c0a1626aebbf5bbc71eed64f8c9",
        "title": "题阮希圣东湖  其三",
        "author": "刘浚",
        "content": "两堤杨柳先春绿，十里芙蓉入夏香。\n自得湖山供啸傲，会稽何独羡知章。",
        "dynasty": "宋",
        "collection_info": null
    }
]