[
    {
        "title": "致政张安卿承事挽词三首  其一",
        "author": "祖德恭",
        "content": "孝养人谁及，清修少比伦。\n旋闻丹旐具，俄见轴车存。\n空嘆音尘远，犹思燕席温。\n安然向窀穸，感涕一销魂。",
        "dynasty": "宋",
        "collection_info": null
    },
    {
        "title": "致政张安卿承事挽词三首  其二",
        "author": "祖德恭",
        "content": "清白传家旧，天钟间世才。\n大椿宜更寿，乔木遽先摧。\n难止交情泪，空遗宝烛灰。\n幽墟归葬处，惨惨暮云堆。",
        "dynasty": "宋",
        "collection_info": null
    },
    {
        "title": "致政张安卿承事挽词三首  其三",
        "author": "祖德恭",
        "content": "重嘆张夫子，神襟遽弗宁。\n摧山倾岳算，萎哲奄椿龄。\n旧室惟图像，新阡但刻铭。\n何堪听歌挽，埋玉在幽垧。",
        "dynasty": "宋",
        "collection_info": null
    }
]