[
    {
        "uuid": "ad02b543bbbca54758269ca2a52198ce",
        "title": "题昭陵",
        "author": "刘锜",
        "content": "□□□□岁农登，边将无功吏不能。\n四十二年那忍说，西风吹泪过昭陵。",
        "dynasty": "宋",
        "collection_info": null
    },
    {
        "uuid": "7a40e8a3ff1032069c9b2f9ebbed5e9c",
        "title": "用前韵呈德瞻",
        "author": "刘锜",
        "content": "门外蹄轮任迹疎，一廛深称水云居。\n平生事业将何用，叹括空能读父书。",
        "dynasty": "宋",
        "collection_info": null
    },
    {
        "uuid": "f265e74cbea2f68093bf0eb6775467c6",
        "title": "题村舍呈德瞻友  其一",
        "author": "刘锜",
        "content": "一径萦纡山更深，满川烟霭夕沉沉。\n从来不问荣华事，自有沙鸥信此心。",
        "dynasty": "宋",
        "collection_info": null
    },
    {
        "uuid": "9b5003700711ef6b5c498a06e7fa9459",
        "title": "题村舍呈德瞻友  其二",
        "author": "刘锜",
        "content": "二月阳和花正繁，软风轻扇笋斑斑。\n扬鞭江路心无事，问舍求田过浅山。",
        "dynasty": "宋",
        "collection_info": null
    },
    {
        "uuid": "36e5ce7718d56379bbb90ac1a6b9bbe8",
        "title": "题村舍呈德瞻友  其三",
        "author": "刘锜",
        "content": "清风叶叶映黄鹂，绿暗红稀半掩扉。\n我以忘言静思虑，子规犹道不如归。",
        "dynasty": "宋",
        "collection_info": null
    },
    {
        "uuid": "1f94377c63de30516ae666decdf25e25",
        "title": "午寝",
        "author": "刘锜",
        "content": "寓蹟唐兴寺，幽窗得昼眠。\n西风萦破梦，落日乱残蝉。\n岁月俄如此，功名岂偶然。\n五湖秋欲好，谁在钓鱼船。",
        "dynasty": "宋",
        "collection_info": null
    },
    {
        "uuid": "f65240d5615717596b88446526fd4805",
        "title": "资福寺",
        "author": "刘锜",
        "content": "汛扫妖氛六合清，匣中宝剑气犹横。\n夜观星斗鬼神泣，昼会风云龙虎惊。\n重整山河归北地，两扶圣主到南京。\n山僧不识英雄汉，只管滔滔问姓名。",
        "dynasty": "宋",
        "collection_info": null
    }
]