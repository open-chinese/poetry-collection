[
    {
        "uuid": "31e50e027bc183a1892bbd9306b3a43c",
        "title": "寄李忠定公",
        "author": "郑昌龄",
        "content": "雅望三朝第一流，端如砥柱屹清秋。\n爱君炯炯无他志，许国堂堂不自谋。\n梦绕苍龙新阙角，凉生黄鹤旧楼头。\n中兴真主须真相，未雪双銮耻未休。",
        "dynasty": "宋",
        "collection_info": null
    },
    {
        "uuid": "d68c0775699077179ea96899192c3b87",
        "title": "挽李忠定公",
        "author": "郑昌龄",
        "content": "炎图第一相萧公，王谢风流愧下风。\n力正君臣先僞楚，不将金帛问和戎。\n输忠自昔忘夷险，注意如今见始终。\n驻马佳城天莫问，寒空惨淡没孤鸿。",
        "dynasty": "宋",
        "collection_info": null
    },
    {
        "uuid": "df60a2f90b4f07e75179beed780370c3",
        "title": "谢秦桧",
        "author": "郑昌龄",
        "content": "先生傲睨醉觞旁，不觉滂沱入醉乡。\n来诗恐是醉中语，使我大笑讥荒唐。",
        "dynasty": "宋",
        "collection_info": null
    },
    {
        "uuid": "30fefdc5c71c9df976a03d1788b76414",
        "title": "题说法台",
        "author": "郑昌龄",
        "content": "四十高峰绕法台，峰峰嶙峋玉莲开。\n岚光拥翠猿啼遍，松盖移阴鹤唳回。\n贝叶乍翻钟磬暝，金沙犹伏地炉灰。\n天冠隐处多奇绝，时见弥空花雨来。",
        "dynasty": "宋",
        "collection_info": null
    }
]