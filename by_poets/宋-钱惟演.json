[
    {
        "uuid": "6d02c16dc0fdd4abdd7cfed31a01725a",
        "title": "木兰花・玉楼春 城上风光莺语乱",
        "author": "钱惟演",
        "content": "城上风光莺语乱。\n城下烟波春拍岸。\n绿杨芳草几时休，泪眼愁肠先已断。\n情怀渐变成衰晚。\n鸾鉴朱颜惊暗换。\n昔年多病厌芳尊，今日芳尊惟恐浅。",
        "dynasty": "宋",
        "collection_info": null
    },
    {
        "uuid": "7bc04ed607c76b3f99b58185240aca7c",
        "title": "玉楼春 锦箨参差朱槛曲",
        "author": "钱惟演",
        "content": "锦箨参差朱槛曲。\n露濯文犀和粉绿。\n未容浓翠伴桃红，已许纤枝留凤宿。\n嫩似春荑明似玉。\n一寸芳心谁管束。\n劝君速吃莫踟蹰，看被南风吹作竹。",
        "dynasty": "宋",
        "collection_info": null
    },
    {
        "uuid": "737bae18849208423ffca348328dc19b",
        "title": "南朝",
        "author": "钱惟演",
        "content": "结绮临春映夕霏，景阳钟动曙星稀。\n潘妃宝钏光如昼，江令花笺落似飞。\n舴艋凌波朱火度，觚棱拂汉紫烟微。\n自从饮马秦淮水，蜀柳无因对殿帏。",
        "dynasty": "宋",
        "collection_info": null
    },
    {
        "uuid": "8b1aa76864229ffb0d2d980df19b125c",
        "title": "禁中庭树",
        "author": "钱惟演",
        "content": "紫闼分阴地，丹条擢秀时。\n高枝接温树，密叶覆辛夷。\n夜影瑶光接，晨英玉露滋。\n乘春好封殖，为赋角弓诗。",
        "dynasty": "宋",
        "collection_info": null
    },
    {
        "uuid": "5c307d6b937cd1bc2053e85cac70329e",
        "title": "休沐端居有怀希圣少卿学士",
        "author": "钱惟演",
        "content": "雕盘琼蕊冰寒凘，密树蝉嘶下直时。\n更赋新诗答灵运，不将团扇隔元规。\n经梅绿草沿阶上，尽日流风转蕙迟。\n祇待觚棱照初旭，横经还集绛纱韩。",
        "dynasty": "宋",
        "collection_info": null
    },
    {
        "uuid": "f420f340850839083df1e09fe5e621bc",
        "title": "再次首唱韵和",
        "author": "钱惟演",
        "content": "云变危峰万里横，簟铺湘水一床平。\n红兰受露消晨渴，绿蕙翻风析夜酲。\n逸少偶书葵扇贵，羊欣閒卧练裙轻。\n无妨天上芝泥熟，独看瑶光近太清。",
        "dynasty": "宋",
        "collection_info": null
    },
    {
        "uuid": "7e5ea2dbc820194c16a8f7edf745afb3",
        "title": "槿花",
        "author": "钱惟演",
        "content": "绮霞初结处，珠露未晞时。\n宝树宁三尺，华灯更九枝。\n亭亭方自喜，黯黯却成悲。\n欲作飞烟散，犹怜反照迟。",
        "dynasty": "宋",
        "collection_info": null
    },
    {
        "uuid": "f6fb6a344ab918b79fa7e404fb7d2fb8",
        "title": "汉武",
        "author": "钱惟演",
        "content": "一曲横汾鼓吹迴，侍臣高会柏梁台。\n金芝烨煜凌晨见，青雀轩翔白昼来。\n立候东溟邀鹤驾，穷兵西极待龙媒。\n甘泉祭罢神光灭，更遣人间识玉杯。",
        "dynasty": "宋",
        "collection_info": null
    },
    {
        "uuid": "bb65cc6c7008f488dd07e19cd022e84d",
        "title": "馆中新蝉",
        "author": "钱惟演",
        "content": "冉冉光风泛紫兰，新声含怨日将残。\n自怜伴雀成团扇，谁许迎秋集武冠。\n委蜕亭皋随木叶，飞緌云表拂仙盘。\n青葱玉树连金爵，不觉酰鸡竞羽翰。",
        "dynasty": "宋",
        "collection_info": null
    },
    {
        "uuid": "002d9c610252c27ef6dbdaadd7aa2cc5",
        "title": "夜讌",
        "author": "钱惟演",
        "content": "昨夜讌南堂，华灯烛九光。\n削青争落笔，举白斗飞觞。\n祇觉辉裴玉，宁思梦谢塘。\n解烦多蜜勺，藉俎半兰芳。\n促席风弦怨，开帘月露凉。\n酡颜君莫诉，西北转银潢。",
        "dynasty": "宋",
        "collection_info": null
    },
    {
        "uuid": "076d01a02d3a73796cfbdde515ddc500",
        "title": "鹤",
        "author": "钱惟演",
        "content": "碧树阴浓接玉墀，几年飞舞伴长离。\n天渊风雨多秋意，辽海烟波失旧期。\n自许一鸣闻逈汉，可随三匝绕空枝。\n从来腐鼠何曾顾，不似鹓雏枉见疑。",
        "dynasty": "宋",
        "collection_info": null
    },
    {
        "uuid": "28b2cfff782389a9c5b9b1fb27b2ebaf",
        "title": "公子",
        "author": "钱惟演",
        "content": "莲勺交衢接荻园，来时十里一开筵。\n歌翻南国桃根曲，马过章台杏叶鞯。\n别殿对迴双绶贵，后门归夜九枝然。\n閒随翠幰欹乌帽，紫陌三条入柳烟。",
        "dynasty": "宋",
        "collection_info": null
    },
    {
        "uuid": "06cf0f181b080f778fd6bab255f3b864",
        "title": "宣曲二十二韵",
        "author": "钱惟演",
        "content": "绛缕初分后，银镮未解时。\n已障纨扇笑，犹捧玉壶悲。\n乞巧长生殿，迎风太液池。\n雕屏涵火齐，宝帐隔琉璃。\n欲买词人赋，空传狎客诗。\n蔗浆销内热，琼蕊疗朝饥。\n绮蒂桃初熟，红心草欲披。\n凌波渡罗袜，向日翳华芝。\n素脸分丹柰，香津滴紫梨。\n龙梭随振素，獭髓补凝脂。\n蓬饵重阳节，金针七夕期。\n玉膏尝滵溢，翠盖逐葳蕤。\n弦急哀随指，歌长恨入眉。\n青鸾惟有舞，赤凤可能疑。\n下蔡迷还易，平阳破未知。\n髻高钗自坠，腰细佩长垂。\n出恐严钟晚，归嫌钿幰迟。\n辘轳惊晓梦，鹦鹉漏春思。\n魂怨惟愁断，肠柔已自危。\n璧珰萤影度，琼户藓花滋。\n掩鼻谗难诉，披图悔岂追。\n祇应金带枕，聊为达微辞。",
        "dynasty": "宋",
        "collection_info": null
    },
    {
        "uuid": "879e8c9824520d4a1b21c3bae7e9943f",
        "title": "夜意",
        "author": "钱惟演",
        "content": "漏浅风微夜未胜，雨云无迹火云凝。\n簟铺寒水频移枕，帐卷轻烟更背灯。\n沃顶几思金掌露，涤烦谁借玉壶冰。\n兰台知有披襟处，宋玉多才独自登。",
        "dynasty": "宋",
        "collection_info": null
    },
    {
        "uuid": "048712b4241fa17a75079b24904637f7",
        "title": "明皇",
        "author": "钱惟演",
        "content": "山上汤泉架玉梁，云中复道拂瑶光。\n丝囊暗结三危露，翠幰时遗百和香。\n枉是金鸡亲便坐，更抛珠被掩方床。\n匆匆一曲凉州罢，万里桥边见夕阳。",
        "dynasty": "宋",
        "collection_info": null
    },
    {
        "uuid": "032417904882fb077c914e14e3591eb5",
        "title": "别墅",
        "author": "钱惟演",
        "content": "别馆斗城傍，斜轩映曲房。\n苍头冠绿帻，中妇织流黄。\n复道登平乐，期门集未央。\n意钱梁冀宅，挟瑟莫愁堂。\n走马章台柳，停车陌上桑。\n彀弓随宝障，投辖付银床。\n出戴繁星急，归衝细雨忙。\n曾过阿君宿，醉舞起跳梁。",
        "dynasty": "宋",
        "collection_info": null
    },
    {
        "uuid": "d93742d0bb53cddbdc960452ba411b84",
        "title": "无题三首  其一",
        "author": "钱惟演",
        "content": "误语成疑意已伤，春山低敛翠眉长。\n鄂君绣被朝犹掩，荀令熏炉冷自香。\n有恨岂因燕凤去，无言宁为息侯亡。\n合欢不验丁香结，祇得凄凉对烛房。",
        "dynasty": "宋",
        "collection_info": null
    },
    {
        "uuid": "d04756edebb2c94108da2c4be7785ce0",
        "title": "无题三首  其二",
        "author": "钱惟演",
        "content": "耿耿寒灯照醉罗，看朱成碧意如何。\n虎头辟恶无妨枕，犀角凉心更待磨。\n惟有幽兰啼月露，可将尺素託云波。\n山屏六曲归来夜，祇恐重投折齿梭。",
        "dynasty": "宋",
        "collection_info": null
    },
    {
        "uuid": "2589cc16155289061b4912e540e5a35e",
        "title": "无题三首  其三",
        "author": "钱惟演",
        "content": "香歇环沉无限猜，春阴浓淡画帘开。\n有时盘马看犹懒，尽日投壶笑未迴。\n蝶怨岂能重傅粉，雉娇疑待更求媒。\n啼粧不治金翘闇，肠断温郎玉照台。",
        "dynasty": "宋",
        "collection_info": null
    },
    {
        "uuid": "e6515c755c7d493e91137f57f0d62f3f",
        "title": "荷花",
        "author": "钱惟演",
        "content": "水阔雨萧萧，风微影自摇。\n徐娘羞半面，楚女妬纤腰。\n别恨抛深浦，遗香逐画桡。\n华灯连雾夕，钿合映霞朝。\n泪有鲛人见，魂须宋玉招。\n凌波终未渡，疑待鹊为桥。",
        "dynasty": "宋",
        "collection_info": null
    },
    {
        "uuid": "2398dbbc59ee1ef8e8e06941a4a370f4",
        "title": "再赋",
        "author": "钱惟演",
        "content": "玉甃引清泉，风高露白天。\n盈盈临一水，羃羃隔长烟。\n已分兰芝溺，仍忧赵后仙。\n鲛丝衣更密，珠蚌泪长圆。\n瑟怨来湘浦，鸿惊近洛川。\n金塘正斜照，谁倚木兰船。",
        "dynasty": "宋",
        "collection_info": null
    },
    {
        "uuid": "17d0fbaef95b950d49a6a6e8ffbf81bd",
        "title": "再赋七言",
        "author": "钱惟演",
        "content": "欲网珊瑚碧浪深，横塘斜日带秋阴。\n汉宫此地留金餠，洛浦何人遗锦衾。\n舞学西城迴雅态，歌传南国有余音。\n韩凭恨魄如长在，青骨香销亦见寻。",
        "dynasty": "宋",
        "collection_info": null
    },
    {
        "uuid": "a367ace9965821a6343d0038a6228aa8",
        "title": "又赠一绝",
        "author": "钱惟演",
        "content": "唾露金销月似霜，云屏玉簟剩清光。\n不如谁有高唐梦，翠被华灯彻曙香。",
        "dynasty": "宋",
        "collection_info": null
    },
    {
        "uuid": "1df68f814189401e797d07fd9d7f3311",
        "title": "梨",
        "author": "钱惟演",
        "content": "紫花青蒂压枝繁，秋实离离出上兰。\n东海圆珪无柰碧，嵰州甜雪不胜寒。\n已忧仙佩悬珠重，更恐金刀切玉难。\n自与相如解痟渴，何须琼蕊作朝餐。",
        "dynasty": "宋",
        "collection_info": null
    },
    {
        "uuid": "0cb8e945863b3f5be325fddc29fe494e",
        "title": "泪二首  其一",
        "author": "钱惟演",
        "content": "鲛盘千点怨吞声，蜡炬风高翠箔轻。\n夜半商陵闻别鹤，酒阑安石对哀筝。\n银屏欲去连珠迸，金屋初来玉筯横。\n马上悲歌寄黄鹄，紫台迴首暮云平。",
        "dynasty": "宋",
        "collection_info": null
    },
    {
        "uuid": "4d98f556b56155f084a2c407152f0caf",
        "title": "泪二首  其二",
        "author": "钱惟演",
        "content": "家在河阳路入秦，楼头相望祇酸辛。\n江南满目新亭宴，旗鼓伤心故国春。\n仙掌倚天频滴露，方诸待月自涵津。\n荆王未辨连城价，肠断南州抱璧人。",
        "dynasty": "宋",
        "collection_info": null
    },
    {
        "uuid": "7f101899faa5e178e7cf4dbfc0002783",
        "title": "七夕",
        "author": "钱惟演",
        "content": "紫天银水渡辛夷，藻帐雕屏解佩时。\n金朔窗中窥阿母，小姑堂上忆兰芝。\n初宵已有穿针乐，欲曙还成弄杼悲。\n若比人间更肠断，万重云浪寄微辞。",
        "dynasty": "宋",
        "collection_info": null
    },
    {
        "uuid": "f6d66ff66ff02dab688675c184fcedd4",
        "title": "成都",
        "author": "钱惟演",
        "content": "武侯千载有遗灵，盘石刀痕尚未平。\n巴妇自饶丹穴富，汉庭还责碧砮征。\n雨经蜀市应和酒，琴到临邛别寄情。\n知有忠臣能叱驭，不论云栈更峥嵘。",
        "dynasty": "宋",
        "collection_info": null
    },
    {
        "uuid": "ef0870ca93d4a6c7a8a98e9361bd9e85",
        "title": "秋夜对月",
        "author": "钱惟演",
        "content": "颢气中秋正，明河左界长。\n桂孤香易散，蚌冷泪先汪。\n飞盖倾兰坂，鸣琴厌烛房。\n玉盘浮浩露，素绠冰寒浆。\n浪白江连楚，风凄笛怨羌。\n庾楼聊顾慕，潘省更悲凉。\n雪漫夸圆璧，珠休号夜光。\n嫦娥悔孀独，空见海生桑。",
        "dynasty": "宋",
        "collection_info": null
    },
    {
        "uuid": "b38109dd0dd8fa25bf7b5dc34f49a6d5",
        "title": "小园秋夕",
        "author": "钱惟演",
        "content": "潘鬓秋来已自伤，庾园时物更荒凉。\n紫梨半熟连红树，碧藓初圆乱缥墙。\n月露暗从孤桂滴，水风犹猎败荷香。\n滑稽还喜鸱夷在，欲取临邛美酒尝。",
        "dynasty": "宋",
        "collection_info": null
    },
    {
        "uuid": "3d8969f8d613ad29047d84f5e8a4ff36",
        "title": "始皇",
        "author": "钱惟演",
        "content": "天极周环百二都，六王钟鐻接刘苏。\n金椎漫筑甘泉道，匕首还随督亢图。\n已觉副车惊博浪，更携连弩望蓬壶。\n不将寸土封诸子，刘项由来是匹夫。",
        "dynasty": "宋",
        "collection_info": null
    },
    {
        "uuid": "bfa5fc7390c3110b3d3a72d2a1185a3c",
        "title": "初秋属疾",
        "author": "钱惟演",
        "content": "蜜房初满石榴红，秋意先侵玉井桐。\n薤簟自凭南郭几，縠巾犹卧北窗风。\n云迷候雁辞遥塞，露湿飞萤起暗丛。\n病已不须传七发，粉笺香墨寄诗筒。",
        "dynasty": "宋",
        "collection_info": null
    },
    {
        "uuid": "0dfd9e104dc7ba33a3297bbd1a0f9751",
        "title": "寄灵仙观舒职方学士",
        "author": "钱惟演",
        "content": "方瞳玄鬓粉闱郎，绛阙斋心奉紫皇。\n征士高怀云在岭，骚人秋思水周堂。\n闲园露草开三径，灵宇华灯烛九光。\n知有美田堪种玉，几时春渚逐归艎。",
        "dynasty": "宋",
        "collection_info": null
    },
    {
        "uuid": "11bd03cde2f33488a7039bce92e3f1c4",
        "title": "宋玉",
        "author": "钱惟演",
        "content": "章华清宴重游陪，已有微词更有才。\n神女梦灵因赋感，屈平魂怨待招迴。\n悲秋终古情难尽，障袂何时望可来。\n祇有大言君自许，景差无计上兰台。",
        "dynasty": "宋",
        "collection_info": null
    },
    {
        "uuid": "165ef87ebd2d540891342e34e35d662d",
        "title": "送客不及",
        "author": "钱惟演",
        "content": "桥阔川长恨已多，斑骓嘶断隔云萝。\n遥山几迭迷朱旆，芳草经时驻玉珂。\n高鸟可能追夕照，绿杨空自拂微波。\n短辕白鼻何由得，目送层楼一雁过。",
        "dynasty": "宋",
        "collection_info": null
    },
    {
        "uuid": "1c2b2b8898383be03a1004ae8ac3c4e5",
        "title": "夕阳",
        "author": "钱惟演",
        "content": "远色连高树，迴光射逈楼。\n自翻归雁影，更急思虫愁。\n烟暝长先隔，霞烘久未收。\n华灯知可继，惟照洞房幽。",
        "dynasty": "宋",
        "collection_info": null
    },
    {
        "uuid": "858aac55556549af4d4b9e4f6251b6cc",
        "title": "枢密王左丞宅新菊",
        "author": "钱惟演",
        "content": "贺燕翻飞地，灵芳茂遂时。\n阴连桃李径，润接凤凰池。\n夕照挥金葆，轻风拂翠蕤。\n露珠清自冱，烟素引还披。\n西颢霜虽劲，南荣暖更滋。\n撷芳多楚泽，得地胜陶篱。\n味可登兰籍，香应夺桂旗。\n愿公长却老，宴寝奉琼巵。",
        "dynasty": "宋",
        "collection_info": null
    },
    {
        "uuid": "c3ed33f7ae05a18eb519784b280667a7",
        "title": "直夜",
        "author": "钱惟演",
        "content": "千庐徼道发传呼，帝宇沉沉璧月孤。\n重橑祇闻喧斗鼠，危枝谁见绕惊乌。\n石螭霜重连鈎盾，玉虎冰消下辘轳。\n素髮自怜同骑省，一竿何日钓秋鲈。",
        "dynasty": "宋",
        "collection_info": null
    },
    {
        "uuid": "656715427c28246952f592fa4589ddf9",
        "title": "柳絮",
        "author": "钱惟演",
        "content": "三月江南花渐稀，春阴漠漠雪霏霏。\n章台街裏翩轻吹，灞水桥边送落晖。\n陆凯传精梅暗落，韩凭遗恨蝶争飞。\n诏书漫道吹纶薄，谁见纷纷上客衣。",
        "dynasty": "宋",
        "collection_info": null
    },
    {
        "uuid": "7c8804cc2076595e22b9c210ed76c392",
        "title": "与客启明",
        "author": "钱惟演",
        "content": "越溪微霰洒寒梅，家近严陵古钓台。\n梦欲成鱼通夕去，书曾凭犬隔秋迴。\n干时不为侏儒米，乐圣犹衔叔夜杯。\n帝右岂无杨得意，汉宫须荐长卿才。",
        "dynasty": "宋",
        "collection_info": null
    },
    {
        "uuid": "cd766f1f353b28f7f0dacd55de561c60",
        "title": "无题",
        "author": "钱惟演",
        "content": "绛缕初分麝气浓，絃声不动意潜通。\n圆蟾可见还归海，媚蝶多惊欲御风。\n纨扇寄情虽自洁，玉壶盛泪祇凝红。\n春窗亦有心知梦，未到鸣钟已旋空。",
        "dynasty": "宋",
        "collection_info": null
    },
    {
        "uuid": "d18b516e3f1861470270a755a49d70e5",
        "title": "霜月",
        "author": "钱惟演",
        "content": "霜月正如鈎，临池更上楼。\n沈侯新觉瘦，宋玉旧多愁。\n獭髓分膏密，鹅毛写恨稠。\n长怀寄归雁，归雁自悠悠。",
        "dynasty": "宋",
        "collection_info": null
    },
    {
        "uuid": "ae1d0cd6658a06381f89c62e2dd36f44",
        "title": "此夕",
        "author": "钱惟演",
        "content": "曲琼斜挂影沉沉，火齐屏风六曲深。\n春瘦已宽连理带，夜长谁有辟寒金。\n珠抛月浦空涵泪，琴怨兰堂漫寄心。\n碧玉可能攀贵德，阮郎追骑更骎骎。",
        "dynasty": "宋",
        "collection_info": null
    },
    {
        "uuid": "70bf9ff91f8a53ad6fc62211d95dc622",
        "title": "灯夕寄献内翰虢略公",
        "author": "钱惟演",
        "content": "峣阙翚飞河汉傍，鈎陈遥认赭袍光。\n九枝火树连金狄，万里霜轮上碧珰。\n匝地行车珠网细，照天晨燎紫沉香。\n祇闻鳌岭神仙客，再拜云边捧寿觞。",
        "dynasty": "宋",
        "collection_info": null
    },
    {
        "uuid": "197e8129b1137b0e39a9c98b1f6051db",
        "title": "怀旧居",
        "author": "钱惟演",
        "content": "武夷仙坛接里闾，琴堂水阁半凌虚。\n竹林旧享铜盘食，门巷今容驷马车。\n楚国大言登宋玉，汉家答诏用相如。\n未知笳鼓归何日，空锁鳣庭春草疏。",
        "dynasty": "宋",
        "collection_info": null
    },
    {
        "uuid": "9918b7a3cc2d70bfbff63d7a3b6b2714",
        "title": "许洞归吴中",
        "author": "钱惟演",
        "content": "草熏风暖接长亭，一曲骊歌倒醁醽。\n怀古更投玄石赋，舣舟闲采紫茎萍。\n醉抛隋岸杨花白，吟过淮山桂树青。\n可使长离终铩羽，渊云辞藻掞天庭。",
        "dynasty": "宋",
        "collection_info": null
    },
    {
        "uuid": "35b7814b856618500cb343ae8587e491",
        "title": "上巳玉津园赐宴",
        "author": "钱惟演",
        "content": "汉家传洛饮，楚俗泛兰泉。\n玉液初颁酒，金盘屡击鲜。\n珥彤寻竹籞，倾盖集芝廛。\n锦羽翻晴旭，霞英落暖烟。\n雅音和舜乐，睿泽洽尧天。\n更听承云曲，同歌在镐年。",
        "dynasty": "宋",
        "collection_info": null
    },
    {
        "uuid": "352c7ef745210e37881d0eeda175a92f",
        "title": "致斋太一宫",
        "author": "钱惟演",
        "content": "斋洁奉惟馨，瑶台独自升。\n楼迷五里雾，坛烛九枝灯。\n珠馆来青雀，琁题射玉绳。\n疏钟平野阔，古柏夕霏凝。\n鹤扇真规月，仙衣可镂冰。\n春茶泛云液，晓饭荐兰蒸。\n弃药疑洪井，藏书类羽陵。\n回瞻太帝室，飞槛更长凭。",
        "dynasty": "宋",
        "collection_info": null
    },
    {
        "uuid": "f0722b51191e9801d64d21c84742a4eb",
        "title": "苦热",
        "author": "钱惟演",
        "content": "赫日烘霞斗晓光，双文桃簟碧牙床。\n频倾蜜勺宁蠲渴，久捧冰壶未觉凉。\n雪岭却思随博望，风窗犹欲傲羲皇。\n更怜乳燕翻飞处，深入卢家白玉堂。",
        "dynasty": "宋",
        "collection_info": null
    },
    {
        "uuid": "f3f6d6824e1b470b8335b0677b03bf0e",
        "title": "清风十韵",
        "author": "钱惟演",
        "content": "溽暑迎秋尽，凉飔逗晓迴。\n起苹初淅沥，猎桂更徘徊。\n欲引长烟素，微飘画烛煤。\n坠桐侵玉井，拂柳度章台。\n已觉云翘动，还惊月幌开。\n鲛帘移乱影，瑶瑟泛余哀。\n扇掩藏鸾羽，荷倾侧露杯。\n正当河左界，不待雨东来。\n自好抟垂翼，宁劳起死灰。\n楚宫谁第赋，宋玉最多才。",
        "dynasty": "宋",
        "collection_info": null
    },
    {
        "uuid": "1f72ed7dd0d5eb3c7d84f73550d52865",
        "title": "戊申年七夕五绝  其一",
        "author": "钱惟演",
        "content": "乌鹊飞来接断云，祇贪清浅渡星津。\n不知一夜支机石，却属乘槎上汉人。",
        "dynasty": "宋",
        "collection_info": null
    },
    {
        "uuid": "1fe104426ae270e34ea2a3ac79f27a06",
        "title": "戊申年七夕五绝  其二",
        "author": "钱惟演",
        "content": "玉露金河颢气凉，辛夷车转桂旗香。\n嫦娥可是多猜忌，不驻琼轮放夜长。",
        "dynasty": "宋",
        "collection_info": null
    },
    {
        "uuid": "0264d4dbad36e3ab72c807a6226271b2",
        "title": "戊申年七夕五绝  其三",
        "author": "钱惟演",
        "content": "一岁佳期一夕过，羽旗云盖涉微波。\n明朝若寄相思泪，玉枕金茎得最多。",
        "dynasty": "宋",
        "collection_info": null
    },
    {
        "uuid": "8a340c4cf80a3f8cb1581365543d3228",
        "title": "戊申年七夕五绝  其四",
        "author": "钱惟演",
        "content": "青鸟当时下紫云，绮囊书秘露桃新。\n莫嫌夜半移床远，朱雀窗中别有人。",
        "dynasty": "宋",
        "collection_info": null
    },
    {
        "uuid": "a4f175f5197e0e6fea5541b80c5c57c3",
        "title": "戊申年七夕五绝  其五",
        "author": "钱惟演",
        "content": "骊阜凌云对玉鈎，千门高切绛河秋。\n欲闻天语犹嫌远，更结三层乞巧楼。",
        "dynasty": "宋",
        "collection_info": null
    },
    {
        "uuid": "2e60e2b1b4c309747db995509631a0fc",
        "title": "秋夕池上",
        "author": "钱惟演",
        "content": "珪月上金塘，烟容带水光。\n朱华接兰坂，绿荇溢鱼防。\n丛暗禽栖密，林疏露下凉。\n秋怀已潘鬓，无柰更啼螀。",
        "dynasty": "宋",
        "collection_info": null
    },
    {
        "uuid": "ba364ceff9f603a9fdc9b1aff0fcc4b3",
        "title": "谪居汉东撰曲",
        "author": "钱惟演",
        "content": "城上风光鶑语乱，城下烟波春拍岸。\n绿杨芳草几时休，泪眼愁肠先已断。\n情怀渐变成衰晚，鸾鑑朱颜惊暗换。\n昔年多病厌芳樽，今日芳樽惟恐浅。",
        "dynasty": "宋",
        "collection_info": null
    },
    {
        "uuid": "7b80b54ec6fe352b56e34610345f5bf5",
        "title": "赋竹寄李和文公",
        "author": "钱惟演",
        "content": "瘦玉萧萧伊水头，风宜清夜露宜秋。\n更教仙骥傍边立，尽是人间第一流。",
        "dynasty": "宋",
        "collection_info": null
    },
    {
        "uuid": "166c4e9034d2b4d5cb599d98b2f2fd82",
        "title": "珊湖笔格",
        "author": "钱惟演",
        "content": "藴粹沧波远，搜奇铁网劳。\n柔条钻火树，丽景夺星旄。\n丛倚栖油几，枝疏荐兔毫。\n宝跗光互映，翠匣价相高。\n钩谩标祥谍，人须咏楚骚。\n休将铁如意，碎击为争豪。",
        "dynasty": "宋",
        "collection_info": null
    },
    {
        "uuid": "29aab261589388cc22c5f0d18094af4c",
        "title": "以蜀纸端砚寄仙芝",
        "author": "钱惟演",
        "content": "腻茧裁邛部，苍崖映越溪。\n展时云冉冉，呵久露凄凄。\n平滑逾鹅素，精钢类褭蹄。\n轻于汉宫縠，碧似夏王圭。\n钿轴聊闲卷，银钩且醉题。\n即时封密诏，别有武都泥。",
        "dynasty": "宋",
        "collection_info": null
    },
    {
        "uuid": "6ef10b1e09e4b260aa4a94f1d40692ae",
        "title": "留题云门山雍熙院",
        "author": "钱惟演",
        "content": "精舍依岩巘，香林结薜萝。\n崇台涵夕霭，危阁架春波。\n浄馔供蒲塞，真诠译贝多。\n几时辉昼锦，松下驻鸣珂。",
        "dynasty": "宋",
        "collection_info": null
    },
    {
        "uuid": "7f50b0d90750ea28a930363e13488f3b",
        "title": "送高学士知越",
        "author": "钱惟演",
        "content": "粉署为郎鬓雪侵，酒酣风驶惜分襟。\n云迷水馆春旗润，树绕山城暝角深。\n下担挂鈎传密意，渡江桃叶听遗音。\n孤鶑啼罢芳心歇，倦翼因君忆故林。",
        "dynasty": "宋",
        "collection_info": null
    },
    {
        "uuid": "d8953cae75b14355f335826b190fea10",
        "title": "送张无梦归天台山",
        "author": "钱惟演",
        "content": "金庭霞标云半中，岩扉涧户凌太空。\n飘飘灵气际浮景，蝉蜕万物乘高风。\n吾君当天坐环极，物色异人方侧席。\n岂因垂钓识羔裘，不假张罗得鳬舄。\n恩深况遇千龄旦，威颜咫尺隆宸盼。\n问政应同牧马言，临轩几动犹龙嘆。\n方瞳玉骨本无羁，驰烟驭气思东归。\n江南芳草正无际，林下羣鶑犹乱飞。\n浮丘挹袂去何处，五芝同晓仙露晞。\n人间秘境不可识，千载宸章焕岩壁。",
        "dynasty": "宋",
        "collection_info": null
    },
    {
        "uuid": "3e10adc11828ea0d5eea3a04ada1f272",
        "title": "送梵才大师归天台",
        "author": "钱惟演",
        "content": "汉苑辞千柰，仙丘访五芝。\n汲瓶春溜满，卷裓晓云滋。\n望剎青龙起，观涛白马驰。\n红楼曾应制，佳句咏朝緌。",
        "dynasty": "宋",
        "collection_info": null
    },
    {
        "uuid": "658a4542a010f51097dd4b0f45f7a413",
        "title": "送僧归护国寺  其一",
        "author": "钱惟演",
        "content": "曹溪有真嗣，是名大知识。\n得法三十年，堂堂坐岩石。\n忽徇云玺招，暂屈冥鸿翼。\n褰裳度王城，夙驾来军壁。\n陆泉正持戒，到溉方蔬食。\n晨炉薝卜霏，夜榻氍毹积。\n金钵稻脂香，琼瓯茗花碧。\n高谈入幽固，默对探虚寂。\n学精西竺言，诗妙南朝格。\n与游欣雾润，鄙吝犹泉涤。\n遽忆五芝春，悠然理归策。\n伊予病且老，末景如驹隙。\n惭为中军帅，更玷台臣席。\n无功翊熙明，何力当优绩。\n莲社久栖心，华簪聊寄迹。\n愿辞食地封，永事弥天释。",
        "dynasty": "宋",
        "collection_info": null
    },
    {
        "uuid": "08d963ca666082240d1b38eb153aca58",
        "title": "送僧归护国寺  其二",
        "author": "钱惟演",
        "content": "白道萦回彻上方，熏然风信满归航。\n五芝岩秀经行熟，千柰园深宴坐凉。\n吟久半轩移海日，定回诸壑散天香。\n忘年宝契由来厚，终谢繁缨捧钵囊。",
        "dynasty": "宋",
        "collection_info": null
    },
    {
        "uuid": "de1cf8fcc79a88471e8615d923d80a94",
        "title": "送僧归天宁万年禅院",
        "author": "钱惟演",
        "content": "绝巘依沧海，疑君际紫氛。\n岩扉晴落雪，宝地昼生云。\n浄馔芝房秀，深炉桂叶熏。\n宰官游未得，空愧北山文。",
        "dynasty": "宋",
        "collection_info": null
    },
    {
        "uuid": "8559cd462d1e36a30e025a82448c4aec",
        "title": "护国寺",
        "author": "钱惟演",
        "content": "峻极压沧溟，清居聚百灵。\n重门深閟邃，绝涧远湛冥。\n客问无生法，人游不死庭。\n何当谢簪组，鸟道驾飞軨。",
        "dynasty": "宋",
        "collection_info": null
    },
    {
        "uuid": "fc89c6898e73bd12e768e4d5666741dc",
        "title": "怀天台进禅师",
        "author": "钱惟演",
        "content": "默坐理情条，虚斋息众嚣。\n寰区指稊米，身世谕芭蕉。\n雨任阶生藓，风嫌树有瓢。\n惟思白莲社，他日许相招。",
        "dynasty": "宋",
        "collection_info": null
    },
    {
        "uuid": "da88ad48625db3338ef134cb765c39ac",
        "title": "登师欲东归因成五言",
        "author": "钱惟演",
        "content": "谁谓元戎幕，今同长者家。\n一音闻说法，五叶见开花。\n久住生车耳，因闲长道牙。\n方期注金策，休梦赤城霞。",
        "dynasty": "宋",
        "collection_info": null
    },
    {
        "uuid": "4104c713dc66866686aa24f271fd4c19",
        "title": "送禅照大师归越",
        "author": "钱惟演",
        "content": "金剎杳霞扃，南风漾彩舲。\n吴天六幕远，越岫万螺青。\n龙篆霏雕像，鲸涛注浄瓶。\n上方堪逈望，支策见春溟。",
        "dynasty": "宋",
        "collection_info": null
    },
    {
        "uuid": "8e718e818661a0f79c2a93d390ca87e6",
        "title": "雪夕奉陪天台明照禅师拥鑪闲话",
        "author": "钱惟演",
        "content": "藜烛薝香夜幄清，朔风窗际激飞英。\n凤梨鸱芋煨将熟，坐拥丰貂话赤城。",
        "dynasty": "宋",
        "collection_info": null
    },
    {
        "uuid": "8f71180537bcee55adc1b30c630bcbcd",
        "title": "和司空相公假山",
        "author": "钱惟演",
        "content": "劚得古云根，苍苍藓痕布。\n丛倚状峰岚，霏微起烟素。\n参差衡霍列，巉崒虬龙聚。\n挥扇动林风，飞香暗岩户。\n谁言盈尺内，自有青霄路。\n相君机务閒，玩此怀真趣。\n兴似东山归，境对曹溪悟。\n美矣仁智心，良哉圣明辅。",
        "dynasty": "宋",
        "collection_info": null
    },
    {
        "uuid": "2bdd5c26de542b204d3fb68cea061c12",
        "title": "句  其一",
        "author": "钱惟演",
        "content": "日上故陵烟漠漠，春归空苑水潺潺。",
        "dynasty": "宋",
        "collection_info": null
    },
    {
        "uuid": "8bdd0fe4bc39c7219c6b7e68f6f5ac72",
        "title": "句  其二",
        "author": "钱惟演",
        "content": "正好睡时行十里，不交谈处饮三杯。",
        "dynasty": "宋",
        "collection_info": null
    },
    {
        "uuid": "b2684874340d96df0d9c29b68539adab",
        "title": "句  其三",
        "author": "钱惟演",
        "content": "厅前捉到须依法，合内盛来定付厨。",
        "dynasty": "宋",
        "collection_info": null
    },
    {
        "uuid": "b8d9a00d2865d3e034becd4f9a512e00",
        "title": "句  其四",
        "author": "钱惟演",
        "content": "雪意未成云着地，秋声不断雁连天。",
        "dynasty": "宋",
        "collection_info": null
    },
    {
        "uuid": "d20a43809e6946ef56cc0aedac71f839",
        "title": "句  其五",
        "author": "钱惟演",
        "content": "客亭厌见名长短，村酒那能辨圣贤。",
        "dynasty": "宋",
        "collection_info": null
    },
    {
        "uuid": "c18b275f80bcd4d6e0ac6f13c859774e",
        "title": "句  其六",
        "author": "钱惟演",
        "content": "宿舍孤烟起，行衣梦雨凉。",
        "dynasty": "宋",
        "collection_info": null
    },
    {
        "uuid": "cf49d496bdbce63ac4551963440f84c9",
        "title": "句  其七",
        "author": "钱惟演",
        "content": "戈矛巡雾夕，铙鼓宴萧晨。",
        "dynasty": "宋",
        "collection_info": null
    },
    {
        "uuid": "d19ede5be29583f3d7ad5ffa513aa629",
        "title": "句  其八",
        "author": "钱惟演",
        "content": "州平槛晓波吴榜渡，绕城春树越禽飞。",
        "dynasty": "宋",
        "collection_info": null
    },
    {
        "uuid": "fc683793841ca55fb43e2f32ff0e1bb5",
        "title": "句  其九",
        "author": "钱惟演",
        "content": "离人南浦多春草，越鸟栖枝有早梅。",
        "dynasty": "宋",
        "collection_info": null
    },
    {
        "uuid": "f7812dc14a28e34e5aaa44d9dd4b952c",
        "title": "句  其一○",
        "author": "钱惟演",
        "content": "坐激鲜飙湘竹晓，树含凉雨越禽归。",
        "dynasty": "宋",
        "collection_info": null
    },
    {
        "uuid": "9cf8e8b6cb3807f11554417409361d5d",
        "title": "句  其一一",
        "author": "钱惟演",
        "content": "汉帜随移帐，燕鸿伴解鞍。",
        "dynasty": "宋",
        "collection_info": null
    },
    {
        "uuid": "822e6f194fb5128edc14d0ea9949944c",
        "title": "句  其一二",
        "author": "钱惟演",
        "content": "疏钟静起军城晚，华表双高水国秋。",
        "dynasty": "宋",
        "collection_info": null
    },
    {
        "uuid": "f5b3a2875e860f0d9d4acfbd1618dff7",
        "title": "句  其一三",
        "author": "钱惟演",
        "content": "深沉蛛网通归梦，紫翠春山接去舟。",
        "dynasty": "宋",
        "collection_info": null
    },
    {
        "uuid": "5e6f219674fc48e5afa4e8490992851b",
        "title": "句  其一四",
        "author": "钱惟演",
        "content": "神庭古柏啼乌起，斋室虚帘宿雾通。",
        "dynasty": "宋",
        "collection_info": null
    },
    {
        "uuid": "c7c957cc84f4b77b99df7c9aba504bd1",
        "title": "句  其一五",
        "author": "钱惟演",
        "content": "思满离亭酒，魂惊客舍乌。",
        "dynasty": "宋",
        "collection_info": null
    },
    {
        "uuid": "e82622e5fee592f472453dcc073d154a",
        "title": "句  其一六",
        "author": "钱惟演",
        "content": "东南地迥宵烽息，西北楼高晚望迷。",
        "dynasty": "宋",
        "collection_info": null
    },
    {
        "uuid": "2c0c9a20fb3f5b95518cadedb3973ac9",
        "title": "句  其一七",
        "author": "钱惟演",
        "content": "小雨郊原连苦雾，夕阳楼阁照丹枫。",
        "dynasty": "宋",
        "collection_info": null
    },
    {
        "uuid": "68951c88a7d10c16e12bcbcc98e09186",
        "title": "句  其一八",
        "author": "钱惟演",
        "content": "羽毛襄野驾，宴喜鲁郊民。",
        "dynasty": "宋",
        "collection_info": null
    },
    {
        "uuid": "d73e3d447b9919676a9faa08c4da4ac0",
        "title": "句  其一九",
        "author": "钱惟演",
        "content": "轻飙使车远，明月直庐空。",
        "dynasty": "宋",
        "collection_info": null
    },
    {
        "uuid": "6a945dfd3d0900030cebc8c98087d2ae",
        "title": "句  其二○",
        "author": "钱惟演",
        "content": "绿野桑麻连四水，黄堂歌吹拥千兵。",
        "dynasty": "宋",
        "collection_info": null
    },
    {
        "uuid": "93d84596082ba12e7d7266314d0f4af1",
        "title": "句  其二一",
        "author": "钱惟演",
        "content": "鱼尾故宫迷草树，龙鳞平隰自风烟。",
        "dynasty": "宋",
        "collection_info": null
    },
    {
        "uuid": "c4c3ad9cdc3b0c1dc35075696689b327",
        "title": "句  其二二",
        "author": "钱惟演",
        "content": "沃野桑麻涵细雨，严城鼓角送斜阳。",
        "dynasty": "宋",
        "collection_info": null
    },
    {
        "uuid": "bb5d3031f6e5190261a39e5089a7f18c",
        "title": "句  其二三",
        "author": "钱惟演",
        "content": "置酒军中乐，闻笳塞上情。",
        "dynasty": "宋",
        "collection_info": null
    },
    {
        "uuid": "de6ccc8db2c893d0c6088a63f2d905d4",
        "title": "句  其二四",
        "author": "钱惟演",
        "content": "高为天一柱，秀作海三峰。",
        "dynasty": "宋",
        "collection_info": null
    },
    {
        "uuid": "20a4b33bfa08092f4548f85b0cf72fd7",
        "title": "句  其二五",
        "author": "钱惟演",
        "content": "金牛此地通巴栈，黄鸟当时颂汉臣。",
        "dynasty": "宋",
        "collection_info": null
    },
    {
        "uuid": "34132c302ab50e10b6c4e7ec1a08ccba",
        "title": "句  其二六",
        "author": "钱惟演",
        "content": "五马持山节，三衣对水田。",
        "dynasty": "宋",
        "collection_info": null
    },
    {
        "uuid": "ccd205efb681857b332c0bb0054b4367",
        "title": "句  其二七",
        "author": "钱惟演",
        "content": "画凤仙楹远，涂雌郡阁閒。",
        "dynasty": "宋",
        "collection_info": null
    },
    {
        "uuid": "d33b79f481bd10030a3c13dce91f2a25",
        "title": "句  其二八",
        "author": "钱惟演",
        "content": "刘伶醉夜梅花地，海客仙槎粉水天。",
        "dynasty": "宋",
        "collection_info": null
    },
    {
        "uuid": "4bd4f1bf933611c9d4ecc122b39906cd",
        "title": "句  其二九",
        "author": "钱惟演",
        "content": "已回邻面三年粉，又结寒丝几茧冰。",
        "dynasty": "宋",
        "collection_info": null
    },
    {
        "uuid": "0173680a09384a29744552e1080b705b",
        "title": "句  其三○",
        "author": "钱惟演",
        "content": "云容忽变千峰险，草色相沿百带长。",
        "dynasty": "宋",
        "collection_info": null
    },
    {
        "uuid": "6796e4c73d74485dc23d64c5a5c47143",
        "title": "句  其三一",
        "author": "钱惟演",
        "content": "平河千里经春雪，广陌三条尽日风。",
        "dynasty": "宋",
        "collection_info": null
    },
    {
        "uuid": "6af99c64cab134429a8e4fa71854b62d",
        "title": "句  其三二",
        "author": "钱惟演",
        "content": "朱饰两轮巡属邑，案留双笔在中台。",
        "dynasty": "宋",
        "collection_info": null
    },
    {
        "uuid": "ac5d392626438a13dd6501656ddb2587",
        "title": "句  其三三",
        "author": "钱惟演",
        "content": "鹤伴鸣琴公事晚，鸟惊调角戍城秋。",
        "dynasty": "宋",
        "collection_info": null
    },
    {
        "uuid": "419c75ac78fff7f93007395a246c61f9",
        "title": "句  其三四",
        "author": "钱惟演",
        "content": "笠重吴天雪，鞋香楚地花。",
        "dynasty": "宋",
        "collection_info": null
    },
    {
        "uuid": "69f0a9210ee0da927b70557269b57469",
        "title": "句  其三五",
        "author": "钱惟演",
        "content": "捲衲城钟断，搘筇岳雨寒。",
        "dynasty": "宋",
        "collection_info": null
    }
]