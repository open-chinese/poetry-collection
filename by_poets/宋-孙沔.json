[
    {
        "uuid": "09b463c55da95ca08d8666b4f14c8674",
        "title": "题天章寺",
        "author": "孙沔",
        "content": "茂林修竹碧溪头，梵宇深沈锁翠帱。\n从此崇山频企望，朝阳高处有松楸。",
        "dynasty": "宋",
        "collection_info": null
    },
    {
        "uuid": "da6c243a49ae12ebb2abeed5af0bd192",
        "title": "题子陵钓台  其一",
        "author": "孙沔",
        "content": "旧交为帝不能邀，百尺双台照暮涛。\n逸迹已将山共永，清名仍与月争高。\n鲁连解难终辞禄，龙伯持倾只钓鳌。\n列传古碑言未尽，一滩风竹自萧骚。",
        "dynasty": "宋",
        "collection_info": null
    },
    {
        "uuid": "08586acaa3a7ded036ec3b63c8579409",
        "title": "题子陵钓台  其二",
        "author": "孙沔",
        "content": "中兴曾作故人看，抗节唯怜七里滩。\n枯枿卧沙疑野艇，丛篁生岸忆长竿。\n天边旧迹星辰动，江上余基水石寒。\n应笑渭滨周吕望，白头因猎从和銮。",
        "dynasty": "宋",
        "collection_info": null
    },
    {
        "uuid": "83b3454d973b19a0fdfe3b372c4f3442",
        "title": "酬答王仲仪龙图",
        "author": "孙沔",
        "content": "海东霜隼品仍多，万里秋天数刻过。\n狡兔积年安茂草，弋人终日望沧波。\n青鵁独击归林麓，皁颊羣飞入网罗。\n为谢文登贤太守，求方逐恶意如何。",
        "dynasty": "宋",
        "collection_info": null
    },
    {
        "uuid": "ed4147ae2823faeb3c767e54a9491c1c",
        "title": "句",
        "author": "孙沔",
        "content": "新治甬上居，闲逸安暮齿。",
        "dynasty": "宋",
        "collection_info": null
    }
]