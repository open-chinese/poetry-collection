[
    {
        "uuid": "e9f71151cd4bcb2a5f81fa0e00432293",
        "title": "鼎湖",
        "author": "张因",
        "content": "有唐天子天宝初，礼官学士披图书。\n推本黄帝九云车，曾跨火龙昇天衢。\n世传虢略留鼎湖，世传桥山晏神舆。\n真人起灭不异涂，霓来吹落火龙鬚。\n一鬚落处生万芜，春风秋霜荣復枯。\n顶峰千丈金芙蕖，一叶金华落婺墟。\n天子闻之为嗟吁，大封山川名仙都。\n姓刘天师半山居，修真自结草屠苏。\n始严祠宇闢一区，至今名篆存碔砆。\n上下万年变万殊，水云依旧本扶疏。\n事载咸通端不诬，世更五代迹不除。\n鉅宋兴王握干符，庆源尊祖礼何如。\n乃命天下严殿庐，治平天子榜玉虚。\n北客南来一字无，飘飘含蓼政如荼。\n崆峒童子真吾徒，心闲神应微嗫嚅。\n尽收胜概赋归欤，归去山东作画图。",
        "dynasty": "宋",
        "collection_info": null
    }
]