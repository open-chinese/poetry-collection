[
    {
        "title": "携鸊钺泛江",
        "author": "崔璆",
        "content": "酒星落京口，化为崔子玉。\n孤舟载壶觞，水花红映肉。\n小儿唱铜斗，大儿倒醽醁。\n一笑不知年，浩荡天地屋。\n慎勿临窦呼，人生随转烛。\n嗣宗礼法仇，钟会被杀戮。",
        "dynasty": "宋",
        "collection_info": null
    },
    {
        "title": "咄咄",
        "author": "崔璆",
        "content": "咄咄復咄咄，小儿成老翁。\n幺微各形色，追琢元化工。\n不知春风去，又见千绿丛。\n主人美客怀，载酒行溪东。\n一步一回首，十步尊已空。\n灵均与太白，醒醉同所终。\n愿见化蠛蠓，生死託壶中。",
        "dynasty": "宋",
        "collection_info": null
    },
    {
        "title": "今日一何好",
        "author": "崔璆",
        "content": "今日一何好，花下醉狼藉。\n醉中有奇事，梦见生八翼。\n浩荡排虚空，灵君好颜色。\n朱衣持大篆，授我醉乡伯。\n顿首玉墀下，臣璆才虮蝨。\n封此抑何功，请陈愚顽臆。\n臣家京口东，门前大江碧。\n臣愿驾长风，吹作酒万石。\n万象各千钟，拍拍大庭国。\n推枕在山中，纸衾霜晓月。",
        "dynasty": "宋",
        "collection_info": null
    }
]