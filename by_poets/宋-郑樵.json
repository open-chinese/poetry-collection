[
    {
        "uuid": "2b246d214514ad2e8b19c47e661096a8",
        "title": "题夹漈草堂  其一",
        "author": "郑樵",
        "content": "堂后青松百尺长，堂前流水日汤汤。\n西窗尽是农桑域，北牖无非花葛乡。\n罢去精神浑冉冉，看来几案尚穰穰。\n不知此物何时了，待看临流自在狂。",
        "dynasty": "宋",
        "collection_info": null
    },
    {
        "uuid": "4fccbbe2643b048a8b36694df9178f4f",
        "title": "题夹漈草堂  其二",
        "author": "郑樵",
        "content": "堂后施柴堂上烧，柴门终日似无聊。\n蓼虫不解知辛苦，松鹤何能慰寂寥。\n述作还惊心力尽，吟哦早觉鬓毛雕。\n布衣蔬食随天性，休讶巢由不见尧。",
        "dynasty": "宋",
        "collection_info": null
    },
    {
        "uuid": "1718aa8754c2986bfd4a522ec892c0da",
        "title": "题南山书堂",
        "author": "郑樵",
        "content": "一泓澄澈照人间，明月团团落古湾。\n不向奔流随浪击，独持高洁伴云閒。\n禅房夜静留清鑑，阆苑仙归坠碧环。\n每到轩前心转逸，了无纤翳可相关。",
        "dynasty": "宋",
        "collection_info": null
    },
    {
        "uuid": "cc067beb796949c0754cfd87fe7df4f2",
        "title": "谷城山松隠岩",
        "author": "郑樵",
        "content": "青嶂迴环画屏倚，晴窗倒入春湖水。\n村村丛树绿于蓝，列列行人去如蚁。\n新秧未插水田平，高低陇麦相纵横。\n黄昏倦客忘归去，孤月亭亭云外生。",
        "dynasty": "宋",
        "collection_info": null
    },
    {
        "uuid": "e59423561a966af96ac3eb93eca4ebca",
        "title": "送芹斋",
        "author": "郑樵",
        "content": "千载清风去不留，何人能伴赤松游。\n乞骸直到骸归日，告老须临老尽头。\n元亮园田何处有，向平昏嫁几时休。\n湖州别驾发深省，挂却朝冠便自由。",
        "dynasty": "宋",
        "collection_info": null
    },
    {
        "uuid": "e8115e0f99271a48473f16f064dcf691",
        "title": "题溪东草堂",
        "author": "郑樵",
        "content": "春融天气露微微，药草葱芽脉脉肥。\n植竹旧竿从茂谢，栽桃新树忽芳菲。\n天寒堂上燃柴火，日暖溪东解蝨衣。\n兴动便携樽到岭，人生真性莫教违。",
        "dynasty": "宋",
        "collection_info": null
    },
    {
        "uuid": "91e064aa88f5afbbd96b84ff332fc4d4",
        "title": "湘妃怨",
        "author": "郑樵",
        "content": "黄埃游辇毂，翳日冷旌旗。\n龙去攀髯远，鸾孤对影微。\n魂沉江缥渺，泪染竹依稀。\n枯树空千载，寒松已十围。\n芦花深月色，燐火剧萤飞。\n横笛潇湘暮，哀猿何处归。",
        "dynasty": "宋",
        "collection_info": null
    },
    {
        "uuid": "84f5a45af265900be09152168b404e12",
        "title": "昭君怨",
        "author": "郑樵",
        "content": "长谢椒房草，终为薄命身。\n那教兰蕙质，翻与雪霜亲。\n脸腻匀脂浅，粧残促恨颦。\n故知关北夜，无分汉南春。\n红泪残胡月，轻衣半洛尘。\n琵琶凄切语，愁杀路傍人。",
        "dynasty": "宋",
        "collection_info": null
    },
    {
        "uuid": "5849533fb00c9b69b66ed61fab6b604f",
        "title": "輓通判黄子方",
        "author": "郑樵",
        "content": "歌成薤露悲，秋草正离离。\n昔异修文事，今同鬼伯司。\n盾衰双日落，夷惠两风遗。\n衰俗吾无恨，亲曾识紫芝。",
        "dynasty": "宋",
        "collection_info": null
    },
    {
        "uuid": "74d298a26a0b541b8d154178370a9d0a",
        "title": "昭君解",
        "author": "郑樵",
        "content": "巫山能雨亦能云，宫丽三千杳不闻。\n延寿若为公道笔，后人谁识一昭君。",
        "dynasty": "宋",
        "collection_info": null
    },
    {
        "uuid": "28ccff695db9c45677e3e5f939c94af8",
        "title": "灵龟潭",
        "author": "郑樵",
        "content": "泉心漱玉开心孔，山色挼蓝熨眼花。\n着手摩娑溪上石，他年来访汝为家。",
        "dynasty": "宋",
        "collection_info": null
    },
    {
        "uuid": "010b35deb859adbf38bffefe2158497f",
        "title": "北山岩",
        "author": "郑樵",
        "content": "西风曳曳片云閒，一夜寒泉卧北山。\n倚杖岩头秋独望，稀疏烟壠是人间。",
        "dynasty": "宋",
        "collection_info": null
    },
    {
        "uuid": "52671b24985345871377d123f8d7043b",
        "title": "东山采药",
        "author": "郑樵",
        "content": "一掬金丹向晚风，山前草木尽龙宫。\n诗书便是神仙味，更笑行冲问药笼。",
        "dynasty": "宋",
        "collection_info": null
    },
    {
        "uuid": "10f8552a8307566e1771703d6575af42",
        "title": "过桃花洞田家留饮",
        "author": "郑樵",
        "content": "偶促沼渚过山家，灼灼桃花噪暮鸦。\n是处竹篱环草屋，人间鸡黍话桑麻。\n抱琴静听涛声急，对酒閒观月色奢。\n可笑南阳刘子骥，欲寻风土滞京华。",
        "dynasty": "宋",
        "collection_info": null
    },
    {
        "uuid": "489c243822cd5207563ea28218b624d4",
        "title": "芗林閒居  其一",
        "author": "郑樵",
        "content": "芗林苍翠甚，极目可□诗。\n梅子风前落，杏花雨后移。\n清溪过半郭，孤月隠疏篱。\n寂寂云山外，萧然独自知。",
        "dynasty": "宋",
        "collection_info": null
    },
    {
        "uuid": "9c672a637c1da00e2eade3555f9fe94e",
        "title": "芗林閒居  其二",
        "author": "郑樵",
        "content": "芗林苍翠甚，霁色绕吾庐。\n四面鸟声寂，一庭月影疏。\n有山皆入坐，无日不安居。\n好向墙东卧，看人献子虚。",
        "dynasty": "宋",
        "collection_info": null
    },
    {
        "uuid": "a738faf1fd51af76b1142e87b8501ea4",
        "title": "晨雨",
        "author": "郑樵",
        "content": "东方斜未彻，暝色淡初分。\n宿鸟林中噪，凄风叶上闻。\n钟鸣催过雨，星落避行云。\n独立草堂内，涓涓羣动纷。",
        "dynasty": "宋",
        "collection_info": null
    },
    {
        "uuid": "d53eee435a9b0776ad93f8beae6dc922",
        "title": "夜雨",
        "author": "郑樵",
        "content": "夜雨潇潇至，天寒拥敝裘。\n空床听幻响，独咏解深忧。\n次第园蔬润，参差渔火幽。\n长江风浪息，何日放舟游。",
        "dynasty": "宋",
        "collection_info": null
    },
    {
        "uuid": "01a8e0b1f0588cf53bf83aa1bc88ba67",
        "title": "村雨",
        "author": "郑樵",
        "content": "荒村常寂寂，小雨自涓涓。\n寒气侵人急，野花入目妍。\n看山频当户，听鸟倍难眠。\n万事萧条尽，空余日暮烟。",
        "dynasty": "宋",
        "collection_info": null
    },
    {
        "uuid": "249b61b18b0a487fa7f495e546af67d0",
        "title": "涧雨",
        "author": "郑樵",
        "content": "飘飘雨色乱，终日悞闻声。\n钓客呼持笠，牧童喜啜羹。\n轻香树下满，余响谷中清。\n为谢登临者，枕流洗耳倾。",
        "dynasty": "宋",
        "collection_info": null
    },
    {
        "uuid": "1507d7411d3011deda8679e80437294c",
        "title": "涤愫  其一",
        "author": "郑樵",
        "content": "枳棘何榛榛，猿狖不敢下。\n芳苓何烨烨，雹霜不敢洒。\n骅骝驰曲囏，举足难宽假。\n所以古之人，犁锄聊自把。",
        "dynasty": "宋",
        "collection_info": null
    },
    {
        "uuid": "771e31038e1e09ffee86aa16eb385339",
        "title": "涤愫  其二",
        "author": "郑樵",
        "content": "天命既倒悬，将身费椒糈。\n朝行畏日薄，暮行畏龃龉。\n娵娃虽见珍，众嫭心未许。\n展转溷餔歠，敢俟庆云举。",
        "dynasty": "宋",
        "collection_info": null
    },
    {
        "uuid": "90668d99d91a20929dde3e22731fcae2",
        "title": "涤愫  其三",
        "author": "郑樵",
        "content": "孤凤落鹰巢，啼麟坠虎穴。\n未能脱蒙茸，安得出轩凸。\n迢递空自倬，耀灵久已灭。\n褆身入三门，黾勉成吾拙。",
        "dynasty": "宋",
        "collection_info": null
    },
    {
        "uuid": "02c3e5938df8fab893af5c1d83062c5f",
        "title": "涤愫  其四",
        "author": "郑樵",
        "content": "修身以为弓，矫思以为矢。\n立义以为的，亦云善拟议。\n呜呼彼鸿渐，进德亦犹水。\n我如驾其说，木舌畅所指。",
        "dynasty": "宋",
        "collection_info": null
    },
    {
        "uuid": "5cc56bb1e9bd462303d3c1d82596f0ea",
        "title": "涤愫  其五",
        "author": "郑樵",
        "content": "八荒有礼乐，涂民以耳目。\n五政不得加，七赋不能育。\n古今贵天常，最厌彼婴犊。\n嗟哉生不辰，霑顶滋觳觫。",
        "dynasty": "宋",
        "collection_info": null
    },
    {
        "uuid": "bb9d75040f9cc6a79ad583242a25a4e5",
        "title": "涤愫  其六",
        "author": "郑樵",
        "content": "潜天以不策，潜心以不手。\n天人既和同，飞潜均不朽。\n吾生既病劳，未敢轻俯首。\n久幽不改操，旦夕谋杯酒。\n岷峨自沉冥，丘壑难为后。",
        "dynasty": "宋",
        "collection_info": null
    },
    {
        "uuid": "28f325da3e3b66fb3c8551965d11606e",
        "title": "涤愫  其七",
        "author": "郑樵",
        "content": "德行尊颜闵，股肱卑萧曹。\n明哲知寝伏，文章亦弁髦。\n纵彼攀龙鳞，何如棹小舠。\n人生一世间，慎勿轻自豪。",
        "dynasty": "宋",
        "collection_info": null
    },
    {
        "uuid": "b57b336a057b7169e2e5c6d5792ba172",
        "title": "涤愫  其八",
        "author": "郑樵",
        "content": "贤者不饱食，何为仕与农。\n圣人不诡时，何为世所宗。\n显晦既有因，盛衰亦偶逢。\n先秋而后春，俄顷自雍容。",
        "dynasty": "宋",
        "collection_info": null
    },
    {
        "uuid": "ead545ec9c9ca68da8c1ceefe6b25922",
        "title": "涤愫  其九",
        "author": "郑樵",
        "content": "金革久不息，遐方徒惮指。\n谁为民请命，皇天犹未喜。\n茂德自不绥，眷眷我梓里。\n伤哉古王道，樵夫亦冷齿。",
        "dynasty": "宋",
        "collection_info": null
    },
    {
        "uuid": "19d8c65635338c000cba8e3134069c0b",
        "title": "涤愫  其一○",
        "author": "郑樵",
        "content": "嗟余本固陋，湛身入花渚。\n未制芙蓉裳，已习离骚语。\n绰约虽多姿，涕零何如雨。\n季夏遭繁霜，天寒不可御。",
        "dynasty": "宋",
        "collection_info": null
    },
    {
        "uuid": "ab9d4c506525aa06e1cf08ec3662733f",
        "title": "家园示弟槱  其一",
        "author": "郑樵",
        "content": "天下轻黄宪，居邻孰戴良。\n暴田安足较，散绢未为狂。\n失剑羞余里，还牛让古乡。\n家风留不坠，少贱自翱翔。",
        "dynasty": "宋",
        "collection_info": null
    },
    {
        "uuid": "7310fb5a2fd2170776db3d7446591079",
        "title": "家园示弟槱  其二",
        "author": "郑樵",
        "content": "竹床读史惯，土锉勿粘尘。\n洒扫王维德，浇锄郭太仁。\n使才看着屐，有道验时薪。\n小物汝知谨，同心作古人。",
        "dynasty": "宋",
        "collection_info": null
    },
    {
        "uuid": "4afe4043427208f61b1f495575211cf8",
        "title": "家园示弟槱  其三",
        "author": "郑樵",
        "content": "每恨纨绮子，交游半博徒。\n弃家寻有道，舍命事名儒。\n风雅非难及，今人贵与殊。\n夜深何所嘱，嘱汝似狂夫。",
        "dynasty": "宋",
        "collection_info": null
    },
    {
        "uuid": "c4a3f6e19c76d7eca67904be5be30c0e",
        "title": "家园示弟槱  其四",
        "author": "郑樵",
        "content": "读书经百卷，见影岂须惊。\n中夜山精笑，寒灯草魅争。\n脱冠神采足，掷樏眼光明。\n面壁吾常事，庵题天耐名。",
        "dynasty": "宋",
        "collection_info": null
    },
    {
        "uuid": "57640bb8390f1efd24fb2be97b90426b",
        "title": "家园示弟槱  其五",
        "author": "郑樵",
        "content": "佻达凭豪族，疏狂自克家。\n看人呼狗窦，纵我泛渔槎。\n凿穴安蜂豕，穿篱避管笳。\n如能痴胜黠，寒食贺骝骅。",
        "dynasty": "宋",
        "collection_info": null
    },
    {
        "uuid": "94045c4b5e9d4090d6b15fdebbae014c",
        "title": "家园示弟槱  其六",
        "author": "郑樵",
        "content": "谁使余为墨，朝朝哭染丝。\n猎鹰才子累，杀虎古人痴。\n早信山宜面，休嫌谷可移。\n日光图史满，炳烛却惊迟。",
        "dynasty": "宋",
        "collection_info": null
    },
    {
        "uuid": "c0c9fbced5ef56397dbfed420b3fb199",
        "title": "家园示弟槱  其七",
        "author": "郑樵",
        "content": "学俭诚佳事，悭名岂足居。\n写多崇厚论，读废绝交书。\n结客饶倾产，破贫累卖车。\n前人家训在，孙孔未全疏。",
        "dynasty": "宋",
        "collection_info": null
    },
    {
        "uuid": "6b3a0ad26e7fcd0ab642d358ea90cb9a",
        "title": "家园示弟槱  其八",
        "author": "郑樵",
        "content": "隻身空后死，千卷未酬恩。\n不辱看来世，贪生托立言。\n无家称马粪，何史世龙门。\n负石今愁晚，中宵弔屈原。",
        "dynasty": "宋",
        "collection_info": null
    },
    {
        "uuid": "35a847ff18501f64a153001a3f36d68d",
        "title": "夏日题王右丞冬山书屋图",
        "author": "郑樵",
        "content": "壁间飒飒松涛起，□□□□□氷冽。\n呼灯始见王右丞，毫毛矜贵逞奇杰。\n挥洒冬山书屋图，岩壑幽櫺坐高哲。\n数笔萧瑟天貌寒，不尽枯枝不尽雪。\n高崕崛曲形凄肃，驱禽逐兽但松竹。\n傍有一水白于峰，千顷奔茫日难昱。\n绢外似觉风惨激，大江尽断船相逐。\n室中之人淡如菊，长年手携一卷读。\n窗外苍虬恣飞瀑，欲夺造化齐冷燠。\n天下无几焦孝然，当世宁更有梅福。\n苦吟抱膝此何人，乃肯萧条立炼谷。\n古今书画技总微，贵有嵚崎生眼目。\n我闻孙登居北山，隆冬披髮以自覆。\n又闻昔贤暑重裘，六月御车鄙王侯。\n二公气岸皆千里，朗月白霜胸际浮。\n名士逆天天不怒，冬景能暖夏能秋。\n千载斯人不可致，我于画间得其意。\n揆向高飈远远至，笔光墨汁俱吐弃。\n但悬此幅清吾心，千岩炎伏曦景炽，布褐推车我不避。",
        "dynasty": "宋",
        "collection_info": null
    },
    {
        "uuid": "9f6cb8e2c7b265508187129e647b7a06",
        "title": "弔采石渡头将军",
        "author": "郑樵",
        "content": "石头城下何纷纷，将军疋马气如云。\n金鼓死兮弓矢休，势失英雄不自由。\n风淅淅兮月沉沉，荻花满岸江水深。\n千年江水留明月，一片将军报国心。",
        "dynasty": "宋",
        "collection_info": null
    },
    {
        "uuid": "88e87b3dfc3a3d651368b4bf5863dd14",
        "title": "采茶行",
        "author": "郑樵",
        "content": "春山晓露洗新碧，宿鸟倦飞啼石壁。\n手携桃杖歌行役，鸟道纡迴惬所适。\n千树朦胧半含白，峰峦高低如几席。\n我生偃蹇耽幽僻，拨草驱烟频蹑屐。\n采采前山慎所择，紫芽嫩绿敢轻掷。\n龙团佳制自往昔，我今未酌神先怿。\n安得龟蒙地百尺，前种武夷后郑宅。\n逢春吸露枝润泽，大招二陆栖魂魄。",
        "dynasty": "宋",
        "collection_info": null
    },
    {
        "uuid": "5a7d7a52b782fe5e27a394a1d8a77912",
        "title": "秋水歌",
        "author": "郑樵",
        "content": "年年秋水崩江石，秋水年年连天碧。\n山中草木尽号呼，江外鱼龙轻虚掷。\n既怜茅屋化飞蓬，又嘆虾蟆共枕席。\n人生变化不可知，且听秋风吹萝薜。",
        "dynasty": "宋",
        "collection_info": null
    },
    {
        "uuid": "57bbdf82d594b9a00be3c9cc68f470eb",
        "title": "负耒歌",
        "author": "郑樵",
        "content": "烟冉冉兮雨纷纷，负耒耜兮出柴门。\n出柴门兮踏行云。\n茫茫山色天未分，相率歌吟兮乐耕耘。",
        "dynasty": "宋",
        "collection_info": null
    },
    {
        "uuid": "e4007369c4d9abb02a060d7c5408af1d",
        "title": "插秧歌",
        "author": "郑樵",
        "content": "漠漠兮水田，袅袅兮轻烟。\n布谷啼兮人比肩，纵横兮陌阡。",
        "dynasty": "宋",
        "collection_info": null
    },
    {
        "uuid": "c2e0c812a3cddd252788cb990faefa82",
        "title": "饷馌歌",
        "author": "郑樵",
        "content": "提筐兮阡陌，花红兮衣白，步迟迟兮心迫迫。\n行至止兮嗟于役，低声相劳兮日其夕。",
        "dynasty": "宋",
        "collection_info": null
    },
    {
        "uuid": "3162b041bad0f2f289ddc775ba95b19b",
        "title": "漫兴  其一",
        "author": "郑樵",
        "content": "野鸟日啼户外，凉风时入帘间。\n老夫梦后欹枕，稚子病中解颜。",
        "dynasty": "宋",
        "collection_info": null
    },
    {
        "uuid": "39ee94946918281ed4ddd00a3dc87297",
        "title": "漫兴  其二",
        "author": "郑樵",
        "content": "陋巷颜回早死，柴桑陶令长生。\n达观千载儿戏，厌见一时利名。",
        "dynasty": "宋",
        "collection_info": null
    },
    {
        "uuid": "cd91d3f2a2fcba85fe4d31c8bc819786",
        "title": "漫兴  其三",
        "author": "郑樵",
        "content": "门前半亩禾苗，日午翠色可描。\n笑问耦耕沮溺，何劳蓑笠终朝。",
        "dynasty": "宋",
        "collection_info": null
    },
    {
        "uuid": "ed708c18e391ea112ed1a0e0fa48c421",
        "title": "漫兴  其四",
        "author": "郑樵",
        "content": "今古去来有数，干坤阖闢无涯。\n人生行云流水，处世运瓮搬柴。",
        "dynasty": "宋",
        "collection_info": null
    },
    {
        "uuid": "afea109295c419dc745e49e16e37d4d7",
        "title": "漫兴  其五",
        "author": "郑樵",
        "content": "初秋一雨新凉，子夜长吟未央。\n阶下花枝冷艷，堂前佛火微茫。",
        "dynasty": "宋",
        "collection_info": null
    },
    {
        "uuid": "87031e1a3f35194c4b61c1997a873cc7",
        "title": "漫兴  其六",
        "author": "郑樵",
        "content": "壶山八面苍翠，兰水一泓涟漪。\n容我放歌问渡，凭谁拄杖支颐。",
        "dynasty": "宋",
        "collection_info": null
    },
    {
        "uuid": "f9dbd590e5d9741fc8183bc5c24b7c83",
        "title": "漫兴  其七",
        "author": "郑樵",
        "content": "空山无人坚卧，冷竈有饭晚餐。\n安得原宪与语，雪霜不受天寒。",
        "dynasty": "宋",
        "collection_info": null
    },
    {
        "uuid": "04919e0ee895e2eb579f32c748e582b8",
        "title": "漫兴  其八",
        "author": "郑樵",
        "content": "花下閒倾浊酒，人前莫道清贫。\n残生全无奢愿，岁月徙倚竹筠。",
        "dynasty": "宋",
        "collection_info": null
    },
    {
        "uuid": "98a5adac548d410090d62bdcccd949dd",
        "title": "漫兴  其九",
        "author": "郑樵",
        "content": "临水时思下钓，闭门聊学吞羶。\n一身苦乐无定，万事安危有天。",
        "dynasty": "宋",
        "collection_info": null
    },
    {
        "uuid": "5a36e73584f45689e44c5ae1d16c5399",
        "title": "漫兴  其一○",
        "author": "郑樵",
        "content": "邻沽数盏微醉，坦腹北窗短眠。\n风送松涛聒耳，惊回梦蝶翩翩。",
        "dynasty": "宋",
        "collection_info": null
    },
    {
        "uuid": "f0a63993f0836a017ebca05889a68da0",
        "title": "福宁州蓝溪寺前蒙井",
        "author": "郑樵",
        "content": "静涵空碧色，泻自翠微巅。\n品题当第一，不让慧山泉。",
        "dynasty": "宋",
        "collection_info": null
    },
    {
        "uuid": "8d60945d8cd4c1407c14ecb3a4c17a06",
        "title": "建炎初秋不得北狩消息作",
        "author": "郑樵",
        "content": "昨夜西风到汉军，塞鸿不敢传殷勤。\n几山衰草连天见，何处悲笳异地闻。\n犬马有心虽许国，草茅无路可酬君。\n微臣一缕申胥泪，不落秦庭落暮云。",
        "dynasty": "宋",
        "collection_info": null
    },
    {
        "uuid": "fdca37482dc64655c9247abf59707aff",
        "title": "观除夕火爆",
        "author": "郑樵",
        "content": "驹隙光阴岁已残，门门竹爆共团栾。\n烧成焰焰丹砂瑰，碎尽琅琅碧玉竿。\n唤转韶光新景燠，辟除恶魅旧时寒。\n主人从此占佳瑞，再入为霖洒旱干。",
        "dynasty": "宋",
        "collection_info": null
    },
    {
        "uuid": "05f98671e9b53b3c0e532b9eec2436e9",
        "title": "百丈山",
        "author": "郑樵",
        "content": "迭嶂联屏飞远近，风情物色有余涯。\n回头四顾东西地，多少砺山壮帝家。",
        "dynasty": "宋",
        "collection_info": null
    },
    {
        "uuid": "73cda33a5eb1e931db1d5ee848297957",
        "title": "句",
        "author": "郑樵",
        "content": "官似冯唐能老去，节如苏武不生还。",
        "dynasty": "宋",
        "collection_info": null
    }
]