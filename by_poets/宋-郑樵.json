[
    {
        "uuid": "1811568a55d73c5b7c16e53f86ce4469",
        "title": "题夹漈草堂  其一",
        "author": "郑樵",
        "content": "堂后青松百尺长，堂前流水日汤汤。\n西窗尽是农桑域，北牖无非花葛乡。\n罢去精神浑冉冉，看来几案尚穰穰。\n不知此物何时了，待看临流自在狂。",
        "dynasty": "宋",
        "collection_info": null
    },
    {
        "uuid": "7424ac2e362d82f711c20a3ad0847320",
        "title": "题夹漈草堂  其二",
        "author": "郑樵",
        "content": "堂后施柴堂上烧，柴门终日似无聊。\n蓼虫不解知辛苦，松鹤何能慰寂寥。\n述作还惊心力尽，吟哦早觉鬓毛雕。\n布衣蔬食随天性，休讶巢由不见尧。",
        "dynasty": "宋",
        "collection_info": null
    },
    {
        "uuid": "88b9b647dc78cbdfa8ef7c3bdb8f1957",
        "title": "题南山书堂",
        "author": "郑樵",
        "content": "一泓澄澈照人间，明月团团落古湾。\n不向奔流随浪击，独持高洁伴云閒。\n禅房夜静留清鑑，阆苑仙归坠碧环。\n每到轩前心转逸，了无纤翳可相关。",
        "dynasty": "宋",
        "collection_info": null
    },
    {
        "uuid": "9106d294b4fbc4fb8142c373e1406c75",
        "title": "谷城山松隠岩",
        "author": "郑樵",
        "content": "青嶂迴环画屏倚，晴窗倒入春湖水。\n村村丛树绿于蓝，列列行人去如蚁。\n新秧未插水田平，高低陇麦相纵横。\n黄昏倦客忘归去，孤月亭亭云外生。",
        "dynasty": "宋",
        "collection_info": null
    },
    {
        "uuid": "49beb807c694e5f11c161a84ced2b01a",
        "title": "送芹斋",
        "author": "郑樵",
        "content": "千载清风去不留，何人能伴赤松游。\n乞骸直到骸归日，告老须临老尽头。\n元亮园田何处有，向平昏嫁几时休。\n湖州别驾发深省，挂却朝冠便自由。",
        "dynasty": "宋",
        "collection_info": null
    },
    {
        "uuid": "7b565363ead9ad2a7b887665c03aac79",
        "title": "题溪东草堂",
        "author": "郑樵",
        "content": "春融天气露微微，药草葱芽脉脉肥。\n植竹旧竿从茂谢，栽桃新树忽芳菲。\n天寒堂上燃柴火，日暖溪东解蝨衣。\n兴动便携樽到岭，人生真性莫教违。",
        "dynasty": "宋",
        "collection_info": null
    },
    {
        "uuid": "433518eeb422ded785e787231730269c",
        "title": "湘妃怨",
        "author": "郑樵",
        "content": "黄埃游辇毂，翳日冷旌旗。\n龙去攀髯远，鸾孤对影微。\n魂沉江缥渺，泪染竹依稀。\n枯树空千载，寒松已十围。\n芦花深月色，燐火剧萤飞。\n横笛潇湘暮，哀猿何处归。",
        "dynasty": "宋",
        "collection_info": null
    },
    {
        "uuid": "41af4ce20b4f37142282368be9690746",
        "title": "昭君怨",
        "author": "郑樵",
        "content": "长谢椒房草，终为薄命身。\n那教兰蕙质，翻与雪霜亲。\n脸腻匀脂浅，粧残促恨颦。\n故知关北夜，无分汉南春。\n红泪残胡月，轻衣半洛尘。\n琵琶凄切语，愁杀路傍人。",
        "dynasty": "宋",
        "collection_info": null
    },
    {
        "uuid": "8bf85b1c2ba599ecac3121d06a183c59",
        "title": "輓通判黄子方",
        "author": "郑樵",
        "content": "歌成薤露悲，秋草正离离。\n昔异修文事，今同鬼伯司。\n盾衰双日落，夷惠两风遗。\n衰俗吾无恨，亲曾识紫芝。",
        "dynasty": "宋",
        "collection_info": null
    },
    {
        "uuid": "8cee76b66c7f9d2f54a8b79c8d3020b4",
        "title": "昭君解",
        "author": "郑樵",
        "content": "巫山能雨亦能云，宫丽三千杳不闻。\n延寿若为公道笔，后人谁识一昭君。",
        "dynasty": "宋",
        "collection_info": null
    },
    {
        "uuid": "a45fc21ac010793ceb3c505de4d4cc1d",
        "title": "灵龟潭",
        "author": "郑樵",
        "content": "泉心漱玉开心孔，山色挼蓝熨眼花。\n着手摩娑溪上石，他年来访汝为家。",
        "dynasty": "宋",
        "collection_info": null
    },
    {
        "uuid": "6c6f0698bb3dc9dc26a898f718efd15d",
        "title": "北山岩",
        "author": "郑樵",
        "content": "西风曳曳片云閒，一夜寒泉卧北山。\n倚杖岩头秋独望，稀疏烟壠是人间。",
        "dynasty": "宋",
        "collection_info": null
    },
    {
        "uuid": "3bc05dcc676481a241ebb173c7a88d27",
        "title": "东山采药",
        "author": "郑樵",
        "content": "一掬金丹向晚风，山前草木尽龙宫。\n诗书便是神仙味，更笑行冲问药笼。",
        "dynasty": "宋",
        "collection_info": null
    },
    {
        "uuid": "cb2dc826e0c075885371d2f4913038ac",
        "title": "过桃花洞田家留饮",
        "author": "郑樵",
        "content": "偶促沼渚过山家，灼灼桃花噪暮鸦。\n是处竹篱环草屋，人间鸡黍话桑麻。\n抱琴静听涛声急，对酒閒观月色奢。\n可笑南阳刘子骥，欲寻风土滞京华。",
        "dynasty": "宋",
        "collection_info": null
    },
    {
        "uuid": "9d387ddc4d66bf8670a8187758e35dc9",
        "title": "芗林閒居  其一",
        "author": "郑樵",
        "content": "芗林苍翠甚，极目可□诗。\n梅子风前落，杏花雨后移。\n清溪过半郭，孤月隠疏篱。\n寂寂云山外，萧然独自知。",
        "dynasty": "宋",
        "collection_info": null
    },
    {
        "uuid": "ea908a14fcf16060aa9161df35fc065e",
        "title": "芗林閒居  其二",
        "author": "郑樵",
        "content": "芗林苍翠甚，霁色绕吾庐。\n四面鸟声寂，一庭月影疏。\n有山皆入坐，无日不安居。\n好向墙东卧，看人献子虚。",
        "dynasty": "宋",
        "collection_info": null
    },
    {
        "uuid": "2da5aa7e55718061fdfd0764b4f0bb97",
        "title": "晨雨",
        "author": "郑樵",
        "content": "东方斜未彻，暝色淡初分。\n宿鸟林中噪，凄风叶上闻。\n钟鸣催过雨，星落避行云。\n独立草堂内，涓涓羣动纷。",
        "dynasty": "宋",
        "collection_info": null
    },
    {
        "uuid": "9db3574706d2fc9ff62d683edb15e3ca",
        "title": "夜雨",
        "author": "郑樵",
        "content": "夜雨潇潇至，天寒拥敝裘。\n空床听幻响，独咏解深忧。\n次第园蔬润，参差渔火幽。\n长江风浪息，何日放舟游。",
        "dynasty": "宋",
        "collection_info": null
    },
    {
        "uuid": "3956ec8f38948c8d8300ee1fcf0ece06",
        "title": "村雨",
        "author": "郑樵",
        "content": "荒村常寂寂，小雨自涓涓。\n寒气侵人急，野花入目妍。\n看山频当户，听鸟倍难眠。\n万事萧条尽，空余日暮烟。",
        "dynasty": "宋",
        "collection_info": null
    },
    {
        "uuid": "f2d640321099f810fa07ddeaff4a1f95",
        "title": "涧雨",
        "author": "郑樵",
        "content": "飘飘雨色乱，终日悞闻声。\n钓客呼持笠，牧童喜啜羹。\n轻香树下满，余响谷中清。\n为谢登临者，枕流洗耳倾。",
        "dynasty": "宋",
        "collection_info": null
    },
    {
        "uuid": "190bd82cb740ddc465f23c2301fc05ec",
        "title": "涤愫  其一",
        "author": "郑樵",
        "content": "枳棘何榛榛，猿狖不敢下。\n芳苓何烨烨，雹霜不敢洒。\n骅骝驰曲囏，举足难宽假。\n所以古之人，犁锄聊自把。",
        "dynasty": "宋",
        "collection_info": null
    },
    {
        "uuid": "44a41cc72598941e1ca355f5ce83af8d",
        "title": "涤愫  其二",
        "author": "郑樵",
        "content": "天命既倒悬，将身费椒糈。\n朝行畏日薄，暮行畏龃龉。\n娵娃虽见珍，众嫭心未许。\n展转溷餔歠，敢俟庆云举。",
        "dynasty": "宋",
        "collection_info": null
    },
    {
        "uuid": "555b29c60014594a462b8ac9723a6c81",
        "title": "涤愫  其三",
        "author": "郑樵",
        "content": "孤凤落鹰巢，啼麟坠虎穴。\n未能脱蒙茸，安得出轩凸。\n迢递空自倬，耀灵久已灭。\n褆身入三门，黾勉成吾拙。",
        "dynasty": "宋",
        "collection_info": null
    },
    {
        "uuid": "609f9650d20dbb193379ed6a4c77faf1",
        "title": "涤愫  其四",
        "author": "郑樵",
        "content": "修身以为弓，矫思以为矢。\n立义以为的，亦云善拟议。\n呜呼彼鸿渐，进德亦犹水。\n我如驾其说，木舌畅所指。",
        "dynasty": "宋",
        "collection_info": null
    },
    {
        "uuid": "ac1a5b44c7421304c37365d66accbaae",
        "title": "涤愫  其五",
        "author": "郑樵",
        "content": "八荒有礼乐，涂民以耳目。\n五政不得加，七赋不能育。\n古今贵天常，最厌彼婴犊。\n嗟哉生不辰，霑顶滋觳觫。",
        "dynasty": "宋",
        "collection_info": null
    },
    {
        "uuid": "9c2730d1368ed05f63c4a70a084a0268",
        "title": "涤愫  其六",
        "author": "郑樵",
        "content": "潜天以不策，潜心以不手。\n天人既和同，飞潜均不朽。\n吾生既病劳，未敢轻俯首。\n久幽不改操，旦夕谋杯酒。\n岷峨自沉冥，丘壑难为后。",
        "dynasty": "宋",
        "collection_info": null
    },
    {
        "uuid": "4b11436324186db1f959b1f426dc02de",
        "title": "涤愫  其七",
        "author": "郑樵",
        "content": "德行尊颜闵，股肱卑萧曹。\n明哲知寝伏，文章亦弁髦。\n纵彼攀龙鳞，何如棹小舠。\n人生一世间，慎勿轻自豪。",
        "dynasty": "宋",
        "collection_info": null
    },
    {
        "uuid": "77dc588899f35ab0e24bb1b2c34989ac",
        "title": "涤愫  其八",
        "author": "郑樵",
        "content": "贤者不饱食，何为仕与农。\n圣人不诡时，何为世所宗。\n显晦既有因，盛衰亦偶逢。\n先秋而后春，俄顷自雍容。",
        "dynasty": "宋",
        "collection_info": null
    },
    {
        "uuid": "879f77348c30997e0992026442d6c1d2",
        "title": "涤愫  其九",
        "author": "郑樵",
        "content": "金革久不息，遐方徒惮指。\n谁为民请命，皇天犹未喜。\n茂德自不绥，眷眷我梓里。\n伤哉古王道，樵夫亦冷齿。",
        "dynasty": "宋",
        "collection_info": null
    },
    {
        "uuid": "76831e43c6c3183c39fe5d1ee3a6ad05",
        "title": "涤愫  其一○",
        "author": "郑樵",
        "content": "嗟余本固陋，湛身入花渚。\n未制芙蓉裳，已习离骚语。\n绰约虽多姿，涕零何如雨。\n季夏遭繁霜，天寒不可御。",
        "dynasty": "宋",
        "collection_info": null
    },
    {
        "uuid": "7ef57c9dbbae87ca6764a9299e7fe155",
        "title": "家园示弟槱  其一",
        "author": "郑樵",
        "content": "天下轻黄宪，居邻孰戴良。\n暴田安足较，散绢未为狂。\n失剑羞余里，还牛让古乡。\n家风留不坠，少贱自翱翔。",
        "dynasty": "宋",
        "collection_info": null
    },
    {
        "uuid": "1e86897773647619b8da1fe341391c70",
        "title": "家园示弟槱  其二",
        "author": "郑樵",
        "content": "竹床读史惯，土锉勿粘尘。\n洒扫王维德，浇锄郭太仁。\n使才看着屐，有道验时薪。\n小物汝知谨，同心作古人。",
        "dynasty": "宋",
        "collection_info": null
    },
    {
        "uuid": "a83225892f737115eb663873080b6c1a",
        "title": "家园示弟槱  其三",
        "author": "郑樵",
        "content": "每恨纨绮子，交游半博徒。\n弃家寻有道，舍命事名儒。\n风雅非难及，今人贵与殊。\n夜深何所嘱，嘱汝似狂夫。",
        "dynasty": "宋",
        "collection_info": null
    },
    {
        "uuid": "d1966b4d925252c3cd35ce487f5cc83b",
        "title": "家园示弟槱  其四",
        "author": "郑樵",
        "content": "读书经百卷，见影岂须惊。\n中夜山精笑，寒灯草魅争。\n脱冠神采足，掷樏眼光明。\n面壁吾常事，庵题天耐名。",
        "dynasty": "宋",
        "collection_info": null
    },
    {
        "uuid": "7b74f1416c7bf34047c3749c3b2a1faf",
        "title": "家园示弟槱  其五",
        "author": "郑樵",
        "content": "佻达凭豪族，疏狂自克家。\n看人呼狗窦，纵我泛渔槎。\n凿穴安蜂豕，穿篱避管笳。\n如能痴胜黠，寒食贺骝骅。",
        "dynasty": "宋",
        "collection_info": null
    },
    {
        "uuid": "b2bacbb2f72a13101df072f6413e98cb",
        "title": "家园示弟槱  其六",
        "author": "郑樵",
        "content": "谁使余为墨，朝朝哭染丝。\n猎鹰才子累，杀虎古人痴。\n早信山宜面，休嫌谷可移。\n日光图史满，炳烛却惊迟。",
        "dynasty": "宋",
        "collection_info": null
    },
    {
        "uuid": "487f22e8e89023eba02b28c50abfc112",
        "title": "家园示弟槱  其七",
        "author": "郑樵",
        "content": "学俭诚佳事，悭名岂足居。\n写多崇厚论，读废绝交书。\n结客饶倾产，破贫累卖车。\n前人家训在，孙孔未全疏。",
        "dynasty": "宋",
        "collection_info": null
    },
    {
        "uuid": "fa64b0e25b777560dfe7640c4b160853",
        "title": "家园示弟槱  其八",
        "author": "郑樵",
        "content": "隻身空后死，千卷未酬恩。\n不辱看来世，贪生托立言。\n无家称马粪，何史世龙门。\n负石今愁晚，中宵弔屈原。",
        "dynasty": "宋",
        "collection_info": null
    },
    {
        "uuid": "2f501fc37b86c40485f28b5a91cf15ea",
        "title": "夏日题王右丞冬山书屋图",
        "author": "郑樵",
        "content": "壁间飒飒松涛起，□□□□□氷冽。\n呼灯始见王右丞，毫毛矜贵逞奇杰。\n挥洒冬山书屋图，岩壑幽櫺坐高哲。\n数笔萧瑟天貌寒，不尽枯枝不尽雪。\n高崕崛曲形凄肃，驱禽逐兽但松竹。\n傍有一水白于峰，千顷奔茫日难昱。\n绢外似觉风惨激，大江尽断船相逐。\n室中之人淡如菊，长年手携一卷读。\n窗外苍虬恣飞瀑，欲夺造化齐冷燠。\n天下无几焦孝然，当世宁更有梅福。\n苦吟抱膝此何人，乃肯萧条立炼谷。\n古今书画技总微，贵有嵚崎生眼目。\n我闻孙登居北山，隆冬披髮以自覆。\n又闻昔贤暑重裘，六月御车鄙王侯。\n二公气岸皆千里，朗月白霜胸际浮。\n名士逆天天不怒，冬景能暖夏能秋。\n千载斯人不可致，我于画间得其意。\n揆向高飈远远至，笔光墨汁俱吐弃。\n但悬此幅清吾心，千岩炎伏曦景炽，布褐推车我不避。",
        "dynasty": "宋",
        "collection_info": null
    },
    {
        "uuid": "3eaff445108c68a21617f9d900608e5c",
        "title": "弔采石渡头将军",
        "author": "郑樵",
        "content": "石头城下何纷纷，将军疋马气如云。\n金鼓死兮弓矢休，势失英雄不自由。\n风淅淅兮月沉沉，荻花满岸江水深。\n千年江水留明月，一片将军报国心。",
        "dynasty": "宋",
        "collection_info": null
    },
    {
        "uuid": "1f41df8bdd21836a97cdbdd06ae3f157",
        "title": "采茶行",
        "author": "郑樵",
        "content": "春山晓露洗新碧，宿鸟倦飞啼石壁。\n手携桃杖歌行役，鸟道纡迴惬所适。\n千树朦胧半含白，峰峦高低如几席。\n我生偃蹇耽幽僻，拨草驱烟频蹑屐。\n采采前山慎所择，紫芽嫩绿敢轻掷。\n龙团佳制自往昔，我今未酌神先怿。\n安得龟蒙地百尺，前种武夷后郑宅。\n逢春吸露枝润泽，大招二陆栖魂魄。",
        "dynasty": "宋",
        "collection_info": null
    },
    {
        "uuid": "5882f2f6c92032e197d09e64ed31326a",
        "title": "秋水歌",
        "author": "郑樵",
        "content": "年年秋水崩江石，秋水年年连天碧。\n山中草木尽号呼，江外鱼龙轻虚掷。\n既怜茅屋化飞蓬，又嘆虾蟆共枕席。\n人生变化不可知，且听秋风吹萝薜。",
        "dynasty": "宋",
        "collection_info": null
    },
    {
        "uuid": "ebf9f46546af8fce8586bdd58e1d3175",
        "title": "负耒歌",
        "author": "郑樵",
        "content": "烟冉冉兮雨纷纷，负耒耜兮出柴门。\n出柴门兮踏行云。\n茫茫山色天未分，相率歌吟兮乐耕耘。",
        "dynasty": "宋",
        "collection_info": null
    },
    {
        "uuid": "1b7c74028a1af11f2900e02f31a9e8bf",
        "title": "插秧歌",
        "author": "郑樵",
        "content": "漠漠兮水田，袅袅兮轻烟。\n布谷啼兮人比肩，纵横兮陌阡。",
        "dynasty": "宋",
        "collection_info": null
    },
    {
        "uuid": "a0310515d282340a5346ed7c3644f744",
        "title": "饷馌歌",
        "author": "郑樵",
        "content": "提筐兮阡陌，花红兮衣白，步迟迟兮心迫迫。\n行至止兮嗟于役，低声相劳兮日其夕。",
        "dynasty": "宋",
        "collection_info": null
    },
    {
        "uuid": "5fc8e817e780cee565bebdf204c0ac84",
        "title": "漫兴  其一",
        "author": "郑樵",
        "content": "野鸟日啼户外，凉风时入帘间。\n老夫梦后欹枕，稚子病中解颜。",
        "dynasty": "宋",
        "collection_info": null
    },
    {
        "uuid": "d9750b91fa1f3684d2905ad2ab090dc3",
        "title": "漫兴  其二",
        "author": "郑樵",
        "content": "陋巷颜回早死，柴桑陶令长生。\n达观千载儿戏，厌见一时利名。",
        "dynasty": "宋",
        "collection_info": null
    },
    {
        "uuid": "f131a1d2c1febab2fe98b4e6acad3ed3",
        "title": "漫兴  其三",
        "author": "郑樵",
        "content": "门前半亩禾苗，日午翠色可描。\n笑问耦耕沮溺，何劳蓑笠终朝。",
        "dynasty": "宋",
        "collection_info": null
    },
    {
        "uuid": "5d3110b564e642c99ae49ac96f817cd5",
        "title": "漫兴  其四",
        "author": "郑樵",
        "content": "今古去来有数，干坤阖闢无涯。\n人生行云流水，处世运瓮搬柴。",
        "dynasty": "宋",
        "collection_info": null
    },
    {
        "uuid": "bb6f88be8f662022cf49127d81a5cdbd",
        "title": "漫兴  其五",
        "author": "郑樵",
        "content": "初秋一雨新凉，子夜长吟未央。\n阶下花枝冷艷，堂前佛火微茫。",
        "dynasty": "宋",
        "collection_info": null
    },
    {
        "uuid": "48ccc123cfa89d231451a36b4f92416d",
        "title": "漫兴  其六",
        "author": "郑樵",
        "content": "壶山八面苍翠，兰水一泓涟漪。\n容我放歌问渡，凭谁拄杖支颐。",
        "dynasty": "宋",
        "collection_info": null
    },
    {
        "uuid": "021d3c10e2e40a1796b7a7e37071dff4",
        "title": "漫兴  其七",
        "author": "郑樵",
        "content": "空山无人坚卧，冷竈有饭晚餐。\n安得原宪与语，雪霜不受天寒。",
        "dynasty": "宋",
        "collection_info": null
    },
    {
        "uuid": "f3969974523d712c3fc2ab1664fd82f7",
        "title": "漫兴  其八",
        "author": "郑樵",
        "content": "花下閒倾浊酒，人前莫道清贫。\n残生全无奢愿，岁月徙倚竹筠。",
        "dynasty": "宋",
        "collection_info": null
    },
    {
        "uuid": "7325f85165fe82d95c2d2379e03968d0",
        "title": "漫兴  其九",
        "author": "郑樵",
        "content": "临水时思下钓，闭门聊学吞羶。\n一身苦乐无定，万事安危有天。",
        "dynasty": "宋",
        "collection_info": null
    },
    {
        "uuid": "4e7479bcd69dc8ef0975a70b9b5720f1",
        "title": "漫兴  其一○",
        "author": "郑樵",
        "content": "邻沽数盏微醉，坦腹北窗短眠。\n风送松涛聒耳，惊回梦蝶翩翩。",
        "dynasty": "宋",
        "collection_info": null
    },
    {
        "uuid": "154356d594641e7255ba0821e822b0ee",
        "title": "福宁州蓝溪寺前蒙井",
        "author": "郑樵",
        "content": "静涵空碧色，泻自翠微巅。\n品题当第一，不让慧山泉。",
        "dynasty": "宋",
        "collection_info": null
    },
    {
        "uuid": "4a8f62dba5e623b0d56d6290111b32fa",
        "title": "建炎初秋不得北狩消息作",
        "author": "郑樵",
        "content": "昨夜西风到汉军，塞鸿不敢传殷勤。\n几山衰草连天见，何处悲笳异地闻。\n犬马有心虽许国，草茅无路可酬君。\n微臣一缕申胥泪，不落秦庭落暮云。",
        "dynasty": "宋",
        "collection_info": null
    },
    {
        "uuid": "9e14b89b10d02e8498fcf62f7917037e",
        "title": "观除夕火爆",
        "author": "郑樵",
        "content": "驹隙光阴岁已残，门门竹爆共团栾。\n烧成焰焰丹砂瑰，碎尽琅琅碧玉竿。\n唤转韶光新景燠，辟除恶魅旧时寒。\n主人从此占佳瑞，再入为霖洒旱干。",
        "dynasty": "宋",
        "collection_info": null
    },
    {
        "uuid": "bca4ffa03dc7828f9550d973bff2ae0c",
        "title": "百丈山",
        "author": "郑樵",
        "content": "迭嶂联屏飞远近，风情物色有余涯。\n回头四顾东西地，多少砺山壮帝家。",
        "dynasty": "宋",
        "collection_info": null
    },
    {
        "uuid": "f8b4898e8e77fbc42a27baa23f293ff7",
        "title": "句",
        "author": "郑樵",
        "content": "官似冯唐能老去，节如苏武不生还。",
        "dynasty": "宋",
        "collection_info": null
    }
]