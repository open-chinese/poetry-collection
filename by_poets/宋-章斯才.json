[
    {
        "uuid": "4f3dc16941de3a3e05365bdaed4daced",
        "title": "水调歌头 帝念重湖远",
        "author": "章斯才",
        "content": "帝念重湖远，使者选清强。\n关西夫子人杰，搅辔出鸳行。\n熊楚一天坐镇，虎节三台更历，号令肃秋霜。\n褰帷间风俗，原隰总生光。\n瞻南极，朝北斗，酌霞觞。\n潢池息浪奏凯，筹饷属萧张。\n一点眉间多，一札日边有诏，香案侍东皇。\n岁岁蓬壶宴，好景对枨黄。",
        "dynasty": "宋",
        "collection_info": null
    },
    {
        "uuid": "12b05c7496cae39b5bdd1a86582dbdb1",
        "title": "水调歌头 秋老楚天阔",
        "author": "章斯才",
        "content": "秋老楚天阔，光粲极南星。\n郁葱瑞霭浮动，湘水舞湘灵。\n方启流虹华旦，恰值绂麟弥月，嘉会庆千龄。\n维岳绛神处，玉印注长生。\n衣衮绣，袍练鹊，纽双萦。\n民气和乐，雁到回地作欢声。\n楚观连天境界，四景撩人风物，身世自蓬瀛。\n剩酌金貂醁，飞诏到临蒸。",
        "dynasty": "宋",
        "collection_info": null
    }
]