[
    {
        "uuid": "1201d4ea3510d6156ca32e9340e7ce3b",
        "title": "沙边",
        "author": "张斛",
        "content": "晚雨涨平堤，沙边独杖藜。\n长风催雁北，众水避潮西。\n楚客相逢少，吴天入望低。\n故园无路到，春草自萋萋。",
        "dynasty": "宋",
        "collection_info": null
    },
    {
        "uuid": "f9b5b902256ac861c32ec051f09928f3",
        "title": "东川春日",
        "author": "张斛",
        "content": "巴蜀三年客，江湖万里情。\n沧波何处尽，归棹几时行。\n世态浮云变，春愁细草生。\n羣山遮望眼，片月上高城。",
        "dynasty": "宋",
        "collection_info": null
    },
    {
        "uuid": "b39e0760b02528e9126a42984a82dc3b",
        "title": "巫山对月怀湖外亲友",
        "author": "张斛",
        "content": "众壑敛新雨，孤舟增暮寒。\n巫山今夜月，湘水几人看。\n不得临湖醉，惟愁下峡难。\n双鱼凭寄远，尺素劝加餐。",
        "dynasty": "宋",
        "collection_info": null
    },
    {
        "uuid": "5b1fc817f78abe866aab4badb909f475",
        "title": "武陵春雪",
        "author": "张斛",
        "content": "天风吹雪满千山，不见桃花泛碧澜。\n洞裏仙人贪种玉，岂知人世有春寒。",
        "dynasty": "宋",
        "collection_info": null
    },
    {
        "uuid": "fe58c26428c53a5befa7806854ab1d17",
        "title": "卢台峭帆亭",
        "author": "张斛",
        "content": "高秋客未还，何处望乡关。\n乔木苍烟外，孤亭落照间。\n雨晴山觉近，潮满水如闲。\n目断峒阳路，归云不可攀。",
        "dynasty": "宋",
        "collection_info": null
    },
    {
        "uuid": "d9d775c6a0b34ab3e70c8bff974dd3f0",
        "title": "高寺",
        "author": "张斛",
        "content": "高寺鸣钟后，孤舟落雁边。\n已知归径晚，故就上方眠。\n石峻溜声急，月高松影圆。\n明朝下烟霭，迴首阻清川。",
        "dynasty": "宋",
        "collection_info": null
    },
    {
        "uuid": "2ea2bd0720df7d87250c50f1570a0ce6",
        "title": "寓中江县楼",
        "author": "张斛",
        "content": "武江斜转石，文岫独参天。\n绿涨他山雨，青浮近市烟。\n松薪炊白粲，水蔓繫红鲜。\n自喜飘蓬迹，安居过两年。",
        "dynasty": "宋",
        "collection_info": null
    },
    {
        "uuid": "ad78608497b0744c21ef8850d4373e57",
        "title": "迴文二首  其一",
        "author": "张斛",
        "content": "野旷悲行客，湍惊碍去船。\n夜江清泛月，秋草碧连天。",
        "dynasty": "宋",
        "collection_info": null
    },
    {
        "uuid": "ec60fb8a0e452cc1cf7b5ffe0cd0fdb1",
        "title": "迴文二首  其二",
        "author": "张斛",
        "content": "绿径斜萦草，红梢半落花。\n曲池风碎月，欹岸雨摧沙。",
        "dynasty": "宋",
        "collection_info": null
    },
    {
        "uuid": "64155e202c872a456374b334fa6c3acb",
        "title": "仙门驿听泉",
        "author": "张斛",
        "content": "一亭围古木，双磵泻清流。\n行到云山暮，卧闻风雨秋。\n客尘何日浣，病渴此时瘳。\n归去南溪上，轻舟细浪浮。",
        "dynasty": "宋",
        "collection_info": null
    },
    {
        "uuid": "06562bd24b6b2ef9a7bc04f1cca48d01",
        "title": "夜雨南山",
        "author": "张斛",
        "content": "雨夜宿山斋，夜深雨声息。\n石室含余清，风枝堕残滴。",
        "dynasty": "宋",
        "collection_info": null
    },
    {
        "uuid": "e1ed660e0169ad4f23fec0f65ff5cce4",
        "title": "平安关道中二首  其一",
        "author": "张斛",
        "content": "高林俯青冥，柯叶森若织。\n阳光已转午，阴岭仍半黑。\n峥嵘乱石间，行子有苦色。\n临深地势入，涉险天宇塞。\n四顾无所投，迹蠒去未息。\n怅然增百忧，冥冥羡归翼。",
        "dynasty": "宋",
        "collection_info": null
    },
    {
        "uuid": "af24ca235ff6f4ccbd740342c888922e",
        "title": "平安关道中二首  其二",
        "author": "张斛",
        "content": "穷冬十日阴，积雪千山路。\n晴云开半岭，落日犹在树。\n悠悠客心速，惨惨天色暮。\n寒鸟各有依，解鞍尚无处。\n游鱼误衔鈎，玄豹终隐雾。\n行行谢冠冕，復我林壑趣。",
        "dynasty": "宋",
        "collection_info": null
    },
    {
        "uuid": "a3c6c2ac400cc7524f4154abe929c18a",
        "title": "将渡江",
        "author": "张斛",
        "content": "无数飞花委路尘，不堪重醉楚城春。\n明朝回首江南岸，烟雨昏昏不见人。",
        "dynasty": "宋",
        "collection_info": null
    },
    {
        "uuid": "f2a85fd580faf6092d70f10936aab249",
        "title": "还家",
        "author": "张斛",
        "content": "云林无俗姿，相对可终老。\n如何尘中人，不见青山好。",
        "dynasty": "宋",
        "collection_info": null
    },
    {
        "uuid": "f61fd30ef86bb8d461791b84e129dc97",
        "title": "访香林老",
        "author": "张斛",
        "content": "风雨无时浪蹴天，南浮舟楫信多艰。\n半生梦破寒江月，万里春回故国山。\n归客自伤青鬓改，高僧长共白云闲。\n诛茅借我溪西地，未厌相从水石间。",
        "dynasty": "宋",
        "collection_info": null
    },
    {
        "uuid": "7d9a9026707c29a0b218872b2604f408",
        "title": "海边亭为浩然赋",
        "author": "张斛",
        "content": "夙有沧洲趣，云扃梦几回。\n临深疑地尽，望远觉天开。\n月涌冰轮出，涛飜雪阵来。\n无机同海客，鸥鸟莫相猜。",
        "dynasty": "宋",
        "collection_info": null
    },
    {
        "uuid": "499f44d872a7e332464acac5cb53f5d4",
        "title": "南京遇马丈朝美",
        "author": "张斛",
        "content": "浮云久与故山违，茅栋如存尚可依。\n行路相逢初似梦，旧游重到復疑非。\n沧江万里悲南渡，白髪几人能北归。\n二十年前河上月，尊前还共惜清辉。",
        "dynasty": "宋",
        "collection_info": null
    },
    {
        "uuid": "926516433d7d11066d869887348df60f",
        "title": "小孤山",
        "author": "张斛",
        "content": "天围秋涨阔，山背夕阳孤。\n岸树晴犹湿，汀烟近却无。",
        "dynasty": "宋",
        "collection_info": null
    },
    {
        "uuid": "3867c0057192e33fcff65c767d9fbd7f",
        "title": "句  其一",
        "author": "张斛",
        "content": "云开千里月，风动一天星。",
        "dynasty": "宋",
        "collection_info": null
    },
    {
        "uuid": "afdc1dc17c6d03f46e5ea0542a35c5f5",
        "title": "句  其二",
        "author": "张斛",
        "content": "细草沙边树，疏烟岭外村。",
        "dynasty": "宋",
        "collection_info": null
    },
    {
        "uuid": "676ace3d3ccee7261092f47a8987e041",
        "title": "句  其三",
        "author": "张斛",
        "content": "绿涨他山雨，青浮近市烟。",
        "dynasty": "宋",
        "collection_info": null
    },
    {
        "uuid": "600a61b92e16311fcec68a85b37b7ccd",
        "title": "句  其四",
        "author": "张斛",
        "content": "月色四时好，人心此夜偏。",
        "dynasty": "宋",
        "collection_info": null
    },
    {
        "uuid": "a29daa552ea66335b9303b39e96c9541",
        "title": "句  其五",
        "author": "张斛",
        "content": "春水有秀色，野云无俗姿。",
        "dynasty": "宋",
        "collection_info": null
    },
    {
        "uuid": "677f7406e1d744dccbb18e447a2b0107",
        "title": "句  其六",
        "author": "张斛",
        "content": "晴光摇碧海，远色带沧洲。",
        "dynasty": "宋",
        "collection_info": null
    },
    {
        "uuid": "1ba11ca3737db6f2300c45747addf4af",
        "title": "句  其七",
        "author": "张斛",
        "content": "雨声喧莫岛，水色借秋空。",
        "dynasty": "宋",
        "collection_info": null
    },
    {
        "uuid": "86ad594f87af6c5b5635e9bddb8450c1",
        "title": "句  其八",
        "author": "张斛",
        "content": "碣石晚风催雁急，昭祁寒涨与云平。",
        "dynasty": "宋",
        "collection_info": null
    }
]