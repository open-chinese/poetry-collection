[
    {
        "uuid": "e9aba09b80ff75a1c47831362942f163",
        "title": "吴孙王墓",
        "author": "杨友夔",
        "content": "阖闾城南荒之丘，昔谁葬者孙豫州。\n久无过客为下马，时有牧童来放牛。\n居然珍宝出光怪，识者夜见踪其由。\n玉环金碗到城市，土花不蚀余千秋。\n州家廉问亟封守，贼曹掩骼穷姦偷。\n已知其中有可欲，亦恐未免无穷忧。\n当时义师奋四海，少日已无袁与刘。\n英雄异世凛如在，暴露无乃为神羞。\n人生浮脆无可料，蝼蚁乌鸢从所求。\n高陵劝尔一杯酒，自古南山能锢不。",
        "dynasty": "宋",
        "collection_info": null
    },
    {
        "uuid": "69d02703588d1199aee99662825c1d73",
        "title": "题三高祠",
        "author": "杨友夔",
        "content": "长桥度已尽，有亭枕江湄。\n常时闭其门，为问居者谁。\n范蠡其明哲，功成学鸱夷。\n烟波五湖上，风月一西施。\n张翰轻绂冕，归及鲈鱼时。\n生前一杯足，何以身后为。\n鲁望栖甫里，有田常若饥。\n不应州县辟，鬰此胸中奇。\n并为吴越人，名与日月垂。\n相去二千载，今乃同一祠。\n壁间面如生，凛然人在兹。\n我本江海客，一焉起遐思。\n死者不可作，来者讵可期。\n手持一钓竿，浩歌孰从之。",
        "dynasty": "宋",
        "collection_info": null
    },
    {
        "uuid": "5a92fbcfc33bb286a1b3dbff30b1ad5e",
        "title": "松江",
        "author": "杨友夔",
        "content": "落日满大江，孤舟犹独行。\n蒹葭交相风，中有肃杀声。\n适从城中来，始觉秋气清。\n世路若迫隘，江湖自宽宏。\n平生独往志，久与白鸟盟。\n陈人多所阅，新事屡可惊。\n惟有江上峰，残年眼中青。",
        "dynasty": "宋",
        "collection_info": null
    }
]