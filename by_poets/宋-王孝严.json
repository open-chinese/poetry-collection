[
    {
        "uuid": "4fcef6158fb20b7e8ae614205925397b",
        "title": "念奴娇 昨宵灰动",
        "author": "王孝严",
        "content": "昨宵灰动，有阶前春草，侵凌春雪。\n碧玉堂前为寿处，齐祝遐龄千百。\n夜冷笙箫，庭深灯火，应照梅妆额。\n容华依旧，向来姑射标格。\n独恨绾系日边，东风回首，还有溪山隔。\n怅望云飞，凝伫久，空使怀英心折。\n遥折一枝，饱斟花露，再拜瞻南极。\n愿言来岁，凤池同看春色。",
        "dynasty": "宋",
        "collection_info": null
    },
    {
        "uuid": "cd884ae6ac710af42e4de45ade7c42f9",
        "title": "石门洞",
        "author": "王孝严",
        "content": "天下洞天三十六，玄鹤洞天一仙谷。\n两山对峙一如门，深崖百丈垂飞瀑。\n青牛往矣不復见，白云空锁故山麓。\n奇哉胜地得人胜，至今俗客来忘俗。\n向来我实劳梦想，一旦登临快心目。\n寻师访道语未罢，扶藜上朝玄水渌。\n九天云绽漏𩆵雨，一沼波翻溅琼玉。\n亭高喷雪逼人寒，地冷风霜满空蔌。\n老龙底事不知倦，雷泽千年无断续。\n必是分潢天上来，便欲穷源驾黄鹄。\n康乐曾登最高处，谪仙几向岩前宿。\n壁间禅压已有诗，想见思泉倾万斛。\n安得前人不道句，更与羲仙醉时读。\n千峰如峡苍波束，二十四滩犹箭速。\n转头溪风一棹寒，但效双鳬到山曲。",
        "dynasty": "宋",
        "collection_info": null
    },
    {
        "uuid": "764c11797365d500b4637e9ea0ad8d40",
        "title": "舫斋",
        "author": "王孝严",
        "content": "我本湖漘一漫郎，生来住处波茫茫。\n时寻画舸破烟水，菰蒲满路荷花香。\n一川窈窕诧红蓼，两岸芦苇明秋霜。\n船头鸥鸟日来往，溪上风月相迎将。\n一行作吏便相失，合眼灵运春池塘。\n纷纷雁鹜实可厌，纸尾姓字随低昂。\n簿书终是俗人甚，江湖到了难相忘。\n公余頼有数椽在，疏櫺两行如船装。\n不知风波世路险，稳着万斛随风樯。\n人生短篷何日近，向来苕霅今括苍。\n江山转柁千万里，故人两地遥相望。\n谁能为我幻竹叶，顷刻泛宅归沧浪。\n祇凭平生气湖海，随所寓处为艅艎。\n夜寒满载明月窗，北风打头人不忙。\n动来况自不如静，悔吝不到虚舟傍。\n胸襟五湖与三江，是中莫测谁望洋。\n直须唤取李郭辈，相与共泛无何乡。",
        "dynasty": "宋",
        "collection_info": null
    }
]