[
    {
        "uuid": "3ac6dd3afdd6a64acf12cfacab085814",
        "title": "钟山",
        "author": "王雱",
        "content": "当年睥睨此山阿，欲着红楼贮绮罗。\n今日重来无一事，却骑羸马下坡陀。",
        "dynasty": "宋",
        "collection_info": null
    },
    {
        "uuid": "b979732f89d88991d2a47c312d8f0509",
        "title": "度关山",
        "author": "王雱",
        "content": "万马度关山，关山三尺雪。\n马尽雪亦干，沙飞石更裂。\n归来三五骑，旌旗映雪灭。\n不见去时人，空流碛中血。",
        "dynasty": "宋",
        "collection_info": null
    },
    {
        "uuid": "af8a32f4923e853137aa5677abfabf3c",
        "title": "春怀",
        "author": "王雱",
        "content": "朝日上屋角，百鸟鸣不休。\n岂復辨名字，但闻闹钩辀。\n乱我读书语，惊我梦寐游。\n弯弓弹使去，暂去还啾啾。\n弹十不得一，穷时来愈稠。\n投弓坐榻上，咄咄空自尤。\n时节使汝鸣，我何为汝雠。",
        "dynasty": "宋",
        "collection_info": null
    },
    {
        "uuid": "72cb422b9279c82d9ce66c1832cb6eaf",
        "title": "绝句  其一",
        "author": "王雱",
        "content": "一双燕子语帘前，病客无憀尽日眠。\n开遍杏花人不见，满庭轻雨绿如烟。",
        "dynasty": "宋",
        "collection_info": null
    },
    {
        "uuid": "500f837f4f2076fee20b6f5bb0f44b32",
        "title": "绝句  其二",
        "author": "王雱",
        "content": "霏微细雨不成泥，料峭轻寒透夹衣。\n处处园林皆有主，欲寻何地看春归。",
        "dynasty": "宋",
        "collection_info": null
    },
    {
        "uuid": "740c5a02a5907b3a310209785c7692da",
        "title": "翠云山",
        "author": "王雱",
        "content": "寺古无邻家，千山抱虚碧。\n门开猿鸟路，殿锁烟霞积。\n老木森回溪，飞湍自淙激。\n曾无车马到，绝境閒今昔。\n逍遥贤大夫，肯此携佳客。\n鸣驺清晓来，归时日常昃。\n不使讼庭空，谁能傲泉石。",
        "dynasty": "宋",
        "collection_info": null
    },
    {
        "uuid": "e134d37c608a69d7ac899aba2be686eb",
        "title": "诗一首",
        "author": "王雱",
        "content": "杜家园上好花时，尚有梅花三两枝。\n日暮欲归岩下宿，为贪香雪故来迟。",
        "dynasty": "宋",
        "collection_info": null
    },
    {
        "uuid": "05883cdc69d51ffc08a3da1eda3e9e1d",
        "title": "句",
        "author": "王雱",
        "content": "君心莫厌频欢乐，请看云间日西入。",
        "dynasty": "宋",
        "collection_info": null
    }
]