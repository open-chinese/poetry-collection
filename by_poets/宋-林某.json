[
    {
        "uuid": "e932d408262ca4cb864418b89667e4fc",
        "title": "瑞麦赞",
        "author": "林某",
        "content": "淳熙天子，御图三七。\n协气所钟，嘉禾乃出。\n巴夔之山，亘连阡陌。\n或两其歧，或六其脊。\n惟是西门，近郊所植。\n六六同颖，函三为一。\n兹诚创见，图写漏逸。\n乃知人为，不逮天力。\n上方寅畏，摈华务实。\n臣不敢献，私志于室。\n采诗之官，汗青之笔。\n编诸诗书，示此其质。",
        "dynasty": "宋",
        "collection_info": null
    },
    {
        "uuid": "fb3ab346ce83384aa2a6544803290da2",
        "title": "旅中",
        "author": "林某",
        "content": "一剑随孤影，风霜道路长。\n何人忽横笛，有客正思乡。\n古驿自芳草，空山又夕阳。\n啼猿莫添恨，今夜宿潇湘。",
        "dynasty": "宋",
        "collection_info": null
    },
    {
        "uuid": "9fbb819fbaf924e77b416f0d1fb1f6cf",
        "title": "送陈吏部",
        "author": "林某",
        "content": "天颁一札语叮咛，光动郎官驾使星。\n頼有斯文增气燄，可无吾道活生灵。\n驰驱漫说周原隰，登辔先须辨渭泾。\n珍重□章临遣意，不徒盐筴与茶经。",
        "dynasty": "宋",
        "collection_info": null
    }
]