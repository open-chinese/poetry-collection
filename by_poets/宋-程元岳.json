[
    {
        "uuid": "bcdc3b0a8daf7739aa0b4da1020827a5",
        "title": "和竹坞过曹柘岭",
        "author": "程元岳",
        "content": "浮邱千载尚相闻，解辔精蓝月未曛。\n一霎阴晴一霎雨，几重山水几重云。\n轻簧啭处闻求友，浓绿丛边对此君。\n更有山灵呈状巧，殢人花木亦欣欣。",
        "dynasty": "宋",
        "collection_info": null
    },
    {
        "uuid": "3eec34e7ae9a26e40e3f1f5d19b88618",
        "title": "云岩",
        "author": "程元岳",
        "content": "直上云严绝顶峯，始知尘世有仙踪。\n悬崖藓润经年雨，满地花飘昨夜风。\n日月往来苍翠杪，烟霞舒卷画图中。\n琼台礼罢笙箫歇，万壑松声自羽宫。",
        "dynasty": "宋",
        "collection_info": null
    },
    {
        "uuid": "76da6b20f11ad229366f58cb59422471",
        "title": "观黄山仙人药臼",
        "author": "程元岳",
        "content": "药臼空遗千载名，丹成人向九天行。\n我来欲觅刀圭剂，只听寒泉佩玉声。",
        "dynasty": "宋",
        "collection_info": null
    },
    {
        "uuid": "2defc502ca8e9df31a94b06846f9fc0c",
        "title": "游黄山次韵",
        "author": "程元岳",
        "content": "谩宿林间夜对床，钟鱼衍度几星霜。\n月高花影频开画，风动松声自鼓簧。\n人事悬知春日好，禅心不作少年狂。\n重来为称裴公约，万绿阴中醅酒香。",
        "dynasty": "宋",
        "collection_info": null
    },
    {
        "uuid": "2c8b2ade9fb3d0a549d975500748cc6a",
        "title": "仙棋石",
        "author": "程元岳",
        "content": "传闻棋不在中峯，曾有樵夫得一逢。\n自后世人无处觅，云溪花洞几重重。",
        "dynasty": "宋",
        "collection_info": null
    }
]