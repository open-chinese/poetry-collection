[
    {
        "uuid": "08b889c94bbcfcb0b96fb69118007f11",
        "title": "齐天乐 摩挲阅古堂前柳",
        "author": "李寅仲",
        "content": "摩挲阅古堂前柳，尽是世臣乔木。\n故国风流，中兴事业，都写南山修竹。\n商颜自绿。\n甚当日君王，浩歌鸿鹄。\n谁识宫中，有人先定大横卜。\n簪貂更鸣佩玉。\n退朝归较晚，留传黄屋。\n雨露无边，风云在手，宜享长生福。\n神京未复。\n看先取鸿沟，次封函谷。\n岁岁初寒，小桃花下跨青鹿。",
        "dynasty": "宋",
        "collection_info": null
    },
    {
        "uuid": "de9604fccc569116f1b25799e2cd633c",
        "title": "题节庵",
        "author": "李寅仲",
        "content": "花木新栽一径长，小庵如款赞公房。\n心清要省铃斋讼，公退空凝燕寝香。\n已约芳菲供几案，不妨真率釂壶觞。\n年丰顿觉民和乐，老子从渠两鬓苍。",
        "dynasty": "宋",
        "collection_info": null
    },
    {
        "uuid": "e163c647fa5ad54e06bc1bafa827fbbf",
        "title": "游先神童读书岩",
        "author": "李寅仲",
        "content": "古洞闳深势崛盘，云连十丈地平宽。\n水帘纷若排珠琲，石阙依然耸翠峦。\n绿树成阴期勿剪，清溪当暑不胜寒。\n数椽傥遂谐幽隠，应有高人咏钓盘。",
        "dynasty": "宋",
        "collection_info": null
    }
]