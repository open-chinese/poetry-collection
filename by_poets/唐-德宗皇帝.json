[
    {
        "uuid": "f8dfb28431da86988ff2d2b45c0b7fad",
        "title": "中和节日宴百僚赐诗",
        "author": "德宗皇帝",
        "content": "韶年启仲序，初吉谐良辰。\n肇兹中和节，式庆天地春。\n欢酣朝野同，生德区宇均。\n云开洒膏露，草疏芳河津。\n岁华今载阳，东作方肆勤。\n惭非熏风唱，曷用慰吾人。",
        "dynasty": "唐",
        "collection_info": null
    },
    {
        "uuid": "b7238fc4c599123384cab337a8784cca",
        "title": "中和节赐百官燕集因示所怀",
        "author": "德宗皇帝",
        "content": "至化恆在宥，保和兹息人。\n推诚抚诸夏，与物长为春。\n仲月风景暖，禁城花柳新。\n芳时协金奏，赐宴同羣臣。\n丝竹岂云乐，忠贤惟所亲。\n庶洽朝野意，旷然天地均。",
        "dynasty": "唐",
        "collection_info": null
    },
    {
        "uuid": "2f5c6ceacdf55a1efaa62c176d2b4710",
        "title": "重阳日赐宴曲江亭赋六韵诗用清字",
        "author": "德宗皇帝",
        "content": "早衣对庭燎，躬化勤意诚。\n时此万机暇，适与佳节幷。\n曲池洁寒流，芳菊舒金英。\n干坤爽气满，台殿秋光清。\n朝野庆年丰，高会多欢声。\n永怀无荒戒，良士同斯情。",
        "dynasty": "唐",
        "collection_info": null
    },
    {
        "uuid": "6e1e09622889810e108887a96370476b",
        "title": "九月十八赐百僚追赏因书所怀",
        "author": "德宗皇帝",
        "content": "雨霁霜气肃，天高云日明。\n繁林已坠叶，寒菊仍舒荣。\n懿此秋节时，更延追赏情。\n池台列广宴，丝竹传新声。\n至乐非外奖，浃欢同中诚。\n庶敦朝野意，永使风化清。",
        "dynasty": "唐",
        "collection_info": null
    },
    {
        "uuid": "a037c5b782f108d08c1d702f7ba804a2",
        "title": "送徐州张建封还镇",
        "author": "德宗皇帝",
        "content": "牧守寄所重，才贤生为时。\n宣风自淮甸，授钺膺藩维。\n入觐展遐恋，临轩慰来思。\n忠诚在方寸，感激陈情词。\n报国尔所向，恤人予是资。\n欢宴不尽怀，车马当还期。\n谷雨将应候，行春犹未迟。\n勿以千里遥，而云无己知。",
        "dynasty": "唐",
        "collection_info": null
    },
    {
        "uuid": "fcb83cd302eaf3695f57fc1f8fb6e128",
        "title": "麟德殿宴百僚",
        "author": "德宗皇帝",
        "content": "忧勤承圣绪，开泰喜时康。\n恭己临羣后，垂衣御八荒。\n务闲春向暮，朝罢日犹长。\n紫殿初筵列，彤庭广乐张。\n成功归辅弼，致理赖忠良。\n共此欢娱事，千秋乐未央。",
        "dynasty": "唐",
        "collection_info": null
    },
    {
        "uuid": "af1029ba47143d7e96b73daf461f1cae",
        "title": "元日退朝观军仗归营",
        "author": "德宗皇帝",
        "content": "献岁视元朔，万方咸在庭。\n端旒揖羣后，回辇阅师贞。\n綵仗宿华殿，退朝归禁营。\n分行左右出，转斾风云生。\n历历趋复道，容容映层城。\n勇余矜捷技，令肃无喧声。\n眷此戎旅节，载嘉良士诚。\n顺时倾宴赏，亦以助文经。",
        "dynasty": "唐",
        "collection_info": null
    },
    {
        "uuid": "cc47f08672b58242fbc2ec9e2c85112f",
        "title": "中和节赐羣臣宴赋七韵",
        "author": "德宗皇帝",
        "content": "东风变梅柳，万彙生春光。\n中和纪月令，方与天地长。\n耽乐岂予尚，懿兹时景良。\n庶遂亭育恩，同致寰海康。\n君臣永终始，交泰符阴阳。\n曲沼水新碧，华林桃稍芳。\n胜赏信多欢，戒之在无荒。",
        "dynasty": "唐",
        "collection_info": null
    },
    {
        "uuid": "910d539bcb7e46701c76ecba237f39f9",
        "title": "三日书怀因示百僚",
        "author": "德宗皇帝",
        "content": "佳节上元巳，芳时属暮春。\n流觞想兰亭，捧劒得金人。\n风轻水初绿，日晴花更新。\n天文信昭回，皇道颇敷陈。\n恭己每从俭，清心常保真。\n戒兹游衍乐，书以示羣臣。",
        "dynasty": "唐",
        "collection_info": null
    },
    {
        "uuid": "4619855282f12c955b509f3fadf95d2f",
        "title": "重阳日中外同欢以诗言志因示羣官",
        "author": "德宗皇帝",
        "content": "[爽]节在重九，物华新雨余。\n清秋黄叶下，菊散金潭初。\n万实行就稔，百工欣所如。\n欢心畅遐迩，殊俗同车书。\n至化自敦睦，佳辰宜宴胥。\n锵锵间丝竹，济济罗簪裾。\n此乐匪足耽，此诚期永孚。",
        "dynasty": "唐",
        "collection_info": null
    },
    {
        "uuid": "33243b76638194e7ede7734130ad63f6",
        "title": "重阳日即事",
        "author": "德宗皇帝",
        "content": "令节晓澄霁，四郊烟霭空。\n天清白露洁，菊散黄金丛。\n寡德荷天贶，顺时休百工。\n岂怀歌钟乐，思为君臣同。\n至化在亭育，相成资始终。\n未知康衢咏，所仰惟年丰。",
        "dynasty": "唐",
        "collection_info": null
    },
    {
        "uuid": "ce206be1dbb972efe2f006240331fb43",
        "title": "丰年多庆九日示怀",
        "author": "德宗皇帝",
        "content": "爽气肃时令，早衣闻朔鸿。\n重阳有佳节，具物欣年丰。\n皎洁暮潭色，芬敷新菊丛。\n芳尊满衢室，繁吹凝烟空。\n惠合信吾道，保和惟尔同。\n推诚至玄化，天下期为公。",
        "dynasty": "唐",
        "collection_info": null
    },
    {
        "uuid": "d28f1f495ee879c19b1c74879019a77c",
        "title": "七月十五日题章敬寺",
        "author": "德宗皇帝",
        "content": "招提迩皇邑，复道连重城。\n法筵会早秋，驾言访禅扃。\n尝闻大仙教，清净宗无生。\n七物匪吾宝，万行先求成。\n名相既双寂，繁华奚所荣。\n金风扇微凉，远烟凝翠晶。\n松院静苔色，竹房深磬声。\n境幽真虑恬，道胜外物轻。\n意适本非说，含毫空復情。",
        "dynasty": "唐",
        "collection_info": null
    },
    {
        "uuid": "50daf65d4036860146faab422ec695c9",
        "title": "中春麟德殿会百僚观新乐诗一章章十六句",
        "author": "德宗皇帝",
        "content": "芳岁肇佳节，物华当仲春。\n干坤既昭泰，烟景含氤氲。\n德浅荷玄贶，乐成思治人。\n前庭列钟鼓，广殿延羣臣。\n八卦随舞意，五音转曲新。\n顾非咸池奏，庶协南风熏。\n式宴礼所重，浃欢情必均。\n同和谅在兹，万国希可亲。",
        "dynasty": "唐",
        "collection_info": null
    },
    {
        "uuid": "cf8f252ea90a1459fe53c919d4652607",
        "title": "九日绝句",
        "author": "德宗皇帝",
        "content": "禁苑秋来爽气多，昆明风动起沧波。\n中流箫鼓诚堪赏，讵假横汾发棹歌。",
        "dynasty": "唐",
        "collection_info": null
    },
    {
        "uuid": "2686929fde47af0306251b09ddd393cd",
        "title": "句",
        "author": "德宗皇帝",
        "content": "玉殿笙歌宜此夜，更看明月照高楼。",
        "dynasty": "唐",
        "collection_info": null
    }
]