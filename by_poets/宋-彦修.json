[
    {
        "uuid": "fadfe37b413a8f36673446deabc30ad1",
        "title": "夜宿武夷宫",
        "author": "彦修",
        "content": "巢松老鹤鸣丹井，笼月梅花摇素影。\n竹敲白露幔亭寒，吟弄紫箫山月冷。\n山月箫声清且幽，幔亭不见昔人游。\n我来欲此腾云雾，笑指三山十二楼。",
        "dynasty": "宋",
        "collection_info": null
    },
    {
        "uuid": "3fcec836d7633f5234cbe630a1e10740",
        "title": "宿武夷宫  其一",
        "author": "彦修",
        "content": "学仙独访武夷君，老树垂藤弄夕曛。\n我欲幔亭拚一醉，不知何处奏宾云。",
        "dynasty": "宋",
        "collection_info": null
    },
    {
        "uuid": "f47fd7df7afd705c04b4c84119562d22",
        "title": "宿武夷宫  其二",
        "author": "彦修",
        "content": "月满空山雪满溪，幽人何处吹龙笛。\n醒来和月倚虚窗，鹤翻松露滴云石。",
        "dynasty": "宋",
        "collection_info": null
    },
    {
        "uuid": "cb75637779582c17a45d145eaa059fd7",
        "title": "宿武夷宫  其三",
        "author": "彦修",
        "content": "偶过群仙入武夷，苍崖瑶草白云飞。\n不知何处猿啼月，岩上松花落满衣。",
        "dynasty": "宋",
        "collection_info": null
    }
]