[
    {
        "uuid": "990a85389252e9e790591f5f414d7405",
        "title": "梅花曲 汉宫中侍女",
        "author": "刘几",
        "content": "汉宫中侍女，娇额半涂黄。\n盈盈粉色凌时，寒玉体、先透薄妆。\n好借月魂来，娉婷画烛旁。\n惟恐随、阳春好梦去，所思飞扬。\n宜向风亭把盏，酬孤艳，醉永夕何妨。\n雪径蕊、真凝密，降回舆、认暗香。\n不为藉我作和羹，肯放结子花狂。\n向上林，留此占年芳。",
        "dynasty": "宋",
        "collection_info": null
    },
    {
        "uuid": "7e5c9875ad91664acfa61e7fb3c2076d",
        "title": "梅花曲 结子非贪",
        "author": "刘几",
        "content": "结子非贪，有香不俗，宜当鼎鼐尝。\n偶先红紫，度韶华、玉笛占年芳。\n众花杂色满上林，未能教、腊雪埋藏。\n却怕春风漏泄，一一尽天香。\n不须更御铅黄。\n知国色，禀自天真殊常。\n只裁云缕，奈芳滑、玉体想仙妆。\n少陵为尔东阁。\n美艳激诗肠。\n当已阴未雨春光。\n无心赋海棠。",
        "dynasty": "宋",
        "collection_info": null
    },
    {
        "uuid": "09c3cf10446fd363e9200eeae8b95a36",
        "title": "梅花曲 浅浅池塘",
        "author": "刘几",
        "content": "浅浅池塘。\n深深庭院，复出短短垣墙。\n年年为尔，若九真巡会、宝惜流芳。\n向人自有，绵渺无言，深意深藏。\n倾国倾城，天教与、抵死芳香。\n袅须金色，轻危欲压，绰约冠中央。\n蒂团红蜡，兰肌粉艳巧能妆。\n婵娟一种风流，如雪如冰衣霓裳。\n永日依倚，春风笑野棠。",
        "dynasty": "宋",
        "collection_info": null
    },
    {
        "uuid": "bafbda81f61c5575bcba6110f0fd6594",
        "title": "花发状元红慢 三春向暮",
        "author": "刘几",
        "content": "三春向暮，万卉成阴、有嘉艳方坼。\n娇姿嫩质。\n冠群品，共赏倾城倾国。\n上苑晴昼暄，千素万红尤奇特。\n绮筵开，会咏歌才子，压倒元白。\n别有芳幽苞小，步障华丝，绮轩油壁。\n与紫鸳鸯、素蛱蝶。\n自清旦、往往连夕。\n巧莺喧翠管，娇燕语雕梁留客。\n武陵人，念梦役意浓，堪遣情溺。",
        "dynasty": "宋",
        "collection_info": null
    },
    {
        "uuid": "1e898a4230e863ff3f394507f9a8f582",
        "title": "耆英会诗二首  其一",
        "author": "刘几",
        "content": "司徒硕德今无比，太尉殊勋固绝伦。\n偶以暮年陪盛宴，喜将白髮照青春。\n八公有秽山空着，四皓当衰心且伸。\n元老相望疎迹在，不应此会媿前人。",
        "dynasty": "宋",
        "collection_info": null
    },
    {
        "uuid": "2135dd44299a2ea4a407b5f6251ab132",
        "title": "耆英会诗二首  其二",
        "author": "刘几",
        "content": "制举省元推二相，龙头昔日属宣猷。\n人间盛事并遐算，一席几盈九百筹。",
        "dynasty": "宋",
        "collection_info": null
    }
]