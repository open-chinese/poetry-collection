[
    {
        "uuid": "42ef32a209fed29ca41202544e71d573",
        "title": "运司园亭十咏 山堂",
        "author": "章楶",
        "content": "古木鬰参天，苍苔下封路。\n幽花无时歇，丑石终朝踞。\n水竹散清润，烟云变晨暮。\n何必忆山林，直有山林趣。",
        "dynasty": "宋",
        "collection_info": null
    },
    {
        "uuid": "0997fc4ee38d252cea530e7eea014842",
        "title": "运司园亭十咏 玉溪堂",
        "author": "章楶",
        "content": "堂因水得名，方沼当其后。\n漪澜荡榱桷，窗户挹花柳。\n虫鱼不避人，鸥鹭若相友。\n午枕夏簟凉，此乐亦奚有。",
        "dynasty": "宋",
        "collection_info": null
    },
    {
        "uuid": "2d8df93939777c91cafb366d8f30c77d",
        "title": "运司园亭十咏 雪峰楼",
        "author": "章楶",
        "content": "层构压池塘，不僭亦不偪。\n影浮绿水静，寒凝雪山色。\n抚槛接修竹，连檐引苍栢。\n注目望长安，无奈浓云隔。",
        "dynasty": "宋",
        "collection_info": null
    },
    {
        "uuid": "0020098ad944f2db61157e8283ebaca9",
        "title": "运司园亭十咏 海棠轩",
        "author": "章楶",
        "content": "珍葩寄幽岛，正对孤轩植。\n优柔自俯仰，红绿若组织。\n春酣晴日曛，坐久浓香逼。\n池面凈可鉴，朝霞罩澄碧。",
        "dynasty": "宋",
        "collection_info": null
    },
    {
        "uuid": "e60984a21d6f69e8deedf7f1d430e8f2",
        "title": "运司园亭十咏 月台",
        "author": "章楶",
        "content": "蜀地饶夜雨，轻阴多蔽天。\n见月月无几，筑台邀婵娟。\n高疑桂影近，俯视云幄连。\n顾盼已尘外，欲挹瑶宫仙。",
        "dynasty": "宋",
        "collection_info": null
    },
    {
        "uuid": "da660ecda243004d85374f6f9b508a3c",
        "title": "运司园亭十咏 翠锦亭",
        "author": "章楶",
        "content": "楩楠百尺余，排列拱檐际。\n畏日自成阴，隆冬宁灭翠。\n虚旷得寂理，懒僻恣浓睡。\n谁知官府中，获此冲漠味。",
        "dynasty": "宋",
        "collection_info": null
    },
    {
        "uuid": "6839bb2086a1c09d08b03b192f25f66d",
        "title": "运司园亭十咏 潺玉亭",
        "author": "章楶",
        "content": "傍砌酾小渠，回环是流水。\n石蜃吐珠涎，清响醒人耳。\n风彻竹影碎，月皎波光起。\n飒爽无尘嚣，静适心所喜。",
        "dynasty": "宋",
        "collection_info": null
    },
    {
        "uuid": "d5838269c23cee2ed91ff063b8c73946",
        "title": "运司园亭十咏 茅庵",
        "author": "章楶",
        "content": "竹间构圆庵，所向自潇洒。\n珍禽弄巧舌，宛是居山野。\n默坐见真心，万缘尽虚假。\n勿陋寻尺地，兹焉息意马。",
        "dynasty": "宋",
        "collection_info": null
    },
    {
        "uuid": "6f63a649bb8e829d4e4f6ed09ea04de5",
        "title": "运司园亭十咏 水阁",
        "author": "章楶",
        "content": "架木浮水中，略彴通孤岛。\n扶疏花影反，泼刺跳鱼小。\n风月所得多，经营信云巧。\n隠几寂无人，朱兰萃幽鸟。",
        "dynasty": "宋",
        "collection_info": null
    },
    {
        "uuid": "d8c9b5f17cf21c82fa575af9e088e2cd",
        "title": "运司园亭十咏 小亭",
        "author": "章楶",
        "content": "花边二小亭，双跨清渠上。\n规模虽甚隘，幽僻良可赏。\n幸依佳木阴，未羡大厦广。\n不足延赏朋，携筇常独往。",
        "dynasty": "宋",
        "collection_info": null
    },
    {
        "uuid": "a21266f43242eb2ae06abe61a8aad469",
        "title": "句",
        "author": "章楶",
        "content": "湖当荆楚百川会，江自岷峨万里山。",
        "dynasty": "宋",
        "collection_info": null
    }
]