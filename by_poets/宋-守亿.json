[
    {
        "title": "正月五日从德俭大夫游卢山圣境坐中作以纪一时异事",
        "author": "守亿",
        "content": "明庭事业青云上，蹔屈鸣弦非所望。\n闻有灵踪在境中，何从挥鞭时一访。\n石路盘纡入道家，老松偃蹇枝槎枒。\n昔年煮药卢童子，尝闻白日乘云霞。\n红尘不到神仙窟，殿宇荒凉古突兀。\n海近幽深春未来，寒风吹池水生骨。\n厚冰无文印沈冥，一泓斜卧云母屏。\n屏底有物色如玉，隠隠结就浮图形。\n澄澄照眼琉璃莹，还同倒影落明镜。\n殆非人巧出天工，聋俗安知凡与圣。\n吾皇德泽被四夷，产此正是兴龙时。\n画图难展丹青手，聊作昇平瑞应诗。",
        "dynasty": "宋",
        "collection_info": null
    }
]