[
    {
        "title": "题王龟龄詹事祠堂",
        "author": "王秬",
        "content": "当时孤论偶相同，终始知心每愧公。\n纔见安车延绮季，遽嗟石室祀文翁。\n百年公议分明在，一饷纷华究竟空。\n白髮旧交衰甚矣，尚能留面对高风。",
        "dynasty": "宋",
        "collection_info": null
    },
    {
        "title": "题不欺室张魏公为王龟龄书也何子应赋诗",
        "author": "王秬",
        "content": "君不见开元名相张九龄，岁寒松柏森苍鳞。\n胡尘澒洞言始验，世间回首思忠臣。\n堂堂魏公忠贯日，志欲平戎奖王室。\n归来无地展经纶，余事文章挥健笔。\n玉节朱轓两君子，不以交情变生死。\n共将新句纪遗编，留与山林续诗史。",
        "dynasty": "宋",
        "collection_info": null
    },
    {
        "title": "登历下古城员外新亭二首  其一",
        "author": "王秬",
        "content": "新亭结构罢，隐见清湖阴。\n迹籍台观旧，气溟海岳深。\n圆荷想自昔，遗堞感至今。\n芳宴此时具，哀丝千古心。\n主称寿尊客，筵秩宴北林。\n不阻蓬荜兴，得兼梁甫吟。",
        "dynasty": "宋",
        "collection_info": null
    },
    {
        "title": "登历下古城员外新亭二首  其二",
        "author": "王秬",
        "content": "吾宗固神秀，体物写谋长。\n形制开古迹，曾冰延乐方。\n太山雄地理，巨壑眇云庄。\n高兴泊烦促，永怀清典常。\n含弘知四大，出入见三光。\n负郭喜粳稻，安时歌吉祥。",
        "dynasty": "宋",
        "collection_info": null
    },
    {
        "title": "登绮霞亭",
        "author": "王秬",
        "content": "危亭临霁景，金碧迥纷纷。\n天映中原气，山横万古云。\n夕阳寒未敛，孤鹜远犹闻。\n俯仰怀前哲，清樽为苾芬。",
        "dynasty": "宋",
        "collection_info": null
    },
    {
        "title": "句  其一",
        "author": "王秬",
        "content": "何时五亩成归计，来作邻翁伴艺林。",
        "dynasty": "宋",
        "collection_info": null
    },
    {
        "title": "句  其二",
        "author": "王秬",
        "content": "柳色知春浅，钟声觉寺深。",
        "dynasty": "宋",
        "collection_info": null
    },
    {
        "title": "句  其三",
        "author": "王秬",
        "content": "避虎连村静，分鱼一市腥。",
        "dynasty": "宋",
        "collection_info": null
    },
    {
        "title": "句  其四",
        "author": "王秬",
        "content": "羊角洞开风浩荡。",
        "dynasty": "宋",
        "collection_info": null
    }
]