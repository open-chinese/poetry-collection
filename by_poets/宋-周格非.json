[
    {
        "title": "绿头鸭・多丽 陇头泉",
        "author": "周格非",
        "content": "陇头泉，未到陇下轻分。\n一声声、凄凉呜咽，岂堪侧耳重闻。\n细思量、那时携手，画楼高、帘幕黄昏。\n月不长圆，云多轻散，天应偏妒有情人。\n自别后、小窗幽院，无处不消魂。\n罗衣上，残妆未减，犹带啼痕。\n自一从、瓶沈簪折，杳知欲见无因。\n也浑疑、事如春梦，又只愁、人是朝云。\n破境分来，朱弦断后，不堪独自对芳樽。\n试与问，多才谁更，匹配得文君。\n须知道，东阳瘦损，不为伤春。",
        "dynasty": "宋",
        "collection_info": null
    }
]