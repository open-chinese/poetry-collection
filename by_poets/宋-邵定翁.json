[
    {
        "uuid": "5979f132d2a9de1b40f805eb49366e1a",
        "title": "归去乐",
        "author": "邵定翁",
        "content": "归去乐，归去乐。\n山上山花红灼灼，山下山酒香漠漠。\n折花自插还自酌，说渠万贯扬州鹤。\n乐莫乐兮此一归，禽知我知渊明知。\n三者之外知者谁，劝君缄吻藏高枝。",
        "dynasty": "宋",
        "collection_info": null
    },
    {
        "uuid": "a70d6e7d4a98b3364f07ce18261e03a7",
        "title": "麦饭熟",
        "author": "邵定翁",
        "content": "麦饭熟，儿莫哭，阿爷捣麦麦煮粥。\n煨一虾，配麦粥，饱儿腹。\n去年春梢餔麦田，驮儿走窜青山颠。\n归来破竈无晨烟，儿孩不知今岁强。\n床头贰釜又一囊，俭惜可补两月粮。\n老夫展拜妻烧香，谢苍苍。",
        "dynasty": "宋",
        "collection_info": null
    },
    {
        "uuid": "1a7078556ede94656ecef9c995ce5764",
        "title": "插田",
        "author": "邵定翁",
        "content": "明朝蚤蚤起插田，东方未明云漫漫。\n阿婆拊床呼阿三，阿三莫学阿五眠。\n汝起□火烧破铛，麦饭杂菽炮鮝羹，邱嫂拔秧哥去耕。\n田家何待春禽劝，一朝蚤起一年饭。\n饭箩空，愁杀侬。",
        "dynasty": "宋",
        "collection_info": null
    },
    {
        "uuid": "0aa2a7b868ee899919bca9ab857e3adb",
        "title": "行不上也哥哥",
        "author": "邵定翁",
        "content": "青泥坡，一坡高一坡，毒蟒寄穴虎作窠。\n风酸日黯云嵯峨，抵死欲上将如何。\n上头莫有牡丹紫玉九袴带，黄金千万罗。\n高堂阿婆雪皤皤，妻炊扊扅颦翠蛾。\n儿懒失学岁月蹉，纵得金玉丧已多。\n山禽笑汝汝莫呵，行不上也哥哥。",
        "dynasty": "宋",
        "collection_info": null
    },
    {
        "uuid": "f2d72f4ec918d6d3caf30234bdb1986e",
        "title": "缫车",
        "author": "邵定翁",
        "content": "缫作缫作急急作，东家煮茧玉满镬，西家捲丝雪满籰。\n汝家蚕迟犹未箔，小满已过枣花落。\n夏叶食多银瓮薄，待得女缫渠已着。\n懒妇儿，听禽言，一步落人后，百步输人先。\n秋风寒，衣衫单。",
        "dynasty": "宋",
        "collection_info": null
    },
    {
        "uuid": "c8f38358ce63c5d2779de865dec39b8f",
        "title": "提胡卢",
        "author": "邵定翁",
        "content": "提胡卢，既不挂于寂静之邱墟，又不浮之汗漫之江湖。\n又不持之骑龙雨八区，胡为唤人挈之登酒垆。\n桀纣以烟莽其都，李杜以风沙厥躯。\n前人醉倒后人扶，万世一醉何年苏。\n矧今斗米抵斗珠，方坊刊章禁私壶。\n杖头有金何处沽，何况杖头金又无。\n我瓦盆，三年枯，借姑胡卢復我姑，请姑提取湘江水，去饮三闾楚大夫。",
        "dynasty": "宋",
        "collection_info": null
    },
    {
        "uuid": "09d2184ae7f1a7d155e890ce8abf500f",
        "title": "婆餠焦",
        "author": "邵定翁",
        "content": "婆餠焦，罪在妾，妾不能家家道缺。\n冬裘不完夏粮绝，愁得鬓成雪。\n朝看婆鬓兮眼滴血，暮思婆鬓兮心刮铁。\n草枯东风吹不活，妾哀事姑无岁月。\n行人误听贱妾言，谓鬓殊不然，婆鬓不復玄。\n偶焦一餠尚可煎，别煎好餠供婆餐。\n餠焦自择饤下盘，留取来年补漏天。",
        "dynasty": "宋",
        "collection_info": null
    },
    {
        "uuid": "5fe852f7134aa111316273400cc5be9d",
        "title": "脱却布袴",
        "author": "邵定翁",
        "content": "前年粜麦得疋布，糠妻一衫侬两袴。\n去年县公索浇赋，剥袴贳钱寄官库。\n一袴着穿两膝露，餮虱爷孙浩无数。\n昨朝作劳汗如珠，脱挂田头老桑树。\n仓茫失收红日暮，偷郎不惜持将去。\n脱袴儿，谢汝说，老夫颇亦知时节，无奈吾袴无可脱。",
        "dynasty": "宋",
        "collection_info": null
    },
    {
        "uuid": "5aef88db49c6b7b01a03e1623c1de90f",
        "title": "姑恶",
        "author": "邵定翁",
        "content": "姑恶，姑恶。\n姑不恶，新妇恶。\n不闻姑声駡妇错，但闻妇声数姑虐。\n汝夫汝夫汝所严，汝姑又如天之天。\n高高在上胡可言，纵有可言当自冤。\n以天感天天自还，姜妇愈敬姑復怜。\n胡愤而死鱼龙渊，至今谇语春风前。\n姑恶鸟，家私休与外人道。\n道与外人人转疑，去妇何尝说姑好。",
        "dynasty": "宋",
        "collection_info": null
    },
    {
        "uuid": "824f744ac6c4347be9e79cd37453d774",
        "title": "吕望非熊",
        "author": "邵定翁",
        "content": "吕望非熊，□□□伯与太公。\n千千岁，无此逢。\n使伯蚤而出猎兮，公方沽酒之匆匆。\n使伯迟而出猎兮，公已埋骨乎东海之东。\n潦倒龙钟，齿豁头童。\n谁知而韬略胸，谁知而干戈功。\n邂逅一笑芦花中，未语肝膈先玲珑。\n望杀我家白头翁，我车辘辘公我同，盍归乎来造我丰。\n公亦当哀人命穷，霜髯一掀许之从。\n毕郢宰木悲我风，嗟嗟往事随飞鸿。\n宇宙飘忽未有终，波涛汹涌愁拍空。\n鸥边多少閒英雄，黄馘着书钓夕红。\n夜半梦起搥蛟龙，岂不欲往烟雾重，西山日断无来踪。\n伯之来兮民之福，伯不来兮公何哭。\n鲈鱼肥，莼菜熟。",
        "dynasty": "宋",
        "collection_info": null
    }
]