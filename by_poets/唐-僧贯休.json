[
    {
        "uuid": "d63ee65fdf7b109bdf67b21764ce68e5",
        "title": "鼓吹曲辞 战城南二首 一",
        "author": "僧贯休",
        "content": "万里桑干傍，茫茫古蕃壤。\n将军貌顦顇，抚劒悲年长。\n胡兵尚陵逼，久住亦非强。\n邯郸少年辈，箇箇有伎俩。\n拖枪半夜去，雪片大如掌。",
        "dynasty": "唐",
        "collection_info": null
    },
    {
        "uuid": "19bc0daa1d9202a5866e5ed6d0e9e982",
        "title": "鼓吹曲辞 战城南二首 二",
        "author": "僧贯休",
        "content": "碛中有阴兵，战马时惊蹶。\n轻猛李陵心，摧残苏武节。\n黄金锁子甲，风吹色如铁。\n十载不封侯，茫茫向谁说。",
        "dynasty": "唐",
        "collection_info": null
    },
    {
        "uuid": "6bf7d7e9c444408a8694f134622f6b90",
        "title": "鼓吹曲辞 临高台",
        "author": "僧贯休",
        "content": "凉风吹远念，使我升高台。\n宁知数片云，不是旧山来。\n故人天一涯，久客殊未回。\n雁来不得书，空寄声哀哀。",
        "dynasty": "唐",
        "collection_info": null
    },
    {
        "uuid": "a6ad2cf742042e48ab4a013fcfe4b5b4",
        "title": "横吹曲辞 出塞曲 一",
        "author": "僧贯休",
        "content": "埽尽狂胡迹，回戈望故关。\n相逢唯死鬬，岂易得生还。\n纵宴参胡乐，收兵过雪山。\n不封十万户，此事亦应闲。",
        "dynasty": "唐",
        "collection_info": null
    },
    {
        "uuid": "dd39fdb5a4cea16a68e15a95f2565a72",
        "title": "横吹曲辞 出塞曲 二",
        "author": "僧贯休",
        "content": "玉帐将军意，慇懃把酒论。\n功高宁在我，阵没与招魂。\n塞色干戈束，军容喜气屯。\n男儿今始是，敢出玉关门。",
        "dynasty": "唐",
        "collection_info": null
    },
    {
        "uuid": "6ab51d43e6ab96aed3db6b5ba37010c0",
        "title": "横吹曲辞 出塞曲 三",
        "author": "僧贯休",
        "content": "回首陇山头，连天草木秋。\n圣君应入梦，半路遣封侯。\n水不担阴雪，柴令倒戍楼。\n归来麟阁上，春色满皇州。",
        "dynasty": "唐",
        "collection_info": null
    },
    {
        "uuid": "aecc4144e07a1b495b276ee9e35fb921",
        "title": "横吹曲辞 入塞曲 一",
        "author": "僧贯休",
        "content": "单于烽火动，都护去天涯。\n别赐黄金甲，亲临白玉墀。\n塞垣须静谧，师旅审安危。\n定远条支宠，如今胜古时。",
        "dynasty": "唐",
        "collection_info": null
    },
    {
        "uuid": "1c021ff476840e21d913ba141f22a658",
        "title": "横吹曲辞 入塞曲 二",
        "author": "僧贯休",
        "content": "方见将军贵，分明对冕旒。\n圣恩如远被，狂虏不难收。\n臣节唯期死，功勋敢望侯。\n终辞修里第，从此出皇州。",
        "dynasty": "唐",
        "collection_info": null
    },
    {
        "uuid": "8fefb5bfff6c45ed89f2774525cc4127",
        "title": "横吹曲辞 入塞曲 三",
        "author": "僧贯休",
        "content": "百里精兵动，参差便渡辽。\n如何好白日，亦照此天骄。\n远树深疑贼，惊蓬迥似鵰。\n凯歌何日唱？碛路共天遥。",
        "dynasty": "唐",
        "collection_info": null
    },
    {
        "uuid": "34de601fb26b9f73d56c6f76efc6637c",
        "title": "横吹曲辞 长安道",
        "author": "僧贯休",
        "content": "憧憧合合，八表一辙。\n黄尘雾合，车马火热。\n名汤风雨，利辗霜雪。\n千车万駄，半宿关月。\n上有尧禹，下有夔契。\n紫气银轮兮常覆金阙，仙掌捧日兮浊河澄澈。\n愚将草木兮有言，与华封人兮不别。",
        "dynasty": "唐",
        "collection_info": null
    },
    {
        "uuid": "1cd098ef6010bfdf4bd20f7ed6c129bd",
        "title": "相和歌辞 蒿里",
        "author": "僧贯休",
        "content": "兔不迟，乌更急，但恐穆王八骏，着鞭不及。\n所以蒿里，坟出蕺蕺，气凌云天，龙腾凤集，尽为风消土吃，狐掇蚁拾。\n黄金不啼玉不泣，白杨骚屑。\n乱风愁月，折碑石人。\n莽秽榛没，牛羊窸窣。\n时见牧童儿，弄枯骨。",
        "dynasty": "唐",
        "collection_info": null
    },
    {
        "uuid": "ed81ac64e098aea4aa0277ef206c6a35",
        "title": "相和歌辞  苦寒行",
        "author": "僧贯休",
        "content": "北风北风，职何严毒。\n摧壮士心，缩金乌足。\n冻云嚣嚣碍雪，一片下不得。\n声绕枯桑，根在沙塞。\n黄河彻底，顽直到海。\n一气搏束，万物无态。\n唯有吾庭前杉松树枝，枝枝健在。",
        "dynasty": "唐",
        "collection_info": null
    },
    {
        "uuid": "e135cfa9ac6e54f90ed907d539a8a42e",
        "title": "相和歌辞 善哉行",
        "author": "僧贯休",
        "content": "有美一人兮婉如清扬，识曲别音兮令姿煌煌。\n绣袂捧琴兮登君子堂，如彼萱草兮使我忧忘。\n欲赠之以紫玉尺，白银珰，久不见之兮湘水茫茫。",
        "dynasty": "唐",
        "collection_info": null
    },
    {
        "uuid": "7b34af3790262d552df836b76a262dad",
        "title": "相和歌辞 上留田",
        "author": "僧贯休",
        "content": "父不父，兄不兄，上留田，蝥贼生。\n徒陟冈，泪峥嵘，我欲使诸凡鸟雀，尽变为鹡鸰。\n我欲使诸凡草木，尽变为田荆。\n邻人歌，邻人歌，古风清，清风生。",
        "dynasty": "唐",
        "collection_info": null
    },
    {
        "uuid": "786c0850bf3354cf7cbcd8efae449a51",
        "title": "相和歌辞 野田黄雀行",
        "author": "僧贯休",
        "content": "高树风多，吹尔巢落。\n深蒿叶暖，宜尔依薄。\n莫近鸮类，珠网亦恶。\n饮野田之清水，食野田之黄粟。\n深花中睡，𡋯土裏浴。\n如此即全胜啄太仓之谷，而更穿人屋。",
        "dynasty": "唐",
        "collection_info": null
    },
    {
        "uuid": "a06ac4836db96cc6d7f265fcd04325ca",
        "title": "相和歌辞 胡无人行",
        "author": "僧贯休",
        "content": "霍嫖姚，赵充国，天子将之平朔漠。\n肉胡之肉，烬胡帐幄。\n千里万里，惟留胡之空壳。\n边风萧萧，榆叶初落。\n杀气昼赤，枯骨夜哭。\n将军既立殊勋，遂有胡无人曲。\n我闻之，天子富有四海，德被无垠。",
        "dynasty": "唐",
        "collection_info": null
    },
    {
        "uuid": "c6f79203094f88fe38e7ebca471b9525",
        "title": "相和歌辞 阳春曲",
        "author": "僧贯休",
        "content": "为口莫学阮嗣宗，不言是非非至公。\n为手须似朱云辈，折槛英风至今在。\n男儿结髮事君亲，须斅前贤多慷慨。\n历数雍熙房与杜，魏公姚公宋开府。",
        "dynasty": "唐",
        "collection_info": null
    },
    {
        "uuid": "431c346fded0e4d48157cb3528dd691e",
        "title": "琴曲歌辞 白雪歌",
        "author": "僧贯休",
        "content": "列鼎佩金章，泪眼看风枝。\n却思食藜藿，身作屠沽儿。\n负米无远近，所希升斗归。\n为人无贵贱，莫学鸡狗肥。\n斯言如不忘，别更无光辉。\n斯言如或忘，即安用人为。",
        "dynasty": "唐",
        "collection_info": null
    },
    {
        "uuid": "21b693ef65b5cfbe03e4c763cc7744a2",
        "title": "杂曲歌辞 君子有所思行 一",
        "author": "僧贯休",
        "content": "我爱正考甫，思贤作商颂。\n我爱扬子云，理乱皆如凤。\n振衣中夜起，露花香旖旎。\n扑碎骊龙明月珠，敲出凤凰五色髓。\n陋卷萧萧风淅淅，缅想斯人胜珪璧。\n寂寥千载不相逢，无限区区尽虚掷。\n君不见沈约道，佳人不在兹，春光为谁惜。",
        "dynasty": "唐",
        "collection_info": null
    },
    {
        "uuid": "36c5789041be8f83bdc22175c81d57b5",
        "title": "杂曲歌辞 君子有所思行 二",
        "author": "僧贯休",
        "content": "安得龙猛笔，点石为黄金。\n散问酷吏家，使无贪残心。\n甘棠密叶成翠幄，颍凤不来天地塞。\n所以倾城人，如今不可得。",
        "dynasty": "唐",
        "collection_info": null
    },
    {
        "uuid": "a9c3ac504e588550fea5be193e99adec",
        "title": "杂曲歌辞 少年行三首 一",
        "author": "僧贯休",
        "content": "锦衣鲜华手擎鹘，闲行气貌多轻忽。\n稼穑艰难总不知，五帝三王是何物。",
        "dynasty": "唐",
        "collection_info": null
    },
    {
        "uuid": "4d3532f8127ac888cc1340a6e7e4451f",
        "title": "杂曲歌辞 少年行三首 二",
        "author": "僧贯休",
        "content": "自拳五色毬，迸入他人宅。\n却捉苍头奴，玉鞭打一百。",
        "dynasty": "唐",
        "collection_info": null
    },
    {
        "uuid": "e51ac11b9ff7a9d33e50ff6cf68136ef",
        "title": "杂曲歌辞 少年行三首 三",
        "author": "僧贯休",
        "content": "面白如削玉，猖狂曲江曲。\n马上黄金鞍，适来新赌得。",
        "dynasty": "唐",
        "collection_info": null
    },
    {
        "uuid": "688b3e03ad414f63465da6fd287b078e",
        "title": "杂曲歌辞 轻薄篇二首 一",
        "author": "僧贯休",
        "content": "绣林锦野，春态相压。\n谁家少年，马蹏蹋蹋。\n鬬鸡走狗夜不归，一掷赌却如花妾。\n惟云不颠不狂，其名不彰。\n悲夫！。",
        "dynasty": "唐",
        "collection_info": null
    },
    {
        "uuid": "e3458800a1d45daab2eada3450731dd8",
        "title": "杂曲歌辞 轻薄篇二首 二",
        "author": "僧贯休",
        "content": "木落萧萧，蛩鸣唧唧。\n不觉朱蔫脸红，霜劫鬓漆。\n世途多事，泣向秋日。\n方吟少壮不努力，老大徒伤悲。",
        "dynasty": "唐",
        "collection_info": null
    },
    {
        "uuid": "6fb6671a70cbc1f314346fdc338519e7",
        "title": "杂曲歌辞 行路难五首 一",
        "author": "僧贯休",
        "content": "不会当时作天地，刚有多般愚与智。\n到头还用真宰心，何如上下皆清气。\n大道冥冥不知处，那堪顿得羲和辔。\n义不义兮仁不仁，拟学长生更容易。\n负心为炉復为火，缘木求鱼应且止。\n君不见烧金炼石古帝王，鬼火荧荧白杨裏。",
        "dynasty": "唐",
        "collection_info": null
    },
    {
        "uuid": "39defc5d03351fb896417fbee6e0387e",
        "title": "杂曲歌辞 行路难五首 二",
        "author": "僧贯休",
        "content": "君不见道傍废井生古木，本是骄奢贵人屋。\n几度美人照影来，素绠银缾濯纤玉。\n云飞雨散今如此，绣闼雕甍作荒谷。\n沸渭笙歌君莫夸，不应长是西家哭。\n休说遗编行者几，至竟终须合天理。\n败他成此亦何功，苏张终作多言鬼。\n行路难，行路难，不在羊肠裏。",
        "dynasty": "唐",
        "collection_info": null
    },
    {
        "uuid": "de602511378cb7462281b1b200b21746",
        "title": "杂曲歌辞 行路难五首 三",
        "author": "僧贯休",
        "content": "九有茫茫共尧日，浪死虚生亦非一。\n清净玄音竟不闻，花眼酒肠暗如漆。\n或偶因片言隻字登第光二亲，又不能献可替不航要津。\n口谈羲轩与周孔，履行不及屠沽人。\n行路难，行路难，日暮途远空悲叹。",
        "dynasty": "唐",
        "collection_info": null
    },
    {
        "uuid": "d40a6f3dbd9d5b487404b973a123d3fc",
        "title": "杂曲歌辞 行路难五首 四",
        "author": "僧贯休",
        "content": "君不见道傍树有寄生枝，青青郁郁同荣衰。\n无情之物尚如此，为人不及还堪悲。\n父归坟兮未朝夕，已分黄金争田宅。\n高堂老母头似霜，心作数支泪常滴。\n我闻忽如负芒刺，不独为君空叹息。\n古人尺布犹可缝，浔阳义犬令人忆。\n寄言世上为人子，孝义团圆莫如此。",
        "dynasty": "唐",
        "collection_info": null
    },
    {
        "uuid": "33f01c18ff30f187e6204d8adc5a4848",
        "title": "杂曲歌辞 行路难五首 五",
        "author": "僧贯休",
        "content": "君不见山高海深人不测，古往今来转青碧。\n浅近轻浮莫与交，池卑只解生荆棘。\n谁道黄金如粪土，张耳陈余断消息。\n行路难，行路难，君自看。",
        "dynasty": "唐",
        "collection_info": null
    },
    {
        "uuid": "d9bcef04dea534e2dc7affeba76cfc95",
        "title": "杂曲歌辞 古离别",
        "author": "僧贯休",
        "content": "离恨如旨酒，古今饮皆醉。\n只恐长江水，尽是儿女泪。\n伊余非此辈，送人空把臂。\n他日再相逢，清风动天地。",
        "dynasty": "唐",
        "collection_info": null
    },
    {
        "uuid": "a78ac02c44620e81b849ef91cd0577a9",
        "title": "杂曲歌辞 杞梁妻",
        "author": "僧贯休",
        "content": "秦之无道兮四海枯，筑长城兮遮北胡。\n筑人筑土一万里，杞梁贞妇嗁呜呜。\n上无父兮中无夫，下无子兮孤復孤。\n一号城崩塞色苦，再号杞梁骨出土。\n疲魂饥魄相逐归，陌上少年莫相非。",
        "dynasty": "唐",
        "collection_info": null
    },
    {
        "uuid": "83f56e730fe13e517212f74dfb422cfd",
        "title": "杂曲歌辞 夜夜曲",
        "author": "僧贯休",
        "content": "蟪蛄切切风骚骚，芙蓉喷香蟾蜍高。\n孤灯耿耿征妇劳，更深扑落金错刀。",
        "dynasty": "唐",
        "collection_info": null
    }
]