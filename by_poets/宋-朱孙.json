[
    {
        "uuid": "6251ef25e2da1b72e42b5b6534cbb403",
        "title": "真珠帘 春云做冷春知未",
        "author": "朱孙",
        "content": "春云做冷春知未。\n春愁在、碎雨敲花声里。\n海燕已寻踪，到画溪沙际。\n院落秋千杨柳外。\n待天气、十分晴霁。\n春市。\n又青帘巷陌，红芳歌吹。\n须这处处东风，又何妨对此，笼香觅醉。\n曲尽索馀情，奈夜航催离。\n梦满冰衾身似寄。\n算几度、吴乡烟水。\n无寐。\n试明朝说与，西园桃李。",
        "dynasty": "宋",
        "collection_info": null
    }
]