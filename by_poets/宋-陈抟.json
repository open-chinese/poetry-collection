[
    {
        "uuid": "929c40858302cb3fe0d9d53b34008aad",
        "title": "俞公岩",
        "author": "陈抟",
        "content": "万事若在手，百年聊称情。\n他时南岳去，记得此岩名。",
        "dynasty": "宋",
        "collection_info": null
    },
    {
        "uuid": "88d4da517a97c1f1771ab287eef64806",
        "title": "归隠",
        "author": "陈抟",
        "content": "十年踪迹走红尘，回首青山入梦频。\n紫陌纵荣争及睡，朱门虽贵不如贫。\n愁闻剑戟扶危主，闷见笙歌聒醉人。\n携取旧书归旧隠，野花啼鸟一般春。",
        "dynasty": "宋",
        "collection_info": null
    },
    {
        "uuid": "1bf1358ef92c7037a410dfff845569d2",
        "title": "赠金励睡诗  其一",
        "author": "陈抟",
        "content": "常人无所重，惟睡乃为重。\n举世皆为息，魂离神不动。\n觉来无所知，贪求心愈用。\n堪笑尘中人，不知梦是梦。",
        "dynasty": "宋",
        "collection_info": null
    },
    {
        "uuid": "cd6156891aff3b23f4e8d9f5a27269ee",
        "title": "赠金励睡诗  其二",
        "author": "陈抟",
        "content": "至人本无梦，其梦本游仙。\n真人本无睡，睡则浮云烟。\n炉裏近为药，壶中别有天。\n欲知睡梦裏，人间第一玄。",
        "dynasty": "宋",
        "collection_info": null
    },
    {
        "uuid": "c46e0746ccc8d64def86273016ef0dfc",
        "title": "题石水涧",
        "author": "陈抟",
        "content": "银河洒落翠光冷，一派回环湛晚晖。\n几恨却为顽石碍，琉璃滑处玉花飞。",
        "dynasty": "宋",
        "collection_info": null
    },
    {
        "uuid": "ec6b6cc6944c45ed44f056c92ebc0521",
        "title": "冬日晚望",
        "author": "陈抟",
        "content": "山鬼暖或呼，溪鱼寒不跳。\n晚景愈堪观，危峰露残照。",
        "dynasty": "宋",
        "collection_info": null
    },
    {
        "uuid": "9eb66fe794ac3d15d84d8e64600d6bea",
        "title": "西峰",
        "author": "陈抟",
        "content": "为爱西峰好，吟头尽日昂。\n岩花红作阵，溪水绿成行。\n几夜碍新月，半山无夕阳。\n寄言嘉遁客，此处是仙乡。",
        "dynasty": "宋",
        "collection_info": null
    },
    {
        "uuid": "997225f7e77686816eb04158840005f7",
        "title": "华山",
        "author": "陈抟",
        "content": "半夜天香入岩谷，西风吹落岭头莲。\n空爱掌痕侵碧汉，无人曾叹巨灵仙。",
        "dynasty": "宋",
        "collection_info": null
    },
    {
        "uuid": "b762d551508e5625224994d8886cfcda",
        "title": "与毛女游",
        "author": "陈抟",
        "content": "药苗不满笥，又更上危颠。\n回指归去路，相将入翠烟。",
        "dynasty": "宋",
        "collection_info": null
    },
    {
        "uuid": "aa04f6d5e3833844f04693d1892b6827",
        "title": "咏毛女",
        "author": "陈抟",
        "content": "曾折松枝为宝栉，又编栗叶作罗襦。\n有时问着秦宫事，笑捻仙花望太虚。",
        "dynasty": "宋",
        "collection_info": null
    },
    {
        "uuid": "1f4e3247aa57d2306e00da963a07076c",
        "title": "对御歌",
        "author": "陈抟",
        "content": "臣爱睡，臣爱睡。\n不卧毡，不盖被。\n片石枕头，蓑衣铺地。\n震雷掣电鬼神惊，臣当其时正酣睡。\n闲思张良，闷想范蠡。\n说甚孟德，休言刘备。\n三四君子只是争些闲气，争如臣向青山顶头。\n白云堆裏，展开眉头。\n解放肚皮，但一觉睡。\n管什玉兔东昇，红轮西坠。",
        "dynasty": "宋",
        "collection_info": null
    },
    {
        "uuid": "a142a21f985e6ad4ae0aa673d39376af",
        "title": "辞上归进诗",
        "author": "陈抟",
        "content": "草泽吾皇诏，图南抟姓陈。\n三峰千载客，四海一闲人。\n世态从来薄，诗情自得真。\n乞全麞鹿性，何处不称臣。",
        "dynasty": "宋",
        "collection_info": null
    },
    {
        "uuid": "49e43c98b570cffb66f18c24225af02e",
        "title": "石刻诗",
        "author": "陈抟",
        "content": "我谓浮荣真是幻，醉来舍辔谒高公。\n因聆玄论冥冥理，转觉尘寰一梦中。",
        "dynasty": "宋",
        "collection_info": null
    },
    {
        "uuid": "9c180c414eff07597ebad89cc14af48d",
        "title": "赠张乖崖",
        "author": "陈抟",
        "content": "自吴入蜀是寻常，歌舞筵中救火忙。\n乞得金陵养闲散，也须多谢鬓边疮。",
        "dynasty": "宋",
        "collection_info": null
    },
    {
        "uuid": "d0164a8a14eb2f5530c103e435705725",
        "title": "诗一首",
        "author": "陈抟",
        "content": "华阴高处是吾宫，出即凌空跨晓风。\n台殿不将金锁闭，来时自有白云封。",
        "dynasty": "宋",
        "collection_info": null
    },
    {
        "uuid": "ca7f67ee29c3911c994eeedb8ff6b960",
        "title": "喜英公大师挂锡太华",
        "author": "陈抟",
        "content": "暗喜莲峰作近隣，拨开云雾见师频。\n有时问箇艰难字，便沐周旋说与人。\n唐李监应留后迹，汉蔡邕想是前身。\n堪嗟继踵无徒弟，笔法收藏在渭滨。",
        "dynasty": "宋",
        "collection_info": null
    },
    {
        "uuid": "fe2d39210d881509962cc56846f4d590",
        "title": "句  其一",
        "author": "陈抟",
        "content": "蚕月桑叶青，鶑时柳花白。",
        "dynasty": "宋",
        "collection_info": null
    },
    {
        "uuid": "97feb1cfe751e2c14636ac76ffe188a9",
        "title": "句  其二",
        "author": "陈抟",
        "content": "万顷白云独自有，一枝仙桂阿谁无。",
        "dynasty": "宋",
        "collection_info": null
    }
]