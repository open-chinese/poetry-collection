[
    {
        "title": "八声甘州 买扁舟、载月过长桥",
        "author": "冯去非",
        "content": "买扁舟、载月过长桥，回首梦耶非。\n问往日三高，清风万古，继者伊谁。\n惟有茶烟轻扬，零露湿莼丝。\n西子知何处，鸿怨蛩悲。\n遥想家山好在，正倚天青壁，石瘦云肥。\n甚抛奇亸秀，猿鹤互猜疑。\n归去好、散人相国，迥升沈、毕竟总尘泥。\n须还我，松间旧隐，竹上新诗。",
        "dynasty": "宋",
        "collection_info": null
    },
    {
        "title": "点绛唇 秋满孤篷",
        "author": "冯去非",
        "content": "秋满孤篷，翠蒲红蓼留人住。\n一帘香缕。\n边影惊鸿度。\n小据胡床，旧事新情绪。\n凭谁诉。\n蜡灯犀尘。\n拟共西风语。",
        "dynasty": "宋",
        "collection_info": null
    },
    {
        "title": "喜迁莺 凉生遥渚",
        "author": "冯去非",
        "content": "凉生遥渚。\n正绿芰擎霜，黄花招雨。\n雁外渔村，蛩边蟹舍，绛叶满秋来路。\n世事不离双鬓，远梦偏欺孤旅。\n送望眼，但凭舷微笑，书空无语。\n慵觑。\n清镜里，十载征尘，长把朱颜污。\n借箸青油，挥毫紫塞，旧事不堪重举。\n间阔故山猿鹤，冷落同盟鸥鹭。\n倦游也，便樯云柁月，浩歌归去。",
        "dynasty": "宋",
        "collection_info": null
    },
    {
        "title": "喜客泉次韵",
        "author": "冯去非",
        "content": "白云在空山，丹光照崖水。\n仙人迹如埽，客至泉辄喜。\n世路多不平，箇中太清生。\n政以静自怡，亦与凡将迎。\n风波处处息，坎离人人有。\n要使到此踪，尽作蓬瀛友。",
        "dynasty": "宋",
        "collection_info": null
    },
    {
        "title": "凤凰台",
        "author": "冯去非",
        "content": "许大干坤裏，那无一凤鸣。\n台欹红日晚，梧拂翠云生。\n琐琐六朝梦，悠悠千古情。\n寒潮如有恨，时打石头城。",
        "dynasty": "宋",
        "collection_info": null
    },
    {
        "title": "题道士郑渭滨诗卷",
        "author": "冯去非",
        "content": "江湖曾是饮清波，笔染霜华秋最多。\n梦裏诵君新句子，觉来无奈月明何。",
        "dynasty": "宋",
        "collection_info": null
    },
    {
        "title": "江上",
        "author": "冯去非",
        "content": "清秋不可奈，先自懒登楼。\n一雁叫寒水，数峰生远愁。\n干坤消剑气，江海笑诗流。\n不解人间事，眠鸥尽自由。",
        "dynasty": "宋",
        "collection_info": null
    },
    {
        "title": "寓居",
        "author": "冯去非",
        "content": "身世漂流付等闲，向来感慨鬓毛斑。\n唤船载梦西兴渡，借屋盛书北固山。\n开到黄花风渐锐，照残清野月频弯。\n江流送我东来了，何日潮头送我还。",
        "dynasty": "宋",
        "collection_info": null
    },
    {
        "title": "祁门道中",
        "author": "冯去非",
        "content": "麦颖垂垂稻已秧，好风晴日燕飞忙。\n无人得似游丝懒，相逐秋千过粉墙。",
        "dynasty": "宋",
        "collection_info": null
    },
    {
        "title": "所思",
        "author": "冯去非",
        "content": "雁自飞飞水自流，西风不寄小银鈎。\n斜阳何处横孤簟，十二阑干一样愁。",
        "dynasty": "宋",
        "collection_info": null
    },
    {
        "title": "怀颐山老",
        "author": "冯去非",
        "content": "枯吟世虑轻，求道不求名。\n病起春风过，闲居野草生。\n游山寻旧屐，煮茗试新铛。\n别久空相忆，疏钟隔水鸣。",
        "dynasty": "宋",
        "collection_info": null
    },
    {
        "title": "张季海园梅",
        "author": "冯去非",
        "content": "到眼春流急，当桥梅影斜。\n怕闻连夜雨，为爱隔年花。\n寺古名多误，邻新酒少赊。\n如何双屐齿，太半白鸥沙。",
        "dynasty": "宋",
        "collection_info": null
    },
    {
        "title": "山家",
        "author": "冯去非",
        "content": "别崦人家笑语微，好风浑在绿杨枝。\n清明定是花开远，太半蜜蜂经宿归。",
        "dynasty": "宋",
        "collection_info": null
    },
    {
        "title": "鹤山居靖",
        "author": "冯去非",
        "content": "耿耿虚堂一榻秋，人间高枕几王侯。\n乱云未放晓山出，片月不随溪水流。\n检校一身唯有懒，平章千古得无愁。\n湘波见说清人骨，恨不移家阿那州。",
        "dynasty": "宋",
        "collection_info": null
    },
    {
        "title": "偶成",
        "author": "冯去非",
        "content": "春风吹送笑谈香，玉漏银灯破夜凉。\n归去东华听宫漏，杏花落尽六更长。",
        "dynasty": "宋",
        "collection_info": null
    },
    {
        "title": "句  其一",
        "author": "冯去非",
        "content": "茶疏缘睡少。",
        "dynasty": "宋",
        "collection_info": null
    },
    {
        "title": "句  其二",
        "author": "冯去非",
        "content": "却是后生王介甫，不曾携妓涴东山。",
        "dynasty": "宋",
        "collection_info": null
    }
]