[
    {
        "title": "拟古",
        "author": "陈宗远",
        "content": "蚕丝图利人，利成身已烹。\n蛛丝图网物，网成身益倾。\n汉兴弓犬弃，楚乱萧艾生。\n祸福乃如此，吾道乌能亨。",
        "dynasty": "宋",
        "collection_info": null
    },
    {
        "title": "有感",
        "author": "陈宗远",
        "content": "天地不磈立，人为天地心。\n世无经济学，何以任弥纶。\n沛兴园绮隠，渊启虬髯惊。\n汉唐造草昧，数子留其名。\n我非烟霞徒，息养离世氛。\n我非云水客，眼空观劫尘。\n有身必有用，用世非荣身。\n善性自孟子，恶性由荀卿。\n气质诚有驳，良心乃其纯。\n荀卿言治气，孟子言养心。\n治如治稊稗，恶去善自生。\n养如养佳谷，善长恶亦亡。\n善善而恶恶，孟荀同臭馨。\n安用泥口耳，纷纷争异名。\n寥寥数千载，尘迹汗简青。\n麟死不可作，纪例存其文。\n世无公是非，安得真劝惩。\n西汉岂无人，气节冰雪清。\n东汉岂无人，长厚性质淳。\n特立违时好，心事竟埋堙。\n纷纷澜倒徒，空赢身后名。",
        "dynasty": "宋",
        "collection_info": null
    },
    {
        "title": "有感",
        "author": "陈宗远",
        "content": "呢喃燕贺厦，嘹呖鸿渐盘。\n恋主江南暖，来宾塞北寒。\n炎凉有变易，去就无留难。\n勿嫌乌鹊噪，朝朝止屋端。",
        "dynasty": "宋",
        "collection_info": null
    },
    {
        "title": "异兽",
        "author": "陈宗远",
        "content": "甬东有异兽，俗名讹曰歆。\n其形类猴玃，或谓虎之精。\n逐人求口食，咿哑小儿声。\n满望乃谢去，不遂辄生嗔。\n利爪捥人目，乌喙啄其身。\n膏血尽且死，适意方欠伸。\n行道足一迹，深山昼掩门。\n众疑心是兽，何乃面如人。\n不知椎剥吏，人面而兽心。",
        "dynasty": "宋",
        "collection_info": null
    },
    {
        "title": "戏同舍与内竞",
        "author": "陈宗远",
        "content": "龙泉函气清，欧冶吐霞绮。\n干将堕龟文，莫邪潜漫理。\n藏锋金匣夜光芒，铜花玉晕相磨砥。\n雄雌一落东与西，相从不隔千山水。\n忆妾与君差池飞，送君挟策游京畿。\n暮云空碧雁度远，画梁寂寞燕来迟。\n但愿月宫分彩色，岂恨霜闺弄落晖。\n君方倦羁旅，妾亦厌枌土。\n锦水鸳鸯巢汉林，绮翼飞翔交媚妩。\n有时娇妬不自持，佯嗔不肯舒眉宇。\n逢君贫困泣牛衣，举案低蛾似顽鲁。\n谁知志满凌暴生，刚肠便不爱卿卿。\n望断犊车挥麈急，饱负虎嵎攘臂轻。\n松柏故无情，凌霄植根蒂。\n柔蔓托高翘，岁寒忻附丽。\n何为丝萝亲，反有荣悴异。\n昔日泪霑衣，长嗔失意同寒饥。\n今日衣拥泪，翻怨得意由轻肥。\n炎凉世态得失间，怨君却悔嗔君时。",
        "dynasty": "宋",
        "collection_info": null
    },
    {
        "title": "梦游月宫",
        "author": "陈宗远",
        "content": "蜿虹绛彩垂霄路，白波渺渺散寒露。\n横空掷绮结飞梁，叆叇青云匝风御。\n扬金排玉水晶宫，鸾佩霓襦笑相遇。\n兔停玉杵取玄霜，吴质无端强猜妬。\n窥见腰中三尺冰，便疑斫却婆娑树。\n桂香广陌不得留，灼灼修娥谩回顾。\n天孙飞梭织冰纨，帝子吹笙湿香雾。\n笑指瑶台十二层，只怕结邻未相许。\n潋滟金枢烟水寒，会驾飞轮撇波去。",
        "dynasty": "宋",
        "collection_info": null
    },
    {
        "title": "过横远途中",
        "author": "陈宗远",
        "content": "蚕桑事已过，耕稼老农勤。\n桥断荒村雨，山埋半岭云。\n小松穿石出，野水落田分。\n茅店倾醨酒，相看亦论文。",
        "dynasty": "宋",
        "collection_info": null
    },
    {
        "title": "病起",
        "author": "陈宗远",
        "content": "事业书千卷，生涯菊一篱。\n约居悭问卜，多病颇知医。\n看镜癯添骨，挼髭笑解颐。\n闭门方得趣，不诵北山移。",
        "dynasty": "宋",
        "collection_info": null
    },
    {
        "title": "送洪宰西归少歌渔春渡是日风雨",
        "author": "陈宗远",
        "content": "送客来孤店，疏轩竹数茎。\n归帆出烟雨，群吏立沙汀。\n似我情何悄，如君事最荣。\n待无云隔岸，须看远山青。",
        "dynasty": "宋",
        "collection_info": null
    },
    {
        "title": "寺深",
        "author": "陈宗远",
        "content": "寺深幽寂寂，四月似秋天。\n夜久听山雨，晚来添石泉。\n断岩风啸木，疏竹鸟栖烟。\n钟鼓林梢动，空堂已罢禅。",
        "dynasty": "宋",
        "collection_info": null
    },
    {
        "title": "安仁楼间晚晴时送默斋伯回星江",
        "author": "陈宗远",
        "content": "已是悲秋客，那堪送远人。\n乱山残照惨，落叶晚风频。\n去恨随帆远，回头转意亲。\n明朝相忆处，鳞雁达情真。",
        "dynasty": "宋",
        "collection_info": null
    },
    {
        "title": "呈豹林伯进斋表叔",
        "author": "陈宗远",
        "content": "曲径禅房午，幽风动古林。\n泉声落涧静，磬韵隔云深。\n空谷留禽语，青山洗客心。\n顿然忘俗想，来此不妨吟。",
        "dynasty": "宋",
        "collection_info": null
    },
    {
        "title": "资政入村造寿器谩赋",
        "author": "陈宗远",
        "content": "功成身退从来少，绿野超然洗俗埃。\n闲出西畴营六槚，胜传南极映三槐。\n迎门村妇携儿拜，遮道田翁带犬回。\n竞喜鸣珂归旧隠，争如鸥鹭不相猜。",
        "dynasty": "宋",
        "collection_info": null
    },
    {
        "title": "八月初五日有怀旧事",
        "author": "陈宗远",
        "content": "看来扰扰总何谋，且把行藏用酒酬。\n篱菊趁阴移别径，江枫向晚落行舟。\n秋虫在壁催人织，归燕辞巢恋主愁。\n今日去年风物异，钱塘还在望山楼。",
        "dynasty": "宋",
        "collection_info": null
    },
    {
        "title": "题萧季贤雪涧轩",
        "author": "陈宗远",
        "content": "避喧宽结小茅庐，庭竹栽多引凤栖。\n满地松钗风啸木，隔窗渔艇月涵溪。\n归鸿目送云间失，贺燕巢成栋外低。\n料想春残曾有梦，谢家芳草绿将齐。",
        "dynasty": "宋",
        "collection_info": null
    },
    {
        "title": "呈陈介叔",
        "author": "陈宗远",
        "content": "青帝东来驾綵鞯，烧灯过后少晴天。\n逢春已办穿花屐，阻雨先寻载酒船。\n但觉野云生树外，不知溪水涨滩前。\n落梅有恨香还湿，不得飞来傍舞筵。",
        "dynasty": "宋",
        "collection_info": null
    },
    {
        "title": "春日书景",
        "author": "陈宗远",
        "content": "狼藉残梅满地香，游蜂终日趁晴忙。\n芳堤细草鳞鳞绿，深院垂杨袅袅黄。\n暖雾未消山失木，春风无力晓侵裳。\n眼看景物关情甚，亟把诗吟送一觞。",
        "dynasty": "宋",
        "collection_info": null
    },
    {
        "title": "冬晚",
        "author": "陈宗远",
        "content": "檐乐无风静自鸣，开窗亦復使眸醒。\n投林倦鸟低翻翼，触纸痴蝇细有声。\n篱外半悬红子落，墙间少见绿莎明。\n阳生阴后春来近，准拟新诗为发萌。",
        "dynasty": "宋",
        "collection_info": null
    },
    {
        "title": "因雨遣兴",
        "author": "陈宗远",
        "content": "细雨冥冥风顿凄，微沾沙路不成泥。\n珠排檐网凝丝重，琼积荷盘压柄低。\n青草岸头三月暮，黄梅叶外一山迷。\n小塘水满鱼过堑，随浪流沟入古溪。",
        "dynasty": "宋",
        "collection_info": null
    },
    {
        "title": "春雨遣兴",
        "author": "陈宗远",
        "content": "静看何物不关情，屋角青梅子已成。\n巢拂旧尘迎社燕，花移新树欲流鶑。\n寒生帘幙深春雨，暖卜园林甚日晴。\n病起无聊休把酒，东君去住亦堪惊。",
        "dynasty": "宋",
        "collection_info": null
    },
    {
        "title": "题汪表叔对袁府起借轩和韵",
        "author": "陈宗远",
        "content": "朱门虚老济川材，镜面芙蕖取次开。\n莫怪偷光邻士壁，绝胜附火乞儿堆。\n拂尘尚欠千寻竹，极目何须百尺台。\n鱼鳖不知谁是主，也随流水向东来。",
        "dynasty": "宋",
        "collection_info": null
    },
    {
        "title": "传闻八月十四日唱名",
        "author": "陈宗远",
        "content": "北斗三魁夜吐芒，竞传胪唱擢王扬。\n遥知天上轮光满，先放人间桂籍芳。\n失笑月乌空绕匝，那知云雁不成行。\n姮娥留取十分好，万里清辉分外彰。",
        "dynasty": "宋",
        "collection_info": null
    },
    {
        "title": "代寿",
        "author": "陈宗远",
        "content": "自上黄枢赞万机，曾将谋略定边陲。\n平淮便放裴公逸，去越犹嫌范相迟。\n潋滟池塘莲万朵，婵娟亭馆竹千枝。\n居东剩有明农志，归衮应赓七月诗。",
        "dynasty": "宋",
        "collection_info": null
    },
    {
        "title": "代寿某帅二首  其一",
        "author": "陈宗远",
        "content": "当年禁履上星辰，便合登庸秉国钧。\n盖海旌幢纡出镇，济川舟楫已知津。\n但从渤澥清沂泗，肯把关河自越秦。\n醖酿早成六月雨，一朝翻手洗炎尘。",
        "dynasty": "宋",
        "collection_info": null
    },
    {
        "title": "代寿某帅二首  其二",
        "author": "陈宗远",
        "content": "三年姬衮尚居东，官府清平冠六雄。\n仙洞蟠桃红映日，山亭修竹绿梳风。\n已将儒雅安时俗，更即人和验岁丰。\n俭幕栖身无以颂，元龟游戏出莲丛。",
        "dynasty": "宋",
        "collection_info": null
    },
    {
        "title": "寿陈府博",
        "author": "陈宗远",
        "content": "三屿萦纡秀且奇，苕华琢采妙工倕。\n高罗绛帐声盈耳，戏着斑衣笑解颐。\n鱼藻留连依水密，凤筩准拟向阳吹。\n的知梅信传东阁，先访南宫第一枝。",
        "dynasty": "宋",
        "collection_info": null
    },
    {
        "title": "代寿帅书三首  其一",
        "author": "陈宗远",
        "content": "欲看棠阴续世传，重移星履下鄞川。\n风熏辕戟清官府，日暖瀛壶小洞天。\n塞外不传青海箭，幕边稳泛绿池莲。\n箇中便是神仙境，何必崆峒访偓佺。",
        "dynasty": "宋",
        "collection_info": null
    },
    {
        "title": "代寿帅书三首  其二",
        "author": "陈宗远",
        "content": "勋业从来简帝聪，东溟还復奏肤公。\n庭前修竹添新绿，洞裏蟠桃依旧红。\n野渡横舟人未老，大川作楫路将通。\n愿观整顿干坤手，不负当年射六蓬。",
        "dynasty": "宋",
        "collection_info": null
    },
    {
        "title": "代寿帅书三首  其三",
        "author": "陈宗远",
        "content": "笑谈樽俎有余欢，不独民安吏亦安。\n竞喜鲰生兼盛赐，那堪鹗表录微官。\n投机已发千钧弩，速化仍资九转丹。\n青眼相逢尤异处，他年翘馆旧门阑。",
        "dynasty": "宋",
        "collection_info": null
    },
    {
        "title": "郊祀庆成诗",
        "author": "陈宗远",
        "content": "宝历登三禩，觚坛类两仪。\n居歆修大报，肇祀述前规。\n景迓初阳吉，斋严一月期。\n采章循节俭，缊豫屏纷离。\n辂象停方贡，兵骖却道驰。\n殊庭崇祝告，太室款灵娭。\n黄道晴曦丽，青郊湛露滋。\n龙常腾旎旖，蜺羽胜葳蕤。\n列戟森宾卫，严更警禁帷。\n苍圆尊上帝，黄粹见方祇。\n馥郁阳宫燎，芬芳帝籍粢。\n非烟浮羽籥，叶气冒尊彝。\n济济锵圆玉，峨峨会采𤪌。\n云裙纷下逮，月璧粲昭垂。\n合奏谐纯绎，登歌美缉熙。\n贰觞勤竢献，虚次迄亲祠。\n翊翊灵施佑，禳禳嘏致祠。\n招摇回左翿，阊阖敞南离。\n侍仗朝绅拥，升楼禁跸随。\n胪驩皆岳抃，驿赦霈皇慈。\n都号登瑶册，追思遗宝龟。\n燕谋端有自，鸿祉浩无私。\n肃穆东朝贺，登闳宣室釐。\n庆绵千岁统，欢奉万年巵。\n盛事辉三古，庞恩被八维。\n至诚深可卜，满假务深思。\n兢业传家法，盈成保庆基。\n万方严表正，九篑戒功亏。\n帝寿齐南极，边尘静北陲。\n具臣怀美报，成命绎周诗。",
        "dynasty": "宋",
        "collection_info": null
    },
    {
        "title": "送友人",
        "author": "陈宗远",
        "content": "黄梅浦远草萋萋，风细孤帆雨后低。\n渔笛一声何处作，故山回首白云迷。",
        "dynasty": "宋",
        "collection_info": null
    },
    {
        "title": "悯农",
        "author": "陈宗远",
        "content": "条桑事了蒸麻急，刈麦人兼种稻归。\n作苦那能衣食足，几多游冶厌轻肥。",
        "dynasty": "宋",
        "collection_info": null
    },
    {
        "title": "谢石庵见示棹歌叹时因以见意",
        "author": "陈宗远",
        "content": "芦花袅袅西风急，独立高楼闻雁声。\n志士最伤秋夜月，江南塞北两般明。",
        "dynasty": "宋",
        "collection_info": null
    },
    {
        "title": "牵牛花",
        "author": "陈宗远",
        "content": "绿蔓如藤不用栽，淡青花遶竹篱开。\n披衣向晓还堪爱，忽见蜻蜓带露来。",
        "dynasty": "宋",
        "collection_info": null
    },
    {
        "title": "舟行",
        "author": "陈宗远",
        "content": "鸥鹭滩头帆卸雨，牛羊影外草生烟。\n渔人撒网潮平晚，柳岸维舟取次眠。",
        "dynasty": "宋",
        "collection_info": null
    },
    {
        "title": "灵溪舟中风雨",
        "author": "陈宗远",
        "content": "斜风吹雨打篷窗，独棹孤舟向晓江。\n沙岸竹洲烟漠漠，青山飞鹭一双双。",
        "dynasty": "宋",
        "collection_info": null
    },
    {
        "title": "萧季贤有斋名雪涧求鄙语置诸贤之后勉成四韵",
        "author": "陈宗远",
        "content": "一派流泉遶坐奇，红尘不到客来稀。\n含烟竹坞朝常失，当户松阴晚自移。\n想有寒猿当月啸，应看孤鹤唳风归。\n火云六月流金石，绝景应须称此时。",
        "dynasty": "宋",
        "collection_info": null
    },
    {
        "title": "宿村",
        "author": "陈宗远",
        "content": "野畦新雨过，蛙杂水溅溅。\n风扫竹前地，月明柳外天。\n人过惊犬吠，妇绩趁蚕眠。\n舍北数声橹，夜归何处船。",
        "dynasty": "宋",
        "collection_info": null
    },
    {
        "title": "出村有题",
        "author": "陈宗远",
        "content": "一片青莎没古槎，满弯流水浸琼沙。\n早梅先点腊前蕊，败菊尚开秋后花。\n落叶尽随寒月少，好山还被晓云遮。\n人生到处须回首，暗裏流年损鬓华。",
        "dynasty": "宋",
        "collection_info": null
    }
]