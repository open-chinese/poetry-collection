[
    {
        "uuid": "ee81dd2b61e1ac7f075c8b960b54820d",
        "title": "云安玉虚观南轩感事二首  其一",
        "author": "杜柬之",
        "content": "樨梧殖岁首，擢起青琅玕。\n其叶大如掌，其阴匀若摊。\n弱干寻丈展，气已风云干。\n期之四五载，定足容栖鸾。\n我老无定居，僦屋蜗螺跧。\n平生辋川宅，面势胸中盘。\n何当遂诛茆，规庭十步宽。\n非无松柏坚，未易苍龙抟。\n种此南窗下，醉眠风雨寒。",
        "dynasty": "宋",
        "collection_info": null
    },
    {
        "uuid": "8526e8f0fc5728c618bf484b48f81092",
        "title": "云安玉虚观南轩感事二首  其二",
        "author": "杜柬之",
        "content": "念我蓄一栉，间关走西东。\n携持三十年，出处靡不同。\n朝梳带残月，暮理含清风。\n户枢既日运，何由生蠹虫。\n今晨无故折，脆响犹春葱。\n物理有定数，吾生得无穷。\n即事感百虑，抚躬悲一翁。\n空囊乏赆铁，闹市多良工。\n鸾胶堕渺茫，秋扇惭初终。\n从渠老齿豁，称我醉颅童。",
        "dynasty": "宋",
        "collection_info": null
    },
    {
        "uuid": "77d3ad681954c00f4f7fceb82fb8dc11",
        "title": "云安下岩",
        "author": "杜柬之",
        "content": "涛江翻雪卷湖滩，晚泊岩扉暂解颜。\n夙有净缘逢寺喜，老无生理伴僧闲。\n残云已断独飞雨，落日将沈却照山。\n半夜秋声惊客梦，一帘珠贝冷珊珊。",
        "dynasty": "宋",
        "collection_info": null
    },
    {
        "uuid": "bcd346e954d04093ea59fb20c2b035f5",
        "title": "云安玉虚观南轩感事偶书五首  其一",
        "author": "杜柬之",
        "content": "二仪鼓炉鞴，四山塞气烟。\n岂惟草木焦，坐恐土石然。\n巴峡再不登，逡巡又无年。\n流殍竟何归，卒死填沟渊。\n哆吻魏佛貍，积粟窥淮堧。\n侥倖一水旱，乘饥扰吾边。\n小人不及夕，妄忧杞国天。\n敢谓赫赫楚，而无蔿贾贤。",
        "dynasty": "宋",
        "collection_info": null
    },
    {
        "uuid": "1114e01f85e0fcff1682841f6cbde4cb",
        "title": "云安玉虚观南轩感事偶书五首  其二",
        "author": "杜柬之",
        "content": "古观久荒凉，寂然外人境。\n草木既蓁芜，风雨亦颓陨。\n我来一粪除，地凈窗为冋。\n晨光散桐阴，夕照落柏影。\n置以六尺床，度此三伏永。\n终朝餍清凉，半夜或凄冷。\n客至共浮瓜，睡余独煮茗。\n遥闻斗筲儿，争夺沸蛙黾。\n街头米十千，旱井费縻绠。\n对我脱粟盘，徐餐休祝鲠。",
        "dynasty": "宋",
        "collection_info": null
    },
    {
        "uuid": "70a4ddf489f4bfb047f550928d5a0f18",
        "title": "云安玉虚观南轩感事偶书五首  其三",
        "author": "杜柬之",
        "content": "嗟余何不辰，备极生人凶。\n偶全摺胁范，屡脱南冠钟。\n再醮亦何为，孙枝发枯桐。\n鬼犹果求食，宁吐杀与丰。\n两儿如我长，无田学圃农。\n郑忽敢辞昏，冗食哀我翁。\n兹外尚难言，二女累桥公。\n荆笄嫁不售，谁论德与容。\n幼也抱奇疾，此岁日尪癃。\n亦既就膏肓，二竖不可攻。\n而我事奔走，过家如狂风。\n岂无旬浃留，奈此旦夕暮。\n吞酸一执手，掣去如飞蓬。\n心知不再见，衰泪纷无从。\n书来报哀讣，赍恨归亡穷。\n莫闻忍死言，藁葬青莲宫。\n为父我安忍，为儿汝何逢。\n兴言一及此，镞刃戕心胸。",
        "dynasty": "宋",
        "collection_info": null
    },
    {
        "uuid": "ead1b64fd635ff3be2c23cef4df2c6dc",
        "title": "至自云安题凈戒院二首  其一",
        "author": "杜柬之",
        "content": "山口出云鸠唤雨，三月巴山蒸溽暑。\n浊流来作虎眼文，一叶孤舟命如缕。\n道傍绿树清阴凉，中有金仙古道场。\n去家纔余二百里，且復看此青篔筜。\n出门满目伤覊旅，归舍还煎碎儿女。\n欲问阇黎借榻眠，卧对龛灯淡无语。",
        "dynasty": "宋",
        "collection_info": null
    },
    {
        "uuid": "3d45be6e01f7c69b2443d78d38f87b64",
        "title": "至自云安题凈戒院二首  其二",
        "author": "杜柬之",
        "content": "麦芒焦，桑椹紫，田家夫妇忙欲死。\n蚕入簇，麦登场，夫妇饱暖孰可当。\n道旁书生空有妇，不蚕而衣真汝负。\n功名富贵老不来，书剑风尘一生误。\n何时郎买百株桑，身耕妇织策最良。\n董生莫厌征租吏，苏子无由黑貂弊。",
        "dynasty": "宋",
        "collection_info": null
    }
]