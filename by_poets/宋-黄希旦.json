[
    {
        "title": "性慵",
        "author": "黄希旦",
        "content": "性佣人事拙，思向远山居。\n欲得是非少，先宜来往疏。\n善邻惟水竹，良友秪琴书。\n冷淡生涯外，逍遥一室虚。",
        "dynasty": "宋",
        "collection_info": null
    },
    {
        "title": "颐真亭",
        "author": "黄希旦",
        "content": "剪去旧蒿莱，开亭养圣胎。\n闭开虚室白，隐几寸心灰。\n月上池浮露，风生竹扫苔。\n悠悠奔竞者，何处问丹台。",
        "dynasty": "宋",
        "collection_info": null
    },
    {
        "title": "春日书怀和韵",
        "author": "黄希旦",
        "content": "二月又将半，闲居兴若何。\n芳菲殊未赏，泥泞阻相过。\n华砌饶苔藓，柴门长薜萝。\n韶颜须自惜，随分乐天和。",
        "dynasty": "宋",
        "collection_info": null
    },
    {
        "title": "采药",
        "author": "黄希旦",
        "content": "采药山中去，扳跻不觉赊。\n深源无俗迹，满地是灵芽。\n岩迥阴留雪，溪澄净见沙。\n可怜名利客，应笑此生涯。",
        "dynasty": "宋",
        "collection_info": null
    },
    {
        "title": "和人秋感",
        "author": "黄希旦",
        "content": "烈士感秋兴，高吟击太阿。\n功名辜壮志，岁月叹流波。\n永巷蛩初响，荒阶叶渐多。\n灵槎如可约，从此泛银河。",
        "dynasty": "宋",
        "collection_info": null
    },
    {
        "title": "水心亭",
        "author": "黄希旦",
        "content": "为爱方池净，危亭此构新。\n寒光摇玉鉴，晴色戏金鳞。\n月上骊宫晓，莲开水府春。\n主人能息虑，四座绝风尘。",
        "dynasty": "宋",
        "collection_info": null
    },
    {
        "title": "咏竹",
        "author": "黄希旦",
        "content": "生涯何所有，满砌植琳琅。\n瘦影碎秋月，健梢横晓霜。\n且从喧鸟雀，终待集鸾凤。\n吟遶都忘却，谁知此兴长。",
        "dynasty": "宋",
        "collection_info": null
    },
    {
        "title": "二月春将半三首  其一",
        "author": "黄希旦",
        "content": "二月春将半，幽居掩竹斋。\n自惭疏懒甚，苔藓满空阶。",
        "dynasty": "宋",
        "collection_info": null
    },
    {
        "title": "二月春将半三首  其二",
        "author": "黄希旦",
        "content": "二月春将半，农耕细雨中。\n花前轻薄子，醉倒笑春风。",
        "dynasty": "宋",
        "collection_info": null
    },
    {
        "title": "二月春将半三首  其三",
        "author": "黄希旦",
        "content": "二月春将半，霖霪雨尚寒。\n松黄收拾晚，狼籍满金坛。",
        "dynasty": "宋",
        "collection_info": null
    },
    {
        "title": "赠逸人",
        "author": "黄希旦",
        "content": "白云处士入云中，三尺焦琴百尺松。\n长啸一声寒涧远，千崖万壑起清风。",
        "dynasty": "宋",
        "collection_info": null
    },
    {
        "title": "寄赠宝幢修山主",
        "author": "黄希旦",
        "content": "瑶幢真胜概，晦迹一禅翁。\n语默呈心印，纵横振祖风。\n昼闲人事外，夜静月华中。\n若问春来意，松青百卉红。",
        "dynasty": "宋",
        "collection_info": null
    },
    {
        "title": "秋日登楼",
        "author": "黄希旦",
        "content": "高阁倚斜阳，登临觉倍凉。\n残蝉空自咽，归燕为谁忙。\n蔽日云头猛，沿山雨脚长。\n竹村溪上影，彷佛似潇湘。",
        "dynasty": "宋",
        "collection_info": null
    },
    {
        "title": "怀中孚",
        "author": "黄希旦",
        "content": "暌违虽未久，南走梦魂多。\n客路随飘梗，年光叹掷梭。\n叶凋隋苑树，风走洞庭波。\n旧约龙山会，归来赴若何。",
        "dynasty": "宋",
        "collection_info": null
    },
    {
        "title": "晚眺",
        "author": "黄希旦",
        "content": "晚凉思远眺，策杖出松林。\n车马自来往，路岐横古今。\n商飈未落叶，永巷已鸣砧。\n自笑眠云客，因时感激深。",
        "dynasty": "宋",
        "collection_info": null
    },
    {
        "title": "寄友人",
        "author": "黄希旦",
        "content": "性僻少知已，惟君日往还。\n听琴怜寂静，赊酒笑艰难。\n俗眼从他白，吾侪且任闲。\n生涯人莫问，到处有云山。",
        "dynasty": "宋",
        "collection_info": null
    },
    {
        "title": "简袭庆斋主人",
        "author": "黄希旦",
        "content": "雨过浮山好，无如袭庆斋。\n主人操大雅，楼阁俯苍崖。\n槛碧摇新柳，庭黄发嫩槐。\n登临诗酒兴，此际与谁偕。",
        "dynasty": "宋",
        "collection_info": null
    },
    {
        "title": "远游",
        "author": "黄希旦",
        "content": "自在远游去，闲门谁见遇。\n援琴空转轸，对酒不成歌。\n秋景生新桂，凉风撼败荷。\n天涯谁是侣，岁暮莫蹉跎。",
        "dynasty": "宋",
        "collection_info": null
    },
    {
        "title": "秋半",
        "author": "黄希旦",
        "content": "晚吹生丛竹，凄凉又半秋。\n年华惊倏忽，人事觉淹留。\n林噪残蝉急，山光暮雨收。\n登临将眺望，烟雾闭层楼。",
        "dynasty": "宋",
        "collection_info": null
    },
    {
        "title": "古意",
        "author": "黄希旦",
        "content": "大道长闲闲，人心自草草。\n天地固无私，贤愚同一老。\n谁信丹丘人，颜色常美好。\n我亦斯人徒，相从须及早。\n君看东流波，日夜长浩浩。",
        "dynasty": "宋",
        "collection_info": null
    },
    {
        "title": "寄益老侍官南康",
        "author": "黄希旦",
        "content": "匡山胜概昔贤钦，今日多君復访寻。\n李白书堂萤自照，乐天掸室月空临。\n涧松岩桧当年色，雾鹤霜猿此际音。\n莫对他山忘故里，武夷秋晚洞云深。",
        "dynasty": "宋",
        "collection_info": null
    },
    {
        "title": "竹洞",
        "author": "黄希旦",
        "content": "竹洞新开碧玉林，径幽疑入五华深。\n夜筛明月一天静，昼拥青云四座阴。\n剪杖伫看雷雨化，迎风时听凤凰吟。\n烟霞不用重关闭，尘俗谁能此访寻。",
        "dynasty": "宋",
        "collection_info": null
    },
    {
        "title": "灯夕和韵",
        "author": "黄希旦",
        "content": "年年此夕鬨闾阎，岂料闲居兴自恬。\n竞逐艳阳游冶去，宁知华髮等闲添。\n火连夜市曾无禁，灯混星文不可占。\n闻道玉楼欢宴处，夜阑犹未卷珠帘。",
        "dynasty": "宋",
        "collection_info": null
    },
    {
        "title": "读禅月集",
        "author": "黄希旦",
        "content": "唐末高僧号贯休，篇章激切近诗流。\n烟华雪月何妨咏，水竹云林不碍游。\n蜀国至今名籍甚，兰溪当日迹淹留。\n此心弹指虽云妙，争奈阇黎未点头。",
        "dynasty": "宋",
        "collection_info": null
    },
    {
        "title": "闲居",
        "author": "黄希旦",
        "content": "草堂啸傲动经年，已把生涯付自然。\n谩费工夫披古籍，懒通名字谒时贤。\n炉中闲养阴阳火，身外谁求子母钱。\n寄语王褒如着论，不同呼吸学神仙。",
        "dynasty": "宋",
        "collection_info": null
    },
    {
        "title": "寄李尊师",
        "author": "黄希旦",
        "content": "底事悠悠信莫闻，还疑深入武陵源。\n几年江上秋风夜，故国闽中暮雨村。\n尘世功名宁自笑，蓬壶旨趣有谁论。\n路岐无尽人空老，白髮慈亲奈倚门。",
        "dynasty": "宋",
        "collection_info": null
    },
    {
        "title": "谢人惠星冠",
        "author": "黄希旦",
        "content": "学道多年尚屈蟠，岂胜仙伯赠峨冠。\n晓簪乍觉星攒顶，夜戴偏宜月满坛。\n对鑑宁烦朋友正，避时羞为利名弹。\n豫思他日云林下，轻罩纱巾鹤髪寒。",
        "dynasty": "宋",
        "collection_info": null
    },
    {
        "title": "幔亭",
        "author": "黄希旦",
        "content": "曾孙尝会幔亭中，脯擘麒麟酒满钟。\n宴罢不知消息处，至今乡老望孤峰。",
        "dynasty": "宋",
        "collection_info": null
    },
    {
        "title": "读方干诗",
        "author": "黄希旦",
        "content": "数篇骚雅名虽远，三拜逢迎礼过差。\n补得唇来身巳老，灌园何苦更咨嗟。",
        "dynasty": "宋",
        "collection_info": null
    },
    {
        "title": "和贾鸿举移竹",
        "author": "黄希旦",
        "content": "琳房珠馆何虚寂，宝砌无尘苔藓碧。\n仙翁倚槛静吟哦，却忆篔筜拂岩石。\n劲节虚心守岁寒，未尝暂变风霜色。\n移来迢递不辞劳，深根讶向瑶台植。\n渐承春意叶青青，时惹天香烟幂幂。\n月笼翠影尚萧疏，露被繁枝谗滴沥。\n迎风闲夜拟龙吟，结实他年期凤食。\n非才终约老烟霞，此际谬当亲采择。\n寄言红紫莫相猜，彼此无情蒙化力。\n逢时剪拂任他人，沈去葛陂都咫尺。",
        "dynasty": "宋",
        "collection_info": null
    },
    {
        "title": "感时行",
        "author": "黄希旦",
        "content": "劝君莫种木槿花，朝荣暮落堪咨嗟。\n劝君种取亭亭竹，霜繁风劲依然绿。\n谁不见陈余张耳辈，当面论交旋踵背。\n又不见管鲍光武与严光，贫贱富贵难相忘。\n英声独与天地长，令人万古遥相望，不可得见空彷徨。",
        "dynasty": "宋",
        "collection_info": null
    },
    {
        "title": "观申公山水",
        "author": "黄希旦",
        "content": "申公山水老更狂，躭躭巨耳双瞳方。\n生涯秃笔数千管，欲与造化争毫芒。\n长烟三素挂四壁，经营指点何安详。\n凝神净虑偶得意，一洒混沌开玄黄。\n须臾三才及万类，迤逦笔下分低昂。\n水寒石瘦老木怪，蒹葭岸占天苍苍。\n伊余本是山间叟，对此直欲乘风翔。\n咫尺杳然数万里，直疑跳入壶中藏。",
        "dynasty": "宋",
        "collection_info": null
    },
    {
        "title": "寄友人",
        "author": "黄希旦",
        "content": "昔游西太乙，今日返成都。\n若问去来事，云藏月影孤。",
        "dynasty": "宋",
        "collection_info": null
    },
    {
        "title": "试心石",
        "author": "黄希旦",
        "content": "屏列郡南隅，子真常此憩。\n雨欲泽人间，云霞先掩蔽。",
        "dynasty": "宋",
        "collection_info": null
    },
    {
        "title": "西庵寺",
        "author": "黄希旦",
        "content": "胜刹幽深枕县西，我来正值孟冬时。\n虽无慧远门堪叩，幸有陶潜驾可随。\n世态阶前朝槿色，岁寒云外老松枝。\n繄余本是林泉客，到此宁惭漫赋诗。",
        "dynasty": "宋",
        "collection_info": null
    },
    {
        "title": "九龙观",
        "author": "黄希旦",
        "content": "峨峨古仙宫，楼殿荫松柏。\n昔在贞观年，天皇御区域。\n九龙出池中，遗下灵踪迹。\n嘉佑辛丑岁，郡侯得召伯。\n是时夏六月，云日红翕赩。\n殿北古龙堂，窗户久不闢。\n俄然灵蛇见，宛转真像侧。\n鳞甲锦绣文，灿烂辉五色。\n视之颇驯扰，狎之不惊炀。\n邯侯率群僚，朋来拥旌戟。\n迟留夜未午，风雨满天黑。\n迅电瞥四起，狂雷随一击。\n须臾风雨收，形影谁能觅。\n斯盖龙之灵，变化固难测。",
        "dynasty": "宋",
        "collection_info": null
    },
    {
        "title": "偈",
        "author": "黄希旦",
        "content": "地水火风，强名四大。\n迷荡真源，种种憎爱。\n咄哉憨痴，会即便会。\n云散月明，朗同沙界。",
        "dynasty": "宋",
        "collection_info": null
    },
    {
        "title": "越王台",
        "author": "黄希旦",
        "content": "荒台枕古邱，伊昔越王游。\n辇路今何在，凄凉草树秋。",
        "dynasty": "宋",
        "collection_info": null
    }
]