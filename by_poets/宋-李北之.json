[
    {
        "uuid": "d04be2275d54a6704e8ece21c172f3d8",
        "title": "玉山观",
        "author": "李北之",
        "content": "峦冈经亘翠环中，中有山形如覆镛。\n晋仙王郭曾登眺，名形婺女金华同。\n悬崖积铁数百尺，轮囷老木参天碧。\n时有金鸡击膊鸣，铿鍧响通石屋石。\n石屋去山三里余，潭潭若有神龙居。\n渔人爬{瓜少}入深处，闻得山椒奏步虚。\n山趾有观名玉山，黄冠分得葛仙班。\n家无担石四壁立，披风切月陪往还。\n我师率庵庞眉老，故园跨鹤迷仙岛。\n道号艮斋曾品题，椽笔特书为摛藻。\n千载一遇邑大夫，来问胜境形何模。\n片言拟作诗中句，羞献人家水墨图。\n倚风太息来何暮，入境发挥方得路。\n愿言葺理芰荷衣，青天白日披云雾。",
        "dynasty": "宋",
        "collection_info": null
    }
]