[
    {
        "uuid": "e2aff7e63e2e8bf46a31971992220210",
        "title": "庆元府人日乡饮酒礼",
        "author": "颜颐仲",
        "content": "王春人日喜阴晴，文物衣冠萃四明。\n礼乐几年今一见，主宾百拜酒三行。\n人心天理须兴起，士习民风悉变更。\n太守自惭才德薄，纲维全頼老先生。",
        "dynasty": "宋",
        "collection_info": null
    },
    {
        "uuid": "1ac5eaa2c1d8a7d027883448f7cbbc6f",
        "title": "柳花",
        "author": "颜颐仲",
        "content": "柳渐成阴万缕斜，无腰柔弱弄韶华。\n一庭春色无人管，檐雨声中飞尽花。",
        "dynasty": "宋",
        "collection_info": null
    },
    {
        "uuid": "601ebc6b38ff04c839007fe63693118a",
        "title": "桐",
        "author": "颜颐仲",
        "content": "庭梧惊秋风，叶叶雕萎红。\n行人何不归，委魂逐孤鸿。\n去日良已赊，客身转飘蓬。\n千里各一涯，关山月明中。\n两臂恨不羽，飞逐君西东。",
        "dynasty": "宋",
        "collection_info": null
    },
    {
        "uuid": "1e3b014236f3719fb82fb78ddd1e3225",
        "title": "和碧玉千峰诗",
        "author": "颜颐仲",
        "content": "道在穹壤间，如日照万国。\n淳干再中天，斯文荷申锡。\n惟时朱夫子，一柱擎天力。\n勉斋妙心传，月印寒潭碧。\n东野正始音，绝唱未易续。\n昕庭万言对，珠玑灿盈掬。\n一麾压南州，寒谷回春燠。\n煌煌漳水珠，照耀昆山玉。\n美哉巽斋守，杰构捐金钱。\n横经踞皋比，冠剑来三千。\n贤侯揭新扁，伟观还当年。\n孰能踵公武，名盖东南天。\n经畬望有秋，譬彼田舍翁。\n学道犹学医，百脉期疏通。\n立身尚名节，峻峙千仞峰。\n勉哉蹈前修，毋与流俗同。",
        "dynasty": "宋",
        "collection_info": null
    }
]