[
    {
        "title": "黄岩县楼",
        "author": "郑伯熊",
        "content": "飞甍鬰峥嵘，万井交错综。\n俯仰各有则，静以御羣动。\n平时心匠微，斤斧袖不用。\n少施见其余，规画已惊众。\n姬公昔营洛，道德作梁栋。\n东家有余材，凤衰无復梦。\n帝方议明堂，行矣与君共。",
        "dynasty": "宋",
        "collection_info": null
    },
    {
        "title": "清畏轩",
        "author": "郑伯熊",
        "content": "树蕙余百亩，艺兰当路岐。\n清风一披拂，香气无不之。\n纫为楚纍佩，辱我幽靓姿。\n小草生涧底，雨露无恩私。\n不入儿女玩，岁晚得自持。\n所以古君子，清德畏人知。",
        "dynasty": "宋",
        "collection_info": null
    },
    {
        "title": "过万年山望罗汉岭上大松",
        "author": "郑伯熊",
        "content": "苍髯白甲老烟云，万木丛中独挺身。\n一柱擎天须此物，执柯它日属何人。",
        "dynasty": "宋",
        "collection_info": null
    },
    {
        "title": "问津楼",
        "author": "郑伯熊",
        "content": "周道直如矢，亡羊古无有。\n利欲蚀本心，眼花大如斗。\n适燕南其辕，之越乃北走。\n四海阮嗣宗，臧否不挂口。\n一恸激流俗，新荑发枯朽。\n斯人向千载，此意谁復剖。\n问津非名楼，端以觉蒙蔀。",
        "dynasty": "宋",
        "collection_info": null
    },
    {
        "title": "枕上",
        "author": "郑伯熊",
        "content": "飘风不崇朝，骤雨不终日。\n清寒入絺绤，御袷有余鬰。\n天时不能调，人事那可必。\n清灯耿孤窗，万籁助飗飘。\n忧愁从中来，起坐髮屡栉。\n丈夫属有念，功名乃余物。\n突兀万间屋，此意何时毕。\n长吟答寒螀，四壁转萧瑟。",
        "dynasty": "宋",
        "collection_info": null
    },
    {
        "title": "北园送关简州分得古字",
        "author": "郑伯熊",
        "content": "我歌白云篇，送君水云浦。\n歌罢水云寒，伫立听鸣艣。\n江湖昔在手，短簑钓烟雨。\n轩裳误羁馽，滥趋羣玉府。\n朱墨浪自妍，笔削竟何补。\n高鸿堕秋枕，归梦纷莫数。\n着鞭输子先，寤歌独怀古。\n中年况作别，心事復谁吐。\n故人分龙符，江色映修组。\n话旧定何时，新知日旁午。",
        "dynasty": "宋",
        "collection_info": null
    },
    {
        "title": "次韵陈倅瑞岩之什",
        "author": "郑伯熊",
        "content": "诗到南昌老更奇，固知流派自江西。\n滕王阁下秋涛壮，孺子堂前春鸟啼。\n我似痴蝇思骥尾，君如野鹤趁鸡栖。\n十年翰墨元犹白，不识微言为指迷。",
        "dynasty": "宋",
        "collection_info": null
    },
    {
        "title": "四月十四日至广陵",
        "author": "郑伯熊",
        "content": "春归村坞绿阴迷，又向山腰转马蹄。\n收尽雪芳犹采撷，割残云穗再扶犂。\n乡谣到处无音律，野饭黄昏只笋虀。\n惟有客愁消不得，隔溪篁竹子规啼。",
        "dynasty": "宋",
        "collection_info": null
    },
    {
        "title": "婺舟道中",
        "author": "郑伯熊",
        "content": "笋舆时得并溪行，溪水秋来似鑑清。\n仰春云山劳眼力，临流照眼却分明。",
        "dynasty": "宋",
        "collection_info": null
    },
    {
        "title": "句",
        "author": "郑伯熊",
        "content": "胡床倚春风，池亭自花柳。",
        "dynasty": "宋",
        "collection_info": null
    }
]