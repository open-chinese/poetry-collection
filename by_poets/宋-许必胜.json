[
    {
        "title": "山中杂咏  其一",
        "author": "许必胜",
        "content": "久病鲜尘事，溪山遂相安。\n欲知生息意，自树庭中兰。\n静睹花叶荣，春风吹亦难。\n新禽弄佳吹，小水生微澜。\n同在天地中，安能测其端。\n夜澄众境寂，月小松声寒。\n言念御风人，感兹清露漙。\n悲来心自微，凄然竟长嘆。",
        "dynasty": "宋",
        "collection_info": null
    },
    {
        "title": "山中杂咏  其二",
        "author": "许必胜",
        "content": "月至林木异，心空来远声。\n草根幽响奏，小叶孤萤明。\n静念既有在，久之无可名。\n轻云自闲暇，坐久山风鸣。\n微雨偶然过，清心相向生。",
        "dynasty": "宋",
        "collection_info": null
    },
    {
        "title": "山中杂咏  其三",
        "author": "许必胜",
        "content": "鸟乱南山云，日照南山绿。\n东风语流莺，相吹还断续。\n抚彼石上泉，平生自云足。\n浮荣不常御，迴薄无停瞩。\n苟非女萝枝，焉能事屈曲。\n峨峨高山松，漾漾深溪渌。\n持此云外心，一谢西飞鹄。",
        "dynasty": "宋",
        "collection_info": null
    },
    {
        "title": "山中杂咏  其四",
        "author": "许必胜",
        "content": "灼灼山半花，闲闲水中藻。\n苟无松柏心，飘零向谁道。\n蜉蝣炫衣裳，楚楚苦不保。\n野老惜春色，间篱薙青草。\n青草忽已繁，兰蕙日已老。\n兰蕙日已老，我心当奈何。\n人生贵适意，所乐岂在多。\n卓然负书翁，悠悠谢山阿。",
        "dynasty": "宋",
        "collection_info": null
    },
    {
        "title": "忆旧游  其一",
        "author": "许必胜",
        "content": "欢游成逝波，盛华落残照。\n每忆清池游，幽魂夜相弔。\n与君携手时，云林正清妙。\n天空露光动，襟衫见高调。\n及来愁病侵，瘦骨冰棱峭。\n君如镜中花，独向春光笑。\n荒村酒味薄，沉忧何时疗。\n日色不入梦，高星冻青耀。\n空枝吟霜风，永夜兴悲啸。\n嵯峨金张第，忽成野田烧。\n安得明月中，长见君年少。",
        "dynasty": "宋",
        "collection_info": null
    },
    {
        "title": "忆旧游  其二",
        "author": "许必胜",
        "content": "孤桐饱秋风，响作霜天鸿。\n手翻九嶷色，下堕潇湘中。\n谁言一寸路，不成西与东。\n谁言少年时，不成衰老翁。\n欲使胶漆意，通君山水衷。\n尝恐金石奏，復为郑卫工。\n所悲百年内，徒然羡华嵩。\n华嵩有终极，愁泪终难穷。\n愁泪一入地，春风无碧丛。",
        "dynasty": "宋",
        "collection_info": null
    },
    {
        "title": "舟行",
        "author": "许必胜",
        "content": "雨脚天东来，惊鸟烟中起。\n须臾四山合，万象空蒙裏。\n孤行念远村，见树联自喜。\n浪游岂无因，遇山则知止。\n棱棱云外峰，与我心终始。\n日暮宿田家，田歌正清美。\n何以途路心，历乱如流水。\n始疑车马上，未必见君子。\n行当弄轻舟，随风问兰芷。",
        "dynasty": "宋",
        "collection_info": null
    },
    {
        "title": "除夕",
        "author": "许必胜",
        "content": "多病成懒疎，日月忽驱逐。\n家人厌陈迹，洒扫新我目。\n争此须臾间，扰扰竞多福。\n习气变性情，不復生惭恧。\n幸有一樽酒，可以寄清穆。\n夜静天四垂，星光就檐屋。\n灯烛忽空旷，琴书转幽独。\n休心薇蕨内，庶免营旨蓄。\n凤凰鸣高冈，贻笑于鸡鹜。\n得终岁寒心，尚愧庭前竹。\n去去天台山，幽兰会当馥。",
        "dynasty": "宋",
        "collection_info": null
    },
    {
        "title": "春日作",
        "author": "许必胜",
        "content": "雨过验庭树，始知春气还。\n造化不相限，随意成斑斓。\n蒙蒙一寸枝，新故伤其间。\n四时递相见，花叶了不閒。\n安能待头白，然后凋朱颜。\n阳春久断绝，梦想见弓弯。\n醉后发高唱，狂句请莫删。\n不贵文字奇，贵使耳目顽。\n从来贤智出，不与庸俗关。\n性情通草木，羞辨魑魅奸。\n周道满荆棘，歧路盈海寰。\n举足何所蹈，归去天台山。",
        "dynasty": "宋",
        "collection_info": null
    },
    {
        "title": "苦雨",
        "author": "许必胜",
        "content": "积忧遂成阴，昏色遍苍莽。\n我醉忧已忘，天地当开朗。\n何以酒醒后，犹然在檐上。\n云是方春时，暗助草木长。\n凝阴而无阳，亦非善培养。\n岂因世道非，寰宇盈魍魉。\n日月不照临，星辰羞布象。\n每睹万类心，俱称上天广。\n移转亦何难，梦梦如抱怏。\n地底周雷声，骄乌绝心想。\n四望如无余，举意同罗网。\n安得最高峰，云外独来往。",
        "dynasty": "宋",
        "collection_info": null
    },
    {
        "title": "睡起",
        "author": "许必胜",
        "content": "睡起日满窗，苍蝇黄蜂如沸江。\n莫言闲人得睡足，梦到封侯亦劳碌。\n隔壁棋客时落子，功名事业此中已。\n巫山洛水香成阵，天上晓云为翠鬓。",
        "dynasty": "宋",
        "collection_info": null
    },
    {
        "title": "新月",
        "author": "许必胜",
        "content": "偶向树中见，知从水际生。\n叶翻寒不定，云去意无成。\n乱石流泉影，空山落子声。\n当年眉黛在，定见可怜情。",
        "dynasty": "宋",
        "collection_info": null
    },
    {
        "title": "寄山中老稚",
        "author": "许必胜",
        "content": "客久归无计，家书懒再看。\n寄声花郑重，为报竹平安。\n诗酒吾能老，饥寒汝自宽。\n今年新酿熟，收拾钓鱼竿。",
        "dynasty": "宋",
        "collection_info": null
    },
    {
        "title": "闺怨",
        "author": "许必胜",
        "content": "房栊微雨过，虫思草根深。\n门外青苔色，无人闲到今。\n换衫依暮冷，开镜倚秋心。\n别意犹能在，应来梦裏寻。",
        "dynasty": "宋",
        "collection_info": null
    },
    {
        "title": "赠友山二侄",
        "author": "许必胜",
        "content": "闻道春来解问经，整衣矩步学趋庭。\n雨余应惜阶前蚁，月落休轻案上萤。\n自笑颠毛容我白，且留衰眼为伊青。\n熟精文选吾家事，早向秋空试凤翎。",
        "dynasty": "宋",
        "collection_info": null
    },
    {
        "title": "祥符寺得句",
        "author": "许必胜",
        "content": "安蔬自足慰平生，峰静松闲涧水平。\n山意悟时僧不语，落花声间梵音清。",
        "dynasty": "宋",
        "collection_info": null
    },
    {
        "title": "题画",
        "author": "许必胜",
        "content": "傍岸参差筑小亭，山深树暗水泠泠。\n此间应有神仙语，先向图中试一听。",
        "dynasty": "宋",
        "collection_info": null
    }
]