[
    {
        "uuid": "5d7e0ef4c1d586d27084208dd3af1fce",
        "title": "临江仙 庭院深深深几许",
        "author": "魏夫人",
        "content": "庭院深深深几许，云窗雾阁春迟。\n为谁憔悴损芳姿。\n夜来清梦好，应是发南枝。\n玉瘦檀轻无限恨，南楼羌管休吹。\n浓香吹尽有谁知。\n暖风迟日也，别到杏花肥。",
        "dynasty": "宋",
        "collection_info": null
    },
    {
        "uuid": "a0a2b697cd2508311e06220c8c0db1be",
        "title": "好事近 雨后晓寒轻",
        "author": "魏夫人",
        "content": "雨后晓寒轻，花外早莺啼歇。\n愁听隔溪残漏，正一声凄咽。\n不堪西望去程赊，离肠万回结。\n不似海棠阴下，按凉州时节。",
        "dynasty": "宋",
        "collection_info": null
    },
    {
        "uuid": "68398fef4174ca8251e861164f9682f4",
        "title": "阮郎归 夕阳楼外落花飞",
        "author": "魏夫人",
        "content": "夕阳楼外落花飞。\n晴空碧四垂。\n去帆回首已天涯。\n孤烟卷翠微。\n楼上客，鬓成丝。\n归来未有期。\n断魂不忍下危梯。\n桐阴月影移。",
        "dynasty": "宋",
        "collection_info": null
    },
    {
        "uuid": "f2e0c8bbae877451c2c08ff893c2f635",
        "title": "减字木兰花 西楼明月",
        "author": "魏夫人",
        "content": "西楼明月。\n掩映梨花千树雪。\n楼上人归。\n愁听孤城一雁飞。\n玉人何处。\n又见江南春色暮。\n芳信难寻。\n去后桃花流水深。",
        "dynasty": "宋",
        "collection_info": null
    },
    {
        "uuid": "7e0f2c55f93347f12a381c883d29b5cf",
        "title": "减字木兰花 落花飞絮",
        "author": "魏夫人",
        "content": "落花飞絮。\n杳杳天涯人甚处。\n欲寄相思。\n春尽衡阳雁渐稀。\n离肠泪眼。\n肠断泪痕流不断。\n明月西楼。\n一曲阑干一倍愁。",
        "dynasty": "宋",
        "collection_info": null
    },
    {
        "uuid": "cb0ecf47d53a6d38f838ab3de2b0fc47",
        "title": "菩萨蛮 溪山掩映斜阳里",
        "author": "魏夫人",
        "content": "溪山掩映斜阳里。\n楼台影动鸳鸯起。\n隔岸两三家。\n出墙红杏花。\n绿杨堤下路。\n早晚溪边去。\n三见柳绵飞。\n离人犹未归。",
        "dynasty": "宋",
        "collection_info": null
    },
    {
        "uuid": "1cfe44f5cbd299c9e1d3de6ba6849158",
        "title": "菩萨蛮 东风已绿瀛洲草",
        "author": "魏夫人",
        "content": "东风已绿瀛洲草。\n画楼帘卷清霜晓。\n清绝比湖梅。\n花开未满枝。\n长天音信断。\n又见南归雁。\n何处是离愁。\n长安明月楼。",
        "dynasty": "宋",
        "collection_info": null
    },
    {
        "uuid": "c67bc64d30bba72aaa3854c7cb665a30",
        "title": "菩萨蛮 红楼斜倚连溪曲",
        "author": "魏夫人",
        "content": "红楼斜倚连溪曲。\n楼前溪水凝寒玉。\n荡漾木兰船。\n船中人少年。\n荷花娇欲语。\n笑入鸳鸯浦。\n波上暝烟低。\n菱歌月下归。",
        "dynasty": "宋",
        "collection_info": null
    },
    {
        "uuid": "fb299d13f3413d74bda2d8f223d6a3e4",
        "title": "定风波 不是无心惜落花",
        "author": "魏夫人",
        "content": "不是无心惜落花。\n落花无意恋春华。\n昨日盈盈枝上笑。\n谁道。\n今朝吹去落谁家。\n把酒临风千种恨。\n难问。\n梦回云散见无涯。\n妙舞清歌谁是主。\n回顾。\n高城不见夕阳斜。",
        "dynasty": "宋",
        "collection_info": null
    },
    {
        "uuid": "619b09beca21f0e9da65dba82eab179e",
        "title": "点绛唇 波上清风",
        "author": "魏夫人",
        "content": "波上清风，画船明月人归后，渐消残酒。\n独自凭阑久。\n聚散匆匆，此恨年年有，重回首。\n淡烟疏柳。\n隐隐芜城漏。",
        "dynasty": "宋",
        "collection_info": null
    },
    {
        "uuid": "8cf156525889928a12babe0e2e04b235",
        "title": "武陵春 小院无人帘半卷",
        "author": "魏夫人",
        "content": "小院无人帘半卷，独自倚阑时。\n宽尽春来金缕衣。\n憔悴有谁知。\n玉人近日书来少，应是怨来迟。\n梦里长安早晚归。\n和泪立斜晖。",
        "dynasty": "宋",
        "collection_info": null
    },
    {
        "uuid": "f16793a201bb20a7f670e25abd081fbe",
        "title": "江城子 别郎容易见郎难",
        "author": "魏夫人",
        "content": "别郎容易见郎难。\n几何般。\n懒临鸾。\n憔悴容仪，陡觉缕衣宽。\n门外红梅将谢也，谁信道、不曾看。\n晓妆楼上望长安。\n怯轻寒。\n莫凭阑。\n嫌怕东风，吹恨上眉端。\n为报归期须及早，休误妾、一春闲。",
        "dynasty": "宋",
        "collection_info": null
    },
    {
        "uuid": "49134e8590b018453ef1883f5575e56c",
        "title": "卷珠帘・蝶恋花 记得来时春未暮",
        "author": "魏夫人",
        "content": "记得来时春未暮。\n执手攀花，袖染花梢露。\n暗卜春心共花语。\n争寻双朵争先去。\n多情因甚相辜负。\n轻折轻离，欲向谁分诉。\n泪湿海棠花枝处。\n东君空把奴分付。",
        "dynasty": "宋",
        "collection_info": null
    },
    {
        "uuid": "ca711ed5e30794db87d58c549b75254d",
        "title": "系裙腰 灯花耿耿漏迟迟",
        "author": "魏夫人",
        "content": "灯花耿耿漏迟迟。\n人别后、夜凉时。\n西风潇洒梦初回。\n谁念我，就单枕，皱双眉。\n锦屏绣幌与秋期。\n肠欲断、泪偷垂。\n月明还到小窗西。\n我恨你，我忆你，你争知。",
        "dynasty": "宋",
        "collection_info": null
    },
    {
        "uuid": "126939ed91f0a23580837da5976037a5",
        "title": "句",
        "author": "魏夫人",
        "content": "使君自为君恩厚，不是区区爱华山。",
        "dynasty": "宋",
        "collection_info": null
    }
]