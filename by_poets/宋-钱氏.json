[
    {
        "uuid": "3b1d26cfc5c78f25df4344b36f539763",
        "title": "题壁",
        "author": "钱氏",
        "content": "落日西风照楚关，断魂残魄弔衰颜。\n自从鸿鹄分飞后，无復鸳鸯并枕间。\n腕玉瘦宽金缕袖，鬓蝉慵掠翠云鬟。\n秋天冬暮风雪寒，对镜懒把金蝉簇。\n梦魂夜夜到君边，觉来寂寞鸳衾独。\n此时行坐闲纱窗，忍泪含情眉黛蹙。\n古人惜别日三秋，不知君去几多宿。\n山高水阔三千里，名利使人復尔耳。\n昔年曾拨伯牙絃，未遇知音莫怨天。\n去年又奏相如赋，汉殿依前还不遇。\n时人不知双字讹，平川倏忽风波起。\n当时南宫报罢音，教妾沉吟杵中心。\n为君滴下红粉泪，红罗帐裏湿鸳衾。\n愤愤调琴蝉鹊噪，默默吟诗怨桂林。\n千调万拨不成曲，争奈胸中气相掬。\n千思万想不成诗，心如死灰谁得知。\n料得君心当此际，事国繁华闲田地。\n朝朝暮暮望君归，日在东隅月在西。\n碧落翩翩飞雁过，青山切切子规啼。\n望尽一月復一月，不见音容寸肠结。\n又闻君自河东来，夜夜不教红烛灭。\n鸡鸣犬唳侧耳听，寂寂不闻车马音。\n自此知君无定止，一片情怀冷如水。\n既无黄耳寄家书，也合随时寄雁鱼。\n日月逡巡又一年，何事归期竟杳然。\n鲛绡裛遍相思泪，眉黛无心画远山。",
        "dynasty": "宋",
        "collection_info": null
    },
    {
        "uuid": "377fd04a6cb1f68c9c34dfb40d4fe3c3",
        "title": "诗一首",
        "author": "钱氏",
        "content": "士悲秋色女怀春，此语由来未是真。\n倘若有情相眷恋，四时天气总愁人。",
        "dynasty": "宋",
        "collection_info": null
    }
]