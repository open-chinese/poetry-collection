[
    {
        "title": "曹将军",
        "author": "安如山",
        "content": "将军精悍姿，齿齿碎铁石。\n在昔童稚中，但闻饱经术。\n纵横骋柔翰，丹雘间金碧。\n有司塞明诏，敝邑屈词伯。\n芹香春水生，冠玉侍重席。\n脱略章句陋，搜抉穷理窟。\n未及文化成，其如王土窄。\n丈夫报主愿，岂必蒙清秩。\n苍然请去位，满面秋栗烈。\n纠合熊虎羣，旌旆扬广陌。\n正当摩厉閒，一鼓拔勍敌。\n屯兵沔水源，千里斧截截。\n浩荡排烟旻，西极安屼嵲。\n奈何国无人，腐儒秉旄钺。\n赏予入私门，金汤授盗贼。\n公时奋臂争，反遭献玉刖。\n三军视马首，痛哭下天壁。\n功成坐龃龉，愤怒鬚插戟。\n中宵拔剑起，肃肃整劲翮。\n吐气风云生，搴旗陷坚列。\n贯穿死生地，蹀血天地黑。\n势虽众寡悬，形未雌雄决。\n路穷断首尾，众尽乃手格。\n岂知龙虎逝，黯淡山川色。\n百万尚震惊，呜呼死诸葛。\n长城但自坏，千里痛稠结。\n肉食无远谋，野史有直笔。\n酒酣歌节士，皛皛霜日白。",
        "dynasty": "宋",
        "collection_info": null
    },
    {
        "title": "下瞿塘",
        "author": "安如山",
        "content": "去去如奔马，来来无尽船。\n人心似江水，日夜向吴天。",
        "dynasty": "宋",
        "collection_info": null
    }
]