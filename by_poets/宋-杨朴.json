[
    {
        "uuid": "ad6835b9757cea1ad7a764215f288260",
        "title": "上陈文惠",
        "author": "杨朴",
        "content": "昨夜西风烂漫秋，今朝东岸独垂鈎。\n紫袍不识蓑衣客，曾对君王十二旒。",
        "dynasty": "宋",
        "collection_info": null
    },
    {
        "uuid": "e458e84d861dc912f62131660a6475b9",
        "title": "村居感兴",
        "author": "杨朴",
        "content": "一壶村酒胶牙酸，十数胡皴彻骨干。\n随着四婆裙子后，杖头挑去赛蚕官。",
        "dynasty": "宋",
        "collection_info": null
    },
    {
        "uuid": "688d4be42141a3bb391a2c4b0cf06158",
        "title": "七夕",
        "author": "杨朴",
        "content": "未会牵牛意若何，须邀织女弄金梭。\n年年乞与人间巧，不道人间巧已多。",
        "dynasty": "宋",
        "collection_info": null
    },
    {
        "uuid": "d6351ee0a827af372c1fb3c89264de03",
        "title": "秋日闲居",
        "author": "杨朴",
        "content": "忽闻高柳噪新蝉，厌暑情怀顿豁然。\n庭槛夜凉风撼竹，池塘香散水摇莲。\n鲈鱼鲙忆奔江浦，焦尾琴思换蜀弦。\n莫遣金樽空对月，满斟高唱混流年。",
        "dynasty": "宋",
        "collection_info": null
    },
    {
        "uuid": "0b803747fdb069c2f9bbe6dbcbee8e3d",
        "title": "莎衣",
        "author": "杨朴",
        "content": "软绿柔蓝着胜衣，倚船吟钓正相宜。\n蒹葭影裏和烟卧，菡萏香中带雨披。\n狂脱酒家春醉后，乱堆渔舍晚晴时。\n直饶紫绶金章贵，未肯轻轻博换伊。",
        "dynasty": "宋",
        "collection_info": null
    },
    {
        "uuid": "aee5720f32a6d9aca6b519f78b9b6fa1",
        "title": "诗一首",
        "author": "杨朴",
        "content": "更无落魄耽杯酒，更莫猖狂爱咏诗。\n今日捉将官裏去，这回断送老头皮。",
        "dynasty": "宋",
        "collection_info": null
    },
    {
        "uuid": "121bd99f6693d5a2704d6061140d22b4",
        "title": "句",
        "author": "杨朴",
        "content": "就客饮时担酒去，见鱼游处拨萍开。",
        "dynasty": "宋",
        "collection_info": null
    }
]