[
    {
        "title": "甘州・八声甘州 爱累累、万颗贯骊珠",
        "author": "刘沆",
        "content": "爱累累、万颗贯骊珠，特地写幽芳。\n想黄昏云淡，夜深人静，清影横窗。\n冷澹一枝两叶，笔下老秋光。\n参透圆明相，日观开荒。\n最是柔髭修梗，映风姿雾质，雅趣悠长。\n更淋漓草圣，把玩墨犹香。\n珍重好、卷藏归去，枕屏间、偏称道人床。\n江南路，后回重见、同话凄凉。",
        "dynasty": "宋",
        "collection_info": null
    },
    {
        "title": "述怀",
        "author": "刘沆",
        "content": "虎生三日便窥牛，猎犬宁能掉尾求。\n若不去登黄阁贵，便须来伴赤松游。\n奴颜婢舌诚堪耻，羊狠狼贪自合羞。\n现尺太阿星斗焕，何时去取魏齐头。",
        "dynasty": "宋",
        "collection_info": null
    },
    {
        "title": "小孤山",
        "author": "刘沆",
        "content": "擎天有八柱，一柱此焉存。\n石耸千寻势，波留四面痕。\n江湖中作镇，风浪裏盘根。\n平地安然者，饶他五岳尊。",
        "dynasty": "宋",
        "collection_info": null
    },
    {
        "title": "送乡人尹鑑登第归",
        "author": "刘沆",
        "content": "少年相款老相逢，乡举虽同遇不同。\n我已位尘三事后，君方名列五科中。\n荣登莫计名高下，宦达须由善始终。\n若到乡关人见问，为言归思满秋风。",
        "dynasty": "宋",
        "collection_info": null
    },
    {
        "title": "聪明泉",
        "author": "刘沆",
        "content": "义山山下有灵泉，泉号聪明自古传。\n四百年中三出相，不才何幸继前贤。",
        "dynasty": "宋",
        "collection_info": null
    },
    {
        "title": "句",
        "author": "刘沆",
        "content": "三月内方有，百花中更无。",
        "dynasty": "宋",
        "collection_info": null
    }
]