[
    {
        "uuid": "ae91e112aa00ceee5e1c49dde3b93a6d",
        "title": "寓居全吴江上  其一",
        "author": "姚申之",
        "content": "夜来得酒气增华，兴入丹梯月姊家。\n两首新诗一篇赋，今年不负木犀花。",
        "dynasty": "宋",
        "collection_info": null
    },
    {
        "uuid": "b7f07447d04c8c59b0b91600e05cf2af",
        "title": "寓居全吴江上  其二",
        "author": "姚申之",
        "content": "一雨通宵翦菜畦，波棱生甲晚菘齐。\n朝来赤脚语言好，醒酒杯羹有宿虀。",
        "dynasty": "宋",
        "collection_info": null
    },
    {
        "uuid": "f2feb12a2c7f805ca3ebd059f73a17fb",
        "title": "寓居全吴江上  其三",
        "author": "姚申之",
        "content": "幅巾萧散一枝筇，身在水云千顷中。\n抹野乱山随意碧，袅林霜叶可怜红。",
        "dynasty": "宋",
        "collection_info": null
    },
    {
        "uuid": "2c110cea21db34858ae1b2ea8aa18d77",
        "title": "寓居全吴江上  其四",
        "author": "姚申之",
        "content": "筑成芋堑那忧饿，爨到扊扅真箇穷。\n饱坐西轩观物变，一瓯浓茗一林风。",
        "dynasty": "宋",
        "collection_info": null
    },
    {
        "uuid": "9b0959f0ff8702ae4508a48cb3117f48",
        "title": "家西小亭名水云千顷",
        "author": "姚申之",
        "content": "云影翻随宿鸟迴，斜晖犹带晚潮来。\n小桥低处通船过，一队鹅儿两道开。",
        "dynasty": "宋",
        "collection_info": null
    },
    {
        "uuid": "a87dabaf792b21858edaa9aeda75ec92",
        "title": "将至昆山舟中作",
        "author": "姚申之",
        "content": "昆岭烟敛后，虞浦风定时。\n一舸飞两艣，百媚生涟漪。\n霜清寒中人，天宇云陆离。\n朝曦忽漏光，野光明荒陂。\n潜鱼时一跃，宿鸟意迟迟。\n却望西津桥，千尺天投霓。\n豪家贵公子，香衾拥屏帏。\n安知苍莽中，有境如此奇。\n我以饥驱出，气轩復开眉。\n褚侯真懿亲，幞被相追随。\n长啸开船篷，襟袖风披披。\n平生崔嵬胸，轩昂对天池。\n有景无句道，径须酒浇之。",
        "dynasty": "宋",
        "collection_info": null
    }
]