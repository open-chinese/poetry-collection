[
    {
        "uuid": "36802bdafbdbb3d11233844f8d8b2d99",
        "title": "云间",
        "author": "张藴",
        "content": "倦倚柁楼闻鹤唳，半生此地一经过。\n机云故月荒凉宅，湖海新秋浩荡波。\n晓𦩘红莲商客市，夜窗白苎女儿歌。\n吟边冷被沙鸥笑，衣化京尘鬓亦皤。",
        "dynasty": "宋",
        "collection_info": null
    },
    {
        "uuid": "aa18c24b5a014b3b1e577574c9ac09f4",
        "title": "江湖伟观",
        "author": "张藴",
        "content": "堤柳朝朝送酒船，一阑山色越帆烟。\n蓬莱云气东溟外，阊阖星辰北斗前。\n突兀向来无此屋，登临当日有诸贤。\n夕阳过鴈慵回首，吟入关河万里天。",
        "dynasty": "宋",
        "collection_info": null
    },
    {
        "uuid": "2fce0f22c81be1b8713f560dfcf5bf26",
        "title": "凤鹤鹊三题与江社同赋  其一",
        "author": "张藴",
        "content": "一去朝阳寂不闻，西康台北起寒云。\n梧花竹实年年事，柰此喧啾百鸟羣。",
        "dynasty": "宋",
        "collection_info": null
    },
    {
        "uuid": "0fd945fa16821dad9f00858abd7f53b3",
        "title": "凤鹤鹊三题与江社同赋  其二",
        "author": "张藴",
        "content": "立雪精神两瘦芦，天风入羽思江湖。\n逋仙梅下曾相识，千载归来一语无。",
        "dynasty": "宋",
        "collection_info": null
    },
    {
        "uuid": "a59abc04bb23bdd8d04af256271dfff3",
        "title": "凤鹤鹊三题与江社同赋  其三",
        "author": "张藴",
        "content": "月树争枝影共寒，楂楂飞过屋头山。\n五陵年少多春闷，一弹千金落等闲。",
        "dynasty": "宋",
        "collection_info": null
    },
    {
        "uuid": "20ed4b8a1a413aad161d1b1b28828c5f",
        "title": "顾径",
        "author": "张藴",
        "content": "海水还清浅，停杯问二豪。\n雨来江色暝，沙长岸容高。\n吏鞅何能脱，王程敢惮劳。\n秋风柁楼底，短髮不禁搔。",
        "dynasty": "宋",
        "collection_info": null
    },
    {
        "uuid": "19c36725c917db965293872e63136d94",
        "title": "钱氏东皋",
        "author": "张藴",
        "content": "百年钟鼓园林在，人物萧疎更海乡。\n藤络湖嵌山解长，花移邺本土犹香。\n棋声靓昼松阴淡，扇影閒秋水气长。\n莫道官忙行乐少，也分物色到奚囊。",
        "dynasty": "宋",
        "collection_info": null
    },
    {
        "uuid": "d43ec19c1cc57314bd8962f7dd09472a",
        "title": "上海",
        "author": "张藴",
        "content": "梦断三更鹤，芦边繫短篷。\n听潮看海月，坐石受天风。\n物至秋而化，年来我亦翁。\n长歌相劳事，犹喜此樽同。",
        "dynasty": "宋",
        "collection_info": null
    },
    {
        "uuid": "40eec7a39ebda56ec41bf918f7282e77",
        "title": "新晴",
        "author": "张藴",
        "content": "林影熹微晓乍晴，老于世故独关情。\n连烽未撤边头戍，积潦犹妨陇上耕。\n几为饷蚕忧湿叶，重因漂麦困饥萌。\n龙公多事多劳耳，万理由来要得平。",
        "dynasty": "宋",
        "collection_info": null
    },
    {
        "uuid": "6db9c6daeff995620b450437c1289261",
        "title": "录录",
        "author": "张藴",
        "content": "录录竟何为，衣尘日以缁。\n故人閒入梦，久雨颇妨脾。\n燕履登巢息，蜂程载蜜亏。\n独斟莲子酒，愁绝杏花诗。",
        "dynasty": "宋",
        "collection_info": null
    },
    {
        "uuid": "7f82fb092c88b037a05f787cb9f4ad3e",
        "title": "除夕",
        "author": "张藴",
        "content": "京国逢除夕，栖迟鬓欲霜。\n春声生竹爆，岁色动椒香。\n戒睡听鷄早，占诗探茧忙。\n烛花频送喜，儿女笑烘堂。",
        "dynasty": "宋",
        "collection_info": null
    },
    {
        "uuid": "0c528c135c897318384665868ee4b999",
        "title": "祷雪天竺由灵鹫过冷泉",
        "author": "张藴",
        "content": "降香天竺去，瀹茗冷泉来。\n新径石间过，危亭木杪开。\n烟山晴若画，霜叶湿如灰。\n点检经行处，今年未见梅。",
        "dynasty": "宋",
        "collection_info": null
    },
    {
        "uuid": "bf7167ccc5e1fb135fb0bcd5af1542c7",
        "title": "祀事",
        "author": "张藴",
        "content": "误被鸡催起，隃听漏鼓稀。\n书檠风展卷，香碗火生衣。\n困嗅茶犹病，吟餐菊可肥。\n月明天路靓，亲到帝旁归。",
        "dynasty": "宋",
        "collection_info": null
    },
    {
        "uuid": "b871a8a625e31696080a00f1ecfb6630",
        "title": "西湖清明",
        "author": "张藴",
        "content": "芳天新霁惠风和，软绿平堤凝不波。\n桃李无言看客惯，楼台如画占山多。\n游裾匝路填车马，翠榜开筵斗绮罗。\n寂寂寒烟生水面，白鸥柰此月明何。",
        "dynasty": "宋",
        "collection_info": null
    },
    {
        "uuid": "f046d34103c0851c3a515183006c9de3",
        "title": "酥",
        "author": "张藴",
        "content": "兼味醍醐外，分身乳酪中。\n江南鸣穉犊，塞上寄飞鸿。\n干雨看如幻，生盐讶渐融。\n臈残犹有待，煎取牡丹红。",
        "dynasty": "宋",
        "collection_info": null
    },
    {
        "uuid": "6fe8f21beba21155f674aac36ceeedab",
        "title": "食蛎次韵芸隠",
        "author": "张藴",
        "content": "相黏成什伯，峰耸若山王。\n攻处须犀铁，持来出蟹汤。\n梅花霜后味，竹色酒边香。\n坐忆游闽乐，今年始得尝。",
        "dynasty": "宋",
        "collection_info": null
    },
    {
        "uuid": "99a91c84471576e6788ffaa62d7e6475",
        "title": "次韵月中闻鹤  其一",
        "author": "张藴",
        "content": "月明华表语霜清，万籁沉沉静有声。\n一自别来璚树长，几回飞梦到曾城。",
        "dynasty": "宋",
        "collection_info": null
    },
    {
        "uuid": "26ffe85c6f67b3b727c38e445cf24590",
        "title": "次韵月中闻鹤  其二",
        "author": "张藴",
        "content": "孤影徘徊且月中，流离满贮酒如空。\n东皇太一应来下，笑指梅花一信通。",
        "dynasty": "宋",
        "collection_info": null
    },
    {
        "uuid": "f705b9d054dcda4944cc9ebc2dec4755",
        "title": "斋宫偶题",
        "author": "张藴",
        "content": "众绿扶疎雨气清，柳花吹作小池萍。\n文窗昼寂斋房邃，三漱华池诵玉经。",
        "dynasty": "宋",
        "collection_info": null
    },
    {
        "uuid": "fbfff70f0460c07170f8869d0e35b110",
        "title": "同寮约游香林分韵得林字",
        "author": "张藴",
        "content": "约我当休沐，同过支道林。\n棋边翻覆手，酒外太平心。\n石漱晴湍细，猿吟夏木深。\n归帆带疎雨，凉意满幽襟。",
        "dynasty": "宋",
        "collection_info": null
    },
    {
        "uuid": "e79c8d990d32994b04b7c9e88e7c73b6",
        "title": "春朝偶题",
        "author": "张藴",
        "content": "忙裏偷閒答物华，一官随分是生涯。\n春风酒棹湖堤柳，晓月吟鞯辇路花。\n报喜忽闻枝上鹊，忘机时下屋头鸦。\n残年钝闷今朝尽，重对菱花拂帽纱。",
        "dynasty": "宋",
        "collection_info": null
    },
    {
        "uuid": "107d261c6dd2ac4de79e5e9de5a31ef5",
        "title": "重游大涤洞天",
        "author": "张藴",
        "content": "涧水泠泠石髮新，松花香靓翠崖深。\n云生不没仙人迹，丹化犹啼捣药禽。\n洗眼人多求圣水，醒心吾独爱清音。\n杖藜更欲过新洞，无柰春空又作阴。",
        "dynasty": "宋",
        "collection_info": null
    },
    {
        "uuid": "894ec5d456f1c19948b7755482d7d5fb",
        "title": "东庵与道者语有感",
        "author": "张藴",
        "content": "瘦策松间日又斜，更过东崦吃僧茶。\n丹青岭树明寒叶，水墨江天噪乱鸦。\n付酒一杯真乐事，读书万卷是愁涯。\n更尝世故知閒味，河水依然鬓自华。",
        "dynasty": "宋",
        "collection_info": null
    },
    {
        "uuid": "33e8dab269a36059202c43a324b747e3",
        "title": "朱柿",
        "author": "张藴",
        "content": "慈恩分种远，骈实渥如丹。\n垂野华星大，然云火树寒。\n蟹螯征有忌，狌血讶难抟。\n七绝虽堪赏，无劳把核钻。",
        "dynasty": "宋",
        "collection_info": null
    },
    {
        "uuid": "ffb544da726142db354c84ca1661d303",
        "title": "喜李鹤田至次阮云心韵兼寄  其一",
        "author": "张藴",
        "content": "月树秋来碧几寻，古芗熏彻紫芝吟。\n无因得去陪清赏，祇寄山君一寸心。",
        "dynasty": "宋",
        "collection_info": null
    },
    {
        "uuid": "26660993b8e80ce8f6b34ab79c2b83e2",
        "title": "喜李鹤田至次阮云心韵兼寄  其二",
        "author": "张藴",
        "content": "浇酒逋梅又几回，愁吟旧雨独登台。\n星星鹤语山窗晓，割得云心古锦来。",
        "dynasty": "宋",
        "collection_info": null
    },
    {
        "uuid": "932614ec8581aeef8f852c100d2c15e5",
        "title": "九日",
        "author": "张藴",
        "content": "细看黄花把一枝，东篱犹是昔人非。\n题糕酒外豪心在，吹帽风前素髮稀。\n鴈叫霜天悲故国，鸦翻溪树背寒晖。\n百年独有閒居乐，可怪东山事竟违。",
        "dynasty": "宋",
        "collection_info": null
    },
    {
        "uuid": "e3bf43d9eb150242bbfe1f6dcbef8cea",
        "title": "道场山",
        "author": "张藴",
        "content": "访碑无古迹，丹碧覆嵯峨。\n塔向城中共，山从寺右多。\n疎松小溪路，远溇太湖波。\n何锴书堂在，犹嫌隔翠萝。",
        "dynasty": "宋",
        "collection_info": null
    },
    {
        "uuid": "73311e3eadd04f9dc66c870cf082d55b",
        "title": "何山",
        "author": "张藴",
        "content": "山因人得姓，人去佛来居。\n邻有天章墓，碑无玉局书。\n幽蹊通古郭，荒磵入春畬。\n客子吟鬚冷，高峰夕照余。",
        "dynasty": "宋",
        "collection_info": null
    },
    {
        "uuid": "67e9b4b1842be49c70f4a361aceb396f",
        "title": "月泉纪游",
        "author": "张藴",
        "content": "小春霜宇晓，閒访古招提。\n何岁斋鱼废，初弦顾兔迷。\n先民堂上像，寓客柱间题。\n僧户蜂分小，山形虎穴低。\n松青江庙北，竹老野桥西。\n亲汲聊煎茗，深登信杖藜。\n琴师年九十，相见手重携。",
        "dynasty": "宋",
        "collection_info": null
    },
    {
        "uuid": "323c01a72da5d05f92abadd80c0f47bc",
        "title": "不寐",
        "author": "张藴",
        "content": "空床展转对孤檠，寒漏年长更雨声。\n如此干坤閒岁月，明朝华髮满头生。",
        "dynasty": "宋",
        "collection_info": null
    },
    {
        "uuid": "26871bb8d8d6148e6f23892007dfd26d",
        "title": "寄鹤田",
        "author": "张藴",
        "content": "鹤向孤山去未归，片云行鴈与心期。\n新诗不着工夫得，雪外看花独立时。",
        "dynasty": "宋",
        "collection_info": null
    },
    {
        "uuid": "c189e6c89884434ffdb963f166c4df59",
        "title": "至后",
        "author": "张藴",
        "content": "阳生七日验飞葭，衮衮天机岁载华。\n江草未圆青帝梦，香芸漏洩与梅花。",
        "dynasty": "宋",
        "collection_info": null
    },
    {
        "uuid": "90bbbb0c8f94cc700d670844a7ad2da7",
        "title": "霅川次韵鹤田",
        "author": "张藴",
        "content": "苕霅双流合，帆樯万里通。\n连山黄独雪，一鴈白苹风。\n酒户春醅浅，鱼村晚市同。\n旧游蕉鹿外，未老已成翁。",
        "dynasty": "宋",
        "collection_info": null
    },
    {
        "uuid": "1156e64d21048b22c373398577bbc326",
        "title": "岁晏用赵谊父访云心韵以寄",
        "author": "张藴",
        "content": "看春知几度，玄髮故应非。\n世事真犹梦，人生瘦胜肥。\n竹边随意入，梅下得诗归。\n缅想羊何友，湖山乐所依。",
        "dynasty": "宋",
        "collection_info": null
    },
    {
        "uuid": "74f3417e3ba5a96993b74a5001aa264b",
        "title": "正月二日雪",
        "author": "张藴",
        "content": "雨送冬雷了，如簁堕晓晴。\n萦盈溪树色，骚杀纸窗声。\n着瓦消还易，因风冻不成。\n纷纷门外屦，犹自贺元正。",
        "dynasty": "宋",
        "collection_info": null
    },
    {
        "uuid": "a39e98bb7d1dd895273243196ca39a90",
        "title": "送晏桂山赴高沙郡  其一",
        "author": "张藴",
        "content": "青衫赴阙已三迁，红旆临州不五年。\n旧吏侉荣从事府，新民迎拥使君鞯。\n牡丹池馆春融日，莼叶汀洲水涨天。\n自是边筹谈笑办，归来仍侍玉皇前。",
        "dynasty": "宋",
        "collection_info": null
    },
    {
        "uuid": "cf1fff301761ff919db6081280324971",
        "title": "送晏桂山赴高沙郡  其二",
        "author": "张藴",
        "content": "接武容台彼一时，溪乡重幸得追随。\n鸥前心事沧浪影，梅下吟情汗漫期。\n感慨中年无近别，徘徊明月有相思。\n殷勤劝醉阳关晓，受尽耶歈只自知。",
        "dynasty": "宋",
        "collection_info": null
    },
    {
        "uuid": "159d090d95ff8c396c26f344eff55d16",
        "title": "秋思",
        "author": "张藴",
        "content": "暑退凉生体气佳，卷帘听雨感年华。\n西风叶叶梧桐冷，开尽庭前白鹤花。",
        "dynasty": "宋",
        "collection_info": null
    },
    {
        "uuid": "09d369706a4935929bc4dc4451502d64",
        "title": "溪上",
        "author": "张藴",
        "content": "今夕知何夕，吾意亦良适。\n明月满船蓬，清风动帷席。\n过雨前溪浑，停云半空白。\n衰荷无娇红，老梧有枯碧。\n频更烛对棋，仍把酒浇石。\n岁行变暄凉，朋情慨离索。\n相思日以长，孤吟夜方寂。\n露下客衣单，草际萤光奕。\n年年修玩心，一醉不得惜。",
        "dynasty": "宋",
        "collection_info": null
    },
    {
        "uuid": "8d22378bda8ebc09b4827bffd741e87f",
        "title": "鹤田还江右",
        "author": "张藴",
        "content": "欲留云共住，云去楚天长。\n此日吾犹惜，中年别易伤。\n搜吟梅下影，赌弈橘中香。\n谨勿移山诺，春风入帝乡。",
        "dynasty": "宋",
        "collection_info": null
    },
    {
        "uuid": "4f4296ad04d4be8ab15082cee7519ec4",
        "title": "归鴈亭",
        "author": "张藴",
        "content": "青云影裏自由身，几倚阑干看不真。\n又是江湖春雪尽，年年肠断玉关人。",
        "dynasty": "宋",
        "collection_info": null
    },
    {
        "uuid": "7809fd532e8ee6ef9d7bc5988546fe77",
        "title": "午日次韵池袭父",
        "author": "张藴",
        "content": "小泊苹香柳下矶，重逢佳节感年时。\n束蒿偶作人形想，采药须供国手医。\n江镜愿为明主监，楚菰愁赋逐臣词。\n酒边听尽敲篷雨，数日淮南去未迟。",
        "dynasty": "宋",
        "collection_info": null
    },
    {
        "uuid": "c62d89bbf10d8db2d0b7d92c28ddb231",
        "title": "垂虹  其一",
        "author": "张藴",
        "content": "四岸俱无只有天，烟樯如雨落鸥前。\n不知笠泽翁何许，波上清风一万年。",
        "dynasty": "宋",
        "collection_info": null
    },
    {
        "uuid": "c476cade5a5543612802d9199a265abc",
        "title": "垂虹  其二",
        "author": "张藴",
        "content": "忆着前游十四年，三高祠下夕阳船。\n无钱买得鲈鱼鲙，吟就橘花香裏眠。",
        "dynasty": "宋",
        "collection_info": null
    },
    {
        "uuid": "991b10bba8a0f104b5447f2647271184",
        "title": "姑苏台",
        "author": "张藴",
        "content": "故址耕残草树秋，无人曾见鹿来游。\n甬东亦是当时月，不照笙歌只照愁。",
        "dynasty": "宋",
        "collection_info": null
    },
    {
        "uuid": "bbf3f8bf59da2086ba20f64b695ecd2e",
        "title": "虎丘",
        "author": "张藴",
        "content": "曼陀石上无根树，历历生公说法余。\n剑水一泓清澈底，至今人说有龙居。",
        "dynasty": "宋",
        "collection_info": null
    },
    {
        "uuid": "7730fed30ed1e1155bf3a7bd346b5ed0",
        "title": "惠山",
        "author": "张藴",
        "content": "石苔滑汰屋连斜，第二泉边古佛家。\n一壑松风听不了，却留僧坐自煎茶。",
        "dynasty": "宋",
        "collection_info": null
    },
    {
        "uuid": "e50cb14ede760808b63c899b70172fc4",
        "title": "楝花",
        "author": "张藴",
        "content": "绿树菲菲紫白香，犹堪缠黍吊沉湘。\n江南四月无风讯，青草前头蝶思狂。",
        "dynasty": "宋",
        "collection_info": null
    },
    {
        "uuid": "b31b2a6bd904ce905960d276b109615c",
        "title": "毗陵天庆观龙",
        "author": "张藴",
        "content": "殿阴壁老怀仁笔，头角峥嵘春起蛰。\n有时麾斥惠山云，行雨归来半身湿。",
        "dynasty": "宋",
        "collection_info": null
    },
    {
        "uuid": "65b9fe550fb37e538ebd96958f7750f5",
        "title": "丹阳道中流寓人",
        "author": "张藴",
        "content": "累土编茅古制庳，官田种秫得沽私。\n自言身健无徭役，犹胜平生江北时。",
        "dynasty": "宋",
        "collection_info": null
    },
    {
        "uuid": "daea29bf5c41fac063e5de0338bcf4b3",
        "title": "京口运河上",
        "author": "张藴",
        "content": "荒荒永岸水如沟，翁仲无言立上头。\n日日餫舟衔尾去，东南民力尚支不。",
        "dynasty": "宋",
        "collection_info": null
    },
    {
        "uuid": "8232db5e0b57c7324c11d4e8d044fe77",
        "title": "多景楼",
        "author": "张藴",
        "content": "假日此登临，凄凉北望心。\n戍烽孤障杳，塔影一江深。\n黠虏投鞭想，将军誓檝吟。\n所嗟人事异，天险古犹今。",
        "dynasty": "宋",
        "collection_info": null
    },
    {
        "uuid": "3de89ca3875940a91bb041ebb2e93c13",
        "title": "金山",
        "author": "张藴",
        "content": "江身台殿切空云，夜月鱼龙影不分。\n八十老僧相引说，潮痕不上郭公坟。",
        "dynasty": "宋",
        "collection_info": null
    },
    {
        "uuid": "b729339e54029c55337d4b5fbf28391f",
        "title": "瓜洲",
        "author": "张藴",
        "content": "如此江涛更有人，佛狸竟死不能兵。\n幅巾短棹鸥前梦，未省当时有此城。",
        "dynasty": "宋",
        "collection_info": null
    },
    {
        "uuid": "8acbe1e301ff9e1360680cc0874d2e22",
        "title": "维扬即事  其一",
        "author": "张藴",
        "content": "牛斗星边禹贡州，东南屏蔽大江流。\n向来明月珠帘梦，不信秋风夜柝愁。",
        "dynasty": "宋",
        "collection_info": null
    },
    {
        "uuid": "ae3dea81e25f130510341cdcb68877b5",
        "title": "维扬即事  其二",
        "author": "张藴",
        "content": "皂角林前野地宽，新塘路口草泥干。\n天乎如此功名事，成败观人自昔难。",
        "dynasty": "宋",
        "collection_info": null
    },
    {
        "uuid": "87f09be4906d2819d78d20e3b2fd5809",
        "title": "维扬即事  其三",
        "author": "张藴",
        "content": "茅屋芦门半市坊，居民无事亦军装。\n愁来莫上城头望，西北浮云接太阳。",
        "dynasty": "宋",
        "collection_info": null
    },
    {
        "uuid": "ee23481a618e83ab6c415cabb76df159",
        "title": "维扬即事  其四",
        "author": "张藴",
        "content": "月明城上响边笳，一枕三更梦到家。\n不耐楚氛真僻性，赋诗酌酒与琼花。",
        "dynasty": "宋",
        "collection_info": null
    },
    {
        "uuid": "e11e062e8a3b159bd5f0e357426a86b6",
        "title": "维扬即事  其五",
        "author": "张藴",
        "content": "土雾如蒸暴暑天，烛龙偏驻柳边船。\n三清观裏风廊午，满意题诗借榻眠。",
        "dynasty": "宋",
        "collection_info": null
    },
    {
        "uuid": "aaa11bbc2f4d8761d8acd295f5182950",
        "title": "平山堂吊古",
        "author": "张藴",
        "content": "隔江山色画图中，故址荒来与庙通。\n画地雄吞淮海水，占星高直斗牛宫。\n试评蜀味长泉变，欲唱欧词古柳空。\n往事茫茫增感慨，聊凭戍卒指西东。",
        "dynasty": "宋",
        "collection_info": null
    },
    {
        "uuid": "bc03eff08669c9a5394575f0f8d60005",
        "title": "平山和韵鹤田",
        "author": "张藴",
        "content": "琼花应自笑南翁，白髮栖栖逐断蓬。\n兵后百年城郭是，尘间多事古今同。\n孤烟远堠如常夜，五月穷边尚冷风。\n可待莼鲈归兴尽，长吟且復付杯中。",
        "dynasty": "宋",
        "collection_info": null
    },
    {
        "uuid": "97a9a7cd757b990d33b298b4ac54a66f",
        "title": "道中观戽水戏书",
        "author": "张藴",
        "content": "秧马泥深茧犊閒，烛龙顾影桔槔间。\n寻常六月江南雨，不比君王帑藏悭。",
        "dynasty": "宋",
        "collection_info": null
    },
    {
        "uuid": "2ec48ac0a672e17501eeb2d21bcff3ae",
        "title": "翠蛟亭",
        "author": "张藴",
        "content": "道人锁蛟天柱半，客来纵蛟作奇观。\n飞风动地輷晴雷，雄拏怒攫石欲开。\n明珠万斛撒成雨，忽趁流云入银浦。\n仙田种玉耕春烟，润流九里无凶年。\n问蛟蜚去何时还，道人仰笑意自閒。\n月中携手听潺湲。",
        "dynasty": "宋",
        "collection_info": null
    },
    {
        "uuid": "7cee773add87078fdf6246d0198d666e",
        "title": "翠蛟亭呈孙元素炼师",
        "author": "张藴",
        "content": "剡剡星虹白日寒，山香一曲落云端。\n乘虬道士排空去，怒雨声摇碧玉峦。",
        "dynasty": "宋",
        "collection_info": null
    }
]