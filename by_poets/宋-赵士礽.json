[
    {
        "uuid": "be91e5d380af4020e193a5489e8b0847",
        "title": "和张叔夏梅岭  其一",
        "author": "赵士礽",
        "content": "闻道西山尽是梅，暂陪高兴酌金罍。\n衰颜白髮旋老矣，脱帽簪花亦放哉。\n籍草为茵方醉睡，落英扑面又衔杯。\n须臾月照千堆雪，故使朱轮倒载回。",
        "dynasty": "宋",
        "collection_info": null
    },
    {
        "uuid": "a9eb5449f3c5def0b67e56660388b4c7",
        "title": "和张叔夏梅岭  其二",
        "author": "赵士礽",
        "content": "一岭江梅烂熳芳，追陪杖屦兴偏长。\n山幽日转移疏影，人静风回度暗香。\n从尔轻肥多宴赏，嗟予清健对时康。\n他年自许调金鼎，绝味应当献帝王。",
        "dynasty": "宋",
        "collection_info": null
    },
    {
        "uuid": "d66e590b682f061e0a3bf4e777d7e1a9",
        "title": "游报恩寺",
        "author": "赵士礽",
        "content": "绿暗红稀日渐长，追游不觉到云房。\n庭前密菊花铺锦，竹外娇莺语转簧。\n把盏自能忘得失，围棋何必较低昂。\n篮舆款曲归来晚，满路清风拂面凉。",
        "dynasty": "宋",
        "collection_info": null
    },
    {
        "uuid": "ea1633c503f263b4cc9f9d11c3324f22",
        "title": "赠申孝子",
        "author": "赵士礽",
        "content": "铅山乃灵山，号为七宝库。\n有时地爱宝，人杰时一付。\n礼闱较文章，发为性仁赋。\n盛美固不绝，且作忠孝路。\n时凶盗贼多，炽焰不容捕。\n长驱斩关来，提挥远相诉。\n申生本医家，首衝众贼怒。\n有子趋而前，悲泣湿衣袧。\n愿代父之死，三刀色不怖。\n贼曰汝子孝，解衣衬血污。\n以此两全生，父子欢如故。\n何不上明君，表旌当金铸。",
        "dynasty": "宋",
        "collection_info": null
    }
]