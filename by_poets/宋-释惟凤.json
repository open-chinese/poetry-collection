[
    {
        "uuid": "de59330dfddc56a6fd6c05dc2e53ce76",
        "title": "与行肇师宿庐山栖贤寺",
        "author": "释惟凤",
        "content": "冰瀑寒侵室，围鑪静话长。\n诗心全大雅，祖意会诸方。\n磬断危杉月，灯残古塔霜。\n无眠向遥夕，又约去衡阳。",
        "dynasty": "宋",
        "collection_info": null
    },
    {
        "uuid": "c60d560f8610f76d28213e9f9dac73f6",
        "title": "送史馆李学士任和州",
        "author": "释惟凤",
        "content": "历阳南望极，岸远石城危。\n去梦惊潮断，行吟见雁随。\n淮帆向风阔，楚木落秋迟。\n到日应闲卧，公心帝自知。",
        "dynasty": "宋",
        "collection_info": null
    },
    {
        "uuid": "1b47059b5c288ae46443c350c9631221",
        "title": "答宇昭师",
        "author": "释惟凤",
        "content": "要地无闲日，吟踪肯暂过。\n林泉归计晚，雨雪向春多。\n径僻稀来客，庭荒半长莎。\n独眠思旧约，寒梦绕烟萝。",
        "dynasty": "宋",
        "collection_info": null
    },
    {
        "uuid": "c3d438d6a96e35c94197f38be9a348e4",
        "title": "寄登封宰韩殿丞",
        "author": "释惟凤",
        "content": "前秋登阁晚，吟次见晴云。\n中岳耸当县，三年静对君。\n朱衣借客典，清俸买书分。\n别后逢摇落，相思隔晋汾。",
        "dynasty": "宋",
        "collection_info": null
    },
    {
        "uuid": "e7c36495dfca46804acd9bdab8b03e2c",
        "title": "送陈豸处士",
        "author": "释惟凤",
        "content": "草长开路微，离思更依依。\n家远知琴在，时清买剑归。\n孤城回短角，独树隔残辉。\n别有邻渔约，相迎扫钓矶。",
        "dynasty": "宋",
        "collection_info": null
    },
    {
        "uuid": "ae8baa030b6a21f1c156f33178fb5780",
        "title": "寄希昼",
        "author": "释惟凤",
        "content": "关中吟鬓改，多事与心违。\n客路逢人少，家书入关稀。\n秋声落晚木，夜魄透寒衣。\n几想林闲社，他年许共归。",
        "dynasty": "宋",
        "collection_info": null
    },
    {
        "uuid": "59adef7e4a4eed582b908254452d483d",
        "title": "留题河中柴给事望云亭",
        "author": "释惟凤",
        "content": "郡闲思退隐，嘉致望云秋。\n旧客容谁访，新诗许我留。\n棋窗寒日短，琴幌夜灯幽。\n青琐无归梦，期僧话沃洲。",
        "dynasty": "宋",
        "collection_info": null
    },
    {
        "uuid": "08de43d384488dccf93f351b4c95ac64",
        "title": "秋灯",
        "author": "释惟凤",
        "content": "耿耿销深暗，孤窗岂暂忘。\n照回秋梦断，静引夜吟长。\n病鼠惊空穴，寒萤聚缺墙。\n邻居还共惜，及物有余光。",
        "dynasty": "宋",
        "collection_info": null
    },
    {
        "uuid": "64f8029e4e3c0e89962f3236e9f8526b",
        "title": "寄昭文馆陈学士",
        "author": "释惟凤",
        "content": "秋深荒外客，独上望京台。\n远信未封去，新鸿又见来。\n地寒边树短，天静瘴云开。\n无限心相向，南宫卧锦才。",
        "dynasty": "宋",
        "collection_info": null
    },
    {
        "uuid": "c1e37c43f3bf5d5c03922c4560bef079",
        "title": "送徐涉南归",
        "author": "释惟凤",
        "content": "长安来雁急，相顾话离心。\n日落思家远，天寒归路深。\n秋光生独树，夕吹响孤砧。\n渐入云乡望，应无越客吟。",
        "dynasty": "宋",
        "collection_info": null
    },
    {
        "uuid": "82bf699d4b0ce1d27fd5b8fd01fc2e51",
        "title": "弔长禅师",
        "author": "释惟凤",
        "content": "霜钟侵漏急，相弔晓悲浓。\n海客传遗偈，林僧写病容。\n漱泉流落叶，定石集鸣蛩。\n回首云门望，残阳下远峰。",
        "dynasty": "宋",
        "collection_info": null
    },
    {
        "uuid": "e4b9f0fdabf91c2826f1672ffcb0ea12",
        "title": "寄兆上人",
        "author": "释惟凤",
        "content": "久负中条约，深秋兴若何。\n白云归望远，黄叶意空多。\n静卧侵仙掌，微吟隔楚波。\n飞书答招隐，迢递寄烟萝。",
        "dynasty": "宋",
        "collection_info": null
    },
    {
        "uuid": "5ef92d8ee854c943e354fa36e81589f9",
        "title": "姑射山诗题曾山人壁",
        "author": "释惟凤",
        "content": "东西望朔漠，姑射独崔嵬。\n一片两片云，终南太华来。\n根绕黄河曲，影落清渭隈。\n深涧饮渴虹，邃洞生秋雷。\n古径穷难尽，晴岚拨不开。\n海鹏飞上迟，边风劲触回。\n傲隐非他古，依灵有奇才。\n曾生心若何，猿声终夜哀。",
        "dynasty": "宋",
        "collection_info": null
    },
    {
        "uuid": "34689e2e079a6dd672e2822c050fe2e8",
        "title": "寄刘处士",
        "author": "释惟凤",
        "content": "度月阻相寻，应为苦雨吟。\n井浑茶味失，地润屐痕深。\n鸟背长湖色，门间古树阴。\n想君慵更甚，华髪昼方簪。",
        "dynasty": "宋",
        "collection_info": null
    },
    {
        "uuid": "9e23e3733b7b2224c67abba56cad91fe",
        "title": "赠维阳吕为处士",
        "author": "释惟凤",
        "content": "为儒师古道，清苦少人知。\n心散暂因酒，鬓班多为诗。\n着书秋阁静，晒药夕阳迟。\n何必文明代，垂鈎渭水湄。",
        "dynasty": "宋",
        "collection_info": null
    },
    {
        "uuid": "0f93269b8c2152847407b9e0168ca6a9",
        "title": "句  其一",
        "author": "释惟凤",
        "content": "草檄飞燕垒，降幡入汉营。",
        "dynasty": "宋",
        "collection_info": null
    },
    {
        "uuid": "009748a318fa514ac0aa6f43091eb4b0",
        "title": "句  其二",
        "author": "释惟凤",
        "content": "岸尽吴山出，潮平越树低。",
        "dynasty": "宋",
        "collection_info": null
    },
    {
        "uuid": "a1828203aae594d62e6d744bbcf1f885",
        "title": "句  其三",
        "author": "释惟凤",
        "content": "寺近东溟日，山连北固春。",
        "dynasty": "宋",
        "collection_info": null
    },
    {
        "uuid": "c3f91dab27e33adf9d90f7083d7cb504",
        "title": "句  其四",
        "author": "释惟凤",
        "content": "众星随手举，万物应心平。",
        "dynasty": "宋",
        "collection_info": null
    }
]