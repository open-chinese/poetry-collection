[
    {
        "uuid": "462e7dae43d8df3d15f0987535fee43c",
        "title": "木兰花・玉楼春 华堂庆晬",
        "author": "锦溪",
        "content": "华堂庆晬。\n一岁应须千百岁，乐事如何。\n寿酒斟时妹拜哥。\n爹夸利市。\n笑道看看生舍弟。\n同着莱衣。\n玉树森森奉寿卮。",
        "dynasty": "宋",
        "collection_info": null
    },
    {
        "uuid": "1befd6d8a803d345deafd05b31826966",
        "title": "壶中天・念奴娇 骑鲸直上",
        "author": "锦溪",
        "content": "骑鲸直上，问妲娥何日，天生英杰。\n笑下琼楼，还报道，甫近迎长佳节。\n万里无云，一天如水，拥出新团月。\n正当此夜，文星飞下天阙。\n蟾苑元有高枝，至今犹待，自是无心折。\n只爱林泉供笑傲，吟出阳春白雪。\n冠玉精神，希夷仙种，秘受长生诀。\n蓬壶不老，待看兰玉英发。",
        "dynasty": "宋",
        "collection_info": null
    },
    {
        "uuid": "f0de6511c4f2f9866c29795f3cc69369",
        "title": "满江红 蓬岛仙翁",
        "author": "锦溪",
        "content": "蓬岛仙翁，元来是、神锺岳渎。\n喜遇生申时节，一阳来复。\n蓂荚合朝曾舞翠，月华昨夜圆如玉。\n展红笺、泚笔染新章，从头录。\n渭川叟，非钩绿。\n鲁公子，非徼福。\n况家传、胡氏长生箓。\n点额婴儿腾好语，殷勤捧献杯中绿。\n更九番、屈指篯铿年，为君祝。",
        "dynasty": "宋",
        "collection_info": null
    }
]