[
    {
        "title": "游九锁  其一",
        "author": "刘应子",
        "content": "大涤仙山不易寻，仙人楼阁倚林垧。\n地环九锁溪为路，殿合诸峯石作屏。\n落日烟岚呈紫翠，清秋木石写丹青。\n我生素负元龙气，东望沧溟醉眼醒。",
        "dynasty": "宋",
        "collection_info": null
    },
    {
        "title": "游九锁  其二",
        "author": "刘应子",
        "content": "忆昔梦中游，高怀怅冥邈。\n箯舆入山来，精爽欲飞跃。\n九锁相迴环，羣峯俱卓荦。\n地胜幻蓬莱，天低眇嵩岳。\n古道矗危亭，断涧横略彴。\n流泉翠蛟舞，怪石紫鳞错。\n坡仙不可见，墨香俨犹昨。\n迤逦跨五洞，解衣小盘礴。\n烟萝蔓千树，风松鼓万壑。\n元放时往来，仙家有真乐。\n石鼓叩即鸣，乳泉甘比酪。\n对此黄花秋，风景良不恶。\n更欲穷绝顶，不惮疲两脚。\n谢屐随纵横，嘉帽任落魄。\n回首日已晡，空山唳猿鹤。\n羽衣坐玄石，呼茗待佳客。\n拂弦写秋声，洗琖营晚酌。\n诗成走风雨，鬼神亦惊愕。\n何时了功名，来寻赤松约。",
        "dynasty": "宋",
        "collection_info": null
    }
]