[
    {
        "uuid": "05170f7e8cd27c10d6248f4b165562f3",
        "title": "怀素上人草书歌",
        "author": "王𩔪",
        "content": "衡阳双峡插天峻，青壁巉巉万余仞。\n此中灵秀众所知，草书独有怀素奇。\n怀素身长五尺四，嚼汤诵呪吁可畏。\n铜瓶锡杖倚闲庭，斑管秋毫多逸意。\n或粉壁，或綵笺，蒲葵绢素何相鲜。\n忽作风驰如电掣，更点飞花兼散雪。\n寒猨饮水撼枯藤，壮士拔山伸劲铁。\n君不见张芝昔日称独贤，君不见近日张旭为老颠。\n二公绝艺人所惜，怀素传之得真迹。\n峥嵘蹙出海上山，突兀状成湖畔石。\n一纵又一横，一欹又一倾。\n临江不羡飞帆势，下笔长为骤雨声。\n我牧此州喜相识，又见草书多慧力。\n怀素怀素不可得，开卷临池转相忆。",
        "dynasty": "唐",
        "collection_info": null
    }
]