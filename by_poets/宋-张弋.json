[
    {
        "uuid": "3b8f801e85ca5d20d8bc5ebf43e62952",
        "title": "寄赵紫芝",
        "author": "张弋",
        "content": "独游非一事，书札故应迟。\n江上逢春月，湖边忆醉时。\n有云为我伴，终日诵君诗。\n百鸟鸣花树，声声在远思。",
        "dynasty": "宋",
        "collection_info": null
    },
    {
        "uuid": "ef05eb5bf770e4d3062b663a026af5a8",
        "title": "得山中友人书",
        "author": "张弋",
        "content": "近得山中信，山中颇寂寥。\n酒方收秫酿，薪旋割茅烧。\n破屋秋多雨，平湖暗有潮。\n不曾逢客至，默坐过清宵。",
        "dynasty": "宋",
        "collection_info": null
    },
    {
        "uuid": "ba0d03f20aac86dd76b201d105400539",
        "title": "春晚",
        "author": "张弋",
        "content": "万事吾今飞絮轻，此身如燕又巢成。\n暗思庾信家边竹，绿箨新添有几茎。",
        "dynasty": "宋",
        "collection_info": null
    },
    {
        "uuid": "3f41cfa1de24fad0e423acdc7bec1f34",
        "title": "夏日从陈宗之借书偶成",
        "author": "张弋",
        "content": "自从春去后，少省出柴扉。\n树暗鸦巢隠，檐空燕迹稀。\n忆山怜有梦，当暑咏无衣。\n案上书堆满，多应借得归。",
        "dynasty": "宋",
        "collection_info": null
    },
    {
        "uuid": "a2ed62e0349e26c175378d8e6dd3bd52",
        "title": "楚州",
        "author": "张弋",
        "content": "落帆停鼓鹳湖头，两度因循到楚州。\n柳下人家曾识面，笑求新句写粧楼。",
        "dynasty": "宋",
        "collection_info": null
    },
    {
        "uuid": "93c0a90fc673e8d12fd8e848ad3bb4f1",
        "title": "江楼饮客",
        "author": "张弋",
        "content": "邻家贳酒尊，斟酌共王孙。\n老菜羹迟熟，冻油灯屡昏。\n夜寒人罢市，坐久仆敲门。\n隔岸歌明月，月明江水浑。",
        "dynasty": "宋",
        "collection_info": null
    },
    {
        "uuid": "2f44e3b5930e40f844490e70c153b66d",
        "title": "游蒋山",
        "author": "张弋",
        "content": "綀布作方袍，因闲偶出遨。\n秋风城郭凈，寒色树林高。\n鹿守禅关老，僧修佛殿劳。\n再来思久住，人世事如毛。",
        "dynasty": "宋",
        "collection_info": null
    },
    {
        "uuid": "4cc29d2433a0132ee82aec68fad7b94f",
        "title": "送蔡监丞赴高邮",
        "author": "张弋",
        "content": "城古似盘盂，荣分刺史符。\n夏新看藕叶，夜久见蠙珠。\n吏过朱方接，山从邵伯无。\n文游遗迹在，民俗易相孚。",
        "dynasty": "宋",
        "collection_info": null
    },
    {
        "uuid": "c9de0faa1ab6044ae5ad412dbcac11aa",
        "title": "送杜晦之兄弟归闽",
        "author": "张弋",
        "content": "秋来犹苦热，归去莫贪程。\n官写新衔位，诗传旧姓名。\n几家村酒贱，一路涧泉清。\n想到乡闾日，争看两弟兄。",
        "dynasty": "宋",
        "collection_info": null
    },
    {
        "uuid": "90bb6667c2218b3dfca9d77ae2fbf062",
        "title": "简周宗圣",
        "author": "张弋",
        "content": "旷野有芳芷，近江无早鶑。\n春诗定多少，旬日又清明。\n树暗怜杨柳，花开认橘橙。\n相寻每乖阻，梦裏亦愁生。",
        "dynasty": "宋",
        "collection_info": null
    },
    {
        "uuid": "2ce2ddedec743699c4e5fc8db8d398ae",
        "title": "莫春",
        "author": "张弋",
        "content": "日日雨霏霏，闭门无所知。\n谩寻花发处，已过絮飞时。\n替纸蚕生遍，修巢燕立危。\n但催人老去，羞作送春诗。",
        "dynasty": "宋",
        "collection_info": null
    },
    {
        "uuid": "46e4e3b8abd7af26d4158785935ead4a",
        "title": "游长干留寄聪公",
        "author": "张弋",
        "content": "僧去寻芳草，客来看落花。\n就斋槃乞菜，借水鼎煎茶。\n日炙春无色，风吹天有沙。\n欲回成再住，此意问林鸦。",
        "dynasty": "宋",
        "collection_info": null
    },
    {
        "uuid": "355aff7da90a333d9309e177d044c594",
        "title": "慈母矶",
        "author": "张弋",
        "content": "莫嫌舟逆上，子细得看山。\n众草名难识，孤花影自闲。\n避人鹰翅响，经雨石文斑。\n夜久江风冷，神仙定往还。",
        "dynasty": "宋",
        "collection_info": null
    },
    {
        "uuid": "b4ce70ec6a08d8bd7035d22642a1ea05",
        "title": "寄别颜伯奇",
        "author": "张弋",
        "content": "情深袂怕分，岂不欲辞君。\n转柁方乘晓，思山已隔云。\n菊当前路见，鴈在半江闻。\n把盏秋纔好，遥怜白鹭群。",
        "dynasty": "宋",
        "collection_info": null
    },
    {
        "uuid": "6295e540b66f069dc357c5633a71f0a7",
        "title": "送宋谦父之清江因简希亮",
        "author": "张弋",
        "content": "吟诗夕阳裏，相送上潇滩。\n前路逢梅处，同谁倚棹看。\n岁穷风力紧，江阔鴈声寒。\n持此呈苏李，人生识面难。",
        "dynasty": "宋",
        "collection_info": null
    },
    {
        "uuid": "2d4e4735590db3d00f7c2744a96a8c3a",
        "title": "高邮送紫芝",
        "author": "张弋",
        "content": "重逢又重别，把盏更凄然。\n明日帆开岸，平湖水接天。\n好诗应自作，狂梦与谁圆。\n我欲来相趁，扬州且住船。",
        "dynasty": "宋",
        "collection_info": null
    },
    {
        "uuid": "23c564c16cc6f41f2c7bf1d79ba8a4b3",
        "title": "逢王元任",
        "author": "张弋",
        "content": "寂寞淮南道，凭君独记余。\n始知元住此，久悔不通书。\n暮岳留同眺，寒房与借居。\n共怀京邑燕，已是二年余。",
        "dynasty": "宋",
        "collection_info": null
    },
    {
        "uuid": "6fc0ddcf36237419561c2c8a819a314d",
        "title": "李景文移居",
        "author": "张弋",
        "content": "能诗留幕府，借宅近南湖。\n吏去少公事，客来多钓徒。\n云为今夜雪，梅发去年株。\n我亦同州住，相过路不迂。",
        "dynasty": "宋",
        "collection_info": null
    },
    {
        "uuid": "9194afc8b1aea732008eb519b83ba040",
        "title": "元日",
        "author": "张弋",
        "content": "历以寅为正，风从艮位来。\n桃符当壁写，竹户趁钟开。\n宿雨滋初茁，长年老不材。\n满庭青柏叶，惆怅独持杯。",
        "dynasty": "宋",
        "collection_info": null
    },
    {
        "uuid": "9b47807b8f8a4c8e5877b168fde133fd",
        "title": "送胡道士归康庐",
        "author": "张弋",
        "content": "避世怀孤往，为庵近五峦。\n出无人作伴，归有鹤相看。\n老石苔衣凈，深山瀑布寒。\n自言犹养母，应未得烧丹。",
        "dynasty": "宋",
        "collection_info": null
    },
    {
        "uuid": "c1021a9a86519dde74517747b9429959",
        "title": "豫章别紫芝",
        "author": "张弋",
        "content": "吟苦事俱废，拙深贫未除。\n年来如旅鴈，秋至即移居。\n古道行黄叶，空囊贮素书。\n一生江海恨，惟子最知余。",
        "dynasty": "宋",
        "collection_info": null
    },
    {
        "uuid": "43a6017be48dd24d987c995adc94a81f",
        "title": "子山寺",
        "author": "张弋",
        "content": "迢递前朝寺，经过遂一游。\n白云鸦树晓，黄叶凤台秋。\n僧举开山话，人消在世愁。\n殿廊经劫火，已费十年修。",
        "dynasty": "宋",
        "collection_info": null
    },
    {
        "uuid": "8d328f7726ae61644049cbc1f5764899",
        "title": "送郭道士之江州",
        "author": "张弋",
        "content": "尽看山南景，忽思山北游。\n屐过云亦动，琴罢月空流。\n世上无非热，林间一似秋。\n虽然乍相识，别去也能愁。",
        "dynasty": "宋",
        "collection_info": null
    },
    {
        "uuid": "8f4bded0145658bc8ebdf870e17f59fa",
        "title": "彭蠡阻风寄城中故人",
        "author": "张弋",
        "content": "欲行行未得，累日滞孤舟。\n月照山皆近，风吹水倒流。\n地名人不识，秋景客相愁。\n忆你惟成梦，遥知独倚楼。",
        "dynasty": "宋",
        "collection_info": null
    },
    {
        "uuid": "76529931af0ec30913fc6eb2b0e57a7b",
        "title": "留滞",
        "author": "张弋",
        "content": "萧条十日余，留滞别人居。\n借吏抄陈作，黏碑学草书。\n烟清数村晓，月落一潭虚。\n吾自疑秋色，那堪树木疏。",
        "dynasty": "宋",
        "collection_info": null
    },
    {
        "uuid": "05b03fa135022c06a6f880d2ce7ad852",
        "title": "送翁十赴举",
        "author": "张弋",
        "content": "今年科诏下，颇亦动山情。\n丹竈留云守，书装冒热行。\n卜知三命胜，业擅一经明。\n倘赴琼林宴，能诗旧有声。",
        "dynasty": "宋",
        "collection_info": null
    },
    {
        "uuid": "ca6ab136c5dcd2d2d5c57a78ba55bad1",
        "title": "再送盛君之昇州",
        "author": "张弋",
        "content": "君与余皆懒，余如君更贫。\n今年再同夏，两鬓独非春。\n去棹孤山浪，征衫西府尘。\n似闻仍用武，为算立功人。",
        "dynasty": "宋",
        "collection_info": null
    },
    {
        "uuid": "040b9c14f88bd135e1433db123ceb805",
        "title": "再送丕父",
        "author": "张弋",
        "content": "弟行兄出送，有约共凭栏。\n草木雨初过，江湖路转难。\n同怀年各长，重别酒无欢。\n明日双钟下，苍崖应独看。",
        "dynasty": "宋",
        "collection_info": null
    },
    {
        "uuid": "141d09c3c846192a8ce4863500f57ad8",
        "title": "移菊",
        "author": "张弋",
        "content": "秋风篱落远，晨起自移栽。\n稍觉微根损，须迟数日开。\n最清人爱重，乍见蝶疑猜。\n昔有陶元亮，因兹归去来。",
        "dynasty": "宋",
        "collection_info": null
    },
    {
        "uuid": "2cfe4d533f83b83e1338060f5d21ff43",
        "title": "赠沈庄可",
        "author": "张弋",
        "content": "卷上芳名旧所知，见君还恨识君迟。\n数茎短髮沾霜白，一叶扁舟触浪危。\n问遍菊名因作谱，画将兰本要求诗。\n向南郡邑多经过，楚士能狂更有谁。",
        "dynasty": "宋",
        "collection_info": null
    },
    {
        "uuid": "722eb4eb0f5c6640c33b56e9d8d3ac23",
        "title": "寄苏希亮",
        "author": "张弋",
        "content": "因何也识闲名字，遂托交游索近诗。\n想像独吟应更苦，分明此意似相知。\n空林日短归鸦早，远水寒多鴈到迟。\n安得你来同度岁，传闻画笔最清奇。",
        "dynasty": "宋",
        "collection_info": null
    },
    {
        "uuid": "934f62888888dde58babc93f0e9f2fac",
        "title": "送徐和卿之上饶",
        "author": "张弋",
        "content": "江树杂丹青，江寒少得晴。\n亦知君去路，多是水为程。\n衔位犹书岳，游从半作卿。\n如逢二泉子，因说野人名。",
        "dynasty": "宋",
        "collection_info": null
    },
    {
        "uuid": "1c0cd99436e0ef1f4c0b7b7fd7b4559b",
        "title": "山行",
        "author": "张弋",
        "content": "偶作山行只杖藜，归逢寒日下山时。\n与僧并立看红树，忽有鹤来栖树枝。",
        "dynasty": "宋",
        "collection_info": null
    },
    {
        "uuid": "3a95398020224a72c9f5113e06bf1b66",
        "title": "送人归南康",
        "author": "张弋",
        "content": "我来方与庐山别，你去庐山是故乡。\n前日住山浑不觉，如今山远却思量。",
        "dynasty": "宋",
        "collection_info": null
    },
    {
        "uuid": "49c1b18ad662d5690084c96f04dc43ef",
        "title": "舒州岁暮",
        "author": "张弋",
        "content": "穷冬日日爱天晴，古寺门开绝送迎。\n野鹤忽来桥上立，山僧独向水边行。\n过寒梅树白全少，入腊草牙青渐生。\n又是舒州一年了，怕看新历动乡情。",
        "dynasty": "宋",
        "collection_info": null
    },
    {
        "uuid": "92645573eb18751761cce95524d36f10",
        "title": "广教寺",
        "author": "张弋",
        "content": "英雄居处终奇特，几度欲来今始能。\n骑省文高存古篆，桥公树朽长寒藤。\n清流併遶分三涧，翠竹相依住数僧。\n沙鸟讵知千载恨，日斜飞下立渔罾。",
        "dynasty": "宋",
        "collection_info": null
    },
    {
        "uuid": "6723267a16873e8bd97c3e419f7908c2",
        "title": "游禅林寺",
        "author": "张弋",
        "content": "寺置萧梁曾识少，今朝藓磴始经过。\n天低落日江湖远，烟冷风清竹树多。\n虫引翠禽行坏屋，马惊白犬吠悬萝。\n一僧九十形容古，岩下逢予忽浩歌。",
        "dynasty": "宋",
        "collection_info": null
    },
    {
        "uuid": "cb42f2b9a9fef6482b25b8c636a5f618",
        "title": "汉东郡斋夕坐",
        "author": "张弋",
        "content": "庐山解夏洪山去，自到山边叶已飘。\n鸿鴈影多怜塞近，交朋书少觉身遥。\n屡游骑惯将军马，不饮还封道士瓢。\n心忆清吟更岑寂，玉京谁与话寒宵。",
        "dynasty": "宋",
        "collection_info": null
    },
    {
        "uuid": "c905d1ec621fa69366921b21592b534d",
        "title": "游智门寺  其一",
        "author": "张弋",
        "content": "一间瓦屋荒山裏，山路萦迴夕照明。\n祇有比丘头雪白，旋收经卷入相迎。",
        "dynasty": "宋",
        "collection_info": null
    },
    {
        "uuid": "5f9b962074f18d7fd0109216b7b1a66f",
        "title": "游智门寺  其二",
        "author": "张弋",
        "content": "传闻此地有龙飞，佛殿残砖刻凤螭。\n事去千年无问处，寂寥霜草卧苔碑。",
        "dynasty": "宋",
        "collection_info": null
    },
    {
        "uuid": "96367416153ecb856fac0c1bff3c5b58",
        "title": "昼坐",
        "author": "张弋",
        "content": "出门无所往，独自坐胡床。\n雨濯残梅尽，风吹百草长。\n近边人喜战，偶病客传方。\n不奈春愁密，思君对酒觞。",
        "dynasty": "宋",
        "collection_info": null
    },
    {
        "uuid": "a7cde59a36c6d3ef3968216e6e28e914",
        "title": "寄秋塘",
        "author": "张弋",
        "content": "五湖风雪分头去，千里淮山信脚行。\n涉世真成妄男子，谈诗长忆老先生。\n塘边瓜茹须频灌，郭外田畴粗可耕。\n莫倚瘦筇吟白髮，浪传诗句入都城。",
        "dynasty": "宋",
        "collection_info": null
    },
    {
        "uuid": "61ebcf09a38d6ed8bdd8ae48f060ebd4",
        "title": "寄刘潜夫",
        "author": "张弋",
        "content": "八斗文章用有余，数车声誉满江湖。\n今年好献南郊赋，幕府文书有暇无。",
        "dynasty": "宋",
        "collection_info": null
    },
    {
        "uuid": "6269e9fdc2aae93ebf203f27dce690bc",
        "title": "龙湾",
        "author": "张弋",
        "content": "画船椎鼓过龙湾，回首昇州只见山。\n前日方来今又去，闲人元自不曾闲。",
        "dynasty": "宋",
        "collection_info": null
    },
    {
        "uuid": "ef876c570113abe1ccbf7bea779e763d",
        "title": "东门野兴",
        "author": "张弋",
        "content": "偶尔行垧野，何曾载酒觞。\n草长难望远，树密易寻凉。\n月子闻吴唱，渔翁爱楚狂。\n还听路人说，□□□□□。",
        "dynasty": "宋",
        "collection_info": null
    },
    {
        "uuid": "3a6b0a019f4591c35d20b0aa3f941d89",
        "title": "送赵秘着赴湖北仓",
        "author": "张弋",
        "content": "圣君私七泽，使事浼清高。\n俗古山川阔，路长车马劳。\n峒人耕绿野，隠者醉红桃。\n閒暇应登赏，词章继楚骚。",
        "dynasty": "宋",
        "collection_info": null
    },
    {
        "uuid": "a1e88ac643b10474d0a2fab5df71be35",
        "title": "送谢耕道谒赵史君",
        "author": "张弋",
        "content": "槠叶阴深杜宇啼，远游还欲过淮西。\n吕蒙城下河流浊，亚父祠边草色齐。\n太守旧来相爱重，故交老去惜分携。\n年年慈母手中綫，缝得征衫当一犁。",
        "dynasty": "宋",
        "collection_info": null
    }
]