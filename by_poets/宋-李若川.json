[
    {
        "title": "三韵杂咏七首  其一",
        "author": "李若川",
        "content": "础润湿欲雨，月晕知有风。\n大哉天地理，机熟潜可通。\n念彼在世人，心隐无由穷。",
        "dynasty": "宋",
        "collection_info": null
    },
    {
        "title": "三韵杂咏七首  其二",
        "author": "李若川",
        "content": "斯人异好恶，是非汩真情。\n鹅有翅莫飞，蛇无足能行。\n世事亦如此，未可一概评。",
        "dynasty": "宋",
        "collection_info": null
    },
    {
        "title": "三韵杂咏七首  其三",
        "author": "李若川",
        "content": "足随意以行，目惟心所视。\n若必待使之，动行即相戾。\n是故造自然，斯为理之至。",
        "dynasty": "宋",
        "collection_info": null
    },
    {
        "title": "三韵杂咏七首  其四",
        "author": "李若川",
        "content": "鹭白固匪珍，鸦黑亦非贵。\n使其色相反，人皆竞称瑞。\n世情惟尚奇，在理则为蔽。",
        "dynasty": "宋",
        "collection_info": null
    },
    {
        "title": "三韵杂咏七首  其五",
        "author": "李若川",
        "content": "足安咫尺地，临险生忧危。\n世故日纷扰，逐物心难持。\n心定境亦定，祸福安能移。",
        "dynasty": "宋",
        "collection_info": null
    },
    {
        "title": "三韵杂咏七首  其六",
        "author": "李若川",
        "content": "一气有清浊，二仪成覆载。\n鱼鸟各飞潜，草木异荣败。\n不齐乃至齐，造化所以大。",
        "dynasty": "宋",
        "collection_info": null
    },
    {
        "title": "三韵杂咏七首  其七",
        "author": "李若川",
        "content": "瞽者不视色，聋者不听声。\n观其动作间，视听由心生。\n一心苟有蔽，耳目绝聪明。",
        "dynasty": "宋",
        "collection_info": null
    },
    {
        "title": "途中阻雨",
        "author": "李若川",
        "content": "高云无急雨，飞洒如丝轻。\n幽人动羁思，冒雨登归程。\n风来晓烟乱，云破春山明。\n眷言憩荒馆，我怀有余情。\n壶中载浊酒，饮罢还自倾。\n酒尽兴不尽，关关山鸟鸣。",
        "dynasty": "宋",
        "collection_info": null
    },
    {
        "title": "夜泊富阳",
        "author": "李若川",
        "content": "弭节富春岸，江潮侵夜生。\n扁舟人未寐，风动菰蒲声。\n羣物渐以息，客怀有余清。\n开篷坐深夜，月在云间明。\n远眺江水阔，仰视天河横。\n念此復何极，旷然千古情。\n恨阻心中侣，浊醪相与倾。",
        "dynasty": "宋",
        "collection_info": null
    },
    {
        "title": "理舟",
        "author": "李若川",
        "content": "为客始逾月，迢迢若经年。\n昼永空馆寂，古木参云烟。\n我生闻道浅，未能超世缘。\n念此方寸地，忧来相萦缠。\n今晨动幽兴，沙岸泊归船。\n岸远望不极，归思随长川。",
        "dynasty": "宋",
        "collection_info": null
    },
    {
        "title": "独酌",
        "author": "李若川",
        "content": "兀坐起往念，新愁忽来侵。\n鬰鬰不自怡，开尊独盈斟。\n举杯对孤影，浩荡生幽襟。\n百虑遂消散，无復萦我心。\n修篁尔何情，风中来清音。\n不觉日已晏，四面山沈沈。\n超遥醉中适，颓然忘古今。\n染翰记所寓，音属自成吟。",
        "dynasty": "宋",
        "collection_info": null
    },
    {
        "title": "村社歌",
        "author": "李若川",
        "content": "清晓冬冬鸣社鼓，前村后村走儿女。\n田家醵钱共赛神，谢神时晴復时雨。\n案有肴酒炉有香，老巫祷祝躬案傍。\n愿得年年被神福，秋宜稻谷春宜桑。\n人淳礼简酒无数，歌笑喧阗日将暮。\n田翁欹侧醉归来，山头明月山前路。",
        "dynasty": "宋",
        "collection_info": null
    },
    {
        "title": "蚕妇词",
        "author": "李若川",
        "content": "舍前舍后桑成林，锄垦不放青草侵。\n东风满条新叶大，村家爱此轻黄金。\n日暖春蚕大眠起，戢戢盈箱齐若指。\n看蚕新妇夜不眠，蚕老登山满家喜。\n阿姑嗔办缲车迟，小姑已催修织机。\n杀鸡沽酒赛神福，今岁不怕寒无衣。",
        "dynasty": "宋",
        "collection_info": null
    }
]