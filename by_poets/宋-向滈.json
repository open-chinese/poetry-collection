[
    {
        "uuid": "515f35e777f49deaacbb2e0728c91b1a",
        "title": "水调歌头 短棹舣湍石",
        "author": "向滈",
        "content": "短棹舣湍石，华月满汀洲。\n应知孤客无寐，特地照离忧。\n谁念姮娥单枕，寂寞广寒宫殿，亦自□□□。\n□□□□□，□□□□□。\n□怜我，尘满袖，雪盈头。\n两乡千里萦恨，何事不归休。\n遥想闺中今夜，夜久寒生玉臂，犹自倚高楼。\n别泪入湘水，归梦绕鄜州。",
        "dynasty": "宋",
        "collection_info": null
    },
    {
        "uuid": "6aa087fb65974fdeb49423e3997cc9dd",
        "title": "摊破丑奴儿・采桑子 自笑好痴迷",
        "author": "向滈",
        "content": "自笑好痴迷。\n只为俺、忒�沙�儿。\n近来都得傍人道，帖儿上面，言儿语子，那底都是虚脾。\n楼上等多时。\n两地里、人马都饥。\n低低说与当直底，轿儿抬转，喝声靠里，看俺么、裸而归。",
        "dynasty": "宋",
        "collection_info": null
    },
    {
        "uuid": "7179a2c18ea21b80d1ff5765adee4344",
        "title": "如梦令 楼上千峰翠巘",
        "author": "向滈",
        "content": "楼上千峰翠巘。\n楼下一湾清浅。\n宝簟酒醒时，枕上月华如练。\n留恋。\n留恋。\n明日水村烟岸。",
        "dynasty": "宋",
        "collection_info": null
    },
    {
        "uuid": "17a4e3b58441c21a2a08a80438158604",
        "title": "如梦令 谁伴明窗独坐",
        "author": "向滈",
        "content": "谁伴明窗独坐。\n和我影儿两个。\n灯烬欲眠时，影也把人抛躲。\n无那。\n无那。\n好个恓惶的我。",
        "dynasty": "宋",
        "collection_info": null
    },
    {
        "uuid": "ab39a4f80fd75407ebd964d0065fee0a",
        "title": "菩萨蛮 云屏月帐孤鸾恨",
        "author": "向滈",
        "content": "云屏月帐孤鸾恨。\n香消玉减无人问。\n斜倚碧琅玕。\n萧萧生暮寒。\n低垂双翠袖。\n袖薄轻寒透。\n庭院欲黄昏。\n凝情空断魂。",
        "dynasty": "宋",
        "collection_info": null
    },
    {
        "uuid": "6f2a7e60f2c614068cfae73f1d7c713a",
        "title": "莞尔堂夏日偶成",
        "author": "向滈",
        "content": "槐荫参差日转廊，时看野鸟下横塘。\n闲窗绿映篔筜浄，流水红浮菡萏香。\n座有琴觞真道院，径通花木似禅房。\n文楸珍簟疏帘裏，与子同消夏日长。",
        "dynasty": "宋",
        "collection_info": null
    },
    {
        "uuid": "56b8af4523ab18a1b18a57b5bef48ab4",
        "title": "莞尔堂春晚书怀呈同僚",
        "author": "向滈",
        "content": "三分春色二分休，是处红稀绿已稠。\n芳草池塘空有思，落花亭馆不胜愁。\n人情似昔犹难合，身世如今岂易谋。\n若欲忘忧须是酒，醉乡安稳胜封侯。",
        "dynasty": "宋",
        "collection_info": null
    },
    {
        "uuid": "a3e298451913cc6f2f90377986ef3322",
        "title": "莞尔堂和柳枢密韵",
        "author": "向滈",
        "content": "平生麋鹿性，从仕匪所娱。\n要非折腰具，悠然慕潜夫。\n赋归恨不蚤，空悲岁云徂。\n世情固险薄，官路徒惊呼。\n君看得失际，岂问戚与疏。\n论心未必尔，反眼何所无。\n嗟我与世忤，正坐所见殊。\n强颜恋五斗，我岂不足与。\n湖南有良田，亦有宅一区。\n会当拂衣去，俯仰聊自如。\n谁能揖上官，迫促畏简书。\n遂令湖海上，坐觉豪气除。\n君言浪见许，众口方骂予。\n不学望尘辈，甘心履危途。\n所得俱可耻，山岩等豪铢。\n古人惟事道，吾行端不迂。",
        "dynasty": "宋",
        "collection_info": null
    },
    {
        "uuid": "d790323b118a26055fbff8d10a3604af",
        "title": "二月四日约同寮劝耕万安院已而不至书于彭氏酒家壁",
        "author": "向滈",
        "content": "满目风光二月时，小桃无数柳依依。\n松间野寺临清浅，花底旗亭倚翠微。\n人意不随春意好，此心端与赏心违。\n目斜望断高阳侣，赢得惺惺骑马归。",
        "dynasty": "宋",
        "collection_info": null
    },
    {
        "uuid": "971e439b9266941f796844e071d286f6",
        "title": "句",
        "author": "向滈",
        "content": "人情甚似吴江冷，世路真如蜀道难。",
        "dynasty": "宋",
        "collection_info": null
    }
]