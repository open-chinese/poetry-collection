[
    {
        "uuid": "49cfaf8aacb53857c923ca1a2b694b1c",
        "title": "贺新郎 万里朝天去",
        "author": "梁明夫",
        "content": "万里朝天去。\n见浔阳江上，风引仙舟淮浦。\n到得玉阶方寸地，历历苍生辛苦。\n要尽活、江南一路。\n昼绣归来沾御渥，听邦人、箫鼓迎初度。\n龟与鹤，亦掀舞。\n前身定是磻溪吕。\n笑当时、八十始卜，非熊非虎。\n试数行年逢革卦，革命正逢汤武。\n真千载、风云会遇。\n拟向庐山招五老，诣道山、同献蓬莱赋。\n仍剪菊，荐秋露。",
        "dynasty": "宋",
        "collection_info": null
    }
]