[
    {
        "uuid": "adc2d033fcd261e331328b0cf82a800e",
        "title": "赠周茂叔",
        "author": "何平仲",
        "content": "及物仁心称物情，更将和气助春荣。\n智深大易知幽赜，乐本咸池得正声。\n竹箭生来元有节，冰壶此外更无清。\n几年天下闻名久，今日逢君眼倍明。",
        "dynasty": "宋",
        "collection_info": null
    },
    {
        "uuid": "9ed748e1908598c11043078fe2c0a2a4",
        "title": "闻周茂叔中年有嗣以诗贺之",
        "author": "何平仲",
        "content": "庆门崇构已多时，五百年方是此期。\n树长琼枝生较晚，珠根骊颔得来迟。\n桓温贵骨天然别，韦相传经道不衰。\n衡岳维高湘水阔，共知长与福为基。",
        "dynasty": "宋",
        "collection_info": null
    },
    {
        "uuid": "d544dc37419f11bff90281e69f65085d",
        "title": "题周茂叔拙赋",
        "author": "何平仲",
        "content": "僞者劳其心，关机有时阙。\n诚者任其真，安知拙为拙。\n舍僞以存诚，何须俟词说。",
        "dynasty": "宋",
        "collection_info": null
    }
]