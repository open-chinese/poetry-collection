[
    {
        "title": "广寿",
        "author": "彭龟年",
        "content": "人孰为寿，寿莫如德。\n日新又新，终古不息。\n学以明之，先正我心。\n所欲既寡，山崇海深。",
        "dynasty": "宋",
        "collection_info": null
    },
    {
        "title": "许国公生辰  其一",
        "author": "彭龟年",
        "content": "入事其亲，愉色融融。\n出事其君，惟命之从。\n威仪抑抑，曷不肃雍。\n有而弗恃，是之谓恭。",
        "dynasty": "宋",
        "collection_info": null
    },
    {
        "title": "许国公生辰  其二",
        "author": "彭龟年",
        "content": "天下之恶，不如一僭。\n天下之善，不如一俭。\n物有不足，于我何欠。\n人欲无穷，俭乃防检。",
        "dynasty": "宋",
        "collection_info": null
    },
    {
        "title": "许国公生辰  其三",
        "author": "彭龟年",
        "content": "人不自泰，以居故移。\n人不自奢，由养所为。\n胜之有道，惟书与诗。\n愿言君子，载思载惟。",
        "dynasty": "宋",
        "collection_info": null
    },
    {
        "title": "许国公生辰  其四",
        "author": "彭龟年",
        "content": "恭自内出，俭非外饰。\n恭俭而实，是之谓德。\n作德日休，心广体逸。\n何以曰寿，由是而积。",
        "dynasty": "宋",
        "collection_info": null
    },
    {
        "title": "鶑鸣十章寄戚伯瑞  其一",
        "author": "彭龟年",
        "content": "有鸣其禽，其鸣维何。\n有怀其人，我心靡他。",
        "dynasty": "宋",
        "collection_info": null
    },
    {
        "title": "鶑鸣十章寄戚伯瑞  其二",
        "author": "彭龟年",
        "content": "禽其鸣矣，惟其丑矣。\n我之怀矣，惟其友矣。",
        "dynasty": "宋",
        "collection_info": null
    },
    {
        "title": "鶑鸣十章寄戚伯瑞  其三",
        "author": "彭龟年",
        "content": "惟动有几，万变形之。\n视听与言，难遏者私。",
        "dynasty": "宋",
        "collection_info": null
    },
    {
        "title": "鶑鸣十章寄戚伯瑞  其四",
        "author": "彭龟年",
        "content": "孰爱于母，惟善其善。\n孰友于兄弟，我独终鲜。",
        "dynasty": "宋",
        "collection_info": null
    },
    {
        "title": "鶑鸣十章寄戚伯瑞  其五",
        "author": "彭龟年",
        "content": "有水涓涓，石凿凿兮。\n日湔月濯，成此圆洁兮。",
        "dynasty": "宋",
        "collection_info": null
    },
    {
        "title": "鶑鸣十章寄戚伯瑞  其六",
        "author": "彭龟年",
        "content": "有泽其涸，有山其落。\n有木而桷，则以其斲。",
        "dynasty": "宋",
        "collection_info": null
    },
    {
        "title": "鶑鸣十章寄戚伯瑞  其七",
        "author": "彭龟年",
        "content": "静观物理，式感我思。\n有风凄兮，吹我裳衣。",
        "dynasty": "宋",
        "collection_info": null
    },
    {
        "title": "鶑鸣十章寄戚伯瑞  其八",
        "author": "彭龟年",
        "content": "春花粲兮，两山之间。\n谁与我适，觞咏以还。",
        "dynasty": "宋",
        "collection_info": null
    },
    {
        "title": "鶑鸣十章寄戚伯瑞  其九",
        "author": "彭龟年",
        "content": "日升于东，月生于西。\n惟神之驰，曾莫知所之。",
        "dynasty": "宋",
        "collection_info": null
    },
    {
        "title": "鶑鸣十章寄戚伯瑞  其一○",
        "author": "彭龟年",
        "content": "莫克匪己，莫玩匪理。\n有怀于是，不知子之所止。",
        "dynasty": "宋",
        "collection_info": null
    },
    {
        "title": "胡广文以直养名堂余举伊川之说问之往反数十言终未判也再以是讯焉",
        "author": "彭龟年",
        "content": "以物养物，如水沃木。\n推彼有余，益此不足。\n惟直与气，如木有根。\n本既充盛，枝叶自繁。\n气言其形，直言其理。\n与生俱生，无彼无此。\n云何谓直，养此气耶。\n直果外来，气内出耶。\n孟氏此言，我知其自。\n则以告子，以义外计。\n谓直养气，其差则同。\n疑其不然，愿启我蒙。",
        "dynasty": "宋",
        "collection_info": null
    },
    {
        "title": "九日分韵得去字",
        "author": "彭龟年",
        "content": "昔从招提游，岸柳擘新絮。\n那知再到时，叶落满庭署。\n争如青青松，寒暑了不与。\n古榦屈龙蛇，依然旧游处。\n触物转多时，何以消百虑。\n陶潜早解此，撒手赋归去。\n纷纷世俗流，何用苦懽饫。\n试问皎然师，茶香得谁助。",
        "dynasty": "宋",
        "collection_info": null
    },
    {
        "title": "别赵运使二首  其一",
        "author": "彭龟年",
        "content": "君子岂无欲，有欲未足忧。\n百计护此短，此心尚可求。\n向来畏人言，言者不肯休。\n不畏固未可，无言我谁尤。\n事当究本源，琐细不足筹。\n有疾不忌医，膏肓尚能瘳。",
        "dynasty": "宋",
        "collection_info": null
    },
    {
        "title": "别赵运使二首  其二",
        "author": "彭龟年",
        "content": "用民如用马，可御不可驰。\n论人如论医，贵常不贵奇。\n古来才智士，日与功名期。\n傥遂李广侯，文帝数乃奇。\n先生盘石宗，一节江南归。\n圣皇夜半席，宁以鬼神移。\n遥知清问下，万里寄一辞。\n当使觳觫牛，不独见乃知。",
        "dynasty": "宋",
        "collection_info": null
    },
    {
        "title": "送庐陵李宰养直之官兼呈刘寺簿四首  其一",
        "author": "彭龟年",
        "content": "理财非凿空，简讼在谨始。\n林繁去冗根，巵漏无溢水。\n此理容可观，妙处要深体。\n岂惟宰一邑，天下亦如此。",
        "dynasty": "宋",
        "collection_info": null
    },
    {
        "title": "送庐陵李宰养直之官兼呈刘寺簿四首  其二",
        "author": "彭龟年",
        "content": "治邑即治家，爱民如爱己。\n不须驰广莫，观远自近始。\n君才成风斤，鼻垩有余地。\n吾言尚敢狂，快处须反视。",
        "dynasty": "宋",
        "collection_info": null
    },
    {
        "title": "送庐陵李宰养直之官兼呈刘寺簿四首  其三",
        "author": "彭龟年",
        "content": "入仕不为宰，无异面墙壁。\n如何今世人，指作富贵厄。\n区区为身谋，反谓第一策。\n皇皇百里民，谁为访休戚。",
        "dynasty": "宋",
        "collection_info": null
    },
    {
        "title": "送庐陵李宰养直之官兼呈刘寺簿四首  其四",
        "author": "彭龟年",
        "content": "澡身有至理，面垢吾能索。\n负背肤所受，非人孰湔涤。\n诗人有良玉，犹藉他山石。\n况復吾所师，且喜得亲炙。",
        "dynasty": "宋",
        "collection_info": null
    },
    {
        "title": "别刘寺簿子澄赴岳州倅",
        "author": "彭龟年",
        "content": "新蝉鸣高柳，轻鸥弄晴川。\n浮家作远游，触热岂所便。\n武昌古都会，形胜两国肩。\n貔貅杂民居，烽火照敌边。\n朝廷重牧守，尤需治中贤。\n君侯文章家，班马不敢先。\n墨庄一种子，落实今几年。\n瞠乎出其后，独得道学传。\n诚身自孝悌，玩理潜天渊。\n悠然静中春，汹汹风涛前。\n四海满誉望，诸公争挽牵。\n容台志不舒，别驾用未专。\n去就抑何心，行可吾亦然。\n余也沟渎质，误辱青黄妍。\n工夫恳切切，习气犹拘挛。\n居然作别离，欲别思绵绵。\n归鸿几时来，江树底晚烟。",
        "dynasty": "宋",
        "collection_info": null
    },
    {
        "title": "别张袁州五首  其一",
        "author": "彭龟年",
        "content": "爱民有诚心，发用非己私。\n齐王累己见，乃以小大移。\n冠履自贵贱，痛痒一体随。\n万事有定理，应之当坦夷。\n傥以我好恶，定非真是非。\n光风霁月中，宁许栽藩篱。",
        "dynasty": "宋",
        "collection_info": null
    },
    {
        "title": "别张袁州五首  其二",
        "author": "彭龟年",
        "content": "富贵不可求，名节可不修。\n韩公三上书，所愿略不酬。\n柳子百世文，莫洗一日羞。\n要须外无累，乃免罟获忧。\n青青最高松，藤萝所绸缪。\n繁阴岂足羡，试看风露秋。",
        "dynasty": "宋",
        "collection_info": null
    },
    {
        "title": "别张袁州五首  其三",
        "author": "彭龟年",
        "content": "袁人思君侯，事事皆甘棠。\n君侯亦念之，疾苦如己伤。\n向来趣引输，诏许仍旧章。\n抗疏论不足，古人所未尝。\n此请久不下，公归奏明光。\n渠侬未知公，尸祝无相忘。",
        "dynasty": "宋",
        "collection_info": null
    },
    {
        "title": "别张袁州五首  其四",
        "author": "彭龟年",
        "content": "弦急无和声，行疾多窘步。\n从容应万变，乃有天下度。\n先生经纶才，所至祛百蠹。\n一州直易耳，治者弗敢措。\n弱翁霁威严，犹被功名误。\n孰知观过仁，一蹴超圣处。",
        "dynasty": "宋",
        "collection_info": null
    },
    {
        "title": "别张袁州五首  其五",
        "author": "彭龟年",
        "content": "平生学不力，莫移资禀偏。\n疎愚寡周防，戆直绌巧谝。\n出身仕官府，何幸依仁贤。\n朴樕本无庸，刻画几成妍。\n江湖政浩荡，云汉难攀缘。\n何以慰我思，一语当韦弦。",
        "dynasty": "宋",
        "collection_info": null
    },
    {
        "title": "别宜春柯宰",
        "author": "彭龟年",
        "content": "秋风掠梧桐，岁月去如掷。\n功名趁强健，君子有行役。\n朝家政急贤，黼座不满席。\n巍巍庙堂望，留客良独惜。\n谁为君兰言，亦有子公力。\n居然怀墨绶，懽喜动颜色。\n宰邑世情难，指作富贵厄。\n公尝为我言，百里岂摈斥。\n虽无槐鼎贵，均是代天职。\n人方事趣办，声誉已赫赫。\n公独安其常，容与不可迫。\n静观物议定，岂止较寻尺。\n愿公充此心，寿此一世脉。\n行行见天子，清问下文石。\n区区尝试语，要不若亲历。\n公看江南贫，此岂州县责。",
        "dynasty": "宋",
        "collection_info": null
    },
    {
        "title": "和向倅韵  其一",
        "author": "彭龟年",
        "content": "误身利名场，无异一釜甑。\n置之水火间，谬以力取胜。\n人生具天则，发见亦有证。\n如水行地中，投隙即流迸。\n但恐人欲纵，勃若一民横。\n志师傥自强，万虑当退听。\n谁能学禅伯，绝物以求定。\n吾闻至人言，当识动中静。\n万变不可齐，一念终难正。\n口耳固在我，视听復谁令。\n须从事上学，宁有物外性。\n能用使太平，不用我何病。\n斯言闻亦多，究竟终未莹。\n从今三爇香，愿以公为镜。",
        "dynasty": "宋",
        "collection_info": null
    },
    {
        "title": "和向倅韵  其二",
        "author": "彭龟年",
        "content": "今日若驭风，前日如负甑。\n乘兴试一出，意到即为胜。\n芗林有高人，能识未病证。\n谈锋不可遏，勇若春笋迸。\n美名戒多取，夫子无太横。\n钟期不世出，谁作山水听。\n人生具物则，天命我当定。\n起居孰非真，寂灭岂是静。\n毫釐不密察，天地失其正。\n圣学有终始，谟训严于令。\n穷理以致知，持敬乃成性。\n倘从口耳学，莫救膏肓病。\n大本若不立，宁论语未莹。\n涂泽欲自妍，何以逃水镜。",
        "dynasty": "宋",
        "collection_info": null
    },
    {
        "title": "别孙隠甫",
        "author": "彭龟年",
        "content": "君家金石台，我家富寿冈。\n十驲苦不远，半世成相望。\n我为一贫驱，触热来帝乡。\n尘垢面未颒，鬰结志不强。\n下马忽见君，喜剧几欲狂。\n未语心已倾，既坐形俱忘。\n醒我醉梦中，祓我冰雪旁。\n主人知客深，对着夜雨床。\n犹恐客意短，渠渠罗酒浆。\n蟹螯擘新肥，荔子含生香。\n晚归候月影，早游趁湖光。\n都城六月中，公卿簿书忙。\n而我乃与君，专此风露凉。\n笑语虽杂乱，理到味自长。\n平生区区愿，恰此一月偿。\n遽然委我去，令人热中肠。\n儿女惜别离，丈夫重行藏。\n敢因杯酒行，感慨徒悲伤。\n君去起我思，綵衣拜重阳。\n愿言各努力，白髮行中堂。",
        "dynasty": "宋",
        "collection_info": null
    },
    {
        "title": "送刘寺簿知衡州",
        "author": "彭龟年",
        "content": "刺史官已尊，郴左郡尤古。\n太常墨庄家，帝命分竹五。\n扶摇负劲翮，巨浸落双橹。\n谁能极所至，千里看举武。\n纷纷轓两朱，局局印一组。\n世无元道州，万物气不吐。",
        "dynasty": "宋",
        "collection_info": null
    },
    {
        "title": "药翁吟",
        "author": "彭龟年",
        "content": "有翁忧思深，挟药救一世。\n大声疾其呼，负箧即都市。\n凝视彻河汉，觇色见肠胃。\n巍峨一男子，面泽胜粉腻。\n翁前亟与语，腠理中邪沴。\n再三犹不闻，掉臂若欲避。\n涂人竞揶揄，毋乃太逐利。\n那知此翁心，肝脑作布施。\n厌见大官医，十谒九不值。\n高车索礼貌，疑疾致金币。\n侵寻疾已深，鍼达不可暨。\n却推主人痴，疾欲胜砭剂。\n天寒日以深，衰态日以至。\n稍觉念翁来，西风政憔悴。",
        "dynasty": "宋",
        "collection_info": null
    },
    {
        "title": "送杨诚斋赴江东漕",
        "author": "彭龟年",
        "content": "爱公喜公去，爱国喜公住。\n公去不可留，一节江东路。\n停杯与公别，琐琐不足疏。\n金陵古都会，形势天所付。\n江淮有前蔽，荆楚无后顾。\n矫首对山河，亦足发外惧。\n钱唐六十年，帖帖泰山措。\n繁华视旧都，无復郇瑕虑。\n郇瑕仅忧贫，虽贫犹未斁。\n安得小范老，前席借一箸。\n重画汴洛谋，起此宴安痼。\n金粟互输送，甲兵更守戍。\n去来徜习惯，缓急乃暇豫。\n耳闻不如见，公见况超悟。\n愿公细平章，心期一言寤。\n从此日暮云，不外锦囊句。",
        "dynasty": "宋",
        "collection_info": null
    },
    {
        "title": "寿张京尹",
        "author": "彭龟年",
        "content": "紫岩天下志，勇决如百川。\n一身扶三纲，百丑妬独妍。\n南轩经世学，仰嗣千圣传。\n匆匆造膝陈，众鸟惊虚弦。\n油幢入楚泽，不復梦细旃。\n公乘一节朝，遇合君适然。\n物弛久必张，后美开诸先。\n区区人力衰，今乃还其天。\n夷夏早知名，家国嗟独贤。\n用大力有余，入细心愈研。\n三年尹王都，警柝清夜眠。\n忠言出荷橐，妙斡天机旋。\n反视班伯辈，但觉口语譞。\n要知源流异，孰似周公前。\n江湖秋已多，宇宙清无边。\n气凝万类实，人亦体其全。\n况是嵩降辰，谁颂舂容篇。\n愿公如紫岩，而復得君专。\n愿公如南轩，而享箕翼年。\n赤手洗甲兵，黑头出貂蝉。\n却从祝融峰，高处寻偓佺。",
        "dynasty": "宋",
        "collection_info": null
    },
    {
        "title": "酒醒",
        "author": "彭龟年",
        "content": "世间颠倒事，一切自酒出。\n醒时清明心，醉后不可觅。\n醉时颠倒苗，或发醒时实。\n酒能醉人形，不能醉人心。\n心傥有主宰，万变不可淫。\n大禹恶旨酒，拜善功最深。",
        "dynasty": "宋",
        "collection_info": null
    },
    {
        "title": "题王仲显梅谷",
        "author": "彭龟年",
        "content": "楼前梅十围，负背花千树。\n种花识花性，培养随好恶。\n花无十日好，不惮千日虑。\n那知花已娇，疲惫风能蛊。\n争如岁寒操，盘结不择土。\n时当气栗烈，天地闭其户。\n蓬蓬起南海，呼吸万窍怒。\n向来桃李辈，缩气不敢吐。\n惟有冰玉姿，秀发略不沮。\n静观万物理，参差乃如许。\n不见千金子，宴坐危堂庑。\n一朝遇变故，仓猝失所措。\n不见陋巷士，脱齿甘捽茹。\n翛然天地间，了不识忧惧。\n达人善观物，在我乃不喻。\n须上最高楼，方能了真趣。",
        "dynasty": "宋",
        "collection_info": null
    },
    {
        "title": "送李眉州",
        "author": "彭龟年",
        "content": "出捧毛义檄，不违菽水欢。\n归侍潘安舆，能宣诏条宽。\n古来忠孝事，兼此良独难。\n是心无中边，宁择陆与盘。\n区区平反念，虽喜不胜残。\n那知容色温，足使田里安。\n韦编三绝书，十载胸中蟠。\n用处义自精，何适非其端。\n如水行地中，浑浑不可殚。\n尚恨斗大州，不足观其澜。\n我昔欲见君，恨不生羽翰。\n及兹与君别，一饮盟已寒。\n人生聚散情，欲语徒辛酸。\n惟此一寸心，万里聊相观。",
        "dynasty": "宋",
        "collection_info": null
    },
    {
        "title": "送张少卿知汉州用汉字韵",
        "author": "彭龟年",
        "content": "家传张长公，直节可敬嘆。\n居官不取容，安有鄙夫患。\n奏劾司马门，乃翁宁可犯。\n惊跸当罚金，法令戒反汗。\n奈何盗环人，使遭灭族难。\n惟挚有父风，彼美渊明赞。\n由来阴德深，云仍继名宦。\n西州清河家，簪绂夸里闬。\n我公翰墨英，蚤岁擢三馆。\n立朝物望归，骎骎历华贯。\n莼羹忽思归，周邦喜良翰。\n三节歌皇华，风采肃廉按。\n召归一再迁，卿月光有粲。\n廷尉天下平，异论乃冰炭。\n守道当守官，闻风志立懦。\n分符復西归，顾忧宽宵旰。\n广汉最繁丽，地望蜀郡冠。\n房湖天下稀，公余可吟玩。\n十顷玻璃风，和气来隔岸。\n过家亦足荣，触热去不惮。\n三世居此官，盛事闻见罕。\n甘棠百年思，蔽芾阴更满。\n少城我从公，转首岁六换。\n人生一浮萍，谁料聚与散。\n荒凉更寂寞，一笑得承款。\n柬之宰相材，自是一好汉。\n大手当调羹，先试五花判。\n愿言坚晚节，功倍事则半。\n衰病卧漳滨，尚念刘公干。",
        "dynasty": "宋",
        "collection_info": null
    },
    {
        "title": "慈顺堂",
        "author": "彭龟年",
        "content": "我官广文馆，门巷正萧索。\n王孙幸过我，开口有请託。\n索诗慈顺堂，一再不可却。\n人心有太平，此岂易描摸。\n夭夭吹棘心，韡韡灿棣萼。\n君方大欢足，天地费酬酢。\n而我独零丁，诗復那可作。\n因君索诗苦，谩荐尝试药。\n中庸十五章，此理非外铄。\n反身若不诚，为善终未乐。",
        "dynasty": "宋",
        "collection_info": null
    },
    {
        "title": "尚絅堂",
        "author": "彭龟年",
        "content": "人情畏所见，假善以自欺。\n不畏或未死，心僞谁能医。\n风雷动渊默，日月行屏帏。\n念起物自形，矢决犹可追。\n而乃如琴张，堂堂亦何为。\n君子非恶文，文胜质乃衰。\n试看堂前草，安得青如兹。",
        "dynasty": "宋",
        "collection_info": null
    },
    {
        "title": "同陈秘监诸丈送黄商伯守常州石叔访守上饶会于艮山门张园以人生五马贵莫受二毛侵分韵得贵字",
        "author": "彭龟年",
        "content": "惠山滋华池，玉山润百卉。\n二贤竞出守，山水亦自慰。\n人生别离难，朋旧走相谓。\n克期会南湖，肯託简书畏。\n敬酌万石君，欲叹不敢忾。\n愿如玉山高，物物饱生气。\n又酌双井公，一举大白既。\n愿如惠山清，滴滴濯腑胃。\n择侯须择贤，无乃拔其彙。\n帝城人欲入，竞进去乃贵。\n谁无蝼蚁心，早去亦有味。\n朝家急贤秋，人物欠经纬。\n想当分符时，欲遣意犹未。\n幸无疾其驱，有诏傥可暨。",
        "dynasty": "宋",
        "collection_info": null
    },
    {
        "title": "送吕子约赴天台倅",
        "author": "彭龟年",
        "content": "少读丽泽书，投老未尽识。\n譬如涉大海，渺不见其极。\n去之若有失，从之了无得。\n约兄自西来，为我倒胸臆。\n始知公输巧，要不外绳墨。\n从兹往来频，不辨主与客。\n去住宁有定，长恐使南北。\n谁题治中舆，别日忽相偪。\n欲留留不可，把袂三叹息。\n送君浙河西，狂涛立如植。\n君其稳驾浪，我亦理行幅。\n斯意莽无穷，所愿各努力。",
        "dynasty": "宋",
        "collection_info": null
    },
    {
        "title": "送何同叔赴湖南漕",
        "author": "彭龟年",
        "content": "畴昔登贤书，夫子持文衡。\n每见辄忽别，问端不能更。\n一从齿周行，后先佐司成。\n未几奉辟书，復接台中评。\n词色陶春和，风味浥秋清。\n人生事好乖，岁晚意始倾。\n云何千里去，一节湘中行。\n留行我无说，脱去公方荣。\n人言转输重，我视锱铢轻。\n望之拾遗愿，公岂少此情。\n向来否泰疏，上亦知忠诚。\n公身有内外，公意无亏盈。\n雁来书可慰，细数新丰程。",
        "dynasty": "宋",
        "collection_info": null
    },
    {
        "title": "送范文叔知彭州",
        "author": "彭龟年",
        "content": "吾友范文叔，家世岷峨州。\n忠纯自性分，耿耿明月秋。\n朅来声利场，况与造物侔。\n汲引如不及，不进不肯休。\n酸咸性难齐，委曲能调柔。\n一朝善类合，人亦多君谋。\n或者以己量，谓君相比周。\n在我亦何感，太空云自浮。\n俄然动归兴，瞥去轻于鸥。\n始知进退间，君子得自由。\n圣主罗众俊，岩穴穷冥搜。\n何以斗大州，着我第一流。\n无人子思侧，殷勤为王留。\n谬当豹尾间，对此诚包羞。\n五马岂不贵，吾非为君筹。\n君傥知我心，毋忘天下忧。",
        "dynasty": "宋",
        "collection_info": null
    },
    {
        "title": "别周侍郎五首  其一",
        "author": "彭龟年",
        "content": "东家十亩橘，治蠹苛于狱。\n课童事剔决，生意长不足。\n不如西家农，末麦土已熟。\n一朝种子落，坐见天地绿。",
        "dynasty": "宋",
        "collection_info": null
    },
    {
        "title": "别周侍郎五首  其二",
        "author": "彭龟年",
        "content": "人便适性事，医乃逢其痴。\n有药不投疾，但欲甘于饴。\n安知万全方，非取颊舌宜。\n谁能味此苦，恐厌功效迟。",
        "dynasty": "宋",
        "collection_info": null
    },
    {
        "title": "别周侍郎五首  其三",
        "author": "彭龟年",
        "content": "太和到处萌，物各从所受。\n老农嘉谷心，自觉稊稗丑。\n道旁有荆棘，斤斧不得宥。\n移根着山阿，吾亦付薪槱。",
        "dynasty": "宋",
        "collection_info": null
    },
    {
        "title": "别周侍郎五首  其四",
        "author": "彭龟年",
        "content": "鹊有护巢心，鸦负夺巢力。\n纷争互胜败，卒乃覆其室。\n鲁鸡本非鹄，伏鷇出羽翼。\n我无拒尔心，万物同一息。",
        "dynasty": "宋",
        "collection_info": null
    },
    {
        "title": "别周侍郎五首  其五",
        "author": "彭龟年",
        "content": "创平痛方定，醉甚忽解酲。\n乃作翻然思，遽能免心惊。\n君子足远虑，小人无隠情。\n有言傥可吐，守口何如瓶。",
        "dynasty": "宋",
        "collection_info": null
    },
    {
        "title": "读书吟示铉",
        "author": "彭龟年",
        "content": "吾闻读书人，惜气胜惜金。\n累累如贯珠，其声和且平。\n忽然低復昂，似绝反可听。\n有时静以默，想见紬绎深。\n心潜与理会，不觉咏叹淫。\n昨夕汝读书，厉响惊四邻。\n方其气盛时，声能乱狂霖。\n倏忽气已竭，口亦遂绝吟。\n体疲神自昏，思虑那得清。\n安能更隽永，温故而知新。\n永歌诗有味，三復意转精。\n勉汝讽诵余，且学思深湛。",
        "dynasty": "宋",
        "collection_info": null
    },
    {
        "title": "土缶",
        "author": "彭龟年",
        "content": "土缶寡讥诮，白璧多瑕疵。\n毁誉未必公，名起谤亦随。\n天下有真是，不在爱恶时。\n青青荆棘场，拍拍蝴蝶飞。\n不如岁且寒，更试松柏姿。",
        "dynasty": "宋",
        "collection_info": null
    },
    {
        "title": "临江郡斋邀凉亭分韵得居字",
        "author": "彭龟年",
        "content": "子猷犹爱竹，爱竹意已疎。\n着脚踏危机，肉相元未除。\n要识竹情性，顾我求其初。\n是中傥虚明，处处我与居。\n公侯胸中竹，不受富贵锄。\n平生对此君，意足不愿余。\n炎天憩斯亭，洒洒凉风诸。\n凉风不可招，招得还踌躇。\n悠然忽相会，我适还似渠。\n明朝有公事，此意当何如。",
        "dynasty": "宋",
        "collection_info": null
    },
    {
        "title": "輓张南轩先生八首  其一",
        "author": "彭龟年",
        "content": "妖氛动寥廓，白日漫沙尘。\n忠义不可没，扶携悯如邠。\n人情易勇怯，鼓舞吾当伸。\n忽忘天地雠，却见玉帛邻。\n沦胥五十年，锐气日以堙。\n皇皇忠献家，正议摩秋旻。\n隻手提三纲，一缕挽万钧。\n狂敌不足灭，颓俗何由仁。\n千载诸葛公，相望吾霑巾。",
        "dynasty": "宋",
        "collection_info": null
    },
    {
        "title": "輓张南轩先生八首  其二",
        "author": "彭龟年",
        "content": "世无邹孟氏，圣道危于丝。\n学者迷统绪，扰扰徒外驰。\n况有释老辈，窃窥如鬼魑。\n苦彼疑似说，陷我高明资。\n伟然周与程，振手而一麾。\n源流虽未远，淆浊亦已随。\n公如一阳復，寒烈已可知。\n斯文续以传，岁晚非公谁。\n伤哉后来者，此世亡此师。",
        "dynasty": "宋",
        "collection_info": null
    },
    {
        "title": "輓张南轩先生八首  其三",
        "author": "彭龟年",
        "content": "邪正不两立，何异莸与熏。\n宁怀爱憎念，趣尚难同羣。\n向来阊阖疏，杯水沃烈焚。\n虽无扑灭期，固亦摧炎熏。\n黄钟动孤管，众乐知有君。\n祇今才数年，荟蔚朝隮云。\n公身虽已殒，公言犹可闻。\n所期动九天，从此泾渭分。\n宁愿如曲江，一尊酹孤坟。",
        "dynasty": "宋",
        "collection_info": null
    },
    {
        "title": "輓张南轩先生八首  其四",
        "author": "彭龟年",
        "content": "时平有剩贼，人伙无宽乡。\n上下日逼趣，雕瘵谁得将。\n纷纷几守宰，所较有短长。\n专利计锱铢，治法出一方。\n惟公作州牧，万物惊初阳。\n仁心所发施，四达无门旁。\n丁庸省严濑，盐筴宽南荒。\n直惟此方人，岁时悲奉尝。\n凡公不到处，今恨无甘棠。",
        "dynasty": "宋",
        "collection_info": null
    },
    {
        "title": "輓张南轩先生八首  其五",
        "author": "彭龟年",
        "content": "吴楚尚禨鬼，习俗久已尨。\n淫词张鬰气，驰走如奔泷。\n春秋严报祈，夜鼓纷逢逢。\n娱神杂羽翿，酾酒堆罂缸。\n间用次睢社，千金博奇庬。\n公能揭正理，开此一世憃。\n宁关祠有无，庐屋记崆㟅。\n要令冥行人，从兹得明釭。",
        "dynasty": "宋",
        "collection_info": null
    },
    {
        "title": "輓张南轩先生八首  其六",
        "author": "彭龟年",
        "content": "平生中兴念，渴饮而饥食。\n落落不可合，令人气填臆。\n归来牧桂州，才人用转窄。\n抚摩日多暇，整整戎事饬。\n偏伍联浮游，坐作亲部勒。\n异时了剧寇，乃此诸校力。\n论兵较利钝，夫岂谓深识。\n牛刀何施宜，功乃在鷄肋。\n谁知我公心，抆泪三叹息。",
        "dynasty": "宋",
        "collection_info": null
    },
    {
        "title": "輓张南轩先生八首  其七",
        "author": "彭龟年",
        "content": "拱璧堕泥涂，康瓠置坛墠。\n天心与人事，颇似好乖舛。\n贤愚真是非，每向死生辨。\n哀荣若相迕，遗恨常不免。\n前年建安公，罹此二气沴。\n今年公復死，殒我一世善。\n龙文百斛鼎，功在白玉铉。\n斯人太薄命，长苦乐事鲜。\n时因思贤忧，终夕长展转。",
        "dynasty": "宋",
        "collection_info": null
    },
    {
        "title": "輓张南轩先生八首  其八",
        "author": "彭龟年",
        "content": "昔年清江上，再拜投漫刺。\n匆匆仅班荆，春风满怀袂。\n自此成契阔，书邮剖疑义。\n此理有会通，万彻而一致。\n缕缕为我言，颠倒行间字。\n濯手时一观，如烹大鼎胾。\n嘆我无持操，莫励四方志。\n君子不再见，已负终身愧。\n从今一杯月，永堕湘中泪。",
        "dynasty": "宋",
        "collection_info": null
    },
    {
        "title": "登上封半山而雾大起叹而有作",
        "author": "彭龟年",
        "content": "忆昨雨霁投招提，五峰幻出如新沐。\n僧言一月无此奇，正直由公感通速。\n倾曦已没暝霭生，竚立危亭看不足。\n遂扶晨策陵岖嵚，要识祝融真面目。\n轻阴阁雨日将升，浅雾喷云生半腹。\n晦明变化在俄顷，山鬼无端太翻覆。\n东西南北杳不知，天柱诸峰固难瞩。\n因思世事无不然，氛垢时多少清淑。\n良辰一遇信可欣，浊世相遭匪予辱。\n湘纍为此赋远游，要待棋终看结局。\n嗟我宁能待汝清，原隰征夫驾方趣。\n安得韩公剑倚天，决断浮云取新旭。",
        "dynasty": "宋",
        "collection_info": null
    },
    {
        "title": "送赵使君老父吟",
        "author": "彭龟年",
        "content": "使君朝天骑霜蹄，朔风猎猎吹裳衣。\n钲铙聒天山谷应，旌旗弄日龙蛇飞。\n邦人遮留留不得，壮儿截镫小儿泣。\n老翁数十相扶携，喘若筒吹行转疾。\n且行且止相叹嗟，若怨若慕言纷拏。\n一翁指我门前土，向时蓁莽今桑麻。\n自言新年年九十，旧使姓名多记忆。\n从头屈指细平章，清静安宁今第一。\n狡胥每欲挑民争，能令衽席生五兵。\n我公平易与民近，智巧有尽苦难行。\n里中少年号刀笔，曾向公庭瞯消息。\n归来语我使君明，胸中是非纸上律。\n吾农疾苦年来多，公今归去谁抚摩。\n留公无计可奈何，呼儿起舞吾当歌。\n官家神圣似尧禹，蠖濩宫深有言路。\n借留谁格向来书，犹有民谣能取否。\n或闻朝廷虚柄臣，须公经济难逡巡。\n延英奏对刻易下，囊封且说江南贫。",
        "dynasty": "宋",
        "collection_info": null
    },
    {
        "title": "送王仲显赴琼州",
        "author": "彭龟年",
        "content": "朔风猎猎搜离思，千山木叶飞东西，山声互答轰鼓鼙。\n日影倒乱摩旌旗，琼山太守行赤帷，父老出饯相扶携。\n把袂惜别车去迟，仙都散吏挈榼随，洗醆酌酒歌别离。\n别离之歌歌声希，儿女子态不愿为，圣皇择守先南陲。\n朱崖况復环生黎，黎山插天海四围，黎人出没如鬼魑。\n凶鲸蚋集不可羁，无异生缚虎与罴，乃令错处海一涯。\n一日万变藏几微，赵张缩手龚黄痴，良二千石非公谁。\n公行南方易如归，公举南事易如携，向来盐筴一局棋。\n白黑纷乱杨朱岐，公能辨晰是与非，袖有长疏天下知。\n口不可惜人可悲，鬼魑虎罴日夜伺，此时此事分安危。\n想公再拜辞玉墀，睿意恳恻亦在兹，九重寄公万里师。\n纷纷狱讼不足治，从驲遽听东南驰，定知召节封金泥。\n不然盐筴更畴咨，服岭以南公一夔。\n与公离别歌此词，愧不以颂而以规。",
        "dynasty": "宋",
        "collection_info": null
    },
    {
        "title": "病足歌",
        "author": "彭龟年",
        "content": "马有足，疲驰驱。\n牛有足，劳畬菑。\n不如大阍无更好，终日兀坐如黏黐。\n人言犹有深意存，螣蛇无足终能飞。\n此心傥欲与日竞，莫道有足无亦病。",
        "dynasty": "宋",
        "collection_info": null
    },
    {
        "title": "送曾无瑕改常州",
        "author": "彭龟年",
        "content": "夫君爱民如爱己，不爱公卿爱刺史。\n得州如斗喜不禁，拍手催儿治行李。\n朝家急贤不惜官，日日中书有除旨。\n周南留滞太史叹，目断子公书一纸。\n夫君却不薄淮阳，此见宁输三十里。\n庖丁虽欲善刀去，无奈世间多巨髀。\n晋陵繁伙视三辅，历徧屏风无可使。\n未央对罢天一笑，今日无忧惠山水。\n未容远去引自近，早晚赐环差易耳。\n九华却恐怨君王，误我明年花柳喜。",
        "dynasty": "宋",
        "collection_info": null
    },
    {
        "title": "次韵教授兄友惠柑",
        "author": "彭龟年",
        "content": "泮宫老潘贤且仁，分义浓如手足亲。\n悬知故人在千里，健步远来缄墨新。\n黄柑霜后愈精好，香味宛如包贡珍。\n分赏且用涤烦渴，不救莱芜炊甑尘。",
        "dynasty": "宋",
        "collection_info": null
    },
    {
        "title": "送任守赴邕管",
        "author": "彭龟年",
        "content": "吾闻广南东西四十州，诸蛮错处如蚍蜉。\n东州之蛮富珠贝，西州有马供羣驺。\n一从陇右失刍牧，万里山蹊来作足。\n部分驿使视行厩，路远疲农输食粟。\n边头给估不敢悭，内地供亿那得閒。\n匹马中人五家产，岁入不足充军颁。\n天子择侯严五管，横山之雄视方面。\n大贤不合着炎方，一马直应劳远算。\n往时此地惊智高，四海俶扰如抑搔。\n要荒易动古所畏，况復立制争锥刀。\n年来马质乱三物，廊庙谋深匹夫忽。\n达官喜事失拊循，机矢铦矛变仓猝。\n远利安蛮福及人，公行公行南中春。\n一篇駉颂谁能写，足用爱民功到马。",
        "dynasty": "宋",
        "collection_info": null
    },
    {
        "title": "别袁州司户司马行二首  其一",
        "author": "彭龟年",
        "content": "四海司马氏，大州从事贤。\n剸裁无剧务，抑鬰已三年。\n人在甘棠裏，梦回春草边。\n知音有当路，何日践英躔。",
        "dynasty": "宋",
        "collection_info": null
    },
    {
        "title": "别袁州司户司马行二首  其二",
        "author": "彭龟年",
        "content": "一见已草草，那堪更别离。\n事当防快意，学亦进潜思。\n此道今谁语，如公岂我私。\n何时一窗下，重与论心期。",
        "dynasty": "宋",
        "collection_info": null
    },
    {
        "title": "送牛守赴藤州二首  其一",
        "author": "彭龟年",
        "content": "五马南中去，修途一月宽。\n暮年忧国切，今日爱民难。\n志大人无小，政平人自安。\n端能扫蛮瘴，莫作偶然看。",
        "dynasty": "宋",
        "collection_info": null
    },
    {
        "title": "送牛守赴藤州二首  其二",
        "author": "彭龟年",
        "content": "半世几契阔，今年又别离。\n我应嗟去远，人已恨来迟。\n宿草青无限，野花红欲窥。\n藩车行有诏，山路且逶迤。",
        "dynasty": "宋",
        "collection_info": null
    },
    {
        "title": "送梁宪易节漕蜀二首  其一",
        "author": "彭龟年",
        "content": "雨露收江上，星辰下益州。\n有贤容在外，为国岂无谋。\n德旨频将远，君心顿减忧。\n不然那有此，定自启金瓯。",
        "dynasty": "宋",
        "collection_info": null
    },
    {
        "title": "送梁宪易节漕蜀二首  其二",
        "author": "彭龟年",
        "content": "峡口大江急，剑门天下奇。\n不因逢使节，安得入公诗。\n万里轻来去，一心无险夷。\n可怜门下士，犹惜别离私。",
        "dynasty": "宋",
        "collection_info": null
    },
    {
        "title": "寄黄商伯兼简詹元善",
        "author": "彭龟年",
        "content": "今日蛮荒好，逢人说桂林。\n祇应一片雪，端在两公心。\n祈望罗明月，生黎斸水沈。\n滔滔迷所往，莫望指南针。",
        "dynasty": "宋",
        "collection_info": null
    },
    {
        "title": "挽益阳县丞赵参议",
        "author": "彭龟年",
        "content": "一种银潢秀，清名仰太虚。\n甲科尝擢第，午夜尚观书。\n已觉身非我，那堪丞负余。\n斯人无復见，掩涕一欷歔。",
        "dynasty": "宋",
        "collection_info": null
    },
    {
        "title": "挽熊仲贤监酒二首  其一",
        "author": "彭龟年",
        "content": "叹息熊公子，胸中亦自奇。\n典衣缘客至，沽酒趁花期。\n满眼皆知己，平生却数奇。\n一官终未试，回首不堪思。",
        "dynasty": "宋",
        "collection_info": null
    },
    {
        "title": "挽熊仲贤监酒二首  其二",
        "author": "彭龟年",
        "content": "举世嗟浮薄，谁堪寄死生。\n空余交友恨，不见急难情。\n我昔为游子，公方作远征。\n那知成永诀，洒泪闭佳城。",
        "dynasty": "宋",
        "collection_info": null
    },
    {
        "title": "挽杨邦宁",
        "author": "彭龟年",
        "content": "心事谁能识，交游得细论。\n有居多水竹，此世老丘园。\n遗恨成千古，无人作九原。\n晚来风政恶，不忍赋招魂。",
        "dynasty": "宋",
        "collection_info": null
    },
    {
        "title": "挽欧阳幼立",
        "author": "彭龟年",
        "content": "行辈多名宦，乡闾爱老成。\n身名了无恨，韦布却为荣。\n久矣追谈笑，居然隔死生。\n朔风搜宇宙，何日闭佳城。",
        "dynasty": "宋",
        "collection_info": null
    },
    {
        "title": "挽朱彦博二首  其一",
        "author": "彭龟年",
        "content": "重惜夫君去，哀吟思不穷。\n江淮经画裏，风雨笑谈中。\n志大长违俗，才高无近功。\n盖棺公论出，谁不羡豪雄。",
        "dynasty": "宋",
        "collection_info": null
    },
    {
        "title": "挽朱彦博二首  其二",
        "author": "彭龟年",
        "content": "对语窗飞雪，横舟月在滩。\n西湖今会少，里社此盟寒。\n诸子齿犹稚，慈堂寝未安。\n俱成无尽恨，一见一辛酸。",
        "dynasty": "宋",
        "collection_info": null
    },
    {
        "title": "挽沈漕宜之父主管",
        "author": "彭龟年",
        "content": "蝉蜕轩裳早，冰融义理深。\n但知捐世累，谁復识公心。\n宇宙终埋玉，哀荣有赐金。\n遥怜九原上，烟雨暗寒林。",
        "dynasty": "宋",
        "collection_info": null
    },
    {
        "title": "挽尤尚书二首  其一",
        "author": "彭龟年",
        "content": "太史病已革，君王意尚疑。\n欲为宣室召，深动画堂思。\n共起云亡叹，空嗟大用迟。\n九原如可作，愿赋百身诗。",
        "dynasty": "宋",
        "collection_info": null
    },
    {
        "title": "挽尤尚书二首  其二",
        "author": "彭龟年",
        "content": "天子青宫友，清时法从贤。\n典型诸老旧，人物中兴前。\n锁闼堆黄纸，金华迭细旃。\n夺公何太速，谁与问苍天。",
        "dynasty": "宋",
        "collection_info": null
    },
    {
        "title": "挽虞夫人",
        "author": "彭龟年",
        "content": "欲说夫人事，谁能与世论。\n诸郎名节立，千古妇言尊。\n共此伤心日，怀哉锡类恩。\n佳城何处是，烟雨政黄昏。",
        "dynasty": "宋",
        "collection_info": null
    },
    {
        "title": "挽余丞相四首  其一",
        "author": "彭龟年",
        "content": "忆昨随南史，常窥侍帝垣。\n负墙须密命，垂涕进忠言。\n恳恳精诚到，巍巍庙社尊。\n至今天下诵，功业在调元。",
        "dynasty": "宋",
        "collection_info": null
    },
    {
        "title": "挽余丞相四首  其二",
        "author": "彭龟年",
        "content": "慨惜三朝老，忠勤一代师。\n冕裳亲奉日，鼎鼐手调时。\n揖逊承三节，安危繫一辞。\n世平今似水，却叹哲人萎。",
        "dynasty": "宋",
        "collection_info": null
    },
    {
        "title": "挽余丞相四首  其三",
        "author": "彭龟年",
        "content": "三绝今非少，元功人未知。\n岂云公有憾，时恐世传疑。\n谁解吟成史，宁忧罪到诗。\n诗成终自愧，空恨一年迟。",
        "dynasty": "宋",
        "collection_info": null
    },
    {
        "title": "挽余丞相四首  其四",
        "author": "彭龟年",
        "content": "畴昔危疑日，尝为根本谋。\n不缘公一语，谁识我深忧。\n分阃因重见，忘言只对愁。\n无穷千古意，有泪付东流。",
        "dynasty": "宋",
        "collection_info": null
    },
    {
        "title": "代张京尹贺皇太子生辰三首  其一",
        "author": "彭龟年",
        "content": "问寝随天子，论经有帝孙。\n千年几神圣，四世一干坤。\n盛德从心远，灵源自古存。\n欲知天意近，九月似春温。",
        "dynasty": "宋",
        "collection_info": null
    },
    {
        "title": "代张京尹贺皇太子生辰三首  其二",
        "author": "彭龟年",
        "content": "神光开甲观，寰海作重阳。\n世尽占人瑞，天应发子祥。\n山河涵玉露，象纬泻银潢。\n有道如三代，宁须不老方。",
        "dynasty": "宋",
        "collection_info": null
    },
    {
        "title": "代张京尹贺皇太子生辰三首  其三",
        "author": "彭龟年",
        "content": "青禁罗鸡戟，朱明出虎闱。\n布宣当浩穰，简乐着精微。\n有志窥成画，无材守一圻。\n徒能歌圣子，重润更重晖。",
        "dynasty": "宋",
        "collection_info": null
    },
    {
        "title": "奉和御赐进士诗",
        "author": "彭龟年",
        "content": "昭回云汉揭天章，忽到人间足宠光。\n必有扬言兴率作，不须击筑叹飞扬。\n湛恩汪濊倾多士，密意绸缪际万方。\n何幸小臣陪俊造，一如丰草在成康。",
        "dynasty": "宋",
        "collection_info": null
    },
    {
        "title": "和袁州张守鹿鸣宴韵",
        "author": "彭龟年",
        "content": "太守兴贤极选抡，奏书飞上帝王阍。\n几年雾隠南山豹，今日风抟北海鲲。\n得士不孤天子诏，赠行仍有古人言。\n向来劝驾应无此，且喜成周礼乐存。",
        "dynasty": "宋",
        "collection_info": null
    },
    {
        "title": "和临江庚子鹿鸣宴诗韵",
        "author": "彭龟年",
        "content": "风流藴藉足仪型，小屈旌旗镇列城。\n笔下雄深过班马，胸中洒落似张程。\n载赓宵雅推多士，宁许皇荂继大声。\n闻说河南诗有序，从今亦有口传名。",
        "dynasty": "宋",
        "collection_info": null
    },
    {
        "title": "和李东老韵",
        "author": "彭龟年",
        "content": "胸中尘虑厌多多，强把诗书细刮摩。\n幸有长官怜拜起，苦无公事碍吟哦。\n自惭俗驾争相逐，不识高轩肯见过。\n天阔雁寒人又远，一杯相属意如何。",
        "dynasty": "宋",
        "collection_info": null
    },
    {
        "title": "和临江丙午鹿鸣宴诗韵",
        "author": "彭龟年",
        "content": "暖日轻霜作小春，冥冥鸿雁正来宾。\n异时大比兴贤礼，今日元侯劝驾身。\n西汉循良知贾谊，菑川父老送平津。\n眼中俱是青云客，着我空惭迹已陈。",
        "dynasty": "宋",
        "collection_info": null
    },
    {
        "title": "挽无为军王守",
        "author": "彭龟年",
        "content": "再分符竹向淮濆，只得除书下帝阍。\n不见使车随邸吏，忽传鸣马蹙都门。\n丰碑未尽平生恨，哀些谁招天末魂。\n木落山空风猎猎，不堪俛首奠黄昏。",
        "dynasty": "宋",
        "collection_info": null
    },
    {
        "title": "挽傅德芳主簿",
        "author": "彭龟年",
        "content": "亭亭梁木遽然倾，吾里诸生失典型。\n已向东维次箕宿，定知南斗厌文星。\n书盈故箧墨犹湿，影挂虚堂灯自青。\n忍听咿呜哀挽罢，一川东去杳冥冥。",
        "dynasty": "宋",
        "collection_info": null
    },
    {
        "title": "鄂渚和章同年元荣邓教授友龙微字韵  其一",
        "author": "彭龟年",
        "content": "愚鲁何妨与俗违，夷途方始识心归。\n源源自是渊泉出，杲杲宁关庭燎辉。\n莫向天涯寻墨客，须知海内有公非。\n一杯何得如前日，竹杖芒鞋语翠微。",
        "dynasty": "宋",
        "collection_info": null
    },
    {
        "title": "鄂渚和章同年元荣邓教授友龙微字韵  其二",
        "author": "彭龟年",
        "content": "世情如水与天违，谁识春从岳麓归。\n衮衮源流知有自，纷纷华鄂看相辉。\n今人得似古时少，我拙从教俗子非。\n且倒一樽寻乐事，奇章台上晚风微。",
        "dynasty": "宋",
        "collection_info": null
    },
    {
        "title": "挽陈迪功",
        "author": "彭龟年",
        "content": "一念超然与世违，新蔬翦雨自甘肥。\n只因堕雁能忘味，不使惊鸥尚见机。\n有子明经那不寿，如公积善未应非。\n从教天定知何似，果见贤孙擢第归。",
        "dynasty": "宋",
        "collection_info": null
    },
    {
        "title": "庆元戊午临江劝驾多士凡由进士科进者皆预焉且沿乡人饮酒之意叙坐以齿酒半使君又出杰句宠其行某陈人也偶睹盛事思有以记之敬嗣严韵二首极愧不工尚几镌削  其一",
        "author": "彭龟年",
        "content": "太守兴贤隘九州，劝为之驾盛炎刘。\n方今神圣四门闢，即日英雄一网收。\n在藻久观鳣发发，食苹又听鹿呦呦。\n来年候对春风仗，企首同趋晓月浮。",
        "dynasty": "宋",
        "collection_info": null
    },
    {
        "title": "庆元戊午临江劝驾多士凡由进士科进者皆预焉且沿乡人饮酒之意叙坐以齿酒半使君又出杰句宠其行某陈人也偶睹盛事思有以记之敬嗣严韵二首极愧不工尚几镌削  其二",
        "author": "彭龟年",
        "content": "党里情疎孰继周，义年仅署竹冠刘。\n燕毛不见三王盛，古意惊从一日收。\n已许陈人观易易，再赓宵雅咏呦呦。\n试将旅语从头记，七字应无一字浮。",
        "dynasty": "宋",
        "collection_info": null
    },
    {
        "title": "重九",
        "author": "彭龟年",
        "content": "露下风高足感伤，天君着意写重阳。\n建安能赋推诸子，楚国悲秋又九章。\n我为催租阁诗思，谁能送酒沃愁肠。\n黄花不解知人意，开遍篱根数百行。",
        "dynasty": "宋",
        "collection_info": null
    },
    {
        "title": "病中招孙医士",
        "author": "彭龟年",
        "content": "冬冬纔动热蒸蒸，直到更初渐渐清。\n臟腑始坚今反利，痰涎愈盛气难平。\n形容凋瘦真如鬼，耳目聪明粗似人。\n自是虚劳无可说，更将经络为推明。",
        "dynasty": "宋",
        "collection_info": null
    },
    {
        "title": "邀凉亭五首  其一",
        "author": "彭龟年",
        "content": "劲节不可拗，浄色不受污。\n平生今日交，屹屹老桂树。",
        "dynasty": "宋",
        "collection_info": null
    },
    {
        "title": "邀凉亭五首  其二",
        "author": "彭龟年",
        "content": "史君大雅资，胸中淡无欲。\n尤物能移人，犹有此数竹。",
        "dynasty": "宋",
        "collection_info": null
    },
    {
        "title": "邀凉亭五首  其三",
        "author": "彭龟年",
        "content": "凉风不肯来，偃蹇如相要。\n悠悠天地间，舍我从谁邀。",
        "dynasty": "宋",
        "collection_info": null
    },
    {
        "title": "邀凉亭五首  其四",
        "author": "彭龟年",
        "content": "未必柳柳州，有此一饷凉。\n心清境自静，内躁物亦强。",
        "dynasty": "宋",
        "collection_info": null
    },
    {
        "title": "邀凉亭五首  其五",
        "author": "彭龟年",
        "content": "簿书本不俗，安能碍凉飔。\n少陵冰壑心，却恨与事违。",
        "dynasty": "宋",
        "collection_info": null
    },
    {
        "title": "上帅漕闵雨十首  其一",
        "author": "彭龟年",
        "content": "天子治平切，一贤远王畿。\n朝廷岂不重，赤子贫无依。",
        "dynasty": "宋",
        "collection_info": null
    },
    {
        "title": "上帅漕闵雨十首  其二",
        "author": "彭龟年",
        "content": "九雨当一晴，燥湿未应革。\n那知平畴间，已作龟兆坼。",
        "dynasty": "宋",
        "collection_info": null
    },
    {
        "title": "上帅漕闵雨十首  其三",
        "author": "彭龟年",
        "content": "一冤旱三年，此理乃无欺。\n乖和自相召，天意容何私。",
        "dynasty": "宋",
        "collection_info": null
    },
    {
        "title": "上帅漕闵雨十首  其四",
        "author": "彭龟年",
        "content": "文移急征输，追逮及圭撮。\n安得语里胥，反手逐旱魃。",
        "dynasty": "宋",
        "collection_info": null
    },
    {
        "title": "上帅漕闵雨十首  其五",
        "author": "彭龟年",
        "content": "豪家低昂心，常对时亏盈。\n卓氏一窖粟，杀人眂长平。",
        "dynasty": "宋",
        "collection_info": null
    },
    {
        "title": "上帅漕闵雨十首  其六",
        "author": "彭龟年",
        "content": "白粲十万艘，日夜随东流。\n常平贯虽朽，还作苏民不。",
        "dynasty": "宋",
        "collection_info": null
    },
    {
        "title": "上帅漕闵雨十首  其七",
        "author": "彭龟年",
        "content": "饥民日嗸嗸，汹汹溃堤水。\n痛决未可知，无易此一蚁。",
        "dynasty": "宋",
        "collection_info": null
    },
    {
        "title": "上帅漕闵雨十首  其八",
        "author": "彭龟年",
        "content": "羸然一老翁，一病一伤和。\n寒暑不可测，奈此根本何。",
        "dynasty": "宋",
        "collection_info": null
    },
    {
        "title": "上帅漕闵雨十首  其九",
        "author": "彭龟年",
        "content": "天时不可齐，天心不可违。\n君子能知天，手转丰凶机。",
        "dynasty": "宋",
        "collection_info": null
    },
    {
        "title": "上帅漕闵雨十首  其一○",
        "author": "彭龟年",
        "content": "德意徧岩谷，纯心对云天。\n办此一爇香，从公作丰年。",
        "dynasty": "宋",
        "collection_info": null
    },
    {
        "title": "送赵介之赴舂陵十首  其一",
        "author": "彭龟年",
        "content": "访旧知俗非，好书与理近。\n气味既如此，况復少畦畛。",
        "dynasty": "宋",
        "collection_info": null
    },
    {
        "title": "送赵介之赴舂陵十首  其二",
        "author": "彭龟年",
        "content": "少年擢两科，才气揜公行。\n恨无东坡翁，为君赋秋阳。",
        "dynasty": "宋",
        "collection_info": null
    },
    {
        "title": "送赵介之赴舂陵十首  其三",
        "author": "彭龟年",
        "content": "百里不足骋，千里漫同流。\n推君友于心，对此良优优。",
        "dynasty": "宋",
        "collection_info": null
    },
    {
        "title": "送赵介之赴舂陵十首  其四",
        "author": "彭龟年",
        "content": "君知作县易，我知作县难。\n临深以思险，愿勿作易观。",
        "dynasty": "宋",
        "collection_info": null
    },
    {
        "title": "送赵介之赴舂陵十首  其五",
        "author": "彭龟年",
        "content": "赋拙君能传，政拙君当继。\n为问舂陵人，巧者竟谁似。",
        "dynasty": "宋",
        "collection_info": null
    },
    {
        "title": "送赵介之赴舂陵十首  其六",
        "author": "彭龟年",
        "content": "尝闻居士语，丁宁有深旨。\n要使眼高人，不识贵公子。",
        "dynasty": "宋",
        "collection_info": null
    },
    {
        "title": "送赵介之赴舂陵十首  其七",
        "author": "彭龟年",
        "content": "忍酒非上策，忍醉乃真方。\n长忆醒时悔，须减醉时狂。",
        "dynasty": "宋",
        "collection_info": null
    },
    {
        "title": "送赵介之赴舂陵十首  其八",
        "author": "彭龟年",
        "content": "龃龉不足病，快意或为妖。\n尤物亦移人，此念当永消。",
        "dynasty": "宋",
        "collection_info": null
    },
    {
        "title": "送赵介之赴舂陵十首  其九",
        "author": "彭龟年",
        "content": "二老不忍别，相期尚百年。\n正当爱日时，剩种北堂萱。",
        "dynasty": "宋",
        "collection_info": null
    },
    {
        "title": "送赵介之赴舂陵十首  其一○",
        "author": "彭龟年",
        "content": "嫣然亭上雨，鑑止池边月。\n人隔九疑山，何以慰愁绝。",
        "dynasty": "宋",
        "collection_info": null
    },
    {
        "title": "别徐商老奉祠归清江五首  其一",
        "author": "彭龟年",
        "content": "平生兄弟间，聚少散亦多。\n欲作对床梦，奈此往復何。",
        "dynasty": "宋",
        "collection_info": null
    },
    {
        "title": "别徐商老奉祠归清江五首  其二",
        "author": "彭龟年",
        "content": "法许公不许，法不如公严。\n公不为我留，宁避世俗嫌。",
        "dynasty": "宋",
        "collection_info": null
    },
    {
        "title": "别徐商老奉祠归清江五首  其三",
        "author": "彭龟年",
        "content": "我归不能休，公去不可挽。\n依依原隰间，相对意无限。",
        "dynasty": "宋",
        "collection_info": null
    },
    {
        "title": "别徐商老奉祠归清江五首  其四",
        "author": "彭龟年",
        "content": "尝觇金匮书，遗逸穷冥搜。\n肯令太史氏，挽作周南留。",
        "dynasty": "宋",
        "collection_info": null
    },
    {
        "title": "别徐商老奉祠归清江五首  其五",
        "author": "彭龟年",
        "content": "离离鸿雁行，漠漠鲈莼秋。\n谁独无此情，何以写我忧。",
        "dynasty": "宋",
        "collection_info": null
    },
    {
        "title": "和王弱翁七首  其一",
        "author": "彭龟年",
        "content": "不作画梁燕，定非幽谷鶑。\n此心无着物，万事莫留名。",
        "dynasty": "宋",
        "collection_info": null
    },
    {
        "title": "和王弱翁七首  其二",
        "author": "彭龟年",
        "content": "猫头争立玉，黄雀剩披绵。\n橘子生犹绿，江南十月天。",
        "dynasty": "宋",
        "collection_info": null
    },
    {
        "title": "和王弱翁七首  其三",
        "author": "彭龟年",
        "content": "漏恩余草木，苛敛察箕头。\n犹有形骸碍，谁为根本忧。",
        "dynasty": "宋",
        "collection_info": null
    },
    {
        "title": "和王弱翁七首  其四",
        "author": "彭龟年",
        "content": "浓淡云山色，抑扬风水声。\n体中有佳处，不是喜双清。",
        "dynasty": "宋",
        "collection_info": null
    },
    {
        "title": "和王弱翁七首  其五",
        "author": "彭龟年",
        "content": "晓日开屏障，篮舆行画图。\n融融万物表，此处是规模。",
        "dynasty": "宋",
        "collection_info": null
    },
    {
        "title": "和王弱翁七首  其六",
        "author": "彭龟年",
        "content": "霜螯百镒重，人世一身多。\n我意已凄惨，如君风味何。",
        "dynasty": "宋",
        "collection_info": null
    },
    {
        "title": "和王弱翁七首  其七",
        "author": "彭龟年",
        "content": "地熟桑麻易，村深气象醇。\n此行真不恶，今日似阳春。",
        "dynasty": "宋",
        "collection_info": null
    },
    {
        "title": "燕居十六首  其一",
        "author": "彭龟年",
        "content": "事以义为本，尤须礼作舆。\n有时当致曲，切勿背吾初。",
        "dynasty": "宋",
        "collection_info": null
    },
    {
        "title": "燕居十六首  其二",
        "author": "彭龟年",
        "content": "多贪缘纵欲，多欲必伤生。\n来日应难料，空留不善名。",
        "dynasty": "宋",
        "collection_info": null
    },
    {
        "title": "燕居十六首  其三",
        "author": "彭龟年",
        "content": "酒尽或容求，恩伤不可收。\n伟哉王相国，沈默孰与侔。",
        "dynasty": "宋",
        "collection_info": null
    },
    {
        "title": "燕居十六首  其四",
        "author": "彭龟年",
        "content": "荆棘不须栽，须容驷马来。\n面前如路窄，何地不蒿莱。",
        "dynasty": "宋",
        "collection_info": null
    },
    {
        "title": "燕居十六首  其五",
        "author": "彭龟年",
        "content": "迂辔不难为，长愁与我违。\n忍贫胜忍辱，免被好人嗤。",
        "dynasty": "宋",
        "collection_info": null
    },
    {
        "title": "燕居十六首  其六",
        "author": "彭龟年",
        "content": "好语噤难出，卑词强应酬。\n只云逃口祸，却恐遂成偷。",
        "dynasty": "宋",
        "collection_info": null
    },
    {
        "title": "燕居十六首  其七",
        "author": "彭龟年",
        "content": "事事皆由命，穷通各有时。\n穷通吾顺处，虽命亦何为。",
        "dynasty": "宋",
        "collection_info": null
    },
    {
        "title": "燕居十六首  其八",
        "author": "彭龟年",
        "content": "竞索驾高车，吾宁守户枢。\n安能念荣悴，且欲辨贤愚。",
        "dynasty": "宋",
        "collection_info": null
    },
    {
        "title": "燕居十六首  其九",
        "author": "彭龟年",
        "content": "宿怨养痈疽，终须殒此躯。\n若能忘物我，天下尽平衢。",
        "dynasty": "宋",
        "collection_info": null
    },
    {
        "title": "燕居十六首  其一○",
        "author": "彭龟年",
        "content": "为利较锱铢，真成小丈夫。\n脂肥不满腹，罪已塞堪舆。",
        "dynasty": "宋",
        "collection_info": null
    },
    {
        "title": "燕居十六首  其一一",
        "author": "彭龟年",
        "content": "七情随物感，惟怒最难平。\n我若能忘物，如雷动太清。",
        "dynasty": "宋",
        "collection_info": null
    },
    {
        "title": "燕居十六首  其一二",
        "author": "彭龟年",
        "content": "我身何自有，毫髮自亲来。\n身且非吾物，何论身外财。",
        "dynasty": "宋",
        "collection_info": null
    },
    {
        "title": "燕居十六首  其一三",
        "author": "彭龟年",
        "content": "好毁非佳士，毋轻听彼言。\n如人名父母，急去不须闻。",
        "dynasty": "宋",
        "collection_info": null
    },
    {
        "title": "燕居十六首  其一四",
        "author": "彭龟年",
        "content": "物害须当去，无为煦煦仁。\n可怜永某氏，爱鼠却伤人。",
        "dynasty": "宋",
        "collection_info": null
    },
    {
        "title": "燕居十六首  其一五",
        "author": "彭龟年",
        "content": "冬月不启壁，深虑惊蛰虫。\n物方全性命，如我爱吾宫。",
        "dynasty": "宋",
        "collection_info": null
    },
    {
        "title": "燕居十六首  其一六",
        "author": "彭龟年",
        "content": "捧檄为亲喜，拖绅岂我荣。\n若谋妻与子，宁不愧何平。",
        "dynasty": "宋",
        "collection_info": null
    },
    {
        "title": "和寿冈杨先生上丁四首  其一",
        "author": "彭龟年",
        "content": "礼成绵蕝固遐方，揭此威仪日月光。\n他日抗章论祀事，贤侯不减汉平当。",
        "dynasty": "宋",
        "collection_info": null
    },
    {
        "title": "和寿冈杨先生上丁四首  其二",
        "author": "彭龟年",
        "content": "书窗兀兀到斜曛，羊胛烹来我亦欣。\n莫讶广文官独冷，水光一抹当罗裙。",
        "dynasty": "宋",
        "collection_info": null
    },
    {
        "title": "和寿冈杨先生上丁四首  其三",
        "author": "彭龟年",
        "content": "未识平时活国方，只将诗句阅风光。\n盘空笔力今谁敌，独扫千人不可当。",
        "dynasty": "宋",
        "collection_info": null
    },
    {
        "title": "和寿冈杨先生上丁四首  其四",
        "author": "彭龟年",
        "content": "竹暗横窗日已曛，我方酣寝学羊欣。\n银鈎铁画应无限，乞取先生一练裙。",
        "dynasty": "宋",
        "collection_info": null
    },
    {
        "title": "挽赵通判五首  其一",
        "author": "彭龟年",
        "content": "絃歌到处即熙然，桑柘青含淡淡烟。\n肯倩奇花树民怨，为人岁岁作春妍。",
        "dynasty": "宋",
        "collection_info": null
    },
    {
        "title": "挽赵通判五首  其二",
        "author": "彭龟年",
        "content": "春风千里下屏星，荆棘丛中稻眼青。\n凋瘵已肥身已瘠，丹砂还解此公灵。",
        "dynasty": "宋",
        "collection_info": null
    },
    {
        "title": "挽赵通判五首  其三",
        "author": "彭龟年",
        "content": "风波要自吾心定，泾渭从渠何日分。\n公已着身荣辱外，世间余子自纷纷。",
        "dynasty": "宋",
        "collection_info": null
    },
    {
        "title": "挽赵通判五首  其四",
        "author": "彭龟年",
        "content": "向来三迭泣阳关，犹望归来肯自宽。\n今日重过更席处，却思人世别离难。",
        "dynasty": "宋",
        "collection_info": null
    },
    {
        "title": "挽赵通判五首  其五",
        "author": "彭龟年",
        "content": "霜风猎猎寒无奈，江水漫漫去莫留。\n欲讯音容无定在，松筠竦竦暮烟浮。",
        "dynasty": "宋",
        "collection_info": null
    },
    {
        "title": "和徐思叔谢向大夫惠柑四首  其一",
        "author": "彭龟年",
        "content": "萱草堂中乐洩融，豪家异味可能重。\n政惭陆子怀无橘，锡类那知有颍封。",
        "dynasty": "宋",
        "collection_info": null
    },
    {
        "title": "和徐思叔谢向大夫惠柑四首  其二",
        "author": "彭龟年",
        "content": "满满风霜味正肥，厥包万里逐雕题。\n封君莫羡传柑宠，清爽何如楂与梨。",
        "dynasty": "宋",
        "collection_info": null
    },
    {
        "title": "和徐思叔谢向大夫惠柑四首  其三",
        "author": "彭龟年",
        "content": "作诗浑似谭经戴，夺尽从头席几重。\n文木一经题品后，虚名不数大夫封。",
        "dynasty": "宋",
        "collection_info": null
    },
    {
        "title": "和徐思叔谢向大夫惠柑四首  其四",
        "author": "彭龟年",
        "content": "养生未得仙人术，治病徒寻药裹题。\n安得从公橘中隠，细论火枣与交梨。",
        "dynasty": "宋",
        "collection_info": null
    },
    {
        "title": "和安成彭清老五首  其一",
        "author": "彭龟年",
        "content": "山有乔松隰有台，胸中日月太平开。\n安车不入申公念，祇恐诏从天上来。",
        "dynasty": "宋",
        "collection_info": null
    },
    {
        "title": "和安成彭清老五首  其二",
        "author": "彭龟年",
        "content": "闭户长吟何水曹，人间富贵九牛毛。\n博山一缕清香永，余子不知更几刀。",
        "dynasty": "宋",
        "collection_info": null
    },
    {
        "title": "和安成彭清老五首  其三",
        "author": "彭龟年",
        "content": "铿锵金石三千首，吐纳云烟四十年。\n自有山神回俗驾，不愁大尹触吟鞭。",
        "dynasty": "宋",
        "collection_info": null
    },
    {
        "title": "和安成彭清老五首  其四",
        "author": "彭龟年",
        "content": "里中诸老皆公识，破戒相过问故人。\n顾我那能来重客，知公不薄少年新。",
        "dynasty": "宋",
        "collection_info": null
    },
    {
        "title": "和安成彭清老五首  其五",
        "author": "彭龟年",
        "content": "公余几上诗书乱，事简庭中雁鹜休。\n乞我新篇洗凡俗，萧萧风雨打窗秋。",
        "dynasty": "宋",
        "collection_info": null
    },
    {
        "title": "送吉州詹守五首  其一",
        "author": "彭龟年",
        "content": "平生两耳熟龚黄，今日身亲识大方。\n太史若征循吏传，一篇气脉在耕桑。",
        "dynasty": "宋",
        "collection_info": null
    },
    {
        "title": "送吉州詹守五首  其二",
        "author": "彭龟年",
        "content": "谏垣礼乐三千疏，窗下诗书六十年。\n莫讶勾吴留不住，解随膏雨到江边。",
        "dynasty": "宋",
        "collection_info": null
    },
    {
        "title": "送吉州詹守五首  其三",
        "author": "彭龟年",
        "content": "骨鲠嘉言忆旧臣，故应赴诏近严宸。\n席前若下清明问，且说江南一味贫。",
        "dynasty": "宋",
        "collection_info": null
    },
    {
        "title": "送吉州詹守五首  其四",
        "author": "彭龟年",
        "content": "乌龙山下晓风轻，白鹭洲前暮霭凝。\n今日可能如昨日，庐陵还解似严陵。",
        "dynasty": "宋",
        "collection_info": null
    },
    {
        "title": "送吉州詹守五首  其五",
        "author": "彭龟年",
        "content": "柏移平地失崎岖，培壅恩深报一无。\n惟有依归意难尽，不堪㶁㶁水循渠。",
        "dynasty": "宋",
        "collection_info": null
    },
    {
        "title": "劝输租",
        "author": "彭龟年",
        "content": "佃氓输课稍逡巡，排日呼来不厌频。\n认取私家催米意，莫憎门外督租人。",
        "dynasty": "宋",
        "collection_info": null
    },
    {
        "title": "送郑尚书守建安十首  其一",
        "author": "彭龟年",
        "content": "自从秉节簉明廷，谠论忠言四海倾。\n何事不关天下念，此心无着世间名。",
        "dynasty": "宋",
        "collection_info": null
    },
    {
        "title": "送郑尚书守建安十首  其二",
        "author": "彭龟年",
        "content": "亲奉王明御六龙，合登宰路冠诸公。\n未应天子青宫友，犹滞黄幡豹尾中。",
        "dynasty": "宋",
        "collection_info": null
    },
    {
        "title": "送郑尚书守建安十首  其三",
        "author": "彭龟年",
        "content": "闻上金华劝讲班，启心长是片言间。\n一从元佑诸公后，得此渊源自玉山。",
        "dynasty": "宋",
        "collection_info": null
    },
    {
        "title": "送郑尚书守建安十首  其四",
        "author": "彭龟年",
        "content": "春来苦雪夏来寒，南去愁霖北去干。\n又报丰年无一事，乞身远去可能安。",
        "dynasty": "宋",
        "collection_info": null
    },
    {
        "title": "送郑尚书守建安十首  其五",
        "author": "彭龟年",
        "content": "一贤去国四方嗔，却恐猜疑到玉宸。\n急把丐閒书报下，此行犹足律贪人。",
        "dynasty": "宋",
        "collection_info": null
    },
    {
        "title": "送郑尚书守建安十首  其六",
        "author": "彭龟年",
        "content": "直节亭亭屹不流，冲然襟度更休休。\n世间多少难平事，可惜先生不少留。",
        "dynasty": "宋",
        "collection_info": null
    },
    {
        "title": "送郑尚书守建安十首  其七",
        "author": "彭龟年",
        "content": "东西一节大江边，来往勤民亦有年。\n未必米盐劳试守，更从根本得深研。",
        "dynasty": "宋",
        "collection_info": null
    },
    {
        "title": "送郑尚书守建安十首  其八",
        "author": "彭龟年",
        "content": "从此褰帷去帝乡，闾阎辛苦足平章。\n皂囊若有新丰奏，纔过龙团第一纲。",
        "dynasty": "宋",
        "collection_info": null
    },
    {
        "title": "送郑尚书守建安十首  其九",
        "author": "彭龟年",
        "content": "革履如今远帝庐，眼前忧念总区区。\n黄钟一气元来在，安得先生起亚夫。",
        "dynasty": "宋",
        "collection_info": null
    },
    {
        "title": "送郑尚书守建安十首  其一○",
        "author": "彭龟年",
        "content": "好风佳月满襟怀，尝到先生丈室来。\n今日忽为江海别，此心肯逐晚潮回。",
        "dynasty": "宋",
        "collection_info": null
    },
    {
        "title": "和张宪吴园山居二首  其一",
        "author": "彭龟年",
        "content": "轻辞绿野逐征夫，踏遍溪山总不如。\n莫爱画图尝在眼，渠侬还亦爱吾庐。",
        "dynasty": "宋",
        "collection_info": null
    },
    {
        "title": "和张宪吴园山居二首  其二",
        "author": "彭龟年",
        "content": "参天乔木镇山川，栽种成阴知几年。\n仰止名园今老矣，卷舒画轴思悠然。",
        "dynasty": "宋",
        "collection_info": null
    },
    {
        "title": "和向大夫坐韵",
        "author": "彭龟年",
        "content": "道义交情不用盟，鸣谦肯作震雷惊。\n论功平勃非吾事，付与人间仔细评。",
        "dynasty": "宋",
        "collection_info": null
    },
    {
        "title": "谢刘大权为寿",
        "author": "彭龟年",
        "content": "凉月纷纷弄綵衣，桑弧蓬矢拂庭闱。\n不因妙语从君得，何事茅檐星斗稀。",
        "dynasty": "宋",
        "collection_info": null
    },
    {
        "title": "寿张京尹十首  其一",
        "author": "彭龟年",
        "content": "岷山斗险介巴江，天地精神此晦藏。\n已发峨眉清一段，公家父子又相望。",
        "dynasty": "宋",
        "collection_info": null
    },
    {
        "title": "寿张京尹十首  其二",
        "author": "彭龟年",
        "content": "尽心堂上得心传，妙处机缄共一天。\n玉骨冰姿更相似，黑头只欠着貂蝉。",
        "dynasty": "宋",
        "collection_info": null
    },
    {
        "title": "寿张京尹十首  其三",
        "author": "彭龟年",
        "content": "四百山河朝帝京，紫岩有志未全伸。\n知公久抱中原略，日日搜罗度外人。",
        "dynasty": "宋",
        "collection_info": null
    },
    {
        "title": "寿张京尹十首  其四",
        "author": "彭龟年",
        "content": "纳湖千顷自源流，淡淡春风百尺楼。\n尽出诗书到功业，只今天下瞩君侯。",
        "dynasty": "宋",
        "collection_info": null
    },
    {
        "title": "寿张京尹十首  其五",
        "author": "彭龟年",
        "content": "天府何为屈我公，谩将烦处压才雄。\n若兼二辅亦可了，万化斡旋犹有功。",
        "dynasty": "宋",
        "collection_info": null
    },
    {
        "title": "寿张京尹十首  其六",
        "author": "彭龟年",
        "content": "弹压殊非翼翼商，藉公惠养破天荒。\n从今若说京都政，不数前张数后张。",
        "dynasty": "宋",
        "collection_info": null
    },
    {
        "title": "寿张京尹十首  其七",
        "author": "彭龟年",
        "content": "湖面拨开双眼翳，湖头拔立一堤金。\n先生能事真如此，捍涤羣邪即此心。",
        "dynasty": "宋",
        "collection_info": null
    },
    {
        "title": "寿张京尹十首  其八",
        "author": "彭龟年",
        "content": "翁儿一笑大欢足，鸡犬不惊仁意多。\n欲得使君真实谛，直须堂外识中和。",
        "dynasty": "宋",
        "collection_info": null
    },
    {
        "title": "寿张京尹十首  其九",
        "author": "彭龟年",
        "content": "鲰生何幸倚门墙，千里崎岖入帝乡。\n赢得菊花𣂏寿酒，今年又近一重阳。",
        "dynasty": "宋",
        "collection_info": null
    },
    {
        "title": "寿张京尹十首  其一○",
        "author": "彭龟年",
        "content": "欲颂公侯学鲁人，怕衝大尹罢长吟。\n亦知已有长生诀，四益斋中四益箴。",
        "dynasty": "宋",
        "collection_info": null
    },
    {
        "title": "为张氏题秀盘阁",
        "author": "彭龟年",
        "content": "扶舆磅礴满清虚，未必山川独有余。\n欲识秀盘无尽处，吟风弄月得吾初。",
        "dynasty": "宋",
        "collection_info": null
    },
    {
        "title": "王文伯将校艺漕闱过我取别肯作一夕饮酒竟犹子留之西斋厥明文伯有诗敬赓原韵",
        "author": "彭龟年",
        "content": "已闻鼓箧无秦锐，肯为论文学贾留。\n夺我清风俄顷尔，梦回真若隔三秋。",
        "dynasty": "宋",
        "collection_info": null
    },
    {
        "title": "刘宗元索余赋愚谷古人以愚自命及命人者多矣余不暇辨姑以二绝言愚之理云  其一",
        "author": "彭龟年",
        "content": "以愚名谷意何如，肯以愚溪认作吾。\n天地中间有真我，萧然陋巷不关渠。",
        "dynasty": "宋",
        "collection_info": null
    },
    {
        "title": "刘宗元索余赋愚谷古人以愚自命及命人者多矣余不暇辨姑以二绝言愚之理云  其二",
        "author": "彭龟年",
        "content": "命谷为愚谷曰愚，人心难似谷心虚。\n夫君若踏归愚路，坐断人间毁与誉。",
        "dynasty": "宋",
        "collection_info": null
    },
    {
        "title": "送徐仲洪尉南安八首  其一",
        "author": "彭龟年",
        "content": "仲洪作尉南安县，示我西园药石辞。\n莫道近民民易扰，官清民近更相宜。",
        "dynasty": "宋",
        "collection_info": null
    },
    {
        "title": "送徐仲洪尉南安八首  其二",
        "author": "彭龟年",
        "content": "圣朝宽令捷惊霆，尉不留心竟不行。\n万事闿端皆在我，安危便可到苍生。",
        "dynasty": "宋",
        "collection_info": null
    },
    {
        "title": "送徐仲洪尉南安八首  其三",
        "author": "彭龟年",
        "content": "催科莫作扰人看，趁此登场早了官。\n坐视贪残败吾子，不如自放一分宽。",
        "dynasty": "宋",
        "collection_info": null
    },
    {
        "title": "送徐仲洪尉南安八首  其四",
        "author": "彭龟年",
        "content": "若见村中小校师，教将义理训童儿。\n四端五品人人有，莫道冥顽不与知。",
        "dynasty": "宋",
        "collection_info": null
    },
    {
        "title": "送徐仲洪尉南安八首  其五",
        "author": "彭龟年",
        "content": "椎牛酌酒是民顽，明约科条墟里间。\n若更宽他衣食路，桑间陌上自闲闲。",
        "dynasty": "宋",
        "collection_info": null
    },
    {
        "title": "送徐仲洪尉南安八首  其六",
        "author": "彭龟年",
        "content": "血气谁无未免争，腰牛公牍角蜗情。\n半非半是先须识，但要吾心似水平。",
        "dynasty": "宋",
        "collection_info": null
    },
    {
        "title": "送徐仲洪尉南安八首  其七",
        "author": "彭龟年",
        "content": "作尉之难似胗尸，一生一死总吾为。\n是心倘有分毫歉，脱手翻车悔莫追。",
        "dynasty": "宋",
        "collection_info": null
    },
    {
        "title": "送徐仲洪尉南安八首  其八",
        "author": "彭龟年",
        "content": "手弓皆是虎狼才，巡徼宁无去復来。\n倏去倏来无滞迹，蝗螟虽过不为灾。",
        "dynasty": "宋",
        "collection_info": null
    },
    {
        "title": "盆花示儿",
        "author": "彭龟年",
        "content": "群儿爱盆花，如我爱其子。\n但将养花心，委曲求诸己。\n花不负人力，随时深浅红。\n种学得如此，岂不慰乃翁。",
        "dynasty": "宋",
        "collection_info": null
    }
]