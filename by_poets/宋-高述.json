[
    {
        "uuid": "a61e356be594273f105ac90373c0a9b9",
        "title": "流花亭",
        "author": "高述",
        "content": "翚檐临古岸，玉砌近重闉。\n指点寻仙路，留连劝酒人。\n水流还似旧，花落又逢春。\n客到此亭下，眷言休问津。",
        "dynasty": "宋",
        "collection_info": null
    },
    {
        "uuid": "8f2488e1a743faeeb9833f2a6dfd3c72",
        "title": "赋玉溪寺石菖蒲",
        "author": "高述",
        "content": "玉溪石角尖如锋，山泉喷浸碧玉龙。\n龙髯谁为不可识，石上菖蒲拳碧茸。\n老根密节穿石瘦，细叶如林屯远岫。\n百草烂死事潜萌，纤纤独与冰霜斗。\n玻璃玛瑙春水寒，呼儿捧将持铜槃。\n年来青眼志未丧，喜君绿髮能衝冠。",
        "dynasty": "宋",
        "collection_info": null
    },
    {
        "uuid": "6e676e7ef92d868914ed57d7e4ffb265",
        "title": "玉溪晓步",
        "author": "高述",
        "content": "平生丘壑情，得此真忘形。\n抠衣跨石角，开道披林垧。\n日影晓峰翠，猿啼山柿青。\n三潭在何许，已约摸重屏。",
        "dynasty": "宋",
        "collection_info": null
    },
    {
        "uuid": "161c00f0241e3ee3e6c8bff3120c74b4",
        "title": "句",
        "author": "高述",
        "content": "谪仙此酹月，郎官亦流风。",
        "dynasty": "宋",
        "collection_info": null
    }
]