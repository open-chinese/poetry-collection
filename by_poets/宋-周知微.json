[
    {
        "title": "观临淮双头白莲图",
        "author": "周知微",
        "content": "君不学叔隗季隗南归晋，又不学大乔小乔东入吴。\n一种桃根与桃叶，若为化作双芙渠。\n临淮政成有余暇，坐令华屋生潇洒。\n鹅溪一幅万里宽，移得浙川入图画。\n天空水阔江茫茫，想见女英与娥皇。\n九疑云深苍梧远，冰姿玉泣不成妆。\n苦心抱恨何时了，香骨应甘没秋草。\n不如回首谢秋风，分作尹邢来汉宫。",
        "dynasty": "宋",
        "collection_info": null
    },
    {
        "title": "浮萍",
        "author": "周知微",
        "content": "小靥浮青水拍堤，堤边草色更相宜。\n一番谷雨晚晴后，万点杨花春尽时。\n解与曲池藏宝鑑，不教新月妒蛾眉。\n怪来别岸波光阔，知是渔郎艇子移。",
        "dynasty": "宋",
        "collection_info": null
    },
    {
        "title": "题龟山",
        "author": "周知微",
        "content": "迢迢绿树淮天晓，霭霭红霞海日晴。\n遥望四山云接水，碧峰千点数帆轻。",
        "dynasty": "宋",
        "collection_info": null
    },
    {
        "title": "句  其一",
        "author": "周知微",
        "content": "疾风暴雨悲游子，峻岭崇山非故乡。",
        "dynasty": "宋",
        "collection_info": null
    },
    {
        "title": "句  其二",
        "author": "周知微",
        "content": "后车鶑燕春声早，前骑熊罴夜气遒。",
        "dynasty": "宋",
        "collection_info": null
    },
    {
        "title": "句  其三",
        "author": "周知微",
        "content": "暮天斜去空成字，远地频来不寄书。",
        "dynasty": "宋",
        "collection_info": null
    }
]