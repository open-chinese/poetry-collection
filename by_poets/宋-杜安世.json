[
    {
        "uuid": "8a57b37fb10a5fa258b8c804297e38cd",
        "title": "鹤冲天 清明天气",
        "author": "杜安世",
        "content": "清明天气。\n永日愁如醉。\n台榭绿阴浓，熏风细。\n燕子巢方就，盆池小，新荷蔽。\n恰是逍遥际。\n单夹衣裳，半栊软玉肌体。\n石榴美艳，一撮红绡比。\n窗外数修篁，寒相倚。\n有个关心处，难相见、空凝睇。\n行坐深闺里。\n懒更妆梳，自知新来憔悴。",
        "dynasty": "宋",
        "collection_info": null
    },
    {
        "uuid": "8c43302c2d5b1bda8a4ad01bedf0069c",
        "title": "两同心 巍巍剑外",
        "author": "杜安世",
        "content": "巍巍剑外，寒霜覆林枝。\n望衰柳、尚色依依。\n暮天静、雁阵高飞。\n入碧云际。\n江山秋色，遣客心悲。\n蜀道巇崄行迟。\n瞻京都迢递。\n听巴峡、数声猿啼。\n惟独个、未有归计。\n谩空怅望，每每无言，独对斜晖。",
        "dynasty": "宋",
        "collection_info": null
    },
    {
        "uuid": "8ee8701af1eb7fd8d077606acebee024",
        "title": "玉阑干 珠帘怕卷春残景",
        "author": "杜安世",
        "content": "珠帘怕卷春残景。\n小雨牡丹零欲尽。\n庭轩悄悄燕高空，风飘絮、绿苔侵径。\n欲将幽恨传愁信。\n想后期、无个凭定。\n几回独睡不思量，还悠悠、梦里寻趁。",
        "dynasty": "宋",
        "collection_info": null
    },
    {
        "uuid": "de0a9fa1209bc966543bd609e0e6e187",
        "title": "浣溪沙 模样偏宜掌上怜",
        "author": "杜安世",
        "content": "模样偏宜掌上怜。\n云如双鬓玉如颜。\n身材轻妙眼儿单。\n幽会未成双怅望，深情欲诉两艰难。\n空教魂梦到巫山。",
        "dynasty": "宋",
        "collection_info": null
    },
    {
        "uuid": "12b8ab7cbbad138002e6f23cddc41525",
        "title": "浣溪沙 横画功夫想未全",
        "author": "杜安世",
        "content": "横画功夫想未全。\n双双文彩羽仪鲜。\n和鸣偕老是天然。\n暮雨并深流细草，暖风交颈傍清涟。\n羡他真个好因缘。",
        "dynasty": "宋",
        "collection_info": null
    },
    {
        "uuid": "66d7ca4c89205cf203f8e5dfb5821755",
        "title": "惜春令 春梦无凭犹懒起",
        "author": "杜安世",
        "content": "春梦无凭犹懒起。\n银烛尽、画帘低垂。\n小庭杨柳黄金翠，桃脸两三枝。\n妆阁慵梳洗。\n闷无绪、玉箫抛掷。\n絮飘纷纷人疏远，空对日迟迟。",
        "dynasty": "宋",
        "collection_info": null
    },
    {
        "uuid": "037b75b40eb7819756c9b7638aa9e8fc",
        "title": "惜春令 今夕重阳秋意深",
        "author": "杜安世",
        "content": "今夕重阳秋意深。\n篱边散、嫩菊开金。\n万里霜天林叶坠，萧索动离心。\n臂上茱萸新。\n似旧年、堪赏光阴。\n百盏香醑且酬身。\n牛山会难寻。",
        "dynasty": "宋",
        "collection_info": null
    },
    {
        "uuid": "ca0c5f1d76a51e8ac26a65160af34696",
        "title": "踏莎行 雨霁风光",
        "author": "杜安世",
        "content": "雨霁风光，春分天气。\n千花百草争明媚。\n画梁新燕一双双，玉笼鹦鹉爱孤睡。\n薜荔依墙，莓苔满地。\n青楼几处歌声丽。\n蓦然旧事上心头，无言敛皱眉山翠。",
        "dynasty": "宋",
        "collection_info": null
    },
    {
        "uuid": "e5a2184a0a90e831762a583d9a3bc16a",
        "title": "踏莎行 夜雨朝晴",
        "author": "杜安世",
        "content": "夜雨朝晴，东风微冷。\n雕梁燕子闲相并。\n后园次第数芳菲，千香百艳年年定。\n步险楼高，人赊途迥。\n烟芜冉冉斜阳暝。\n红笺写尽寄无因，想伊不信人成病。",
        "dynasty": "宋",
        "collection_info": null
    },
    {
        "uuid": "e190fd79fee3e868e58a71bc54278c66",
        "title": "踏莎行 嫩柳成阴",
        "author": "杜安世",
        "content": "嫩柳成阴，残花双舞。\n尘消院落新经雨。\n洞房深掩日长天，珠帘时有沈烟度。\n夜梦凄凉，晨妆薄注。\n香肌瘦尽宽金缕。\n到头终是恶因缘，当初只被多情误。",
        "dynasty": "宋",
        "collection_info": null
    },
    {
        "uuid": "a2897d5509478d93f4325d18a79160bc",
        "title": "踏莎行 闲院秋千",
        "author": "杜安世",
        "content": "闲院秋千，又还拆了。\n绿苔遍地青春老。\n画楼日晚燕归巢，红稀翠盛梅初小。\n窈窕身轻，怎禁烦恼。\n罗衣渐减怯风峭。\n韶华好景想多才，厌厌只为书音少。",
        "dynasty": "宋",
        "collection_info": null
    },
    {
        "uuid": "3160f8679f90ee89e9963f3482daa87e",
        "title": "端正好 栏菊愁烟沾秋露",
        "author": "杜安世",
        "content": "栏菊愁烟沾秋露。\n天微冷、双燕辞去。\n月明空照别离苦。\n透素光、穿朱户。\n夜来西风雕寒树。\n凭阑望、迢遥长路。\n花笺写就此情绪。\n特寄传、知何处。",
        "dynasty": "宋",
        "collection_info": null
    },
    {
        "uuid": "d33e777afad095e746bb32fd954af62a",
        "title": "端正好 每逢春来长如病",
        "author": "杜安世",
        "content": "每逢春来长如病。\n玉容瘦、薄妆相称。\n双欢未经成孤令。\n奈厚约、全无定。\n众禽啾唧声愁听。\n相思事、多少春恨。\n孤眠帐外银缸耿。\n透一点、炉烟暝。",
        "dynasty": "宋",
        "collection_info": null
    },
    {
        "uuid": "58b63e360ee9fa5e420411d70066cba7",
        "title": "端正好 露落风高桐叶坠",
        "author": "杜安世",
        "content": "露落风高桐叶坠。\n小庭院、秋凉佳气。\n兰堂聚饮华筵启。\n罢令曲、呈珠缀。\n晚天行云凝香袂。\n新声内、分明心意。\n玉炉初喷檀烟起。\n敛愁在、双蛾翠。",
        "dynasty": "宋",
        "collection_info": null
    },
    {
        "uuid": "3656a11f49e5dad8e47738a6ba568c0d",
        "title": "端正好 野禽林栖啾唧语",
        "author": "杜安世",
        "content": "野禽林栖啾唧语。\n闲庭院、残阳将暮。\n兰堂静悄珠帘窣。\n想玉人、归何处。\n喜鹊几回薄无据。\n愁都在、双眉头聚。\n凄凉方感孤鸳侣。\n对夜永、成愁绪。",
        "dynasty": "宋",
        "collection_info": null
    },
    {
        "uuid": "bb553f00f0e5af22f8492ae055d7dc10",
        "title": "菩萨蛮 游丝欲堕还重上",
        "author": "杜安世",
        "content": "游丝欲堕还重上。\n春残日永人相望。\n花共燕争飞。\n青梅细雨枝。\n离愁终未解。\n忘了依前在。\n拟待不寻思。\n刚眠梦见伊。",
        "dynasty": "宋",
        "collection_info": null
    },
    {
        "uuid": "933fd64230a92967c3c1e236a5cd6799",
        "title": "菩萨蛮 锦机织了相思字",
        "author": "杜安世",
        "content": "锦机织了相思字。\n天涯路远无由寄。\n寒雁只衔芦。\n何曾解寄书。\n缄封和血泪。\n目断西江水。\n拟欲托双鱼。\n问君情有无。",
        "dynasty": "宋",
        "collection_info": null
    },
    {
        "uuid": "91266152904f756c054ee717f2e5f929",
        "title": "丑奴儿・采桑子 樱桃谢了梨花发",
        "author": "杜安世",
        "content": "樱桃谢了梨花发，红白相催。\n燕子归来。\n几处风帘绣户开。\n人生乐事知多少，且酌金杯。\n管咽声哀。\n慢引萧娘舞一回。",
        "dynasty": "宋",
        "collection_info": null
    },
    {
        "uuid": "4560e4841514180685d6cd3231f9be81",
        "title": "凤衔杯 人生不似月初圆",
        "author": "杜安世",
        "content": "人生不似月初圆。\n叹分飞、容易经年。\n凄惨断云片雨、□□□。\n□□□、□□□。\n金钵小，玉槽悭。\n想至今、谁为相怜。\n多少旧欢往事、一潸然。\n空牵惹、病缠绵。",
        "dynasty": "宋",
        "collection_info": null
    },
    {
        "uuid": "e3cac2337a3b01efaf19bd0f2aee12f2",
        "title": "凤衔杯 留花不住怨花飞",
        "author": "杜安世",
        "content": "留花不住怨花飞。\n向南园、情绪依依。\n可惜倚红斜白、一枝枝。\n经宿雨、暮江披。\n凭朱槛，把金卮。\n对芳丛、惆怅多时。\n何况旧欢新恨、阻心期。\n空满眼、是相思。",
        "dynasty": "宋",
        "collection_info": null
    },
    {
        "uuid": "6c4f3b324a52af3f2d6399b8ea097e40",
        "title": "少年游 小轩深院是秋时",
        "author": "杜安世",
        "content": "小轩深院是秋时。\n风叶堕高枝。\n疏帘静永，薄帷清夜，暑退觉寒微。\n凄凉天气离愁意，音书杳难期。\n多情成病不须医。\n更憔悴、转寻思。",
        "dynasty": "宋",
        "collection_info": null
    },
    {
        "uuid": "8a980062109e6e0c86fc747fb5467fba",
        "title": "玉楼春 玉烛光明正旦好",
        "author": "杜安世",
        "content": "玉烛光明正旦好。\n斗柄东回春太早。\n岭寒犹锁去年梅，江暖新催今岁草。\n蜀国熙熙冬令杪。\n更喜寿阳新梦觉。\n玉杯齐举乐音谐，遥想金阶天仗晓。",
        "dynasty": "宋",
        "collection_info": null
    },
    {
        "uuid": "df8eef71223c72b0908f8d098a39e19d",
        "title": "玉楼春 风解池冰蝉翅薄",
        "author": "杜安世",
        "content": "风解池冰蝉翅薄。\n庭树枝枯笼翠萼。\n背寒迎暖起犹慵，闲卷珠帘凭画阁。\n晴景融融烟漠漠。\n天际行人乖信约。\n病容先怯见春来，长到恁时添瘦削。",
        "dynasty": "宋",
        "collection_info": null
    },
    {
        "uuid": "6e4cd71b6a1d929ae1d1cd484ced6058",
        "title": "玉楼春 晴景融融春色浅",
        "author": "杜安世",
        "content": "晴景融融春色浅。\n落尽梅花千万片。\n小池冰解水纹生，消息未闻梁上燕。\n楼倚轻寒风力软。\n目断孤云天自远。\n又还依旧去年时，寂寞病容人怪见。",
        "dynasty": "宋",
        "collection_info": null
    },
    {
        "uuid": "e8c0e9c0efa08d7f06112fe08f9d28e4",
        "title": "玉楼春 三月牡丹呈艳态",
        "author": "杜安世",
        "content": "三月牡丹呈艳态。\n壮观人间春世界。\n鲛绡玉槛作扃栊，淹雅洞中王母队。\n不奈风吹兼日㬠。\n国貌天香无物赛。\n直须共赏莫轻孤，回首万金何处买。",
        "dynasty": "宋",
        "collection_info": null
    },
    {
        "uuid": "d37050e5ab607805938564f4bc1981d3",
        "title": "玉楼春 纶命忽从天上至",
        "author": "杜安世",
        "content": "纶命忽从天上至。\n便绾兵权辞漕计。\n汉廷起草旧郎官，蜀部坐筹新将帅。\n红旆碧幢春色里。\n娇马嘶风花片坠。\n送行今日短亭中，恼乱故人须尽醉。",
        "dynasty": "宋",
        "collection_info": null
    },
    {
        "uuid": "fc99ef7e7e5b02a0a5a4673bc035e98f",
        "title": "玉楼春 春景抛人无处问",
        "author": "杜安世",
        "content": "春景抛人无处问。\n多谢石榴花又喷。\n茜罗揉出碎英繁，红蜡缕成香萼润。\n血色新裙羞莫近。\n密叶柔条相间衬。\n雨馀寂寞假山傍，乡国尚遥西海信。",
        "dynasty": "宋",
        "collection_info": null
    },
    {
        "uuid": "d08efb1ac827e46c448fbc7be811d963",
        "title": "玉楼春 三月初三春渐老",
        "author": "杜安世",
        "content": "三月初三春渐老。\n遍地残花风暗扫。\n命俦啸侣拥笙歌，临水泛觞游宴好。\n浮利浮名何足道。\n丽景芳时须笑傲。\n今年不似去年欢，云海路长天杳杳。",
        "dynasty": "宋",
        "collection_info": null
    },
    {
        "uuid": "ca955b9f4624e88b26d215e1dc738819",
        "title": "河满子 细雨裛开红杏",
        "author": "杜安世",
        "content": "细雨裛开红杏，新妆粉面鲜明。\n东君何事交来早，更无绿叶同荣。\n独倚青楼吟赏，目前无限轻盈。\n命薄不依栏槛，或占郊垧。\n清香繁艳真堪爱，枉教寂寞凋零。\n相次牡丹芍药，王孙谁道多情。",
        "dynasty": "宋",
        "collection_info": null
    },
    {
        "uuid": "7d5b95c9276b810d7f222280aa55fa02",
        "title": "河满子 柳嫩不禁摇动",
        "author": "杜安世",
        "content": "柳嫩不禁摇动，梅残尽任飘零。\n雨馀天气来深院，向阳纤草重青。\n寂寞小桃初绽，两三枝上红英。\n又见云中归雁，嗈嗈断续和鸣。\n年年依旧无情绪，镇长冷落银屏。\n不语闲寻往事，微风频动帘旌。",
        "dynasty": "宋",
        "collection_info": null
    },
    {
        "uuid": "63f94c35bc631c386bff46dfeed1f335",
        "title": "山亭柳 晓来风雨",
        "author": "杜安世",
        "content": "晓来风雨，万花飘落。\n叹韶光虚过。\n却芳草萋萋，映楼台、淡烟漠漠。\n纷纷絮飞院宇，燕子过朱阁。\n玉容淡妆添寂寞。\n檀郎孤愿太情薄。\n数归期，绝信约。\n暗添春宵恨，平康恣迷欢乐。\n时时闷饮绿醑，甚转转、思量着。",
        "dynasty": "宋",
        "collection_info": null
    },
    {
        "uuid": "4a83f952fd12c0fc7d63d4f5b40017f5",
        "title": "合欢带 楼台高下玲珑",
        "author": "杜安世",
        "content": "楼台高下玲珑。\n斗芳草、绿阴浓。\n芍药孤栖香艳晚，见樱桃、万颗初红。\n巢喧乳燕，珠帘镂曳，满户香风。\n罩纱帏、象床屏枕，昼眠才似朦胧。\n起来无语更兼慵。\n念分明、事成空。\n被你厌厌牵系我，怪纤腰、绣带宽松。\n春来早是，分飞两处，长恨西东。\n到如今、扇移明月，簟铺寒浪与谁同。",
        "dynasty": "宋",
        "collection_info": null
    },
    {
        "uuid": "2c41e7364f0a8934b49eed7f8357ace4",
        "title": "更漏子 雪肌轻",
        "author": "杜安世",
        "content": "雪肌轻，花脸薄。\n愁困不忺梳掠。\n眉翠袅，眼波长。\n偎人言语香。\n看难厌，怜不足。\n苦恨别离何速。\n珠树远，彩鸾孤。\n今生重见无。",
        "dynasty": "宋",
        "collection_info": null
    },
    {
        "uuid": "9dee265009ebc2b323d92b0721ac063a",
        "title": "更漏子 脸如花",
        "author": "杜安世",
        "content": "脸如花，花不笑。\n双脸胜花能笑。\n肌似玉，玉非温。\n肌温胜玉温。\n既相逢，情不重。\n何似当初休共。\n情既重，却分飞。\n争如不见伊。",
        "dynasty": "宋",
        "collection_info": null
    },
    {
        "uuid": "85f18195bfd1adc07edc6a1b92cfdf17",
        "title": "更漏子 镂金环",
        "author": "杜安世",
        "content": "镂金环，连玉珥。\n颗颗蚌蛤相缀。\n偎粉面，映莲腮。\n露浓花正开。\n冷光凝，员影重。\n几度偷期摇动。\n山枕上，恐人知。\n摘嫌纤手迟。",
        "dynasty": "宋",
        "collection_info": null
    },
    {
        "uuid": "2d2493f54f501ceca3240c820601b72e",
        "title": "喜迁莺 花不尽",
        "author": "杜安世",
        "content": "花不尽，柳无穷。\n应与我心同。\n觥船一棹百分空。\n何处不相逢。\n朱弦悄。\n知音少。\n天若有情应老。\n劝君看取利名场。\n今古梦忙忙。",
        "dynasty": "宋",
        "collection_info": null
    },
    {
        "uuid": "67af85a0fa18c8fa63a4843f497103d2",
        "title": "杜韦娘 暮春天气",
        "author": "杜安世",
        "content": "暮春天气，莺老燕子忙如织。\n间嫩叶题诗哨梅小，乍遍水、新萍圆碧。\n初牡丹谢了，秋千搭起，垂杨暗锁深深陌。\n暖风轻，尽日闲把、榆钱乱掷。\n恨寂寂。\n芳容衰减，顿敧玳枕困无力。\n为少年、狂荡恩情薄，尚未有、归来消息。\n想当初、凤侣鸳俦，唤作平生，更不轻离拆。\n倚朱扉，泪眼滴损、红绡数尺。",
        "dynasty": "宋",
        "collection_info": null
    },
    {
        "uuid": "207e3004f353c00703d6d36629f7cbef",
        "title": "胡捣练 数枝半敛半开时",
        "author": "杜安世",
        "content": "数枝半敛半开时，洞阁晓妆新注。\n宝香格艳姿天赋。\n甘被群芳妒。\n狂风横雨且相饶，又恐有彩云迎去。\n牵破少年心情，无计为长主。",
        "dynasty": "宋",
        "collection_info": null
    },
    {
        "uuid": "fed63e7736142c309a51876536f8779b",
        "title": "少年游 小楼归燕又黄昏",
        "author": "杜安世",
        "content": "小楼归燕又黄昏。\n寂寞锁高门。\n轻风细雨，惜花天气，相次过春分。\n画堂无绪，初燃绛蜡，罗帐掩馀熏。\n多情不解怨王孙。\n任薄幸、一从君。",
        "dynasty": "宋",
        "collection_info": null
    },
    {
        "uuid": "7600a015ba68e562891e7e3e61aae0fc",
        "title": "凤栖梧・蝶恋花 整顿云鬟初睡起",
        "author": "杜安世",
        "content": "整顿云鬟初睡起。\n庭院无风，尽日帘垂地。\n画阁巢新燕声喜。\n杨花狂散无拘系。\n近来早是添憔悴。\n金缕衣宽，赛过宫腰细。\n苒苒光阴似流水。\n春残莺老人千里。",
        "dynasty": "宋",
        "collection_info": null
    },
    {
        "uuid": "c3cfd4d23fbd0d87bdcfcacaa5c0e337",
        "title": "凤栖梧・蝶恋花 池上新秋帘幕卷",
        "author": "杜安世",
        "content": "池上新秋帘幕卷。\n菡萏娇红，鉴里西施面。\n衰柳摇风尚柔软。\n眠沙鸂鶒临清浅。\n新翻归翅云间燕。\n满地槐花，尽日蝉声乱。\n独倚阑干暮山远。\n一场寂寞无人见。",
        "dynasty": "宋",
        "collection_info": null
    },
    {
        "uuid": "99245507a4bb7c0efdeef09260d4aff9",
        "title": "凤栖梧・蝶恋花 闲上江楼初雨过",
        "author": "杜安世",
        "content": "闲上江楼初雨过。\n满袖清风，微散谁知我。\n莲脸佳人颜未破。\n沙洲两两鸳鸯卧。\n时有渔歌相应和。\n叠秀危横，黛拨山千朵。\n一片凄凉无计那。\n离愁还有些些个。",
        "dynasty": "宋",
        "collection_info": null
    },
    {
        "uuid": "155f377ee84e4528250e0d2e41b5e8dd",
        "title": "凤栖梧・蝶恋花 惆怅留春留不住",
        "author": "杜安世",
        "content": "惆怅留春留不住。\n欲到清和，背我堂堂去。\n飞絮落花和细雨。\n凄凉庭院流莺度。\n更被闲愁相赚误。\n梦断高唐，回首桃源路。\n一饷沈吟无意绪。\n分明往事今何处。",
        "dynasty": "宋",
        "collection_info": null
    },
    {
        "uuid": "fe39eef8da04d561d4daf327b4241d3c",
        "title": "浪淘沙 后约无凭",
        "author": "杜安世",
        "content": "后约无凭。\n往事堪惊。\n秋蛩永夜绕床鸣。\n展转寻思求好梦，还又难成。\n愁思若浮云。\n消尽重生。\n佳人何处独盈盈。\n可惜一天无用月，照空为谁明。",
        "dynasty": "宋",
        "collection_info": null
    },
    {
        "uuid": "a90248d814f6ecb17d199b3c756d9759",
        "title": "浪淘沙 又是春暮",
        "author": "杜安世",
        "content": "又是春暮。\n落花飞絮。\n子规啼尽断肠声，秋千庭院，红旗彩索，淡烟疏雨。\n念念相思苦。\n黛眉长聚。\n碧池惊散睡鸳鸯，当初容易分飞去。\n恨孤儿欢侣。",
        "dynasty": "宋",
        "collection_info": null
    },
    {
        "uuid": "6f081b7245cf7f91e80ec823715c5133",
        "title": "浪淘沙 帘外微风",
        "author": "杜安世",
        "content": "帘外微风。\n云雨回踪。\n银釭烬冷锦帏中。\n枕上深盟，年少心事，陡顿成空。\n岭外白头翁。\n到没由逢。\n一床鸳被叠香红。\n明月满庭花似绣，闷不见虫虫。",
        "dynasty": "宋",
        "collection_info": null
    },
    {
        "uuid": "cb6866f8dd897cf9a84ce90aed2927a3",
        "title": "更漏子 庭远途程",
        "author": "杜安世",
        "content": "庭远途程。\n算万山千水，路入神京。\n暖日春郊，绿柳红杏，香迳舞燕流莺。\n客馆悄悄闲庭，堪惹旧恨深。\n有多少驱驱，蓦岭涉水，枉费身心。\n思想厚利高名。\n谩惹得忧烦，枉度浮生。\n幸有青松，白云深洞，清闲且乐升平。\n长是宦游羁思，别离泪满襟。\n望江乡踪迹，旧游题书，尚自分明。",
        "dynasty": "宋",
        "collection_info": null
    },
    {
        "uuid": "bb90660ed27526ffd273d87b0334d268",
        "title": "行香子 黄金叶细",
        "author": "杜安世",
        "content": "黄金叶细，碧玉枝纤。\n初暖日、当乍晴天。\n向武昌溪畔，于彭泽门前。\n陶潜影，张绪态，两相牵。\n数株堤面，几树桥边。\n嫩垂条、絮荡轻绵。\n系长江舴艋，拂深院秋千。\n寒食下，半和雨，半和烟。",
        "dynasty": "宋",
        "collection_info": null
    },
    {
        "uuid": "dd81ae1527bbd6c02adfdd1d7e053ef2",
        "title": "巫山一段云 笑拟条风戏",
        "author": "杜安世",
        "content": "笑拟条风戏，装迟谷雨催。\n彩云飞下柳楼台。\n千朵一时开。\n惜恐尘埃染，惊疑紫府来。\n有时香喷入人怀。\n魂断客徘徊。",
        "dynasty": "宋",
        "collection_info": null
    },
    {
        "uuid": "aad5b4f618543ea055ef85980298ee13",
        "title": "生查子 关山魂梦长",
        "author": "杜安世",
        "content": "关山魂梦长，寒雁音书少。\n两鬓可怜青，只为相思老。\n归傍碧纱窗，说向人人道。\n真个别离难，不似相逢好。",
        "dynasty": "宋",
        "collection_info": null
    },
    {
        "uuid": "3ee7c7b404dd65440c5073e8e7ca1248",
        "title": "贺圣朝 东君造物无凝滞",
        "author": "杜安世",
        "content": "东君造物无凝滞。\n芳容相替。\n杏花桃萼一时开，就中明媚。\n绿丛金朵，枝长叶细。\n称花王相待。\n万般堪爱，暂时见了，断肠无计。",
        "dynasty": "宋",
        "collection_info": null
    },
    {
        "uuid": "b49715ade85c542f352b98c77dc348a7",
        "title": "贺圣朝 牡丹盛拆春将暮",
        "author": "杜安世",
        "content": "牡丹盛拆春将暮。\n群芳羞妒。\n几时流落在人间，半间仙露。\n馨香艳冶，吟看醉赏，叹谁能留住。\n莫辞持烛夜深深，怨等闲风雨。",
        "dynasty": "宋",
        "collection_info": null
    },
    {
        "uuid": "34439bff3864fd13df4704dcec261b8a",
        "title": "安公子 又是春将半",
        "author": "杜安世",
        "content": "又是春将半。\n杏花零落闲庭院。\n天气有时阴淡淡，绿杨轻软。\n连画阁、绣帘半卷。\n招新燕。\n残黛敛、独倚阑干遍。\n暗思前事，月下风流，狂踪无限。\n惜恐莺花晚。\n更堪容易相抛远。\n离恨结成心上病，几时消散。\n空际有、断云片片。\n遥峰暖。\n闻杜宇、终日哀啼怨。\n暮烟芳草，写望迢迢，甚时重见。",
        "dynasty": "宋",
        "collection_info": null
    },
    {
        "uuid": "4bf80793577af4c9af2b42ff6d6946bb",
        "title": "苏幕遮 尽思量",
        "author": "杜安世",
        "content": "尽思量，还叵耐。\n因甚当初，故故相招买。\n早是幽欢多障碍。\n更遣分飞，脉脉如天外。\n有心怜，无计奈。\n两处厌厌，一点虚恩爱。\n独上高楼临暮霭。\n凭暖朱阑，这意无人会。",
        "dynasty": "宋",
        "collection_info": null
    },
    {
        "uuid": "1f551701d9582ac9f5bb11e684fc45e0",
        "title": "渔家傲 微雨初收月映云",
        "author": "杜安世",
        "content": "微雨初收月映云。\n巢栖燕子欲黄昏。\n花片不飞风力困。\n春色尽。\n蜡梅枝上樱□嫩。\n谁撼金环锁深洞。\n熏馀乍厌锦衾温。\n消灭玉肌谁与问。\n朱明近。\n日长无事添闲闷。",
        "dynasty": "宋",
        "collection_info": null
    },
    {
        "uuid": "3658c124dfcab0b72cb3d9f764078b67",
        "title": "渔家傲 疏雨才收淡泞天",
        "author": "杜安世",
        "content": "疏雨才收淡泞天。\n微云绽处月婵娟。\n寒雁一声人正远。\n添幽怨。\n那堪往事思量遍。\n谁道绸缪两意坚。\n水萍风絮不相缘。\n舞鉴鸾肠虚寸断。\n芳容变。\n好将憔悴教伊见。",
        "dynasty": "宋",
        "collection_info": null
    },
    {
        "uuid": "acf7febe17f286437e6cccf73160f3a0",
        "title": "渔家傲 每到春来长如病",
        "author": "杜安世",
        "content": "每到春来长如病。\n玉容瘦与薄妆称。\n不惯被人抛掷。\n思当本。\n奈向后期全无定。\n早是厌厌愁欲凝。\n花间众禽愁难听。\n天赋多情翻成恨。\n有谁问。\n花屏一点炉烟暝。",
        "dynasty": "宋",
        "collection_info": null
    },
    {
        "uuid": "84564b9ed06036ae9176a03194ae3b1b",
        "title": "剔银灯 昨夜一场风雨",
        "author": "杜安世",
        "content": "昨夜一场风雨。\n催促牡丹归去。\n孙武宫中，石崇楼下，多情怎生为主。\n真疑洛浦。\n云水算、杳无重数。\n独倚阑干凝伫。\n香片乱沾尘土。\n争似当初，不曾相见，免恁恼人肠肚。\n绿丛无语。\n空留得、宝刀翦处。",
        "dynasty": "宋",
        "collection_info": null
    },
    {
        "uuid": "b7d2d79607660c14bf6b0b7288a0da7f",
        "title": "剔银灯 夜永衾寒梦觉",
        "author": "杜安世",
        "content": "夜永衾寒梦觉。\n翠屏共、绣帏灯照。\n就枕思量，离多会少。\n孤负小欢轻笑。\n风流争表。\n空惹尽、一生烦恼。\n写遍香笺，分剖鳞翼，路遥难到。\n泪眼愁肠，朝朝暮暮，去便不知音耗。\n终须拼了。\n别选个、如伊才调。",
        "dynasty": "宋",
        "collection_info": null
    },
    {
        "uuid": "071b6342cec28403c364d722239f567c",
        "title": "剔银灯 好事争如不遇",
        "author": "杜安世",
        "content": "好事争如不遇。\n可惜许、多情相误。\n月下风前，偷期窃会，共把衷肠分付。\n尤云殢雨。\n正缱绻、朝朝暮暮。\n无奈别离情绪。\n和酒病、双眉长聚。\n往事凄凉，佳音迢递，似此因缘谁做。\n洞云深处。\n暗回首、落花飞絮。",
        "dynasty": "宋",
        "collection_info": null
    },
    {
        "uuid": "bb51e9c7bd297c068dee3525795eeea0",
        "title": "临江仙 太史占天云物好",
        "author": "杜安世",
        "content": "太史占天云物好，初阳律合黄锺。\n日缠南极北郊风。\n雪花先柳絮，飞舞透帘栊。\n圣运时和兼岁稔，歌欢处处皆同。\n簪声相庆晓光中。\n金炉红兽炭，一举寿杯空。",
        "dynasty": "宋",
        "collection_info": null
    },
    {
        "uuid": "a2f848f951e519feb612a8fbb39b9752",
        "title": "临江仙 遍地残花庭院静",
        "author": "杜安世",
        "content": "遍地残花庭院静，流莺对对相过。\n万条风柳间婆娑。\n樱桃初弄色，萱草自成窠。\n早是芳菲时节晚，追游期会无多。\n眉山敛翠近秋波。\n日长初睡起，愁与病相和。",
        "dynasty": "宋",
        "collection_info": null
    },
    {
        "uuid": "465df680bea26cabd68198fd2819e38f",
        "title": "采明珠 雨乍收",
        "author": "杜安世",
        "content": "雨乍收，小院尘消，云淡天高露冷。\n坐看月华生，射玉楼清莹。\n蟋蟀鸣金井。\n下帘帏、悄悄空阶，败叶坠风，惹动闲愁，千端万绪难整。\n秋夜永。\n凉天迥。\n可不念光景。\n嗟薄命。\n倏忽少年，忍交孤令。\n灯闪红窗影。\n步回廊、懒入香闺，暗落泪珠满面，谁人知我，为伊成病。",
        "dynasty": "宋",
        "collection_info": null
    },
    {
        "uuid": "343238331c0f192b2d1502c328863346",
        "title": "朝玉阶・朝天子 春色欺人拂眼清",
        "author": "杜安世",
        "content": "春色欺人拂眼清。\n柳条绿丝软，雪花轻。\n黄金才钺掩银屏。\n阴沈深院静，语娇莺。\n美人春困宝钗横。\n惜花芳态，泪盈盈。\n风流何处最多情。\n千金一笑，须信倾城。",
        "dynasty": "宋",
        "collection_info": null
    },
    {
        "uuid": "c906d4f893be41e419820d6e4ba970b4",
        "title": "朝玉阶・朝天子 帘卷春寒小雨天",
        "author": "杜安世",
        "content": "帘卷春寒小雨天。\n牡丹花落尽，悄庭轩。\n高空双燕舞翩翩。\n无风轻絮坠，暗苔钱。\n拟将幽怨写香笺。\n中心多少事，语难传。\n思量真个恶因缘。\n那堪长梦见，在伊边。",
        "dynasty": "宋",
        "collection_info": null
    },
    {
        "uuid": "df7faa7bd540f8b981ab3c0a2cb99032",
        "title": "卜算子 深院花铺地",
        "author": "杜安世",
        "content": "深院花铺地。\n淡淡阴天气。\n水榭风亭朱明景，又别是、愁情味。\n有情奈无计。\n漫惹成憔悴。\n欲把罗巾暗传寄。\n细认取、斑点泪。",
        "dynasty": "宋",
        "collection_info": null
    },
    {
        "uuid": "5d73223ea49cd47f09db1fba7d4db68b",
        "title": "卜算子 尊前一曲歌",
        "author": "杜安世",
        "content": "尊前一曲歌。\n歌里千重意，才欲歌时泪已流，恨应更、多于泪。\n试问缘何事。\n不语如痴醉。\n我亦情多不忍闻，怕和我、成憔悴。",
        "dynasty": "宋",
        "collection_info": null
    },
    {
        "uuid": "276ebf2677fc94e50850a5c858fe6028",
        "title": "瑞鹧鸪 夜来风雨损馀芳",
        "author": "杜安世",
        "content": "夜来风雨损馀芳。\n数片衰红落槛傍。\n媚景背人容易去，半轩飞絮日空长。\n从来不信相思切，及至如今倍感伤。\n独立黄昏绣帘外，可堪新月露圆光。",
        "dynasty": "宋",
        "collection_info": null
    },
    {
        "uuid": "a98846298a71f2e0f1fb32d1b470834e",
        "title": "燕归梁 风摆红绦卷画帘",
        "author": "杜安世",
        "content": "风摆红绦卷画帘。\n宝鉴慵拈。\n日高梳洗几时忺。\n金盆水，弄纤纤。\n髻云松亸衣斜褪，和娇懒、瘦岩岩。\n离愁更被宿酲兼。\n空赢得，病厌厌。",
        "dynasty": "宋",
        "collection_info": null
    },
    {
        "uuid": "58c19a75d36172a1353f165ad8b4d420",
        "title": "菊花新 怎奈花残又莺老",
        "author": "杜安世",
        "content": "怎奈花残又莺老。\n槛里青梅数枝小。\n新荷长池沼。\n当晴昼、燕子声闹。\n亭栏花绽颜色好。\n风雨催催、等闲开了。\n酒醒暗思量，无个事、甚刚烦恼。",
        "dynasty": "宋",
        "collection_info": null
    },
    {
        "uuid": "4e49cdc6a3081d84cefd7c7e9b8f2002",
        "title": "菊花新 坐卧双眉镇长敛",
        "author": "杜安世",
        "content": "坐卧双眉镇长敛。\n绣户初开花满院。\n罗帏翠屏空，风微动、玉炉烟飐。\n儿夫心肠多薄幸，百计思、难为拘捡。\n几回向伊言，交今后、更休抛闪。",
        "dynasty": "宋",
        "collection_info": null
    },
    {
        "uuid": "c9d3cbf89bc0d61ac84e862a7982dbe9",
        "title": "鹊桥仙 别离情绪",
        "author": "杜安世",
        "content": "别离情绪，多方开解，却免厌厌似醉。\n楼高终日倚阑干，目断有、千山万水。\n妖娆薄媚，不禁抛摆，渐觉肌肤瘦悴。\n当初相见偶然间，不唤作、如今恁地。",
        "dynasty": "宋",
        "collection_info": null
    },
    {
        "uuid": "10177c6bef7f626b812fe9b92021f2ee",
        "title": "鹊桥仙 日长天气",
        "author": "杜安世",
        "content": "日长天气，深深庭院，又是春愁滋味。\n池边昨夜雨兼风，战红杏、馀香乱坠。\n阴阴亭榭，暖烟轻柳，万缕黄金窣地。\n一双新燕却重来，但暗把、罗巾掩泪。",
        "dynasty": "宋",
        "collection_info": null
    },
    {
        "uuid": "f20341fcfccba5fcc5b780b6accdab49",
        "title": "虞美人 红颜绿鬓催人老",
        "author": "杜安世",
        "content": "红颜绿鬓催人老。\n世事何时了。\n君心天意与年光。\n春花未遍已秋霜。\n为谁忙。\n樽前正好闲风月。\n莫话生离别。\n直饶终日踏红尘。\n浮名浮利枉劳神。\n更愁萦。",
        "dynasty": "宋",
        "collection_info": null
    },
    {
        "uuid": "c5d1db75dc74ee1975850069c5991636",
        "title": "虞美人 江亭春晚芳菲尽",
        "author": "杜安世",
        "content": "江亭春晚芳菲尽。\n行色青天近。\n画桥杨柳也多情。\n暗抛飞絮惹前行。\n路尘清。\n彤庭早晚瞻虞舜。\n遥听恩迁峻。\n二年歌宴绮罗人。\n片云疏雨忍漂沦。\n泪沾巾。",
        "dynasty": "宋",
        "collection_info": null
    },
    {
        "uuid": "651d1ee1de105cbe9ae09575690e2adf",
        "title": "虞美人 炉香昼永龙烟白",
        "author": "杜安世",
        "content": "炉香昼永龙烟白。\n风动金鸾额。\n画屏细展小山川。\n睡容初起枕痕圆。\n坠花钿。\n楼高不及烟霄半。\n望尽相思眼。\n艳阳刚爱挫愁天。\n故生芳草碧云连。\n怨王孙。",
        "dynasty": "宋",
        "collection_info": null
    },
    {
        "uuid": "9bea76c5f899aad1039c764c3e50ac93",
        "title": "凤栖梧・蝶恋花 秋日楼台在空际",
        "author": "杜安世",
        "content": "秋日楼台在空际。\n画角声沈，历历寒更起。\n深院黄昏人独自。\n想伊遥共伤前事。\n懊恼当初无算计。\n些子欢娱，多少凄凉味。\n相去江山千万里。\n一回东望心如醉。",
        "dynasty": "宋",
        "collection_info": null
    },
    {
        "uuid": "4c00b90cd802afb0d29d30f0ce9dc24f",
        "title": "凤栖梧・蝶恋花 任在芦花最深处",
        "author": "杜安世",
        "content": "任在芦花最深处。\n浪静风恬，又泛轻舟去。\n去到滩头遇俦侣。\n散唱狂歌鱼未取。\n不把身心干时务。\n一副轮竿，莫笑闲家具。\n待拟观光佐明主。\n将甚医他民病苦。",
        "dynasty": "宋",
        "collection_info": null
    },
    {
        "uuid": "0f2d725257414e27df177e002977826f",
        "title": "凤栖梧・蝶恋花 别浦迟留恋清浅",
        "author": "杜安世",
        "content": "别浦迟留恋清浅。\n菱蔓荷花，尽日妨钩线。\n向晚澄江静如练。\n风送归帆飞似箭。\n鸥鹭相将是家眷。\n坐对云山，一任炎凉变。\n定是寰区又清宴。\n不见龙骧波上战。",
        "dynasty": "宋",
        "collection_info": null
    },
    {
        "uuid": "24bb3dcd94b6ca5c49e0bf7e858f0708",
        "title": "凤栖梧・蝶恋花 闲把浮生细思算",
        "author": "杜安世",
        "content": "闲把浮生细思算。\n百岁光阴，梦里销除半。\n白首为郎休浩叹。\n偷安自喜身强健。\n多少英贤裨圣旦。\n一个非才，深谢容疏懒。\n席上清歌珠一串。\n莫教欢会轻分散。",
        "dynasty": "宋",
        "collection_info": null
    },
    {
        "uuid": "cb11aa7a92ef08109260aa75acc82ec4",
        "title": "凤栖梧・蝶恋花 新月羞光影庭树",
        "author": "杜安世",
        "content": "新月羞光影庭树。\n窗外芭蕉，数点黄昏雨。\n何事秋来无意绪。\n玉容寂寞双眉聚。\n一点银釭扃绣户。\n莎砌寒蛩，历历啼声苦。\n孤枕夜长君信否。\n披衣颙坐魂飞去。",
        "dynasty": "宋",
        "collection_info": null
    },
    {
        "uuid": "88a837cd2c8b0f7f95a297a92cab6ba8",
        "title": "忆汉月 红杏一枝遥见",
        "author": "杜安世",
        "content": "红杏一枝遥见。\n凝露粉愁香怨。\n吹开吹谢任春风，恨流莺、不能拘管。\n曲池连夜雨，绿水上、碎红千片。\n直拟移来向深院。\n任凋零、不孤双眼。",
        "dynasty": "宋",
        "collection_info": null
    },
    {
        "uuid": "3262a90737a05de603095e08963bf5fd",
        "title": "诉衷情 烧残绛蜡泪成痕",
        "author": "杜安世",
        "content": "烧残绛蜡泪成痕。\n街鼓报黄昏。\n碧云又阻来信，廊上月侵门。\n愁永夜，拂香裀。\n待谁温。\n梦兰憔悴，掷果凄凉，两处消魂。",
        "dynasty": "宋",
        "collection_info": null
    },
    {
        "uuid": "3656ec872d79c86c8cd9c59bdcbc5add",
        "title": "朝中措 养花天气近清明",
        "author": "杜安世",
        "content": "养花天气近清明。\n丝雨酿寒轻。\n满眼春工如绣。\n消磨不尽离情。\n行行又宿，小桃旧坞，芳草邮亭。\n唤起两眉新恨。\n绿杨深处啼莺。",
        "dynasty": "宋",
        "collection_info": null
    }
]