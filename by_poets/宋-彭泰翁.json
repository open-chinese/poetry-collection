[
    {
        "uuid": "dab5b987a0e70997bc8d2fe5b7227c7f",
        "title": "念奴娇 九华惊觉",
        "author": "彭泰翁",
        "content": "九华惊觉，又偷承雨露，羞匀春色。\n岸蓼汀苹成色界，未必天香人识。\n粉涴脂凝，霜销雾薄，娇颤浑无力。\n黄昏月掩，山城那更闲笛。\n应是未了尘缘，重来迟暮，草草西风客。\n莺燕无情庭院悄，愁满阑干苔积。\n宫锦尊前，霓裳月下，梦亦无消息。\n嫣然一笑，江南如此风日。",
        "dynasty": "宋",
        "collection_info": null
    },
    {
        "uuid": "6a148d2a08f5d715ccc75cd2064506a1",
        "title": "忆旧游 玉环扶浅醉",
        "author": "彭泰翁",
        "content": "玉环扶浅醉，翠袖笼寒，香汗初融。\n昨夜残妆在，最难胜珠络，都沁铅红。\n朝云低护深约，蜂蝶不知踪。\n奈燕子情多，斜飞轻触，泪洒羞容。\n重逢。\n记前度，解翦烛调笙，踏月鸣骢。\n风入人间远，待尘缘洗尽，飞佩凌空。\n丁宁为我留住，携酒寿东风。\n便花谱重修，高堂再赋疑梦中。",
        "dynasty": "宋",
        "collection_info": null
    },
    {
        "uuid": "576bebd64d63b45515106b58bd346a03",
        "title": "拜星月慢 雾罥觚棱",
        "author": "彭泰翁",
        "content": "雾罥觚棱，尘侵团扇，恨满哀弹倦理。\n控雨笼云，共闲情孤倚。\n敛娥黛、怕似流莺历历，惹得玉销琼碎。\n可惜阑干，但苔花沈穗。\n算天音、不入人间耳。\n何人谩、裛损青山泪。\n不是旧谱都忘，厌新腔娇脆。\n多生不得丹青意，重来又、花锁长门闭。\n到夜永、笙鹤归时，月明天似水。",
        "dynasty": "宋",
        "collection_info": null
    }
]