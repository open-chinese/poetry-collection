[
    {
        "uuid": "8f4f4be0ccd9dcf6e96f15581d26ff17",
        "title": "东山堂",
        "author": "叶杲",
        "content": "何处着诗癯，岩边有隠庐。\n云生春树合，鱼响夜潭虚。\n住久无他姓，山空应读书。\n平分谢池月，吾亦百年居。",
        "dynasty": "宋",
        "collection_info": null
    },
    {
        "uuid": "fa954fbf1c8c771c482566f4a8d57e79",
        "title": "閒题  其一",
        "author": "叶杲",
        "content": "县花初种已成林，三尺儿童父母心。\n堂上春风生意足，絃歌一曲尽清音。",
        "dynasty": "宋",
        "collection_info": null
    },
    {
        "uuid": "ecdf5ca8641ff6c07a49182952d0937b",
        "title": "閒题  其二",
        "author": "叶杲",
        "content": "寻常巷陌燕徘徊，带得春风去不回。\n沧海连天云浪阔，寄将消息上蓬莱。",
        "dynasty": "宋",
        "collection_info": null
    },
    {
        "uuid": "d67cab82af4bc3b2071f719dea56e40f",
        "title": "閒题  其三",
        "author": "叶杲",
        "content": "燕泥犹认旧柴扉，帘影玲珑度落晖。\n细数归期春早晚，一天风絮满池飞。",
        "dynasty": "宋",
        "collection_info": null
    },
    {
        "uuid": "e62065148495863660c24ca19582985a",
        "title": "閒题  其四",
        "author": "叶杲",
        "content": "小园日日管絃声，花落花开若有情。\n春色何时到侬屋，愁风愁雨过清明。",
        "dynasty": "宋",
        "collection_info": null
    },
    {
        "uuid": "1494dd9571f497650b27a6f965529d13",
        "title": "閒题  其五",
        "author": "叶杲",
        "content": "桃李春风又一场，蹴毬墙外落花香。\n劝君莫道归期近，惟有临归日最长。",
        "dynasty": "宋",
        "collection_info": null
    },
    {
        "uuid": "374b743d9c87ce4598e0c70edf3b9858",
        "title": "閒题  其六",
        "author": "叶杲",
        "content": "秋韆墙外入斜晖，过尽残花客不知。\n春色三分桃李去，一分犹在绿杨枝。",
        "dynasty": "宋",
        "collection_info": null
    }
]