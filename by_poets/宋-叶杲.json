[
    {
        "uuid": "baaa06a739975004edd40b83c4a98e14",
        "title": "东山堂",
        "author": "叶杲",
        "content": "何处着诗癯，岩边有隠庐。\n云生春树合，鱼响夜潭虚。\n住久无他姓，山空应读书。\n平分谢池月，吾亦百年居。",
        "dynasty": "宋",
        "collection_info": null
    },
    {
        "uuid": "6b20d3859aa3860b22d9d4067f0c722f",
        "title": "閒题  其一",
        "author": "叶杲",
        "content": "县花初种已成林，三尺儿童父母心。\n堂上春风生意足，絃歌一曲尽清音。",
        "dynasty": "宋",
        "collection_info": null
    },
    {
        "uuid": "dea37c143a35282eec0ee2989164b7b9",
        "title": "閒题  其二",
        "author": "叶杲",
        "content": "寻常巷陌燕徘徊，带得春风去不回。\n沧海连天云浪阔，寄将消息上蓬莱。",
        "dynasty": "宋",
        "collection_info": null
    },
    {
        "uuid": "c5701c332849406e4190af38c2c629b5",
        "title": "閒题  其三",
        "author": "叶杲",
        "content": "燕泥犹认旧柴扉，帘影玲珑度落晖。\n细数归期春早晚，一天风絮满池飞。",
        "dynasty": "宋",
        "collection_info": null
    },
    {
        "uuid": "90fcf88631b2b2d05d97a858e59c17f3",
        "title": "閒题  其四",
        "author": "叶杲",
        "content": "小园日日管絃声，花落花开若有情。\n春色何时到侬屋，愁风愁雨过清明。",
        "dynasty": "宋",
        "collection_info": null
    },
    {
        "uuid": "52b5f7054fce9b0a532533df095ca8e3",
        "title": "閒题  其五",
        "author": "叶杲",
        "content": "桃李春风又一场，蹴毬墙外落花香。\n劝君莫道归期近，惟有临归日最长。",
        "dynasty": "宋",
        "collection_info": null
    },
    {
        "uuid": "488bc0691643be3b9c3127c05406d011",
        "title": "閒题  其六",
        "author": "叶杲",
        "content": "秋韆墙外入斜晖，过尽残花客不知。\n春色三分桃李去，一分犹在绿杨枝。",
        "dynasty": "宋",
        "collection_info": null
    }
]