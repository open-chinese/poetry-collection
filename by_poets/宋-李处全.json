[
    {
        "uuid": "7ba4d58bdaba4a0791e1e1d50e78d342",
        "title": "水调歌头 明月浸瑶碧",
        "author": "李处全",
        "content": "明月浸瑶碧，河汉水交流。\n偏来照我，知我白发不胜愁。\n客里山中三载，枕上人间一梦，曾忆到瀛洲。\n矫首蓬壶路，两腋已飕飕。\n记扁舟，浮震泽，趁中秋。\n垂虹亭上，与客千里快凝眸。\n看剑引杯狂醉，饮水曲肱高卧，鹏鷃已同游。\n起舞三人耳，横笛唤沙鸥。",
        "dynasty": "宋",
        "collection_info": null
    },
    {
        "uuid": "bfc10df433aad0d25b276097eb47adda",
        "title": "水调歌头 落日暝云合",
        "author": "李处全",
        "content": "落日暝云合，客子意如何。\n定知今日，封六巽二弄干戈。\n四望际天空阔，一叶凌涛掀舞，壮志未消磨。\n为向吴儿道，听我扣舷歌。\n我常欲，利剑戟，斩蛟鼍。\n胡尘未扫，指挥壮士挽天河。\n谁料半生忧患，成就如今老态，白发逐年多。\n对此貌无恐，心亦畏风波。",
        "dynasty": "宋",
        "collection_info": null
    },
    {
        "uuid": "dc6291108b2daa490615546e6409c444",
        "title": "水调歌头 春事已如许",
        "author": "李处全",
        "content": "春事已如许，柳眼早依依。\n故园桃李何似，芳蕊想团枝。\n此地嵩高名里，信美元非吾土。\n清梦绕瀍洢。\n扶杖欲行乐，还使我心悲。\n对琴书，歌一阕，引千卮。\n昔曾击楫，今日投老叹吾衰。\n睡起推窗凝睇，失喜柔桑微绿，便拟作春衣。\n搔首长吟处，此意有谁知。",
        "dynasty": "宋",
        "collection_info": null
    },
    {
        "uuid": "c302ae5dc3e7efbcf2ccc90996d58ed8",
        "title": "水调歌头 微雨眼明处",
        "author": "李处全",
        "content": "微雨眼明处，春信着南枝。\n百花头上消息，为我赴襟期。\n松下凌霜古干，竹外横窗疏影，同是翠寒姿。\n唤取我曹赏，莫使俗流知。\n对风前，看雪后，总相宜。\n碧天如洗，何许羌笛月边吹。\n一段出群标格，合得水仙兄事，千古豫章诗。\n鼎鼐付佳实，终待梦秋时。",
        "dynasty": "宋",
        "collection_info": null
    },
    {
        "uuid": "609aef1f9c4315a5c7423db3e7920746",
        "title": "水调歌头 飞雪已传信",
        "author": "李处全",
        "content": "飞雪已传信，端叶未分枝。\n莫嫌开晚，前月曾付小春期。\n谁道梳风洗雨，不许调脂弄粉，容易涴天姿。\n眼界未多见，鼻观已先知。\n昔西湖，今北客，各从宜。\n要渠烂熳，趣得暖律为渠吹。\n犹记石亭攀折，浑似扬州观赏，清兴欲寻诗。\n三嗅不离手，如得和篇时。",
        "dynasty": "宋",
        "collection_info": null
    },
    {
        "uuid": "3ebfe26d5e124242d45e5865030c87fb",
        "title": "水调歌头 今夕定何夕",
        "author": "李处全",
        "content": "今夕定何夕，今夕岁还除。\n团栾儿女，尽情灯火照围炉。\n但惜年从节换，便觉身随日老，踪迹尚沈浮。\n万事古如此，聊作旧桃符。\n任东风，吹缟鬓，戏臞儒。\n韶颜壮齿，背人去似隙中驹。\n杯酌犹倾腊酒，漏箭已传春夜，何处不歌呼。\n惟愿长穷健，命酹且欢娱。",
        "dynasty": "宋",
        "collection_info": null
    },
    {
        "uuid": "eff6ca758da048bfa66e1095014c37f5",
        "title": "水调歌头 楼观数南国",
        "author": "李处全",
        "content": "楼观数南国，烟雨压东州。\n溪山雄胜，天开图画肖瀛洲。\n我破瀛洲客梦，来剖仙洲符竹，乐岁又云秋。\n聊作幻师戏，肯遗后人愁。\n趁佳时，招我辈，共凝眸。\n君侯胸次邱壑，意匠付冥搜。\n刻日落成华栋，对月难并清景，千丈素光流。\n老子兴何极，小子趣觥筹。",
        "dynasty": "宋",
        "collection_info": null
    },
    {
        "uuid": "7ea86d9b7550df3610078ba887bdef83",
        "title": "满江红 清晓高堂",
        "author": "李处全",
        "content": "清晓高堂，春晚处、旧红新绿。\n耸曩昔、蟠桃初种，更并潭菊。\n强健老人松下鹤，森荣孙子霜中竹。\n看共持、寿斝祝期颐，倾醽醁。\n烘晴昼，炉烟馥。\n连永夜，笙歌簇。\n喜一时欢意，何人兼足。\n早愿诸甥成宅相，便从明岁开汤沐。\n向年年、今日度新腔，调仙曲。",
        "dynasty": "宋",
        "collection_info": null
    },
    {
        "uuid": "712b157085e4d426d0f32e737df29a2d",
        "title": "临江仙 畴昔方壶游戏地",
        "author": "李处全",
        "content": "畴昔方壶游戏地，群仙步履相从。\n明黄衫子御西风。\n佩环金错落，羽葆翠璁珑。\n骑鹄翩然归去路，吹箫横度青峰。\n夜深河汉冷秋容。\n前驱香十里，飘坠月轮东。",
        "dynasty": "宋",
        "collection_info": null
    },
    {
        "uuid": "dccd882072bb2372fa7dd90d715197df",
        "title": "念奴娇 一天春意",
        "author": "李处全",
        "content": "一天春意，趁东皇幽赏，重飞端叶。\n造物有心成伟观，来伴红蕖开彻。\n桂魄初圆，梅腮全放，节物俱奇绝。\n冷官门巷，望中北固楼堞。\n遐想蓬底高人，拥衾无寐，九曲长增结。\n我亦低窗翻蠹纸，失喜瑶花盈尺。\n拥鼻孤吟，搔头危坐，所欠惟佳客。\n须君来此，脸纹相对生缬。",
        "dynasty": "宋",
        "collection_info": null
    },
    {
        "uuid": "478a623c45950f0ece18a1e6a7743f42",
        "title": "满庭芳 乳燕将雏",
        "author": "李处全",
        "content": "乳燕将雏，啼莺求友，江南梅子黄时。\n欲晴还雨，烟外看成丝。\n迎袂风来梦陇，吹饼饵、香入书帷。\n行吟处，溪翁说我，不似去年衰。\n方池。\n荷出水，朱榴倚槛，粉箨穿篱。\n有吾曹我辈，把酒寻诗。\n醉去黑甜一枕，炉烟袅、花影斜晖。\n家山乐，南窗寄傲，唯有晦庵知。",
        "dynasty": "宋",
        "collection_info": null
    },
    {
        "uuid": "76de458b9d771842c26866001068d489",
        "title": "鹧鸪天 烟雨溟溟趁落成",
        "author": "李处全",
        "content": "烟雨溟溟趁落成。\n只应天欲称佳名。\n万丝明灭青山映，匹素浓纤渌水萦。\n民亦乐，美能并。\n酒杯莫惜十分倾。\n要知社下平生志，觞政聊须为主盟。",
        "dynasty": "宋",
        "collection_info": null
    },
    {
        "uuid": "7c555bb5b4ef2df12f9f051919d9ee56",
        "title": "鹧鸪天 缥缈危楼百尺雄",
        "author": "李处全",
        "content": "缥缈危楼百尺雄。\n淡烟疏雨暗帘栊。\n偶妨清赏中秋夕，为忆名言玉局翁。\n贤达意，古今同。\n凉天佳月会相逢。\n老蟾一跃三千丈，却唤姮娥驾阆风。",
        "dynasty": "宋",
        "collection_info": null
    },
    {
        "uuid": "bb02306ff7153c41570455066cb8c2dc",
        "title": "柳梢青 九天圆月",
        "author": "李处全",
        "content": "九天圆月。\n香尘碎玉，素涛翻雪。\n石乳香甘，松风汤嫩，一时三绝。\n清宵好尽欢娱，奈明日、扶头怎说。\n整顿颓山，殷勤春露，馀甘齿颊。",
        "dynasty": "宋",
        "collection_info": null
    },
    {
        "uuid": "7f3a449b4c3387a264ed4394dd49d8e6",
        "title": "柳梢青 馀甘齿颊",
        "author": "李处全",
        "content": "馀甘齿颊。\n酒□半酣，漏声频促。\n月下传呼，风前掺别，无因留客。\n丁宁玉笋磨香，为料理、十分醒着。\n后会何时，前欢未尽，明朝重约。",
        "dynasty": "宋",
        "collection_info": null
    },
    {
        "uuid": "a48229098b1ea9cdf625a21d163f9b88",
        "title": "朝中措 晦庵四至似天宽",
        "author": "李处全",
        "content": "晦庵四至似天宽。\n生计有心田。\n闲弄炉熏茗碗，困寻纸帐蒲团。\n商山橘隐，须弥芥纳，容与湖天。\n谁笑先生贫窭，东篱无数金钱。",
        "dynasty": "宋",
        "collection_info": null
    },
    {
        "uuid": "4cb680c2cc3e0dbe8b3202bbc31ebe0c",
        "title": "朝中措 熏风庭院燕双飞",
        "author": "李处全",
        "content": "熏风庭院燕双飞。\n园柳啭黄鹂。\n是处蜂狂蝶乱，元来绿暗红稀。\n衫笼白苎，琴推绿绮，满眼新诗。\n好个江南风景，杜鹃犹自催归。",
        "dynasty": "宋",
        "collection_info": null
    },
    {
        "uuid": "5506100c12c74da6d502731a5feb743e",
        "title": "菩萨蛮 杜鹃只管催归去",
        "author": "李处全",
        "content": "杜鹃只管催归去。\n知渠教我归何处。\n故国泪生痕。\n那堪枕上闻。\n严装吾已具。\n泛宅吴中路。\n弭棹唤东邻。\n江东日暮云。",
        "dynasty": "宋",
        "collection_info": null
    },
    {
        "uuid": "46bac366b19520d326415bbe1c7ccd19",
        "title": "菩萨蛮 晦庵老子修行久",
        "author": "李处全",
        "content": "晦庵老子修行久。\n问禅金粟曾回首。\n截竹是禅机。\n吹破粟玉枝。\n西湖秋好处。\n承得昭阳露。\n香透月轮低。\n来熏打坐时。",
        "dynasty": "宋",
        "collection_info": null
    },
    {
        "uuid": "27a61088f37b1ad7b9919ccf4c646b3c",
        "title": "菩萨蛮 四时皆有司花女",
        "author": "李处全",
        "content": "四时皆有司花女。\n杪秋犹见花如许。\n想得紫金丹。\n工夫造化间。\n春莺留弱羽。\n更渍蔷薇露。\n莫取落英餐。\n留供醉眼看。",
        "dynasty": "宋",
        "collection_info": null
    },
    {
        "uuid": "43962e7bcb326a0c3a96d3c26ad184c5",
        "title": "浣溪沙 宋玉应当久断肠",
        "author": "李处全",
        "content": "宋玉应当久断肠。\n满城风雨尽重阳。\n年年戏马忆吾乡。\n催促东篱金蕊放，佳人更绣紫萸囊。\n白衣才到共飞觞。",
        "dynasty": "宋",
        "collection_info": null
    },
    {
        "uuid": "96780a5c9adb0d9f487b037b582d36e7",
        "title": "西江月 窗户风熏端午",
        "author": "李处全",
        "content": "窗户风熏端午，楼台月满中秋。\n阴晴寒暑总无忧。\n几事不如重九。\n落帽何羞种种，看山都付悠悠。\n黄花已作醉乡游。\n梦觉黄花在手。",
        "dynasty": "宋",
        "collection_info": null
    },
    {
        "uuid": "91e689a895478e9b67705f922629f7a7",
        "title": "西江月 婥婥妆楼红袖",
        "author": "李处全",
        "content": "婥婥妆楼红袖，亭亭将阃青油。\n东皇天巧世无俦。\n定有司花妙手。\n十里香风晓霁，千家绮陌春游。\n竹西路转古扬州。\n歌吹只应如旧。",
        "dynasty": "宋",
        "collection_info": null
    },
    {
        "uuid": "5d7045bd87061dc9d6031c71655d98f0",
        "title": "西江月 南国一分春色",
        "author": "李处全",
        "content": "南国一分春色，东窗八面光风。\n女兄欢笑酒尊同。\n满眼儿孙群从。\n但愿年逾百岁，何妨时醉千锺。\n朱颜绿发照青铜。\n要看如龙如凤。",
        "dynasty": "宋",
        "collection_info": null
    },
    {
        "uuid": "a67f29142ba89b8e52dc9e1c1526a887",
        "title": "生查子 庭户小光中",
        "author": "李处全",
        "content": "庭户小光中，帘幕秋光里。\n曲沼绮疏横，几处新妆洗。\n红脸露轻匀，翠袖风频倚。\n鸾鉴不须开，自有窗前水。",
        "dynasty": "宋",
        "collection_info": null
    },
    {
        "uuid": "c4b42bf8fd4b5821689abeb77ec3e9a9",
        "title": "生查子 温柔属东西",
        "author": "李处全",
        "content": "温柔属东西，和冷经三五。\n几夜德星明，果应荀陈聚。\n分虎屈雄姿，展骥淹遐步。\n除诏已涂芝，便看朝天去。",
        "dynasty": "宋",
        "collection_info": null
    },
    {
        "uuid": "8f894f55eb6a19391bd0bb2ac428b37c",
        "title": "减字木兰花 今年菊早",
        "author": "李处全",
        "content": "今年菊早。\n想到重阳花正好。\n玉冷金寒。\n全似东篱挹露看。\n色庄香重。\n直与梅花堪伯仲。\n待唤渊明。\n三友相从盖为倾。",
        "dynasty": "宋",
        "collection_info": null
    },
    {
        "uuid": "eba747bfaf3a55cce43ae55e55aa731e",
        "title": "减字木兰花 谁将翡翠",
        "author": "李处全",
        "content": "谁将翡翠。\n闲屑黄金摅巧思。\n缀就花钿。\n飞上秋云入鬓蝉。\n一枝斜倚。\n披拂香风多少意。\n午镜重匀。\n娇额妆成宫样新。",
        "dynasty": "宋",
        "collection_info": null
    },
    {
        "uuid": "ad763bd518ef06d18799b846ed3adacb",
        "title": "减字木兰花 更生观尽",
        "author": "李处全",
        "content": "更生观尽。\n双璧蒹葭那敢并。\n四海无人。\n笑语从容许我亲。\n平生此客。\n复与太丘登醉白。\n病里颦眉。\n贪看惺惺骑马归。",
        "dynasty": "宋",
        "collection_info": null
    },
    {
        "uuid": "c62af7848058758b4585367412c0ce3c",
        "title": "相见欢 新凉襟袂冷然",
        "author": "李处全",
        "content": "新凉襟袂冷然。\n乍晴天。\n风送谁家羌管、月便娟。\n云散尽，秋空碧，玉钩悬。\n洗耳时听三弄、等团圆。",
        "dynasty": "宋",
        "collection_info": null
    },
    {
        "uuid": "19c9f8e2db15cb4d84a4233dbeea85b3",
        "title": "江城子 一番风雨一番凉",
        "author": "李处全",
        "content": "一番风雨一番凉。\n炯秋光。\n又重阳。\n潇洒东篱，浑学汉宫妆。\n今日且须开口笑，花露袅，鬓云香。\n泼醅新取淡鹅黄。\n趁幽芳。\n趣飞觞。\n落帽当时，□发少年狂。\n万事破除惟有此，尘外客，醉中乡。",
        "dynasty": "宋",
        "collection_info": null
    },
    {
        "uuid": "bc584970e439e3d884df8c0be0e0ade9",
        "title": "阮郎归 佳人偏爱菊花天",
        "author": "李处全",
        "content": "佳人偏爱菊花天。\n玉钗金附蝉。\n歌声缥缈紫云边。\n博山沈水烟。\n须斗酒，泛觥船。\n乃翁能百篇。\n高堂此会看年年。\n夜深人醉眠。",
        "dynasty": "宋",
        "collection_info": null
    },
    {
        "uuid": "18f49330a1b33099787a7a7d3ff97bb7",
        "title": "忆秦娥 春山寂",
        "author": "李处全",
        "content": "春山寂。\n佳人凝笑山南陌。\n山南陌。\n东风寒浅，绛罗衫窄。\n阑干倚处云如幂。\n晚来雨过胭脂滴。\n胭脂滴。\n啼妆难劝，且须欢伯。",
        "dynasty": "宋",
        "collection_info": null
    },
    {
        "uuid": "bd6dd30692ded69a8681d7bdc4cb9124",
        "title": "忆秦娥 莺花寂",
        "author": "李处全",
        "content": "莺花寂。\n为渠游冶长安陌。\n长安陌。\n今朝风景，酒肠宽窄。\n锦茵闲把熏笼幂。\n嫩红倚绿娇如滴。\n娇如滴。\n古今高咏，老泉仙伯。",
        "dynasty": "宋",
        "collection_info": null
    },
    {
        "uuid": "ea00546d75b1d6d8b9f05c536a0775c0",
        "title": "好事近 香雪弄春妍",
        "author": "李处全",
        "content": "香雪弄春妍，柳外黄昏池阁。\n要看月华相映，卷东风帘幕。\n更倾壶酒伴芳姿，名字胜桑落。\n直与岭梅兄弟，是醍醐酥酪。",
        "dynasty": "宋",
        "collection_info": null
    },
    {
        "uuid": "d81b1db252ea1055dc8e3c485e70960f",
        "title": "蓦山溪 梨花过雨",
        "author": "李处全",
        "content": "梨花过雨，已是春强半。\n花恼欲颠狂，兴浑在、秋千架畔。\n搔头无语，斜日上帘栊，飞上下，语呢喃，又见双双燕。\n鱼吹细浪，镜面摇歌扇。\n籍草倒芳尊，亲香茵、落红千片。\n追奔蜗角，回首醉初醒，逢节物，且欢娱，莫待流年换。",
        "dynasty": "宋",
        "collection_info": null
    },
    {
        "uuid": "10d02b5530906036e4a3e762a7addd82",
        "title": "卜算子 春事忆松江",
        "author": "李处全",
        "content": "春事忆松江，江上花无数。\n一枕匆匆醉梦中，芳草臞庵路。\n携手度虹梁，洗眼看渔具。\n盐豆莼羹是处无，早买扁舟去。",
        "dynasty": "宋",
        "collection_info": null
    },
    {
        "uuid": "a477ea678f07170902cf21618d918847",
        "title": "卜算子 芍药斗新妆",
        "author": "李处全",
        "content": "芍药斗新妆，杨柳飞轻雪。\n着意留连不放春，已向东皇说。\n况是谪仙家，自有长生诀。\n方士呼来借玉蟾，要吸杯中月。",
        "dynasty": "宋",
        "collection_info": null
    },
    {
        "uuid": "8737af545ec99e8998a58bc9ff145535",
        "title": "诉衷情 疏烟明淡雨膏如",
        "author": "李处全",
        "content": "疏烟明淡雨膏如。\n青入烧痕初。\n开到无言桃李，春事喜敷腴。\n随杖履，有琴书。\n酒盈壶。\n风前花下，睡起醒时，着我篮舆。",
        "dynasty": "宋",
        "collection_info": null
    },
    {
        "uuid": "4fa4c3be517d6cd6083a32c5e88bbdea",
        "title": "醉蓬莱 政馀春眷眷",
        "author": "李处全",
        "content": "政馀春眷眷，首夏骎骎，清和时候。\n晓色曈昽，瑞霭凝轩牖。\n着子青梅，袅枝红药，物物俱情厚。\n绿倚朱弦，檀槽铁拨，华堂称寿。\n季父高怀，庆锺吾姊，富贵长年，自应兼有。\n更看诸郎，谢砌芝兰秀。\n蚤晚成名，雁行亲膝，无忌胜如舅。\n沆瀣朝霞，蓬莱弱水，酿为春酒。",
        "dynasty": "宋",
        "collection_info": null
    },
    {
        "uuid": "c93aab349b6c36280fff4d7c87c0e95a",
        "title": "贺新郎 秋意生何许",
        "author": "李处全",
        "content": "秋意生何许。\n对玉钩、微云避舍，素风吹暑。\n银汉桥成天路稳，干鹊声声媚妩。\n送仙杖、年年须度。\n离合悲欢多少话，想今宵、缱绻难深诉。\n千古恨，无新故。\n聊须作意成欢绪。\n为佳时、金针戏把，翠觞频举。\n莫念匆匆轻掺袂，天上元无间阻。\n况好是、新凉庭户。\n倦客天涯磋老大，趁珠帘、绣额高楼处。\n乞些巧，调儿女。",
        "dynasty": "宋",
        "collection_info": null
    },
    {
        "uuid": "ab627a39bea4c1278e374d03378840bc",
        "title": "贺新郎 心事知谁许",
        "author": "李处全",
        "content": "心事知谁许。\n政吾曹、摛辞弄翰，邀凉蠲暑。\n节物于人俱可喜，今夕渠偏媚妩。\n笑曝腹、书生风度。\n河鼓天孙非世俗，纵惊云、急雨休轻诉。\n忆倾盖，便如故。\n良辰欢意宽离绪。\n称仙家、瑶台缥缈，霓裳掀举。\n应想尘寰空怅望，月路谁曾隔阻。\n是处有、绮窗朱户。\n我爱五湖烟水阔，待扁舟，寻到搘机处。\n访婺女，共嬃女。",
        "dynasty": "宋",
        "collection_info": null
    },
    {
        "uuid": "3b00f7bf76842ae9437f8fd7578b51ca",
        "title": "四和香・四犯令 香雪新苞偏胜韵",
        "author": "李处全",
        "content": "香雪新苞偏胜韵。\n领袖催花信。\n华节良辰人有分。\n看士女、旛垂鬓。\n莫向春风寻旧恨。\n乐事随方寸。\n眉寿故应天不吝。\n浮大白、吾无闷。",
        "dynasty": "宋",
        "collection_info": null
    },
    {
        "uuid": "c6c98cff78c3d37011c5a96ad0fcb0a7",
        "title": "玉楼春 年光箭脱无留计",
        "author": "李处全",
        "content": "年光箭脱无留计。\n才过立春还守岁。\n要知一岁已寻侬，听打个惊人喷嚏。\n椒盘荐寿休辞醉。\n坐听爆竹浑无寐。\n明朝末后饮屠苏，白发从渠相点缀。",
        "dynasty": "宋",
        "collection_info": null
    },
    {
        "uuid": "f1b73229a58fd94907fa18f017ae8f23",
        "title": "南乡子 和气作春妍",
        "author": "李处全",
        "content": "和气作春妍。\n以作寒归塞地天。\n岁月翩翩人老矣，华颠。\n胆冷更长自不眠。\n节物映椒盘。\n柏酒香浮白玉船。\n捧劝大家相祝愿，何言。\n但愿今年胜去年。",
        "dynasty": "宋",
        "collection_info": null
    },
    {
        "uuid": "6daff6e91aa62bbb28c5210b7e0faaeb",
        "title": "水调歌头 金节照南国",
        "author": "李处全",
        "content": "金节照南国，画戟壮陪都。\n严谯古角霜晓，雄胜压全吴。\n葱倩采香古径，缥缈折梅新奏，春事早关渠。\n谁识使君意，行乐与民俱。\n披绣幌，熏宝篆，引琼酥。\n黄堂富暇，宾幕谈笑足欢娱。\n看取十行丹诏，遥指五云深处，归路接亨衢。\n玉佩映鸳缀，不老奉轩虞。",
        "dynasty": "宋",
        "collection_info": null
    },
    {
        "uuid": "c0e61476f3aa33c58a25a08a7b2cd348",
        "title": "水调歌头 上马趣携酒",
        "author": "李处全",
        "content": "上马趣携酒，送客古朱方。\n秋风斜日山际，低草见牛羊。\n酩酊不知更漏，但见横江白露，清映月如霜。\n平睨广寒殿，谁说路歧长。\n醉还醒，时起舞，念吾乡。\n江山尔尔，回首千载几兴亡。\n一笑书生事业，谁信管城居士，不换碧油幢。\n好在中冷水，击楫奏伊凉。",
        "dynasty": "宋",
        "collection_info": null
    },
    {
        "uuid": "81b16df08091431b6f0c535332abbfa5",
        "title": "挽崔舍人  其一",
        "author": "李处全",
        "content": "雅望高簪履，昌言动冕旒。\n五花方判事，万户合封侯。\n未换黄金带，俄成白玉楼。\n匆匆大槐国，起灭等浮沤。",
        "dynasty": "宋",
        "collection_info": null
    },
    {
        "uuid": "6f22d2240c2b5c5cc95bd399e54585ee",
        "title": "挽崔舍人  其二",
        "author": "李处全",
        "content": "桂籍联升望舜裳，香飘折槛馥天光。\n我心但愧蒹葭倚，众目争观鸿雁翔。\n策足华涂欣衮衮，致身台路失堂堂。\n併看双璧埋黄壤，一恸风前泪数行。",
        "dynasty": "宋",
        "collection_info": null
    },
    {
        "uuid": "f95b29ab71935c3e669845b7e1c61fac",
        "title": "蜕龙洞",
        "author": "李处全",
        "content": "龙化当年去不回，空余古洞出崔巍。\n苍苍野色连天远，脉脉泉音穴地来。\n壁上梭飞三尺雨，匣中剑跃一声雷。\n红云六月炎蒸处，应作商霖泽九垓。",
        "dynasty": "宋",
        "collection_info": null
    },
    {
        "uuid": "4a901fb902fcf63a101f7409db468561",
        "title": "深静堂  其一",
        "author": "李处全",
        "content": "鼎来朱墨苦难逃，两夕山中暂释劳。\n野岫拥檐青巀嵲，迴塘足雨绿週遭。\n翻经深院心宜静，远迹红尘意自高。\n漫把新篇供写物，么么那敢说诗豪。",
        "dynasty": "宋",
        "collection_info": null
    },
    {
        "uuid": "2dda72fac516d1b0608d6462a83a283e",
        "title": "深静堂  其二",
        "author": "李处全",
        "content": "连筒接水下横塘，漫袚尘襟引兴长。\n喜有一枝安静境，閒看九曲泛流觞。\n凉生客枕秋将老，月上纱窗夜未央。\n满眼诗材皆可赋，惜哉无计脱官忙。",
        "dynasty": "宋",
        "collection_info": null
    }
]