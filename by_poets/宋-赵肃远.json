[
    {
        "uuid": "880cf65b76bd748a2524da8760fb06af",
        "title": "赤松观",
        "author": "赵肃远",
        "content": "入门苍翠合，地暖不知冬。\n羊化屋头石，鹤归山下松。\n溪清云影动，碑老藓痕封。\n帝者师何在，清游未许从。",
        "dynasty": "宋",
        "collection_info": null
    },
    {
        "uuid": "fa707f6bd8971de70dcbed91c364bd5e",
        "title": "双溪寺用张令韵",
        "author": "赵肃远",
        "content": "重来寻野兴，淡月半松林。\n一寺俨如昨，双溪清到今。\n乱余僧改貌，秋老客惊心。\n自觉身如寄，山林滋味深。",
        "dynasty": "宋",
        "collection_info": null
    },
    {
        "uuid": "5d71c0eb725d39b5935f839ce0d7df75",
        "title": "多景楼",
        "author": "赵肃远",
        "content": "露滴甘泉事已休，欲穷多景漫登楼。\n云收北固千帆雨，雁带南淮万里秋。\n夜色和愁迷古渡，天风吹恨到神州。\n青山尚在英雄老，休说兴亡忆旧游。",
        "dynasty": "宋",
        "collection_info": null
    },
    {
        "uuid": "733f56bf4e59a98ed11e29b31599256d",
        "title": "岳王坟",
        "author": "赵肃远",
        "content": "来弔英雄骨尚香，一抔黄土当封疆。\n自从驻跸来吴会，谁更提兵入洛阳。\n殡阁有灯秋树暗，隧碑无字雨苔荒。\n寒鸦不识当时事，犹恋栖霞噪晓霜。",
        "dynasty": "宋",
        "collection_info": null
    },
    {
        "uuid": "3e6074d5bc65fdf10cf86f459636bcb2",
        "title": "中秋西桥饮酒和卢申之韵",
        "author": "赵肃远",
        "content": "翠苹风起落残红，秋月正圆秋气中。\n但怪肩吾轮桂长，未容文举酒樽空。\n帆归南浦潮回北，人散西桥斗转东。\n乌鹊高飞惊远目，误疑天际有来鸿。",
        "dynasty": "宋",
        "collection_info": null
    },
    {
        "uuid": "50d7eb2ea145c6c6d96c7998332b1f78",
        "title": "冬夜偕徐敬室自白石归",
        "author": "赵肃远",
        "content": "落叶溪边卸小舠，似游赤壁步临皋。\n溪声忽静霜将下，山意生寒月正高。\n举世梦酣庄氏蝶，此时心在屈平骚。\n梅花雅有幽期旧，特地吹香满客袍。",
        "dynasty": "宋",
        "collection_info": null
    },
    {
        "uuid": "50d8af6624186ada303d39e07d00d907",
        "title": "杨妃菊",
        "author": "赵肃远",
        "content": "元是马嵬山下魄，脱胎今復对西风。\n当时若使三郎见，又自东篱召入宫。",
        "dynasty": "宋",
        "collection_info": null
    }
]