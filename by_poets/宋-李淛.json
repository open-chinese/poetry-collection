[
    {
        "title": "踏莎行 红药香残",
        "author": "李淛",
        "content": "红药香残，绿筠粉嫩。\n春归何处寻春信。\n绣鞍初上马啼轻，举头便觉长安近。\n别酒无情，啼妆有恨。\n山城向晚斜阳褪。\n清江极目带寒烟，锦鳞去后凭谁问。",
        "dynasty": "宋",
        "collection_info": null
    },
    {
        "title": "满庭芳 油幕新开",
        "author": "李淛",
        "content": "油幕新开，骍旄前导，暂归梓里舂容。\n致身槐府，功在鼎彛中。\n慨想东山故侣，烟霞外，久阔仙踪。\n今何幸，相逢吐握，谈笑一尊同。\n德星，占瑞处，旌髦五马，衮绣三公。\n对渭川遗老，绛县仙翁。\n厚意杯传绀玉，那堪更，篚实囊红。\n拼沈醉，今宵盛事，复见古人风。",
        "dynasty": "宋",
        "collection_info": null
    },
    {
        "title": "千秋岁 鄮峰凝瑞",
        "author": "李淛",
        "content": "鄮峰凝瑞，鄞水浮佳气。\n晴景转，花光媚。\n碧幢森大纛，红旆纷千骑。\n相遇处，满城鹤发群仙萃。\n绮席张高会。\n鼍鼓笙箫沸。\n金兽袅，檀烟翠。\n玉山环回座，休惜今朝醉。\n觞再举，清歌共引千秋岁。",
        "dynasty": "宋",
        "collection_info": null
    },
    {
        "title": "普照院",
        "author": "李淛",
        "content": "青山绕屋蓝光重，流水衝阶碧藓滋。\n独坐午窗谁晤语，鹧鸪声裏竹阴移。",
        "dynasty": "宋",
        "collection_info": null
    },
    {
        "title": "普熏院",
        "author": "李淛",
        "content": "征鞍晓踏山头月，客袂昼披松下风。\n况有禅堂供偃息，陶然一枕梦槐宫。",
        "dynasty": "宋",
        "collection_info": null
    }
]