[
    {
        "uuid": "d2413e9a0a7cfa48cef8872bebf6fca6",
        "title": "纪梦",
        "author": "郑若冲",
        "content": "包括干坤一环堵，拍手千门辉藻黼。\n编茅何事傍云根，川观岩居天固予。\n忆昔卧病岁壬午，梦行涧石憩衡宇。\n常充达庵表其门，大楷金书爰仰覩。\n吉符应已分行藏，二纪唐捐惜无补。\n我生六年哀怙恃，三殇相继泣同乳。\n隻影危踪巢在幕，孽子孤臣气如缕。\n千金不忍坐垂堂，十稔讵能酬鞠抚。\n六张五角具孤虚，万死一生逃险阻。\n矛头淅米剑头炊，耕常得晴刈常雨。\n菲末葑根有荆棘，鼠牙雀舌皆强御。\n意行足下起关山，夕计朝谋成龃龉。\n先时败事后失机，啭喉触讳默招侮。\n贫来富往见交情，行信言忠贻罪罟。\n一本难令亲者亲，四海何由兄弟普。\n数奇尝愧李将军，五穷未嗟韩吏部。\n人生美恶半乘除，我常一味无甘苦。\n五十知非计已迟，见机而作今犹愈。\n结庐兹境了前缘，端居漫作溪山主。\n列壑攒峯无耸峭，迭颖飞柯不瞋拒。\n一室凝尘号全拙，茶铛酒壶编简聚。\n草亭临流倚梦溪，观罢鱼游呼鹤舞。\n地饶松竹秀而腴，林生兰蕙香频吐。\n泉清洗耳何妨枕，晴轩炙背还堪俯。\n采药寻梅度岭去，空翠霏烟迎步武。\n乘坚策肥彼何人，藜杖枝筇自撑拄。\n人家灯火照篱落，山头月色窥松户。\n随云归逐度溪风，自喜此身轻一羽。\n意安不厌饭藜蔬，睡美那能候钟鼓。\n少壮颜从镜裏非，利名心向尊前腐。\n长因横逆反忠仁，讵向艰深探城府。\n事变起灭真浮沤，身世行藏俱逆旅。\n玉堂茅舍一蘧庐，鷃起鹏抟各飞举。\n蛮触战争两蜗角，鸡虫得失了无补。\n兴废纷纷汗马牛，贤愚泯泯埋尘土。\n长啸勿碍天地郛，游思还从竹素圃。\n要知岁晏日斜时，此心只与虚空侣。\n一觞一咏姑自娱，断不伤今更思古。\n力命悠悠讵足论，漫述平生记轩庑。",
        "dynasty": "宋",
        "collection_info": null
    }
]