[
    {
        "uuid": "fecc0d233afe3991966ab0f8cf27bca2",
        "title": "九侯山神诗",
        "author": "蔡如松",
        "content": "谁言少康真禹子，子孙九人流到此。\n谁言鬼侯遭纣虐，冤魄至今灵故垒。\n诞哉二说太荒唐，未识根原有初始。\n我曾南自五羊回，杖屦空山问遗址。\n数间古屋傍林峦，一簇偶人皆剑履。\n断碑仆地苍藓没，满庭落叶秋风起。\n岁时伏腊走村翁，醵钱买酒烹羊豕。\n粤巫击鼓细吹角，整日歌呼乞新祉。\n饥乌攫肉舞盘间，野蝶寻馨投盏裏。\n愚民惊怪相骇诞，巧啭笙簧萦俗耳。\n那知三代去已远，鬼神岂肯歆非祀。\n漳川遐僻在穷闽，北去中州几万里。\n从来不及风马牛，庙食胡为而至是。\n滥觞曲士妄穿凿，湍激妖狐因倚恃。\n嘘烟吹雾作精变，历古冥冥无辨理。\n何当济会狄梁公，为我乘时皆斥毁。",
        "dynasty": "宋",
        "collection_info": null
    },
    {
        "uuid": "35c4f73ab794717a3135ed4639d8cff8",
        "title": "国师南岩诗",
        "author": "蔡如松",
        "content": "七闽山秀江逾碧，俗知礼义亡姦慝。\n贼潮何事率淮民，拥众南来稍蚕食。\n椎埋却冢荒径裏，醉饱呼天烂渔弋。\n孽驹蹑迹逞神怪，河海波腾云泼墨。\n门开启圣像双阙，台筑三清伴紫极。\n一朝春燕飞入宫，九龙帐底生荆棘。\n举宗屠肆血腥秽，骸骨无人坎坟域。\n群凶睨目暗招邀，起火狐鸣乘月黑。\n雪峯禅客漏遗种，物色漳川俄访得。\n芦黄苇白秋风多，欲话辛酸语还塞。\n易衣传入虎狼口，翻覆死生难可测。\n至今尚余下辇处，巧作妖言相诞惑。\n我曾亲到国师岩，父老颇能为记忆。\n吐冤戟手駡从效，阴与群姦为羽翼。\n孤僧逼将上车去，水石含悲空寂默。\n唯有霜钟音韵清，破寒千里传消息。",
        "dynasty": "宋",
        "collection_info": null
    }
]