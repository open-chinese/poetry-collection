[
    {
        "uuid": "4c65567b4ebf5094f8b0c68f57ee4a11",
        "title": "梦中作",
        "author": "江端本",
        "content": "晚风残日下危楼，斜倚栏干满眼愁。\n休唱阳关催别酒，春情离恨总悠悠。",
        "dynasty": "宋",
        "collection_info": null
    },
    {
        "uuid": "7837189ba2143d94954f692dc96405fa",
        "title": "次韵子我兄和沈侍御史吴兴酬唱诗三首  其一",
        "author": "江端本",
        "content": "苕霅忆初泛，星霜今几周。\n芳莲霞比色，晚水月同游。\n未尽烟波赏，先惊岁月遒。\n风尘今满眼，遥想芰荷秋。",
        "dynasty": "宋",
        "collection_info": null
    },
    {
        "uuid": "cbbc069dc1ae772450fe49a55f2258bc",
        "title": "次韵子我兄和沈侍御史吴兴酬唱诗三首  其二",
        "author": "江端本",
        "content": "宇宙烟尘日，谁何风马牛。\n掀天怒翼倦，卷地骇奔流。\n黩武非天意，穷凶与鬼谋。\n风波方治渺，何处可维舟。",
        "dynasty": "宋",
        "collection_info": null
    },
    {
        "uuid": "807fd4e67bbc3ab52d1f86b457e02b87",
        "title": "次韵子我兄和沈侍御史吴兴酬唱诗三首  其三",
        "author": "江端本",
        "content": "四野传烽急，中原杀气浮。\n游鱼惊过艇，风叶乱鸣鹙。\n宿雾藏文豹，寒浮露远洲。\n无心谋出处，知命復何忧。",
        "dynasty": "宋",
        "collection_info": null
    },
    {
        "uuid": "7ee37dc537064eda5a01d0232b32aab2",
        "title": "送人",
        "author": "江端本",
        "content": "年衰岁晚有谁从，井臼无人伴敬通。\n当户秋山横积翠，拥阶霜叶委残红。\n倦游自笑裘先敝，赴敌谁知甲已衷。\n看取功名垂竹帛，不须咄咄更书空。",
        "dynasty": "宋",
        "collection_info": null
    }
]