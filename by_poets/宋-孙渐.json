[
    {
        "uuid": "77dbf1235720cef2b6851ec901469f20",
        "title": "过南华",
        "author": "孙渐",
        "content": "挟策自羽龄，周览南华书。\n茫然访道志，欲驾将焉如。\n朅来南华道，始识其故墟。\n尘迹寄委蜕，万事同蘧庐。\n想其为吏时，傲世乐有余。\n天地等毫末，轩冕同锱铢。\n三公礼荜户，万乘尊褐夫。\n去古邈已远，浇风日沦胥。\n得丧吓腐鼠，怒悦纷众狙。\n材否笑鹜雁，断续伤鹤鳬。\n钓台已湮没，漆城称荒芜。\n恨不见斯人，逍遥与之俱。\n还淳以反朴，抚俗归黄虞。\n神交付恍惚，日暮犹踌躇。",
        "dynasty": "宋",
        "collection_info": null
    },
    {
        "uuid": "16e6ad1100ff2d57bb89acf505a5f74b",
        "title": "游骊山",
        "author": "孙渐",
        "content": "晓促零口征，晚留华清宿。\n弥月倦纷埃，晞取码莲汤浴。\n夜雨闹庭梧，漏长秋睡足。\n平明径欲西，霁色开林麓。\n遂作朝元游，聊放千里目。\n嵯峨北来横，渭水东转曲。\n坡田散牛羊，沙岸翔鳬鹜。\n爽气袭衣裘，青烟生井屋。\n忆昔唐天子，承天溺爱欲。\n翠辇拂行云，钩陈裹幽谷。\n遗址今尚存，缭垣半颓覆。\n玉像暗真僊，石槽标饮鹿。\n羯鼓寂无声，连理空余木。\n长生岂难求，有道书丹箓。\n泪未忘马嵬，恨已悲金粟。\n往事寄冥冥，芳草依然绿。",
        "dynasty": "宋",
        "collection_info": null
    }
]