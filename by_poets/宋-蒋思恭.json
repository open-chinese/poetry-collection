[
    {
        "uuid": "d14a2a6c43cfdbc9473c94b93174b693",
        "title": "水调歌头 紫府掣金钥",
        "author": "蒋思恭",
        "content": "紫府掣金钥，银汉夜乘槎。\n老仙暂驻幢节，来佐玉皇家。\n翠发朱颜好在，肘后有方医国，宝鼎养丹砂。\n谈笑功名了，身退饭胡麻。\n游物外，聚紫脑，炼青芽。\n星坦寓直有子，曾步八砖花。\n来岁称觞寿宴，衮绣彩衣交映，重荐枣如瓜。\n俯首拾瑶草，长啸卧烟霞。",
        "dynasty": "宋",
        "collection_info": null
    },
    {
        "uuid": "a96df648a1251b59b163135563375f13",
        "title": "水调歌头 风流九霞客",
        "author": "蒋思恭",
        "content": "风流九霞客，名在五云乡。\n十年出入华禁，簪橐奉君王。\n黄伞西清日转，宝月红鸾影里，长近赭袍光。\n彩笔赓歌处，殿阁有馀凉。\n跨秋风，凌宝鼎，笑芝房。\n人间争识奇贵，妙帖焕名章。\n莫羡碧幢金印，换取玉堂清琐，翰墨看淋浪。\n岁岁宫壶酒，雨露带天香。",
        "dynasty": "宋",
        "collection_info": null
    }
]