[
    {
        "uuid": "27e2c097bf5fe143ce9ab7318bc42e88",
        "title": "阴那山",
        "author": "蔡蒙吉",
        "content": "宫阙空悬胜绝奇，天然泉石画中窥。\n五峰指月攒寒玉，二水流云漾碧漪。\n鱼鸟身如游极乐，猿猴心似发菩提。\n沈沈钟鼓僧閒寂，客亦忘言自得之。",
        "dynasty": "宋",
        "collection_info": null
    },
    {
        "uuid": "0217af719aaa83ec9572f3bcd59f23ae",
        "title": "梅江晚泛二首  其一",
        "author": "蔡蒙吉",
        "content": "罢读出江岸，江波滚滚来。\n呼舟閒打桨，载月二更回。",
        "dynasty": "宋",
        "collection_info": null
    },
    {
        "uuid": "fcc5b72b9c8b5f977962d935635f6792",
        "title": "梅江晚泛二首  其二",
        "author": "蔡蒙吉",
        "content": "何处吹横笛，萧萧荻苇丛。\n徐看钓艇出，蓑笠一渔翁。",
        "dynasty": "宋",
        "collection_info": null
    },
    {
        "uuid": "bf6877247d5c7383b1a13d8f534d816a",
        "title": "游王寿山",
        "author": "蔡蒙吉",
        "content": "王寿山头石径斜，不知何处有仙家。\n烟霞踏遍芒鞋破，一路春鸠啼落花。",
        "dynasty": "宋",
        "collection_info": null
    }
]