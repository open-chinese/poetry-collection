[
    {
        "uuid": "cdc68e6f1e18a1fad7f1c453a5375243",
        "title": "太子纳妃太平公主出降",
        "author": "李治",
        "content": "龙楼光曙景，鲁馆启朝扉。\n艳日浓妆影，低星降婺辉。\n玉庭浮瑞色，银榜藻祥徽。\n云转花萦盖，霞飘叶缀旗。\n雕轩回翠陌，宝驾归丹殿。\n鸣珠佩晓衣，镂璧轮开扇。\n华冠列绮筵，兰醑申芳宴。\n环阶凤乐陈，玳席珍羞荐。\n蝶舞袖香新，歌分落素尘。\n欢凝欢懿戚，庆叶庆初姻。\n暑阑炎气息，凉早吹疏频。\n方期六合泰，共赏万年春。",
        "dynasty": "唐",
        "collection_info": {
            "collection": "御定全唐诗",
            "volume": "卷二"
        }
    },
    {
        "uuid": "c395db8249e34439b7f3f387a5122df8",
        "title": "七夕宴悬圃二首",
        "author": "李治",
        "content": "羽盖飞天汉，凤驾越层峦。\n俱叹三秋阻，共叙一宵欢。\n璜亏夜月落，靥碎晓星残。\n谁能重操杼，纤手濯清澜。\n霓裳转云路，凤驾俨天潢。\n亏星凋夜靥，残月落朝璜。\n促欢今夕促，长离别后长。\n轻梭聊驻织，掩泪独悲伤。",
        "dynasty": "唐",
        "collection_info": {
            "collection": "御定全唐诗",
            "volume": "卷二"
        }
    },
    {
        "uuid": "d7e83365e84f532d61cc0e2ec0113a0b",
        "title": "过温汤",
        "author": "李治",
        "content": "温渚停仙跸，丰郊驻晓旌。\n路曲回轮影，岩虚传漏声。\n暖溜惊湍驶，寒空碧雾轻。\n林黄疏叶下，野白曙霜明。\n眺听良无已，烟霞断续生。",
        "dynasty": "唐",
        "collection_info": {
            "collection": "御定全唐诗",
            "volume": "卷二"
        }
    },
    {
        "uuid": "be4d65ec2ac3317b2f44775b09ccadcc",
        "title": "九月九日",
        "author": "李治",
        "content": "端居临玉扆，初律启金商。\n凤阙澄秋色，龙闱引夕凉。\n野净山气敛，林疏风露长。\n砌兰亏半影，岩桂发全香。\n满盖荷凋翠，圆花菊散黄。\n挥鞭争电烈，飞羽乱星光。\n柳空穿石碎，弦虚侧月张。\n怯猿啼落岫，惊雁断分行。\n斜轮低夕景，归旆拥通庄。",
        "dynasty": "唐",
        "collection_info": {
            "collection": "御定全唐诗",
            "volume": "卷二"
        }
    },
    {
        "uuid": "0f29a2ebf9021202cded39c7008706a7",
        "title": "谒慈恩寺题奘法师房",
        "author": "李治",
        "content": "停轩观福殿，游目眺皇畿。\n法轮含日转，花盖接云飞。\n翠烟香绮阁，丹霞光宝衣。\n幡虹遥合彩，定水迥分晖。\n萧然登十地，自得会三归。",
        "dynasty": "唐",
        "collection_info": {
            "collection": "御定全唐诗",
            "volume": "卷二"
        }
    },
    {
        "uuid": "608152a4f2ca9b1d81b2235acff87572",
        "title": "谒大慈恩寺",
        "author": "李治",
        "content": "日宫开万仞，月殿耸千寻。\n花盖飞团影，幡虹曳曲阴。\n绮霞遥笼帐，丛珠细网林。\n寥廓烟云表，超然物外心。",
        "dynasty": "唐",
        "collection_info": {
            "collection": "御定全唐诗",
            "volume": "卷二"
        }
    },
    {
        "uuid": "548013717fbabf97cd26632160bacd8c",
        "title": "守岁",
        "author": "李治",
        "content": "今宵冬律尽，来朝丽景新。\n花余凝地雪，条含暖吹分。\n绶吐芽犹嫩，冰□已镂津。\n薄红梅色冷，浅绿柳轻春。\n送迎交两节，暄寒变一辰。",
        "dynasty": "唐",
        "collection_info": {
            "collection": "御定全唐诗",
            "volume": "卷二"
        }
    },
    {
        "uuid": "0e90082c856c0f4bff49c3cb9bb9157b",
        "title": "咸亨殿宴近臣诸亲柏梁体",
        "author": "李治",
        "content": "屏欲除奢政返淳。",
        "dynasty": "唐",
        "collection_info": {
            "collection": "御定全唐诗",
            "volume": "卷二"
        }
    }
]