[
    {
        "uuid": "bfa449625574d9e0a19e74ed25dc900b",
        "title": "题冲真观",
        "author": "赵琥",
        "content": "琳馆绝埃尘，溪山是四邻。\n烟霞千古色，花木一庭春。\n月白琴声朗，风清鹤唳频。\n閒中时復醉，应笑市朝人。",
        "dynasty": "宋",
        "collection_info": null
    },
    {
        "uuid": "7a7f3ecd2e97e23e5dc61e508b886ace",
        "title": "密老",
        "author": "赵琥",
        "content": "匹马飘然似转蓬，一年两度过湘东。\n襟裙润带黄梅雨，枕簟凉生若楝风。\n急急穷途将底用，区区苟禄有何功。\n输他燕坐长厅老，点对浓香丈室中。",
        "dynasty": "宋",
        "collection_info": null
    },
    {
        "uuid": "04fc4b32317dee85ad27a42f9bf86069",
        "title": "别友",
        "author": "赵琥",
        "content": "斜风细雨酿轻寒，握手相看话别难。\n有酒莫辞今日醉，凤仪门外即阳关。",
        "dynasty": "宋",
        "collection_info": null
    },
    {
        "uuid": "7c94296e96cef5a040269ce98c837331",
        "title": "题喜鹊栖树",
        "author": "赵琥",
        "content": "梳翎刷羽立高柯，不落人间小网罗。\n一点通灵良不谬，檐头报我喜还多。",
        "dynasty": "宋",
        "collection_info": null
    }
]