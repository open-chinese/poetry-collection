[
    {
        "uuid": "adc7a73709d8c82defd5b891477b5992",
        "title": "重修朝宗门楼集句呈王宰",
        "author": "余壹",
        "content": "兹城实佳丽，上与浮云齐。\n回望川之阴，津途去不迷。\n一旦起楼高百尺，城高跨楼满金碧。\n朱门峨峨临九衢，一片彩霞迎晓日。\n好奇赏俊实难逢，看此宁避雨与风。\n仍夸县尹风骚客，与人一心成大功。\n应喜中原正无事，出为苍生作仙吏。\n大贤为政即多闻，不独文章推国器。\n立驱巘崿压波澜，千古烟霞一望间。\n江上晚来堪画处，丹青画出是君山。\n况乃烹鲜会嘉客，楼上重重歌吹发。\n艷歌一曲酒一杯，华筵有戏呈初彻。\n楼中美人夺神仙，轻身起舞红烛前。\n须臾宴罢日将夕，断烬遗香袅翠烟。\n四座少年君听取，太平时节难身遇。\n先生事业不可量，此中岂是久留处。\n且饮美酒登高楼，高视干坤又何愁。\n早晚北门下征诏，佩声归去凤池头。",
        "dynasty": "宋",
        "collection_info": null
    }
]