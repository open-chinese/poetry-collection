[
    {
        "title": "访涌泉吴文叟隐居",
        "author": "苏简",
        "content": "水绕庭除屋近山，居人六月自清寒。\n平时不起轩裳念，此去真输岩穴安。\n书富五车成活计，樽开千日慰艰难。\n径谋百亩从君隐，凭藉林泉寄一箪。",
        "dynasty": "宋",
        "collection_info": null
    },
    {
        "title": "次韵张正民游智者寺",
        "author": "苏简",
        "content": "养拙何所诣，白昼门常关。\n剥啄有好怀，绕郭横秋山。\n佛庐占山麓，清凈非人间。\n曳杖得晤语，幽寻为怡颜。\n三峯耸而秀，羣巘抱以环。\n寺同乔木古，僧与白云閒。\n一鸟不復鸣，流泉自潺湲。\n山林足胜践，世路羊肠艰。",
        "dynasty": "宋",
        "collection_info": null
    },
    {
        "title": "至后书事",
        "author": "苏简",
        "content": "岁尽意不尽，日长愁更长。\n将士介生虮，黔黎疻復疮。\n拊膺念江夏，掩面向山阳。\n大隐未高枕，巨鳌仍望洋。\n旧闻死可祷，或以酒自戕。\n废卷三太息，抚时徒感伤。",
        "dynasty": "宋",
        "collection_info": null
    },
    {
        "title": "赋雪梨寄二孙",
        "author": "苏简",
        "content": "梨乃北方来，东阳有遗种。\n开花如雪洁，结实论斤重。\n似闻风霜来，采摘不旋踵。\n肤莹玉在手，剖之醴泉涌。\n甘凉宜解酲，席上贾余勇。\n甚美非耐久，糜溃失前宠。\n长安疑父祖，压沙岂伯仲。\n时方禁苞苴，林下喜得共。\n老人齿颊寒，食指难为动。\n邻墙有酒仙，双苞可持送。",
        "dynasty": "宋",
        "collection_info": null
    },
    {
        "title": "同诸孙赋冰筯",
        "author": "苏简",
        "content": "雪堆屋背已崔巍，沟瓦垂冰冻不摧。\n乳石骈罗疑在谷，遗簪璀璨俨成堆。\n冱寒侵被怜衰老，咀嚼鸣牙忆尚孩。\n自是中原验时令，江南春候亦难裁。",
        "dynasty": "宋",
        "collection_info": null
    },
    {
        "title": "次韵徐惇济久不食肉",
        "author": "苏简",
        "content": "举家食肉迹虽陈，端有寒儒继后尘。\n杜老长镵聊卒岁，颜生陋巷不逢辰。\n啖毡窃喜全高节，食肉从来鄙要津。\n扪腹祇应多愧负，天教吾党合清贫。",
        "dynasty": "宋",
        "collection_info": null
    },
    {
        "title": "咏金橘",
        "author": "苏简",
        "content": "小小根栽出近□，□□繁实傲秋天。\n恍如列宿挂庭树，几误饥儿逐弹圆。\n荔子甘香欲争席，赤心粗俗敢差肩。\n饮仙嚼□□□赏，赋客寡闻犹未编。",
        "dynasty": "宋",
        "collection_info": null
    }
]