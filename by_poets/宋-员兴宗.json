[
    {
        "uuid": "d384e051dc62ba09fe7914d9199f6983",
        "title": "和王丞绝胜亭",
        "author": "员兴宗",
        "content": "时序一转毂，干坤双旅亭。\n此日即昨日，春过秋峥嵘。\n如何万象间，寓我七尺形。\n忽忆县以西，远览目屡经。\n前峰一鳌伏，遥巘千螺青。\n是穷天外胜，谁託世上名。\n翩翩佳公子，语秀含余清。\n来此集宾客，溪山两钟情。\n亭如栖烟树，客乃委浪萍。\n共此一时胜，遐哉万古城。\n长歌白云遏，落日金杯倾。\n我至将无时，庶以娱瞻听。\n三嵎此其一，松柏争敷荣。\n地灵莹骨秀，不受红尘撄。\n今朝动清兴，有人踏皇扃。\n胜绝定何如，同起为苍生。",
        "dynasty": "宋",
        "collection_info": null
    },
    {
        "uuid": "843c115df868f47783b85db12f87374b",
        "title": "游城西李氏园李仁甫谢伯坚同会席中得当字",
        "author": "员兴宗",
        "content": "吾生会如寄，俯仰岁月荒。\n安得无尽境，寓乐穷时觞。\n朅来古城隅，露坐荫石床。\n皎皎月在野，山光映低昂。\n诸公饮文字，歌黛何由将。\n环客者谁欤，青青在吾傍。\n此君有令质，简洁韵自长。\n一扫尘土想，化作冰雪肠。\n岁寒知几何，众木谁能霜。\n独此抱身正，有耻踰平当。\n高度竟凛凛，不以外物攘。\n此会定清真，此怀为君忘。",
        "dynasty": "宋",
        "collection_info": null
    },
    {
        "uuid": "42cbe14364d86c12ae56128afd0a7afc",
        "title": "春游分韵得雨字",
        "author": "员兴宗",
        "content": "疎疎来往舟，续续后前雨。\n湖光不自持，春色遽如许。\n日车忍停轮，塔铃幸无语。\n冲怀宇宙宽，空蒙我当取。",
        "dynasty": "宋",
        "collection_info": null
    },
    {
        "uuid": "6533993a02b39fc7270bdae51ce74935",
        "title": "诸公饮海棠下因赋韦陶体二首  其一",
        "author": "员兴宗",
        "content": "相与饮花下，饮极人自歌。\n有酒不共尽，奈此春光何。\n翻愁白日短，勿厌红树多。\n树多尚云可，红落无停柯。\n万象悬悲端，归卧山之阿。",
        "dynasty": "宋",
        "collection_info": null
    },
    {
        "uuid": "045c55e67ddf97e72bd12a00ffda7511",
        "title": "诸公饮海棠下因赋韦陶体二首  其二",
        "author": "员兴宗",
        "content": "雨露下泽泽，众卉含新滋。\n彼美海外棠，嫣然自繁枝。\n枝繁不忍折，与春作容姿。\n春容无定好，纷落青门道。\n故山菖蒲花，九节石上老。",
        "dynasty": "宋",
        "collection_info": null
    },
    {
        "uuid": "af11ac6b45a8e258edae76ee4afab839",
        "title": "遗任子渊省元六首  其一",
        "author": "员兴宗",
        "content": "山花乱纷葩，崇兰度轻馥。\n谓言抱正身，何以堪众目。\n离披委丛萃，万物困幽独。\n美人寻当来，纫之佩空谷。",
        "dynasty": "宋",
        "collection_info": null
    },
    {
        "uuid": "23d8bafc85ab8fcea0ecac942e2cda53",
        "title": "遗任子渊省元六首  其二",
        "author": "员兴宗",
        "content": "平生数任李，异质苦同调。\n饥作一饱营，词欲四裔照。\n虫鱼慎勿笺，皇坟可敷奥。\n我亦玩世者，畸言期久要。\n斯人竟天游，出语仍奇妙。",
        "dynasty": "宋",
        "collection_info": null
    },
    {
        "uuid": "770a5e5a9ab829cf868193679cc0fcaa",
        "title": "遗任子渊省元六首  其三",
        "author": "员兴宗",
        "content": "何劳话前三，俱共入不二。\n耕耕我村田，自免荆棘累。\n因兹等用舍，已作舟不繫。\n枯风掩我情，零露泫我泪。",
        "dynasty": "宋",
        "collection_info": null
    },
    {
        "uuid": "3433f42724894f227b15f4c1b0afde46",
        "title": "遗任子渊省元六首  其四",
        "author": "员兴宗",
        "content": "妙想语不周，中夜兴抱膝。\n忆昨亲蛟蜃，风浪身恻恻。\n天意增吴涛，沧江渺何极。\n君舟且勿理，南首快所历。\n何如西楼观，蕉花红正滴。",
        "dynasty": "宋",
        "collection_info": null
    },
    {
        "uuid": "a44687d5db522867405a2dbfb5b293be",
        "title": "遗任子渊省元六首  其五",
        "author": "员兴宗",
        "content": "我有二三子，文字粲彪炳。\n一说为波臣，或传近华省。\n岂徒异荣寂，又堕生灭境。\n悬知羣物摄，大类任毛颖。\n不如洗故习，长笑天地永。",
        "dynasty": "宋",
        "collection_info": null
    },
    {
        "uuid": "3fcedea40f5a4ecfcd7341fd344058eb",
        "title": "遗任子渊省元六首  其六",
        "author": "员兴宗",
        "content": "我兴一枯枿，空此岁月度。\n公干仍多难，病亦沉绵屡。\n象犀竟谁揽，漫衝江海雾。\n谁说官异人，我才止堪簿。",
        "dynasty": "宋",
        "collection_info": null
    },
    {
        "uuid": "0258336ebbd346f8a6754b886f0ed3a4",
        "title": "送李省元周辅",
        "author": "员兴宗",
        "content": "舟亦不肯驻，人亦不肯息。\n君有浩荡志，我带憔悴色。\n欣然别我去，吾宁旅终极。\n念昔始知子，气度流辈百。\n元佑明公孙，对面想宿昔。\n冯翁口吃吃，遇子亦宾客。\n悼徃怀今兹，俯见江汉窄。\n一官家万里，怅恍冻饥逼。",
        "dynasty": "宋",
        "collection_info": null
    },
    {
        "uuid": "5fb9ac72d9905eb2a1c5150653c112d6",
        "title": "管宁",
        "author": "员兴宗",
        "content": "幼安湖海士，气杳秋空云。\n远目隘九州，谁识中领军。\n真命寒柏独，逸气崇兰熏。\n超遥首阳山，夫子犹二君。",
        "dynasty": "宋",
        "collection_info": null
    },
    {
        "uuid": "7c6e1732cb2fd0a84891ae4ecc3fa933",
        "title": "阮籍",
        "author": "员兴宗",
        "content": "我爱阮嗣宗，天怀达而放。\n理觞堕沉冥，出语辄清旷。\n驾言穷所之，途穷涕亦浪。\n伊人已真契，谁谓失之荡。\n夷庚得神超，世以多岐丧。",
        "dynasty": "宋",
        "collection_info": null
    },
    {
        "uuid": "72bf160b6723e9063bb99d4f61db46ff",
        "title": "李巽岩四望楼",
        "author": "员兴宗",
        "content": "青青十二楼，万瓦浮云棱。\n居者谁氏子，酒肉堆丘陵。\n一一閒峨眉，舍此不为登。\n清梦几时回，何曾舍虚凝。\n本欲了万境，竟为景所绳。\n我友子真子，士以古谊征。\n载书来上都，结朿车不胜。\n插架备小筑，且以觞宾朋。\n或人指之笑，谓此不能宏。\n有如短尾航，又如朿翅鹰。\n团疑恋殻龟，局类遭寒蝇。\n卑卑形覆缶，短短射依堋。\n行行频壁碍，倚倚难轩凭。\n风立苦打头，月坐伤横肱。\n寒足笼拥掩，炎躯甑炊蒸。\n俯首忽见地，闭目可数层。\n何当揽星辰，惟堪挂用缯。\n君子促改办，不尔陋可憎。\n我兴听是说，诸友无乃称。\n交从二十年，我能识其膺。\n彼腹椰子大，千卷贮亦曾。\n体作黄冠朴，言乃水云僧。\n岂其八尺高，而能碍晨兴。\n瞻想西南北，众万皆环緪。\n奈此归思何，犹然间骞腾。\n世好巍粉饰，是态恶可惩。\n元规尘可谢，肝胆醒春冰。\n但使居者乐，勿使疑者升。\n诸公敛戏语，俄然迭嗟矜。\n携酒共过之，窗虚纳清澄。\n员子眼力到，数来数归鹏。\n拟乎天上人，天门杳不应。\n为君出登赋，归来伴龛灯。\n三年京国梦，一柱立不能。\n我数无何乡，神尻以为乘。",
        "dynasty": "宋",
        "collection_info": null
    },
    {
        "uuid": "d76d6c7276666dcf80cbdea1671adc50",
        "title": "平等寺",
        "author": "员兴宗",
        "content": "万籁久已息，幽鸣竟天和。\n川灵如有知，野鸟时惊柯。\n明月照我衣，我起聊自歌。\n无酒今可觞，如此良夜何。",
        "dynasty": "宋",
        "collection_info": null
    },
    {
        "uuid": "048561ba3afd4861b59ecf382521709f",
        "title": "即事",
        "author": "员兴宗",
        "content": "我本不即世，世网以维之。\n维之意何伤，俯仰百念衰。\n清真寓天壤，诚尽復谁欺。\n情忘物自遣，深虞未忘时。\n平生寄笔墨，幽解畧自兹。",
        "dynasty": "宋",
        "collection_info": null
    },
    {
        "uuid": "fb29ab16a45e9514fcfe555704d71903",
        "title": "述古",
        "author": "员兴宗",
        "content": "道浑语不枯，意尽文自止。\n思成茧抽绪，涣若风行水。\n恭惟古先民，吾今亦如此。\n谁欤章句绘，碌碌寄余子。",
        "dynasty": "宋",
        "collection_info": null
    },
    {
        "uuid": "869cc30f918a5fc9d6d8e562e2c1868e",
        "title": "自荆入沌至鄂凡十日沌中",
        "author": "员兴宗",
        "content": "长芦衝短芦，挽船如挽车。\n一缕江摇天，萦带千里余。\n时焉忽断岸，依依见幽居。\n试问居者谁，此地家焉如。\n居者顾我笑，官何问之愚。\n一生宅莽苍，岂觉城市娱。\n出户舟为步，入户羹为鱼。\n田牧我有时，牛羊与之俱。\n但愿秔稻丰，俯仰无所须。\n山河总白日，城市仍丘墟。\n我兴愧其言，劳生嘆囚拘。\n因笑永民鼠，人大长狙狙。",
        "dynasty": "宋",
        "collection_info": null
    },
    {
        "uuid": "c79a8134d0ad0ea64a26f7977181d19f",
        "title": "送校理梁同年子辅守彭门",
        "author": "员兴宗",
        "content": "众万欣有託，我兴渺无依。\n轲雄去则久，道论何其衰。\n味薄成抱恶，时趋化心低。\n岂谓杳莽中，有子相嬉嬉。\n君乃柏下苓，我乃松间丝。\n河关两值遇，绸缪竟天姿。\n直我我即敬，晓我我自思。\n如何万里舟，忽去不可维。\n频变觉情易，人远中自移。\n持杯动孤影，秋风又凄其。\n去日悬几许，重来傍衰迟。\n浑浑皓首交，愿言固来兹。",
        "dynasty": "宋",
        "collection_info": null
    },
    {
        "uuid": "ba0b789161020e80949635d1e657a3e2",
        "title": "送关国录守简州",
        "author": "员兴宗",
        "content": "生世事忧喜，扰扰合与分。\n合即海上鸥，分乃风中云。\n分合悬有定，谁能预戚忻。\n心空等行脚，得酒且策勋。\n念昔求见子，相看每相羣。\n夤缘再值遇，天南话乡枌。\n朝声并屋喧，夜饮竟面醺。\n我遇不易振，但知祖皇坟。\n君言时作我，神机谢锄耘。\n如何日蹙唧，蹙唧向我云。\n自来越上吟，五别西山芹。\n缅然动中怀，羁心为之焚。\n辞殚起后虑，徃勇稽前闻。\n归思溢浩浩，江流泛沄沄。\n君鞭先我着，我其敢后君。\n蜀远谁肯顾，万里乘华勋。\n国恩自丘山，彼此当勤勤。\n况復坐红日，椒桂来奇芬。\n人生行乐尔，妙寄穷天垠。\n却写分外虑，太空鼓蝇蚊。\n君行不作痴，我将理吾军。\n渐营卓锥地，遗书收放纷。\n故家通社腊，与子同朝曛。\n斯言不自领，请移北山文。",
        "dynasty": "宋",
        "collection_info": null
    },
    {
        "uuid": "a79f17f6c56f49be5e3f56ef93bf7a09",
        "title": "宜宾别杨同年",
        "author": "员兴宗",
        "content": "江行骇湍涛，文字无暇寻。\n满听舟人歌，胸中垢秽侵。\n宜宾夷獠乡，繫缆日欲沉。\n仓卒拜年契，外堂闻韶音。\n鸡肥为予烹，酒美亦共斟。\n语笑不知夕，蟾蜍满衣襟。\n首陈兵战谋，西北敌可擒。\n次论月蚀诗，独采仝愈心。\n未憎轻簿走，窃誉希山林。\n儒学规矩奇，约绳固所钦。\n誓将革愚鲁，庶异柴与参。\n会浅别又长，情重愁愈深。\n愿终保壮节，勿作涧松吟。\n天子思太平，此非久滞淫。",
        "dynasty": "宋",
        "collection_info": null
    },
    {
        "uuid": "08420f1a4ecc35da956a0670e86517cb",
        "title": "哭待制许先生",
        "author": "员兴宗",
        "content": "平生一灵台，机智得深屏。\n出使星移天，归朝月生岭。\n上书肺肝露，不事颊舌逞。\n事状严历历，九原忽苏醒。",
        "dynasty": "宋",
        "collection_info": null
    },
    {
        "uuid": "c24636864cc6a55011f0d6efd7343b8c",
        "title": "梦邴征君",
        "author": "员兴宗",
        "content": "我梦穷跻攀，滑滑泥掩胯。\n我自摩天岭，而转风木榭。\n有客冠甚峩，见之惊已乍。\n邴姓原其名，风流蔑曹谢。\n宾我復坐我，丰草殊可藉。\n英言有深吐，微论亦高驾。\n与原阔千祀，待我仍管华。\n斯人竟天游，神尻不暂卸。\n愿言赴汗漫，同予观物化。",
        "dynasty": "宋",
        "collection_info": null
    },
    {
        "uuid": "dd8e10aafacbf46a12f2dfb5ba8f31df",
        "title": "题山月水月二亭",
        "author": "员兴宗",
        "content": "山月照我形，水月澡我神。\n对月泪已波，尚想亭之人。\n高怀寓玄照，清晤逃时纷。\n老我竟谁怜，岁月空峥嵘。\n寒光注夜夜，琼树舒冥冥。\n而子于是间，逸抱回天真。\n我时走浩荡，干坤渺虚营。\n文字挂众陋，一纵不可循。\n子起笑谓言，世念违红尘。\n忘言亦忘默，第饮千杯醇。\n藉我月下草，枕我亭边云。\n游将蹑天去，寸步逶迤亲。\n故人今何许，白日仍西倾。\n悼徃迹已迈，趋交意弥屯。\n尚尔一径迷，烟草空亭亭。\n何当三千秋，归鹤惊四邻。",
        "dynasty": "宋",
        "collection_info": null
    },
    {
        "uuid": "002cb2b98edab3236161eb65271c8c47",
        "title": "挽二叔通直",
        "author": "员兴宗",
        "content": "知公经术富，少小足奇尚。\n堂堂兰茁芽，愿言契新赏。\n萧条度风霜，汴西鞍马上。\n暂行几羊肠，世路蛛自网。\n绿衣一秋荷，而能脱尘鞅。\n圣言得微奥，理明词亦畅。\n有文不带酸，余味甚熊掌。\n其中殆天全，识解自超旷。\n事佛当晚年，精神着内朗。\n禅谈水月澄，逸韵天风爽。\n我昔尚童子，门戟过双敞。\n而公见之喜，单辞幸相广。\n励我多苦心，寒庖对珍享。\n山花草然然，胡为岁月往。\n瑞兰期远插，庶以慰黄壤。",
        "dynasty": "宋",
        "collection_info": null
    },
    {
        "uuid": "fb44dd9f247e73699b4a7565aef2bff7",
        "title": "州以隆名诚盛事也父老欢喜一词仆亦感且慰因赋诗以志其盛",
        "author": "员兴宗",
        "content": "青峰高隆隆，赤县垂世世。\n俯仰或百年，兴衰寄一字。\n有人纪国勋，今日起天意。\n父老欢不彻，衢歌传盛事。",
        "dynasty": "宋",
        "collection_info": null
    },
    {
        "uuid": "4e7eb6ce47d8e5666bfa2444e0589e93",
        "title": "咏鷄头",
        "author": "员兴宗",
        "content": "桃李妍众目，取次红绿插。\n练练湖中姿，佳菓鬚作铁。\n名字胜且高，意亦仿鷄舌。\n黧面君莫侮，满腹珠玑列。\n昔者灵沼会，赋就苏子辙。\n只今风味远，是说非密说。",
        "dynasty": "宋",
        "collection_info": null
    },
    {
        "uuid": "bae7b607ac2699cbbebb02923d5eb098",
        "title": "咏蛤蜊",
        "author": "员兴宗",
        "content": "君起西南思，为予迭前篇。\n我兴乐东南，珍烹口同然。\n佳哉有蛤氏，商略依舜泉。\n马刀形则古，瓦屋虫能天。\n入手意便韵，况余谢荤羶。\n何必逢曲车，为君口流涎。",
        "dynasty": "宋",
        "collection_info": null
    },
    {
        "uuid": "ae6ccf84ba0ac0c6ef724c886a7e7407",
        "title": "咏江鳐",
        "author": "员兴宗",
        "content": "鲜鲜眼中瑶，玉柱出珍抱。\n吾家天万里，识君恨不早。\n携来定雪儿，中膏非外槁。\n不知何物尤，醉脸兹一扫。\n平生珠为邻，冰盘仗幽讨。\n或言比丹荔，同传韩非老。",
        "dynasty": "宋",
        "collection_info": null
    },
    {
        "uuid": "e9a80e90d67ff5b50528f45873f29b9a",
        "title": "贺雨",
        "author": "员兴宗",
        "content": "岁若大旱作霖雨，祷而雨兮旱不苦。\n诚之一字与天参，往古圣贤珍此语。\n岁星在蜀二十年，触处丰登多黍稌。\n世不少惜蹂践之，枉使宝稼弃如土。\n况復纵恣相凭凌，气焰熏天遽如许。\n三纲五常沦且斁，以故伤和逢瘅怒。\n旱魃为灾炽袢暑，扑鹿阳乌乘九数。\n火云釜甑蒸肉山，不奈炎官云我所。\n公方忧民心愈愈，扫除热瘴还清楚。\n却忆曾侍玉帝旁，授以金科行按部。\n办狱更过颜鲁公，一路传呼御史雨。\n不闻匹妇且衔冤，西蜀向安谁敢侮。\n和以致祥应止止，喜见太平旧官府。\n肃时若是号休征，甘泽霑霈来以叙。\n石燕漫飞商羊舞，穴处那能问狐鼠。\n巫觋罢散鼓笛閒，龙德欲归江海去。\n为言西成祀田祖，饱食不骄民乐聚。\n昔何戚嗟今怡悦，力回造化公为主。\n濯濯厥灵玉不焚，伊格皇天归宰辅。\n燄燄无若雨反风，燮理阴阳且封鲁。\n御灾捍患世亦希，可但明时继前古。\n愿言霖雨思贤佐，镌入坚珉作诗谱。",
        "dynasty": "宋",
        "collection_info": null
    },
    {
        "uuid": "02fcca579f9a393f99aec39e7710371b",
        "title": "游汉嘉明月湖次宇文子重韵",
        "author": "员兴宗",
        "content": "君不见天台贺季真，鑑湖一曲光泠泠。\n又不见钱塘林处士，西湖千载成高名。\n千顷菰蒲抹岸白，几树寒梅踈影横。\n呼吸湖光映湖绿，两公便谓得此生。\n吾僚胸次本丘壑，中有林贺之高情。\n银盘夜色清镜动，便欲邀汝成三人。\n旋喜叵罗金在眼，肯议仙桂来无根。\n前时六浊皆运出，招此不夜归重城。\n未蒙濡沫到恶客，先苦诗句来缤纷。\n思君对洗同一静，大胜狂歌归四明。",
        "dynasty": "宋",
        "collection_info": null
    },
    {
        "uuid": "0ca64f267f17dc32d45f1dee90e82edb",
        "title": "紫云洞",
        "author": "员兴宗",
        "content": "君不见茂州长史文章翁，生平姓字悬天东。\n英言撼帝帝不从，建隆以来无此忠。\n今焉栖神寓玄躬，道在翳嘶峰外之高峰。\n是间真趣排天胸，指顾可了荆岱嵩。\n迩年秋练春光融，离离渡汉舒溟蒙。\n状殊宋车非越龙，亦非石壁浮青红。\n望之云远讨其踪，类风飘烟欺雾浓。\n直排阊阖贯紫宫。\n父老语我昭我聋，疑是先生不掩之精雄。\n自尔支拄琼崖中，要把英爽飞摩空。\n有如韩王结襦腾腾化异气，亦如卫生食昴迭迭欺长虹。\n诚于斯民有愿力，此段奇特将无同。\n先生英名无有尽，乃云无心洞无穷。\n或云砻凿发天秘，不知的的胜事符阿戎。\n劝君不必昆阆通，五云之祥由李宗。\n君家种义昭玄穹，可隶黄字驱青童。\n扫洒愿勿俗子容，斗酒为嗔王无功。",
        "dynasty": "宋",
        "collection_info": null
    },
    {
        "uuid": "be08bb4d2ffd048f07e6d59907ce994c",
        "title": "瑞芝",
        "author": "员兴宗",
        "content": "君不见翳嘶路转重行行，玉几有洞含余清。\n跨鳌栖魂正尔所，合沓万古遗忠名。\n洞口云腾紫羃羃，洞外草茁未英英。\n从来精爽自难没，地不爱宝天敷荣。\n嘉祥一书世则瑞，而况君家二者并。\n请原昨日杯酒事，公子沃客金杯倾。\n有童有童跪再拜，云得异本由天成。\n主人于于众客笑，春入四座欢纵横。\n夜如何其不忍去，翦烛细看枝琼琼。\n有同魏县玉三干，大似汉宫金九茎。\n岩间义气埋不得，宛转再露干坤情。\n公子世猷亦有相，他山之石何由生。\n愿言勿隠东郭几，稳出卧护南阳城。\n天边瑞盖两旌节，我相公子非癯卿。",
        "dynasty": "宋",
        "collection_info": null
    },
    {
        "uuid": "ae523813cfebf643156d326ee08bcea1",
        "title": "歌两淮",
        "author": "员兴宗",
        "content": "君不见北风吹淮风浪黑，铁马千羣凝一色。\n当时庙论孰经济，将相无言潜动魄。\n或云南纪当何忧，今代诸葛身姓刘。\n陆下唤取守淮甸，彼有胜算踰干矛。\n登时诏语从天坠，汜为先锋锜制置。\n併遣健士付阿权，等是两淮兵马地。\n岂期将溃兵川流，翻手忽忽无十州。\n前时冠剑错准拟，此事吐口贻人羞。\n幸哉天祸不终极，至尊避殿忧思集。\n枢臣督战侍臣谋，上则倚公叅赞职。\n征鞍此日去皇皇，所过骑士多羸伤。\n不见何人出声鼓意气，但见十十五五坐路傍。\n公趣下马询众语，众共来前致辞苦。\n平时节使驱为奴，逐逐无聊战无主。\n而今侧身堕两失，官骑已亡难再得。\n诚令军政日月悬，我有微躯人不惜。\n公闻瑟缩涕潸然，汝曹寄命真可怜。\n朝今清明万乘圣，权已殛死家南迁。\n若等是行能奋死，朝建勋名暮朱紫。\n官今付我诰如山，节使察使皆在此。\n军家闻此逐蹄轮，喜气酣酣如遇春。\n当时战死身昧昧，今日分付当其人。\n兵官来见同听命，适有时张王戴盛。\n分麾列伍摆布毕，髣髴平戎万全阵。\n斯须望敌来何多，千里断岸皆遮逻。\n天低野旷笳鼓咽，众寡不敌将奈何。\n是时仲冬日建丑，羣雄争先莫肯后。\n濯缨刑马震天地，燄燄兵威古无有。\n旋见飞台天样齐，黄盖团团傍赤旗。\n指挥渡河在顷刻，我默战义人安知。\n公呼时俊腾口说，汝每四方闻胆决。\n只今战态作儿女，便恐汝名从此歇。\n长啸激俊挥戈迴，万斧并下声如雷。\n十舟先粉百舟败，连艟接舰成飞埃。\n嗟敌初来何草草，一夕崩摧如电扫。\n命踰破竹青离离，血溃江流红杲杲。\n明朝北阵更奔波，坐料强敌成蹉跎。\n堤防更藉盛新力，为我往护杨林河。\n运去一朝同覆水，敌再渡江终送死。\n射人射将数不彻，何况更问舟中指。\n移时巉天送哭喧，弃舟而遁舟自焚。\n公命火攻列火伞，船焦檝烂无逃门。\n敌愁惊心疑鹤唳，十步迴头九堕泪。\n又疑官军尾其众，清野数州无食地。\n众残北顾心悠悠，金亮更欲抵死留。\n放言京口少备者，曷若举兵由润州。\n大将显忠来是日，执杖升阶光照席。\n公先劳苦甚生平，遂借百舟如过鹢。\n迤逦仲冬日十二，旅食无烟寝无寐。\n公来督府见相公，便及瓜洲防拓事。\n督视推公胆有余，此事岂忍他人徂。\n昨来兵试威万万，别遣诸将无乃迂。\n公仍禀命侵星过，或传铁骑金山破。\n淮西万姓舍惟烟，淮东居民泪潜堕。\n公摆吴艟异水嬉，势压海浸倾天维。\n一见使敌无可奈，再见使敌心骨悲。\n敌亡傲兀犹不悟，尚呼达官招万户。\n岁云暮矣无北归，我所思兮决南渡。\n达官再拜乞徐徐，波浪驾天千丈余。\n比前采石三倍恶，主其急我吾其鱼。\n金亮尚嫉忠言丑，快剑垂垂拟其首。\n只今速渡汝得活，不尔爱身身在否。\n万户相顾归相言，慓悍难容血面论。\n北人项领不易保，如此郎主何足存。\n此夜踈星江泪湿，敌将一一弯弓入。\n御寨三重侍卫郎，对面公然如不识。\n帐中方嬖花不如，帐外忽飞金仆姑。\n投哀赊死身困苦，软语不类平时粗。\n骨肉披离头万里，魂飞却作他乡鬼。\n杀气漫天烟草迷，不归州绝风尘起。\n君不见昔日秦魏之兵扼上流，阿坚阿瞒皆老谋。\n淝水血腥赤壁溃，两豪一蹷泯默至死休。\n况我中都徃颓促，千古丧师无此酷。\n沉冤万众衔已久，合沓天心宜下烛。\n三十年飞战马尘，支吾多用豪杰人。\n但传凶势时未减，不见度外加经纶。\n须信更生无尽福，高价属公勋誉逐。\n不费两淮千斛水，一洗万古干坤辱。\n近来分陕从天阙，悬解西民愁百结。\n三军鼎鼎礼意浓，七兵堂堂恩数绝。\n行并咸秦脉络通，更遣诸将图山东。\n为君再赋洗兵马，下客敢继唐诗翁。",
        "dynasty": "宋",
        "collection_info": null
    },
    {
        "uuid": "5d73d6ca5ebd3b43ef2377b12fcf4999",
        "title": "永嘉水",
        "author": "员兴宗",
        "content": "郑侯兴言水于温，厥灾茫昧数莫源。\n于时顽秋后中元，淫虹曳曳妖晕喷。\n夜星不呈墨微垣，鬰律撼怒排天根。\n摆磨杂岳涛飞轩，豁惊瞥悚势荡浑。\n凶飓埽宽震虚垠，瀿倾渎裂轴转坤。\n腷膊万马来声喧，众鼓骇骇阗箎埙。\n湠漫沏送无回沄，阴旄威纛空飞骞。\n婴鲐漂沛趋冥门，带不不属隳巾裈。\n啾呶直上声天冤，元驱鬼绁俱奔奔。\n肉不拥掩张髀臀，母识子死翁号孙。\n凌耶厉耶千山髠，而况下数鷄鼠豚。\n泞淖飞溅疑翻盆，岸津水溽沸鵰猿。\n目材耳井其能存，我知其端义可援。\n无乃水伯真少恩，翘翘抉抉凶凌屯。\n手擘三山巨灵翻，大沤幕岛丛旗㠾。\n天吴不仁闪双湲，主张龙孽龟鱼鼋。\n牙眼怖鰐翼厉鲲，唅呀摆掉齿腭反。\n禹手不胼息两跟，四载难乘驻厥轓。\n汉家循河昔垫昏，侧身以蔽太守尊。\n淛东之东孰于藩，赤子鱼头浸莫言。\n帝阶修修闢重阍，媕娿欺天树幽怨。\n沉家十万忍不论，谁欤广骚些其魂。\n幸哉皇明煦朝暾，罗金走帛恩丘园。\n我咨温人为周爰，河魁之应颠昆崙。\n嗟嗟奚自理不烦，常盘喜鲜口吐吞。\n剜元剔鬣命蜿蜿，毫髮不备唏空飧。\n以是眩客诏后昆，帝敕海若浇愁痕。\n自今起仁略炮燔，纵彼川泳鳞鳍掀。\n物不暴殄帝所敦，永嘉于于福以蕃。\n呜呼愈也惟戒焚，我则解摘哀穷樊，其亦灭愧心可扪。",
        "dynasty": "宋",
        "collection_info": null
    },
    {
        "uuid": "0f6566bb54508881902d1a881b49d237",
        "title": "游九顶清音亭次宇文子重韵",
        "author": "员兴宗",
        "content": "君不见昔贤声名渺云边，追慕茫茫千百载。\n东山遗墨不尘埃，南海碑辞尚光彩。\n是公胸怀冰镜清，当时玉署厌残更。\n惟余清梦到古寺，因为亭宇加修名。\n亭边古洞可治易，何必竹溪师六逸。\n清音不断山不磨，人间衮衮成今昔。\n徃日中都朋党兴，贤者皆思御李膺。\n元佑谏纸今最重，此亭返不蒙知音。\n我闻胶西黄楼宾主列，赋就价喧君弟辙。\n彼楼虽已陷幽都，名号犹为人记别。",
        "dynasty": "宋",
        "collection_info": null
    },
    {
        "uuid": "1b6ce1197f871fce59e49eb382b2ad11",
        "title": "菜食",
        "author": "员兴宗",
        "content": "员子一寒世无有，爱簇生盘如爱酒。\n菠薐铁甲几戟唇，老苋绯裳公染口。\n骈头攒玉春试笋，掐指探金暮翻韮。\n达官堂馔化沟坑，我诵菜君人解否。",
        "dynasty": "宋",
        "collection_info": null
    },
    {
        "uuid": "1ebb76e35e4a92ccf7f10dc444668d61",
        "title": "酬新安仁孝主簿",
        "author": "员兴宗",
        "content": "汴水奔流天子都，海涵百谷来羣儒。\n黑笠白袍纷盈衢，清才落笔各有徒。\n人人怀矛戈戟殳，文阵未战磨以须。\n我方整旅备不虞，坐惊絷微党援孤。\n闻君烈烈真丈夫，外视宫室呈廉隅。\n于时委身愿投壶，亦既见止心则愉。\n联翩折趐同嗟吁，奈何西归不得俱。\n地远天高成异区，尺书相问药困痡。\n继之诗句非常模，字妙羲献堪仆奴。\n幽怀感深长鬰纡，鱼目安可酬骊珠。\n古今穷达犹摴蒱，慎无致意荣且枯。\n六经且务评精粗，一朝良媒聘闾娵，神房山馆魁众姝。",
        "dynasty": "宋",
        "collection_info": null
    },
    {
        "uuid": "98172c94fed8a01caa1552f7da3a11cd",
        "title": "哭友人故校书王君夷仲",
        "author": "员兴宗",
        "content": "天台插天天一色，先生乃在山之侧。\n拥书万卷日逍遥，户外绝无尘土客。\n自迹诗书分战场，垂垂六甲皆科郎。\n治言说尽万物理，亦有苦语原天荒。\n保宁之军愤苛取，大夫回回军吏苦。\n公来约束仗忠信，健儿三千胆如鼠。\n倦游俯仰栖瀛洲，吏非散仙矧肯留。\n金门间作林下语，对之使我销百忧。\n人皆病心公病膝，归卧轻舟江月夕。\n君不见书剑只今谁访君，灵鹫萧萧墓三尺。",
        "dynasty": "宋",
        "collection_info": null
    },
    {
        "uuid": "a151592613a87e0db55d0943d394f614",
        "title": "赠吕德璋道人",
        "author": "员兴宗",
        "content": "世纲连天天地窄，君乃对人眼青白。\n口占道论余五千，身徃仙山寻八百。\n赵侯精灵足诗态，员子惭愧今词伯。\n不须对月人自三，他年共作沧浪客。",
        "dynasty": "宋",
        "collection_info": null
    },
    {
        "uuid": "a5cb280b1d98105d2497100056990767",
        "title": "别眉山源上人",
        "author": "员兴宗",
        "content": "我生喜际招提客，欲宜沤幻了尘色。\n偶然挥斥仍六极，无相光中岂南北。\n上人得我慰寂寞，相与含笑了一默。\n生死夺机无瞬息，禅谈鹘落霜后翼。\n中间鹄鹄露白黑，我欲角角急不得。\n终朝为子写胸臆，回首江山忘乡国。\n相看一梦非空质，山风吹衣马去枥。\n君不见九华虽堕名利场，逢人也解吞荆棘。",
        "dynasty": "宋",
        "collection_info": null
    },
    {
        "uuid": "47576c55a10f5b5b2381f7bb9579a03b",
        "title": "赠云上人",
        "author": "员兴宗",
        "content": "君不见昔日中岩印元发，声名宇县何煌煌。\n层冰莹骨语秀静，松风入齿诗清狂。\n有时健笔赋岩石，天地万象随低昂。\n儒流稽首颂舌相，徃徃谓带花木香。\n自从别我无消息，江鰐无情江浪黑。\n至今夹岸枫林青，岁老迷魂招不得。\n古来英才多薄命，杳杳湘潭丝五色。\n世间妙质便恐无，使我哀吟缠八极。\n岂料嘉川余旧游，云来云来开我愁。\n时吐芳鲜恣吞嚼，软语髣髴从汤休。\n劳生干坤我已倦，饮半一啸沧浪舟。\n三峨联子憩寂寞，下视华屋皆山丘。",
        "dynasty": "宋",
        "collection_info": null
    },
    {
        "uuid": "a0dafc2459dde35c9d99a77b9069e147",
        "title": "挽喻夫人",
        "author": "员兴宗",
        "content": "太丘落日东郊昏，兰风桂露啼幽痕。\n年周九十笑语温，衝头雪矣花仍存。\n仙裾拂拂始倚门，扶挟何必烦诸孙。\n二鶵前起慰心魂，喻宗老人五院尊。\n众口咽矣遍地恩，柔则之余六四坤。",
        "dynasty": "宋",
        "collection_info": null
    },
    {
        "uuid": "2a1d271ac92ec386f8a1ccd97bc84669",
        "title": "送崔子渊登第西归",
        "author": "员兴宗",
        "content": "少日家邻社，生年说二崔。\n诸孙接高第，吾子更长才。\n意逐归鸿急，身疑社燕回。\n再逢却持酒，同上望乡台。",
        "dynasty": "宋",
        "collection_info": null
    },
    {
        "uuid": "5cf4abcd233e3a29fe54f1b829ec1854",
        "title": "春日过僧舍",
        "author": "员兴宗",
        "content": "青春了无事，挈客上伽蓝。\n遥指翠微树，来寻尊者庵。\n不须谈九九，何必论三三。\n且坐吃茶去，留禅明日叅。",
        "dynasty": "宋",
        "collection_info": null
    },
    {
        "uuid": "05520e419b661de6a0c2316cddf02dec",
        "title": "海波",
        "author": "员兴宗",
        "content": "上妙空王殿，灵神不敢窥。\n干坤捧兜率，日月遶须弥。\n八柱真如宰，三山自不奇。\n海鲸吞巨浪，只要十分诗。",
        "dynasty": "宋",
        "collection_info": null
    },
    {
        "uuid": "265ffaf15cd1e6b62a9acc99a622f4ed",
        "title": "秋兴",
        "author": "员兴宗",
        "content": "商君宁暂驻，日毂不停翻。\n白鸟归何处，黄花又一番。\n异乡曾蝶梦，今日伴鳌山。\n幽事仍关目，岩云相对还。",
        "dynasty": "宋",
        "collection_info": null
    },
    {
        "uuid": "55e766175acace2469bfc2b42bf9c9e6",
        "title": "挽喻朝奉",
        "author": "员兴宗",
        "content": "九十老生涯，绯衣落照斜。\n长安三度客，蜀县半庭花。\n饭素匙抄雪，麻头韈带沙。\n秋风空色相，飞入梵王家。",
        "dynasty": "宋",
        "collection_info": null
    },
    {
        "uuid": "640435f72b3b1fdb25fb9d7170217cdc",
        "title": "挽夔路帅韩徽猷  其一",
        "author": "员兴宗",
        "content": "先声一鹗天，万点蜀山悬。\n天子留英阁，君王问进贤。\n玉书遗二册，金马独三年。\n胄子文书活，花间愧管弦。",
        "dynasty": "宋",
        "collection_info": null
    },
    {
        "uuid": "e52c98ea0d6d86b6ef2cc1850fdee86b",
        "title": "挽夔路帅韩徽猷  其二",
        "author": "员兴宗",
        "content": "敌舫浪花翻，瞿塘动暗关。\n君因汉戈甲，守固蜀江山。\n轸域澧渝接，楼船滟滪閒。\n如何宁邑事，不属迩臣删。",
        "dynasty": "宋",
        "collection_info": null
    },
    {
        "uuid": "0989103d34ca76ee3ba961dc26704aad",
        "title": "挽夔路帅韩徽猷  其三",
        "author": "员兴宗",
        "content": "若试迁都策，山东自不灰。\n政刑仍玉雪，议论亦风雷。\n瑞竹双光断，灵襟一梦摧。\n而今夔子国，庙貌日悠哉。",
        "dynasty": "宋",
        "collection_info": null
    },
    {
        "uuid": "6eb79beed55621d2df40ee63b780ed30",
        "title": "挽待制许先生  其一",
        "author": "员兴宗",
        "content": "尚忆西方守，输忠北斗边。\n疲氓千里裕，破竈万家烟。\n桃李不言处，虎狼今满廛。\n传闻澈泉泪，半在蜀南偏。",
        "dynasty": "宋",
        "collection_info": null
    },
    {
        "uuid": "d1989baa057bd45877a74383cda12049",
        "title": "挽待制许先生  其二",
        "author": "员兴宗",
        "content": "宣室来何暮，都门价已喧。\n皂囊说二六，白髮任三千。\n国老躬为地，羣飞哭刺天。\n门扃许见否，真气閟元泉。",
        "dynasty": "宋",
        "collection_info": null
    },
    {
        "uuid": "e6a30aa8b7bb4eb781e06b8e614abb0f",
        "title": "挽待制许先生  其三",
        "author": "员兴宗",
        "content": "卫幕昔年开，西英续续来。\n诸公叅牧政，愧我忝书台。\n徃事风流尽，于今志念灰。\n侯芭万感集，空抱报恩顋。",
        "dynasty": "宋",
        "collection_info": null
    },
    {
        "uuid": "3c4bddcad17808ff59fc9718bc055e24",
        "title": "哭刘夷叔  其一",
        "author": "员兴宗",
        "content": "迥迥江湖兴，干坤堕渺茫。\n近传行在信，为报故人亡。\n莲社今谁继，诗坛竟不昌。\n无家成句法，伫立泣斜阳。",
        "dynasty": "宋",
        "collection_info": null
    },
    {
        "uuid": "552a6fa4bf10de1cdfbca186d31b428b",
        "title": "哭刘夷叔  其二",
        "author": "员兴宗",
        "content": "何人言旷远，吾子了希微。\n幸有青云志，如何白骨归。\n空江流蜀恨，哀雁帖云飞。\n若箇情亲者，沧洲有愿违。",
        "dynasty": "宋",
        "collection_info": null
    },
    {
        "uuid": "43c18ef3c210647fbd1aa98a10782800",
        "title": "哭黄省元贡  其一",
        "author": "员兴宗",
        "content": "故国地灵处，人文天意深。\n公从扪膝子，句亦掉头吟。\n白雪双歌断，归云无路寻。\n祈招浑简远，我念正愔愔。",
        "dynasty": "宋",
        "collection_info": null
    },
    {
        "uuid": "db8fd87349732266021516cd1dbae7dc",
        "title": "哭黄省元贡  其二",
        "author": "员兴宗",
        "content": "惜昔豺狼路，喧卑燕雀羣。\n谁欤非楚咻，何者避秦人。\n黄卷中如律，青云断后尘。\n幼安湖海趣，百世不荆榛。",
        "dynasty": "宋",
        "collection_info": null
    },
    {
        "uuid": "f86af3b422ff27b805dcd977b9ddd425",
        "title": "挽范通直",
        "author": "员兴宗",
        "content": "羁游不记春，书剑老风尘。\n为问长头事，无踰四乳人。\n青衫经济念，白髮苦吟身。\n尚想忠文旧，天涯泪满巾。",
        "dynasty": "宋",
        "collection_info": null
    },
    {
        "uuid": "b714f7e90c1205f4c7d56b277ef733f1",
        "title": "寿虞丞相  其一",
        "author": "员兴宗",
        "content": "今年辅相得真儒，和气融融庆历初。\n一柱擎天隆庙社，三边无地着兵车。\n功名入手归谈笑，操畧随时自卷舒。\n万岁千秋臣主愿，未饶两纪说中书。",
        "dynasty": "宋",
        "collection_info": null
    },
    {
        "uuid": "d81de3e1d90e32ad2f859caca928a159",
        "title": "寿虞丞相  其二",
        "author": "员兴宗",
        "content": "敬捧仙家九醖觞，试将窥管述铅黄。\n功名采石干坤大，议论襄城日月长。\n收拾元勋归鼎鼐，扶持公道起膏粱。\n敌人正尔咨年貌，莫放青青鬓染霜。",
        "dynasty": "宋",
        "collection_info": null
    },
    {
        "uuid": "55d2a3c352d4bb7f5a415101034ce2a3",
        "title": "寿虞丞相  其三",
        "author": "员兴宗",
        "content": "海上三神绝地维，巨鳌移着剑峰西。\n山高自昔翔鸾凤，人杰于今拔象犀。\n梦说已知箕尾近，生申还与岳嵩齐。\n他年要作封留地，便觉峨眉气象低。",
        "dynasty": "宋",
        "collection_info": null
    },
    {
        "uuid": "c87873f076cbbd84048903d40de0e72c",
        "title": "寿虞丞相  其四",
        "author": "员兴宗",
        "content": "命圭相印锡元勋，天子龙飞第八春。\n昨夜老人推甲子，明朝宝牒换庚寅。\n壶中日月胚胎久，掌上干坤把握新。\n二十四年黄閤样，坐看霜雪到松筠。",
        "dynasty": "宋",
        "collection_info": null
    },
    {
        "uuid": "cd06a13ae762a19718aeb53fcd3d8502",
        "title": "寿虞丞相  其五",
        "author": "员兴宗",
        "content": "中使传声出禁闱，晓庭乌鹊绕檐飞。\n天香暗度金虬暖，诏墨遥迎彩凤归。\n四海每年歌咏满，两宫传贺古今稀。\n殷勤更有南星极，长伴文昌拱太微。",
        "dynasty": "宋",
        "collection_info": null
    },
    {
        "uuid": "114b0a6d8438f1820297e3a1a5e89f12",
        "title": "寿虞丞相  其六",
        "author": "员兴宗",
        "content": "三边骑火照桃林，髀骨浑惊岁月深。\n衮绣东征非有意，衣冠南渡不甘心。\n人皆稳步金悬印，公为捐躯雪满簪。\n将相勋名千古事，试将全传细推寻。",
        "dynasty": "宋",
        "collection_info": null
    },
    {
        "uuid": "b02a78df6aed4f08b7024d9e40a40d5a",
        "title": "寿虞丞相  其七",
        "author": "员兴宗",
        "content": "吐握勤劳只自卑，人希宾退欲归时。\n一编灯火重帘静，万里关河梦枕欹。\n周召成名须保义，萧曹何事尽规随。\n维新造化今将始，鱼跃鸢飞物物宜。",
        "dynasty": "宋",
        "collection_info": null
    },
    {
        "uuid": "3e6c520c4e3f487262d485c2cc31dc51",
        "title": "寿虞丞相  其八",
        "author": "员兴宗",
        "content": "千龄期运到如今，古佛更生愿力深。\n鼎铸万方陶冶地，灯传一点圣贤心。\n全机径度曹溪水，大地同霑傅野霖。\n从此不须忧岁旱，桑麻处处树阴阴。",
        "dynasty": "宋",
        "collection_info": null
    },
    {
        "uuid": "91fe7024188100ae8da040c20e7c0b14",
        "title": "寿虞丞相  其九",
        "author": "员兴宗",
        "content": "黄道初开御幄新，山呼动地听丝纶。\n人间喜见新丞相，江上犹呼旧舍人。\n此事十年争屈指，于今四海在洪钧。\n调元别有无边手，付与江山自在春。",
        "dynasty": "宋",
        "collection_info": null
    },
    {
        "uuid": "81b8c468857ac446abf628d77d9b358a",
        "title": "寿虞丞相  其一○",
        "author": "员兴宗",
        "content": "冠裳初集大明宫，祗倚堂堂庙柱雄。\n门外问年惊潞国，阵前克敌记莱公。\n肯穿豹尾趋南极，羣向螭头拜下风。\n转物工夫浑不动，折衝端在笑谈中。",
        "dynasty": "宋",
        "collection_info": null
    },
    {
        "uuid": "0563e86e0e9e0457b3fc4d82a802264b",
        "title": "寿虞丞相  其一一",
        "author": "员兴宗",
        "content": "凌烟漫说古丹青，玉立堂堂耸大庭。\n仗内留班隆体貌，端门扈从看仪形。\n槐阴匝地中书静，榆塞无忧外户扃。\n乞与八荒安稳地，河沙一一是修龄。",
        "dynasty": "宋",
        "collection_info": null
    },
    {
        "uuid": "4149816b9684ae429c8006207d14e032",
        "title": "寿虞丞相  其一二",
        "author": "员兴宗",
        "content": "此生恩地更何之，教育偏深未第时。\n举世尽知牛马走，从公看到凤凰池。\n应怜弱质含春浅，岂是阳和变杏迟。\n愿上君臣千万寿，白头东阁赋新诗。",
        "dynasty": "宋",
        "collection_info": null
    },
    {
        "uuid": "635f40bd8f96e2ac61e3c6fbac7024f2",
        "title": "次韵送邓祭酒  其一",
        "author": "员兴宗",
        "content": "雪态垂垂鬓两边，官身底事厌蓬旋。\n秋风莼鲙归张子，春草池塘赋惠连。\n诗卷清思出冰玉，扁舟活计任湖天。\n南山得去初心遂，冷笑襄阳孟浩然。",
        "dynasty": "宋",
        "collection_info": null
    },
    {
        "uuid": "e9b281b7c7b729ded8b5c247b9b22620",
        "title": "次韵送邓祭酒  其二",
        "author": "员兴宗",
        "content": "欲去未去重湖边，赠公一言公即旋。\n念无三径作陶令，好继七人追少连。\n官路行持荷叶橐，清罇且趁菊花天。\n悬知投老护四印，到处南綦心嗒然。",
        "dynasty": "宋",
        "collection_info": null
    },
    {
        "uuid": "1a315181600286fce3c1bd7b11bb61c2",
        "title": "次韵送邓祭酒  其三",
        "author": "员兴宗",
        "content": "我家西土官南边，学省愁卧思言旋。\n羡公散吏一龙小，去卜真隠三龟连。\n贤哉復有大夫叹，倦矣羞题刺史天。\n作恼岷峨限牛斗，梦魂相值意翛然。",
        "dynasty": "宋",
        "collection_info": null
    },
    {
        "uuid": "2996c344a77204090b95b149e548bf89",
        "title": "次韵送邓祭酒  其四",
        "author": "员兴宗",
        "content": "去去不忧豺虎边，阳关几作絮飞旋。\n挥金将对父老语，锄豆勿遣根株连。\n闭目时教风扫地，沉心大似水涵天。\n西湖淡粧君念否，十客何时十指然。",
        "dynasty": "宋",
        "collection_info": null
    },
    {
        "uuid": "41d64cad1564be39060ae3b0b351e8fa",
        "title": "知郡前日见过顾念雨霪不止盖苗而未穟频雨者嘉生之祥也继此真可以止矣因赋二篇拜呈  其一",
        "author": "员兴宗",
        "content": "东田水决西田流，十日雨汁少日休。\n勿厌唾金夜缕缕，准拟炊玉秋浮浮。\n我欣清肠免牛吼，坐快赤子非鱼头。\n社鬼豚蹄政浪得，使君端是监河侯。",
        "dynasty": "宋",
        "collection_info": null
    },
    {
        "uuid": "cdc9315ee6c418192beeedb11aff007a",
        "title": "知郡前日见过顾念雨霪不止盖苗而未穟频雨者嘉生之祥也继此真可以止矣因赋二篇拜呈  其二",
        "author": "员兴宗",
        "content": "欲堕之雨天垂垂，三山容态无定姿。\n陇边风回香作饵，头上云黑疑催诗。\n粘壁蜗牛心得计，沸天蚊豹口何施。\n请占锦绣纹开后，勿把琉璃钟自持。",
        "dynasty": "宋",
        "collection_info": null
    },
    {
        "uuid": "87f27ac3c0dc5e53aa30550bf3ce8810",
        "title": "用子文韵呈李参议彦泽  其一",
        "author": "员兴宗",
        "content": "行殿青冥天尽头，草间祇解老伊周。\n中吴谁命虎牙将，重赵几成牛后羞。\n君去忘家勿忘国，我悲非剑亦非缑。\n动容乞予功名地，不作西南斗样州。",
        "dynasty": "宋",
        "collection_info": null
    },
    {
        "uuid": "391654da8fe3b2fc74b5793407165f74",
        "title": "用子文韵呈李参议彦泽  其二",
        "author": "员兴宗",
        "content": "驱车翻盖电非追，有客有客公门驰。\n双鸿西至一书堕，五马南边三峡迟。\n况值神倾意豁士，无愁岁暮日斜时。\n张眸指注话乡国，为说两川犹漏巵。",
        "dynasty": "宋",
        "collection_info": null
    },
    {
        "uuid": "cbd67c49ec8e3359c417b7aa4868a438",
        "title": "贺阳帅  其一",
        "author": "员兴宗",
        "content": "使节西来快旧游，淳和一洗蜀鹃愁。\n文章星斗三千帙，号令风雷六十州。\n北虏竚瞻司马相，南夷祇畏卧龙侯。\n愿君翻出调元手，万亿春兮万亿秋。",
        "dynasty": "宋",
        "collection_info": null
    },
    {
        "uuid": "f1299f1c88bbc250b4db3de10c9b1fe8",
        "title": "贺阳帅  其二",
        "author": "员兴宗",
        "content": "西掖北门明辩余，道家岂与法家殊。\n父为鸿渐子鹏举，兄是龙驹弟凤雏。\n金版六韬回地轴，玉衡七政总天枢。\n谁知左相兵刑外，草就歌诗颂有虞。",
        "dynasty": "宋",
        "collection_info": null
    },
    {
        "uuid": "c41ecc7b3dbd16c630695a09b767e8b9",
        "title": "云安赠张殿直",
        "author": "员兴宗",
        "content": "旅愁不放上双眉，倚杖长吟李杜诗。\n虎胆狼心须畏伏，凤肌鹤骨恣诙奇。\n章非索海无成日，句想穿天有得时。\n珍重公孙才力健，着鞭努力看追随。",
        "dynasty": "宋",
        "collection_info": null
    },
    {
        "uuid": "01f6d2bb96980e1630ab30a7bf9d832f",
        "title": "送张郎中出守潼川",
        "author": "员兴宗",
        "content": "亭筑休休未作难，晚因观物遂观澜。\n不赊日月霑新渥，肯对星辰恋旧官。\n龟策幽幽余处索，牛头衮衮静中看。\n杜鹃口血老臣泪，勿信东川甫也叹。",
        "dynasty": "宋",
        "collection_info": null
    },
    {
        "uuid": "f2aed4fa1b343c9bf3f80fce84f13ec9",
        "title": "与利州守  其一",
        "author": "员兴宗",
        "content": "一襟和气敌春阳，教本宽仁镇益昌。\n未问禁中留召毕，且欣剑外得龚黄。\n奔驰蜀道三千远，控制秦关百二强。\n况是太平今有象，边城处处乐耕桑。",
        "dynasty": "宋",
        "collection_info": null
    },
    {
        "uuid": "7bfa977ebef7c1009b585115268a8abd",
        "title": "与利州守  其二",
        "author": "员兴宗",
        "content": "剑关云栈蜀西头，公在平川最上流。\n五百里中为甸服，一千年裏作贤侯。\n城乌想尔齐师遁，边马从他魏使愁。\n燕寝凝香无所事，姓名料想覆金瓯。",
        "dynasty": "宋",
        "collection_info": null
    },
    {
        "uuid": "639b5fd8cb92e0d93a0ca12b2792d531",
        "title": "与利州守  其三",
        "author": "员兴宗",
        "content": "夙称无尽老先生，况復乡贤继踵荣。\n和气四时调玉烛，德辉千里照金城。\n羣歌太守来何暮，细数长安去几程。\n仰察帝心应有在，时分台曜近周京。",
        "dynasty": "宋",
        "collection_info": null
    },
    {
        "uuid": "e1a0f129d973f0626b42d1db8d885cc7",
        "title": "和何知郡子文跨鳌观灯",
        "author": "员兴宗",
        "content": "山中胜践蜀中稀，炯炯鳌头吐火齐。\n牛斗下流明夜径，蟾轮飞窟堕山西。\n诸公泛泛千觞稳，我梦蘧蘧一蝶迷。\n异日端门千仗散，也能拥首听朝鷄。",
        "dynasty": "宋",
        "collection_info": null
    },
    {
        "uuid": "0ff6fe37fbcb62e52d06d82b42954147",
        "title": "送喻志夫登第西归",
        "author": "员兴宗",
        "content": "羡翁诗礼饱丘园，况有诸孙名义传。\n得雨蛟龙势逐逐，接翰鳬凤声联联。\n灵明入地含一笑，痴客问天今九年。\n合沓高名吉人后，会题影响迭前篇。",
        "dynasty": "宋",
        "collection_info": null
    },
    {
        "uuid": "26bb23790d522f90edbce1bb19508f4d",
        "title": "游西林寺",
        "author": "员兴宗",
        "content": "寺外青骢拥月题，寺中笑语逐云低。\n不知春色老不老，来访禅林西復西。\n心地虚明檐外竹，舌声长广眼前溪。\n幽寻寓我清凉境，何必羁愁念故栖。",
        "dynasty": "宋",
        "collection_info": null
    },
    {
        "uuid": "402ccf2993edf94c69c7f5e92772ba86",
        "title": "游湖",
        "author": "员兴宗",
        "content": "湖光无碍雨溟蒙，且任兰桡去路通。\n珍重羣仙三日约，忍教春色二分空。\n人言羁思鸥前破，天遣清樽我辈同。\n笑指城闉倦归思，晚晴对起舞雩风。",
        "dynasty": "宋",
        "collection_info": null
    },
    {
        "uuid": "03426a463a2bccd61dc18301b2c3e5c1",
        "title": "寿李巽岩",
        "author": "员兴宗",
        "content": "乌衣巷陌尽清閒，鸾鹤飘然任往还。\n九棘三槐前鲁国，一椿五桂老燕山。\n姓名玉笈琅函上，班次珠宫贝阙间。\n数百年来传洛学，尽从尹喜望秦关。",
        "dynasty": "宋",
        "collection_info": null
    },
    {
        "uuid": "25a1df94c3290dfcb1db9099536974c9",
        "title": "寿张母",
        "author": "员兴宗",
        "content": "楚玉骚头云锦裳，天然智术自成章。\n仙娥宫裏香风远，慈姥岩前慧日长。\n良夜北阴循轨革，清秋西母荐壶觞。\n愿言桐桂皆萧吕，叶数宏开八九行。",
        "dynasty": "宋",
        "collection_info": null
    },
    {
        "uuid": "c1565ce03020d959643fd5906fc74af4",
        "title": "六月初雨中渡西湖因至道人庵烧佛香略憩灵隠与乡僧同啜茶乘晚以归  其一",
        "author": "员兴宗",
        "content": "猎猎风欹袖，垂垂雨打船。\n最怜荷似屋，不障水如天。",
        "dynasty": "宋",
        "collection_info": null
    },
    {
        "uuid": "a8ed49f43bd368808758ffbe6861fb7c",
        "title": "六月初雨中渡西湖因至道人庵烧佛香略憩灵隠与乡僧同啜茶乘晚以归  其二",
        "author": "员兴宗",
        "content": "溪头断续雨，松下送迎僧。\n世境不到处，心融意自澄。",
        "dynasty": "宋",
        "collection_info": null
    },
    {
        "uuid": "e7359c0c94294474620868d708dc1f0d",
        "title": "六月初雨中渡西湖因至道人庵烧佛香略憩灵隠与乡僧同啜茶乘晚以归  其三",
        "author": "员兴宗",
        "content": "久困尘埃梦，暂随香火缘。\n栖鸦急残照，我亦踏归船。",
        "dynasty": "宋",
        "collection_info": null
    },
    {
        "uuid": "d588e8fe2f3f1d7270b5b2769e12f56b",
        "title": "燕居",
        "author": "员兴宗",
        "content": "今我非故我，行禅坐亦禅。\n送风当八面，一钵老三川。",
        "dynasty": "宋",
        "collection_info": null
    },
    {
        "uuid": "cfbb7dd0336d26335017e2ea11bb628a",
        "title": "新滩险恶不可前遂出乘滩下舟作诗送滩上舟",
        "author": "员兴宗",
        "content": "水面数千里，頼公託此身。\n如何阻恶滩，与我为参辰。",
        "dynasty": "宋",
        "collection_info": null
    },
    {
        "uuid": "5d25b1c37c6c8b399e2dda78d2a812b4",
        "title": "代舟答",
        "author": "员兴宗",
        "content": "我实假众力，送君游蛮荆。\n滩危不可前，徒有济川名。",
        "dynasty": "宋",
        "collection_info": null
    },
    {
        "uuid": "33a5861074780ae85775be8e2983b4ed",
        "title": "再送舟",
        "author": "员兴宗",
        "content": "公非不通险，任重载者浅。\n此去荷责轻，又得先归便。",
        "dynasty": "宋",
        "collection_info": null
    },
    {
        "uuid": "4f39d04dc71f3cb7deee9a1472088fd7",
        "title": "舟再答",
        "author": "员兴宗",
        "content": "此去责虽轻，恐为商贾资。\n细瓷枉压我，使我成徇私。",
        "dynasty": "宋",
        "collection_info": null
    },
    {
        "uuid": "d7c3ff90b21ba695317e0c3985a3d9b1",
        "title": "木樨花二首  其一",
        "author": "员兴宗",
        "content": "承露珠微微，弄态金浅浅。\n秋风一披拂，清意忽作远。",
        "dynasty": "宋",
        "collection_info": null
    },
    {
        "uuid": "5c5eb77bb157daaf8f0f6345925bbaa7",
        "title": "木樨花二首  其二",
        "author": "员兴宗",
        "content": "山空花更幽，日透香自永。\n只欠欹月梅，同汝弄疎影。",
        "dynasty": "宋",
        "collection_info": null
    },
    {
        "uuid": "82001a125e319521cd0af1e8b9e1cc07",
        "title": "和何知郡子文冬日即事",
        "author": "员兴宗",
        "content": "甲观吾何事，丁年岁又周。\n霜余一尊在，梅过百花羞。",
        "dynasty": "宋",
        "collection_info": null
    },
    {
        "uuid": "fac6c5a727abb221623895e5dbde2fed",
        "title": "上许大卿  其一",
        "author": "员兴宗",
        "content": "因嗟零落栖迟客，旧注聱牙诘屈书。\n脚踏红尘愧泉石，身无清梦到蓬壶。",
        "dynasty": "宋",
        "collection_info": null
    },
    {
        "uuid": "eda615dc39d4132f521795e4d00768ec",
        "title": "上许大卿  其二",
        "author": "员兴宗",
        "content": "晴雾青冥马首来，道逢双剑倚天开。\n北轩赋就含经纬，斗觉灵光气象推。",
        "dynasty": "宋",
        "collection_info": null
    },
    {
        "uuid": "17f8d619b2c0631f9605a9a13a50b8b6",
        "title": "病中春尽言怀",
        "author": "员兴宗",
        "content": "万象无涯春有涯，愁肠几逐梦魂赊。\n解吟整整堂堂句，胜看红红白白花。",
        "dynasty": "宋",
        "collection_info": null
    },
    {
        "uuid": "9d5975d87737eb1e358a4739f4f71221",
        "title": "往省陇阡遭雨有感",
        "author": "员兴宗",
        "content": "村烟渐稀村径失，山雨或过山花泣。\n此身浩浩几转蓬，此口离离当挂壁。",
        "dynasty": "宋",
        "collection_info": null
    },
    {
        "uuid": "f27cf850193c4586cd2b08a0b3de0abe",
        "title": "走笔送王省干",
        "author": "员兴宗",
        "content": "秦树青冥马首来，路逢双剑倚天开。\n江山细入骚人眼，好带诗囊古锦迴。",
        "dynasty": "宋",
        "collection_info": null
    },
    {
        "uuid": "c2dfd85221708d8893d77e52b6f8b368",
        "title": "遣兴十首  其一",
        "author": "员兴宗",
        "content": "好在青山成独往，无端赤县拥清曹。\n会须披草对田叟，岂问无豪即易高。",
        "dynasty": "宋",
        "collection_info": null
    },
    {
        "uuid": "8fa91d879f88c4a0b3d7d68febe88d6c",
        "title": "遣兴十首  其二",
        "author": "员兴宗",
        "content": "闭门不出我何为，词之洽矣昌其诗。\n暗边沈谢可摸索，高处曹刘任指挥。",
        "dynasty": "宋",
        "collection_info": null
    },
    {
        "uuid": "ea239a43f8cb7066bb21852eecfc9e60",
        "title": "遣兴十首  其三",
        "author": "员兴宗",
        "content": "月鍜便驱诗入社，年侵何頼酒为徒。\n而今便作顾夫子，白绢搭头閒着书。",
        "dynasty": "宋",
        "collection_info": null
    },
    {
        "uuid": "099fa01ab8540d12ac8a19724f96c3b8",
        "title": "遣兴十首  其四",
        "author": "员兴宗",
        "content": "文到黄初扫地无，我辈乃欲窥唐虞。\n崇崇笔冢遽如许，劫劫饥坑有是夫。",
        "dynasty": "宋",
        "collection_info": null
    },
    {
        "uuid": "b43a9d4404690b1851000e5bcf34f36a",
        "title": "遣兴十首  其五",
        "author": "员兴宗",
        "content": "草色当阶绿渐侵，我观物化岂无心。\n风轩纳絮春无頼，雨屋关愁夜不禁。",
        "dynasty": "宋",
        "collection_info": null
    },
    {
        "uuid": "c3ee2557187e2264d19318b15317c99b",
        "title": "遣兴十首  其六",
        "author": "员兴宗",
        "content": "墙外遥峯列黛眉，堂开尚友好栖迟。\n且栽筠篠成千箇，与管烟霞当一司。",
        "dynasty": "宋",
        "collection_info": null
    },
    {
        "uuid": "70fc29ff8f9efff3d206b409fc6fad51",
        "title": "遣兴十首  其七",
        "author": "员兴宗",
        "content": "手弄茶月玉川子，肠入诗星贾浪仙。\n寒吟苦饮息万动，两公等是区中贤。",
        "dynasty": "宋",
        "collection_info": null
    },
    {
        "uuid": "f754bd4abc7f1befde11bb02d29b46cb",
        "title": "遣兴十首  其八",
        "author": "员兴宗",
        "content": "陕府东郊魏仲先，曾言无事小神仙。\n而今懒残浑到我，去子百年仍着鞭。",
        "dynasty": "宋",
        "collection_info": null
    },
    {
        "uuid": "419f0e4dcc61249741866f929e182452",
        "title": "遣兴十首  其九",
        "author": "员兴宗",
        "content": "一秋病暑暑纔退，终日倦书书不翻。\n生怕朝衫夸若若，且容居士号闲闲。",
        "dynasty": "宋",
        "collection_info": null
    },
    {
        "uuid": "534bfa86fce8c1075f632e5a304b8c99",
        "title": "遣兴十首  其一○",
        "author": "员兴宗",
        "content": "舍南百尺树骇绿，篱外一梢梅破春。\n不须访我伶俜事，尽有幽花料理人。",
        "dynasty": "宋",
        "collection_info": null
    },
    {
        "uuid": "ad2a2918cbe631d4c805af083da49297",
        "title": "题岘山图",
        "author": "员兴宗",
        "content": "樽俎当年缓带公，山月自高亭自远。\n荣荣枯枯几晋余，世外蓬莱忽清浅。",
        "dynasty": "宋",
        "collection_info": null
    },
    {
        "uuid": "8db6b86207441d78105ff62f9e68e00d",
        "title": "题灞桥图",
        "author": "员兴宗",
        "content": "百篇醉倒长安市，古今只数骑鲸李。\n何事骑馿踏玉沙，诗叟一寒乃如此。",
        "dynasty": "宋",
        "collection_info": null
    },
    {
        "uuid": "cf90058326f9554f8c220a5f792b3c90",
        "title": "春事已深终日坐忘有感",
        "author": "员兴宗",
        "content": "静中我不记吾谁，户外春摇百卉腓。\n何处圣贤留箇箇，勿喧孔老竞师师。",
        "dynasty": "宋",
        "collection_info": null
    },
    {
        "uuid": "695732b6bf87b9ef6ccf1041cc320c52",
        "title": "江头送别  其一",
        "author": "员兴宗",
        "content": "别语离离风作恶，羁情滚滚江何尽。\n石头路滑好一驱，入境迟公提正令。",
        "dynasty": "宋",
        "collection_info": null
    },
    {
        "uuid": "053b25ff6dd219165fb680dd404107b2",
        "title": "江头送别  其二",
        "author": "员兴宗",
        "content": "乙夜览奏天震动，甲科除郎君等閒。\n玉堂再至不小却，语边勿惜鬓毛斑。",
        "dynasty": "宋",
        "collection_info": null
    },
    {
        "uuid": "009e4d5a1c2d0eadacc86de0473deb06",
        "title": "白云洞  其一",
        "author": "员兴宗",
        "content": "我有孤心寓白云，白云起处自心亲。\n白衣苍狗今休问，且伴研朱点易人。",
        "dynasty": "宋",
        "collection_info": null
    },
    {
        "uuid": "6c71ad9e1999c66a5a6cb3cdfe53b8fe",
        "title": "白云洞  其二",
        "author": "员兴宗",
        "content": "归岩无定出无心，过客从何议浅深。\n只欠太湖三万顷，吞空不许世尘侵。",
        "dynasty": "宋",
        "collection_info": null
    },
    {
        "uuid": "493e6727dda58d8040f00b376618a0be",
        "title": "石照",
        "author": "员兴宗",
        "content": "吴中市井汉淮阴，落拓钱郎用意深。\n希世异人人不识，却因顽石遂知音。",
        "dynasty": "宋",
        "collection_info": null
    },
    {
        "uuid": "572d8ce817299eba65e4e45d1e7229c4",
        "title": "题普慈官舍竹轩",
        "author": "员兴宗",
        "content": "一生悯悯寄儒冠，客路羁愁特地寒。\n拟倩幽梅当供给，旋添疎竹报平安。",
        "dynasty": "宋",
        "collection_info": null
    },
    {
        "uuid": "4b02ccc21fb644c160b814c5b18cae98",
        "title": "虎丘生公说法堂",
        "author": "员兴宗",
        "content": "折天一径入林幽，乱石牙牙蹲虎丘。\n不为生公夜点首，世间般若自头头。",
        "dynasty": "宋",
        "collection_info": null
    },
    {
        "uuid": "0867d515f9ed50d6f9488d722cf6a297",
        "title": "赠金山老",
        "author": "员兴宗",
        "content": "一铃自语风薄林，千涛夜涌月翻金。\n寺内何人口生醭，阿师政尔息深深。",
        "dynasty": "宋",
        "collection_info": null
    },
    {
        "uuid": "dc6fa1ae571b29fcf1687c6fcb25f0ab",
        "title": "距西湖五里至白塔院名蓝连五六最幽绝云",
        "author": "员兴宗",
        "content": "清流汩汩树斜斜，胜地金山底处家。\n总是光明拳下路，任人击竹笑桃花。",
        "dynasty": "宋",
        "collection_info": null
    },
    {
        "uuid": "2e3009f4022c8069bec2cc26cad41e36",
        "title": "偶经西湖林逋故宅四圣观见旁畜野鹤立草径对之萧然有怀  其一",
        "author": "员兴宗",
        "content": "未分幽容相料理，只缘老子合婆娑。\n此中琢句出氷玉，曾吸湖光奈尔何。",
        "dynasty": "宋",
        "collection_info": null
    },
    {
        "uuid": "90586f8a3c81bd489636937ab9174f41",
        "title": "偶经西湖林逋故宅四圣观见旁畜野鹤立草径对之萧然有怀  其二",
        "author": "员兴宗",
        "content": "霜草深披野径开，幽情端有鹤相媒。\n笔椽拟欲题三尺，悔欠一龟行李来。",
        "dynasty": "宋",
        "collection_info": null
    },
    {
        "uuid": "9d92ddb4877c35e64fb13738d0b23bfd",
        "title": "再往上竺游渡西湖忽晴忽雨凄然有感  其一",
        "author": "员兴宗",
        "content": "湖头接城城满烟，湖尾乱树昏连连。\n从前触境关心事，万里桥边家可怜。",
        "dynasty": "宋",
        "collection_info": null
    },
    {
        "uuid": "4945c3b0bd1d368e816a19b73bc45fcd",
        "title": "再往上竺游渡西湖忽晴忽雨凄然有感  其二",
        "author": "员兴宗",
        "content": "乍浓乍散后前雨，相笑相迎来往舟。\n四山眩转我作恶，不惯长湖生许愁。",
        "dynasty": "宋",
        "collection_info": null
    },
    {
        "uuid": "a0a6f18d0941426e44c515e36e8275b1",
        "title": "游凌云寺",
        "author": "员兴宗",
        "content": "半日缘云看九峯，江狂树怪满双瞳。\n可怜玉磬僧廊下，未奏一声郊庙中。",
        "dynasty": "宋",
        "collection_info": null
    },
    {
        "uuid": "17b6ce0468cd1b99735684c3b0bfa3cb",
        "title": "射潮",
        "author": "员兴宗",
        "content": "望中劈箭度轻篙，谁省侬家意气豪。\n潮落潮生不关汝，三吴是处有风涛。",
        "dynasty": "宋",
        "collection_info": null
    },
    {
        "uuid": "694f2b1b1dc42cea3993a40d8d9f3e5a",
        "title": "秋中再至西湖荷花半残凄然有后时之叹纵步投夜归城中  其一",
        "author": "员兴宗",
        "content": "未暇鸥前弄清泚，都缘帽底踏黄埃。\n荷花浄尽有底急，不待商量细细开。",
        "dynasty": "宋",
        "collection_info": null
    },
    {
        "uuid": "5bdce8a031185659045fc6b3a40ce37d",
        "title": "秋中再至西湖荷花半残凄然有后时之叹纵步投夜归城中  其二",
        "author": "员兴宗",
        "content": "禁当芳意忽蝉噪，张主客愁惟雁声。\n頼有清沂舞雩态，湖穷却与月同行。",
        "dynasty": "宋",
        "collection_info": null
    },
    {
        "uuid": "606bee093f14c6a77b3d2559ed2b2521",
        "title": "送王检讨年丈以足疾辞归天台  其一",
        "author": "员兴宗",
        "content": "孤心琳宇事无事，再拜玉门山上山。\n重至玉堂合小却，好抽金匮为重删。",
        "dynasty": "宋",
        "collection_info": null
    },
    {
        "uuid": "47ff6eb9be85aedc9df8a00395a88f71",
        "title": "送王检讨年丈以足疾辞归天台  其二",
        "author": "员兴宗",
        "content": "天台真人分天章，曾为诗翁扫粃糠。\n公过故山忽呼出，物从众昧视荒荒。",
        "dynasty": "宋",
        "collection_info": null
    },
    {
        "uuid": "e76f9c6d6a25b52c8ce4a6be01955d7a",
        "title": "送王检讨年丈以足疾辞归天台  其三",
        "author": "员兴宗",
        "content": "幽情不作宦情薄，众足羣知尊足存。\n收拾青鞋聊示病，踏鲲却遍水云村。",
        "dynasty": "宋",
        "collection_info": null
    },
    {
        "uuid": "d08962b15005f10fac32a9851d91ccd7",
        "title": "李太白古风高奇或曰能促为竹枝歌体何如戏促李歌为数章  其一",
        "author": "员兴宗",
        "content": "黄河溟溟日落海，逝川流光不相待。\n春容去我秋髮衰，拟欲餐霞驻光彩。",
        "dynasty": "宋",
        "collection_info": null
    },
    {
        "uuid": "f2abce7602acd0feafcfba3ee75b05b0",
        "title": "李太白古风高奇或曰能促为竹枝歌体何如戏促李歌为数章  其二",
        "author": "员兴宗",
        "content": "天津三月桃与李，朝能断肠暮流水。\n绿珠黄犬悲相续，何如湖海鸱夷子。",
        "dynasty": "宋",
        "collection_info": null
    },
    {
        "uuid": "f337f53c22faa23228b93294a5cc21d5",
        "title": "李太白古风高奇或曰能促为竹枝歌体何如戏促李歌为数章  其三",
        "author": "员兴宗",
        "content": "郢客遗音飞上天，谁歌此曲谁为传。\n但闻色声纷唱和，使我默叹心悽然。",
        "dynasty": "宋",
        "collection_info": null
    },
    {
        "uuid": "c3a9fe7cde3428fa7526ece0110d1746",
        "title": "李太白古风高奇或曰能促为竹枝歌体何如戏促李歌为数章  其四",
        "author": "员兴宗",
        "content": "郑客入关行未已，逢人见谓祖龙死。\n秦人竟去无来踪，千载桃源隔流水。",
        "dynasty": "宋",
        "collection_info": null
    },
    {
        "uuid": "70ed8c201f866bcef39fb6ecc4071c6e",
        "title": "隆州  其一",
        "author": "员兴宗",
        "content": "有客张陵曾寓此，仙乎仙乎生实死。\n鸿名制作往事空，盛蹟今应颂天子。",
        "dynasty": "宋",
        "collection_info": null
    },
    {
        "uuid": "6203657caa4b56933e856209d89b58ac",
        "title": "隆州  其二",
        "author": "员兴宗",
        "content": "笑杀丹渊吐语轻，山城都不似川城。\n不知禁路春风透，几放溪山照眼明。",
        "dynasty": "宋",
        "collection_info": null
    },
    {
        "uuid": "8b15b6550cb4e38a784bc9a246902b8e",
        "title": "隆州  其三",
        "author": "员兴宗",
        "content": "众山环环万山过，骈首三峯当道卧。\n斗分蛇鼠旧何人，绘入麒麟今几箇。",
        "dynasty": "宋",
        "collection_info": null
    },
    {
        "uuid": "a7d99ccbd48a87f08739b04d149edd32",
        "title": "隆州  其四",
        "author": "员兴宗",
        "content": "语我冯公有味哉，巨灵恰续断鳌回。\n从今东道君公贵，免唤西州市令来。",
        "dynasty": "宋",
        "collection_info": null
    },
    {
        "uuid": "21392391042e53bf1196dd185ac461c2",
        "title": "赠休上人",
        "author": "员兴宗",
        "content": "碧眼不输岩下电，清诗迸出陇头泷。\n何须更下牢关铁，出没无心月在江。",
        "dynasty": "宋",
        "collection_info": null
    },
    {
        "uuid": "c441eadc98fbe85ba8f7612334a75fa7",
        "title": "挽归颍川喻夫人",
        "author": "员兴宗",
        "content": "夫人不讶容髮暮，八十解将杯酒度。\n不见岁寒今浩亭，花开花落悲行路。",
        "dynasty": "宋",
        "collection_info": null
    },
    {
        "uuid": "4c2bafc68cfdb81e1e07626fd2584fa5",
        "title": "清贤堂",
        "author": "员兴宗",
        "content": "夫子宦游三十年，乞身归老旧林泉。\n须知朝路抽簪后，不要乡人负弩前。\n儒素生涯图史富，官清门户子孙贤。\n羡君此去浑无事，满眼青山剑外天。",
        "dynasty": "宋",
        "collection_info": null
    },
    {
        "uuid": "997b69facb53d0da0d0b0133879bd03a",
        "title": "天府",
        "author": "员兴宗",
        "content": "渊渊西土，惟天之府。\n昔际大吏，以貙以虎。\n不宽如之何，民亦仇止。\n不俭如之何，人亦悴止。\n有羡其输，有丰其橐。\n左公右卿，则觊我得。\n厥佐联联，乃翼乃前。\n嗟我君子，则噤不言。\n戾极而倾，疾用不宁。\n既殛既鉏，伊我皇明。\n皇曰西土，惟我有痌。\n其守自今，惟宽俭是庸。\n格其难顽，慰其嚬呻。\n皇言载恩，侯心载仁。\n孰是远斯，而不率驯。\n瞻彼江梁，我民我阜。\n惟皇之德，惟侯之守。\n敢耻于词，以诏不朽。",
        "dynasty": "宋",
        "collection_info": null
    },
    {
        "uuid": "b9e44a4105ed23ed7b3a4971ef13e9a0",
        "title": "将军树",
        "author": "员兴宗",
        "content": "细马轻裘缓缓归，一樽原野亦光辉。\n如今更讶将军树，土木如何衣锦衣。",
        "dynasty": "宋",
        "collection_info": null
    },
    {
        "uuid": "c2e4c837d77e731cb7b89b347dfd5962",
        "title": "清风洞  其一",
        "author": "员兴宗",
        "content": "晚衝白鸟几飞迴，夜度清猿一啸哀。\n洞閟何人获幽践，可须高李共登台。",
        "dynasty": "宋",
        "collection_info": null
    },
    {
        "uuid": "bec5492a1d8eb630277b15727eeb7198",
        "title": "清风洞  其二",
        "author": "员兴宗",
        "content": "万壑森寒如泼水，也復萧萧吹醉耳。\n飞乘何处觅莲莱，试唤茶颠玉川子。",
        "dynasty": "宋",
        "collection_info": null
    },
    {
        "uuid": "34024bdd62869ca988472e56524a7ee8",
        "title": "朝霞洞  其一",
        "author": "员兴宗",
        "content": "欲落未落天疎星，东方作矣绛楼明。\n人间但眩长春洞，此地真如不夜城。",
        "dynasty": "宋",
        "collection_info": null
    },
    {
        "uuid": "dbc91caffc5e71eacc0eaaafb07e0350",
        "title": "朝霞洞  其二",
        "author": "员兴宗",
        "content": "何事杯深若邀月，端有空明供眼缬。\n朝霞□合当朝餐，绝胜石髓坚如铁。",
        "dynasty": "宋",
        "collection_info": null
    }
]