[
    {
        "uuid": "984fbe5ba1ffdfdc8a4da3513f141f77",
        "title": "过临平",
        "author": "黄復之",
        "content": "孤踪逐浪萍，几度过临平。\n人语水相应，帆移山倒行。\n鹭飞秋屿冷，虹饮晚川明。\n不是凭诗句，丹青写得成。",
        "dynasty": "宋",
        "collection_info": null
    },
    {
        "uuid": "8670f3326e0b8209ccca728de48d4094",
        "title": "题扇面六言",
        "author": "黄復之",
        "content": "峡束天围渐小，林穿日脚微明。\n竹居有径谁扫，水碓无人自鸣。",
        "dynasty": "宋",
        "collection_info": null
    },
    {
        "uuid": "5ea6113da25482afd76928c8f41153d6",
        "title": "浙江晚眺",
        "author": "黄復之",
        "content": "越口对吴头，风烟画出秋。\n帆遥疑不动，鸥下若相投。\n云敛山争出，潮生水逆流。\n平生得意处，杯酒凭江楼。",
        "dynasty": "宋",
        "collection_info": null
    },
    {
        "uuid": "3cc223fdb15711a69d152333371ee3f2",
        "title": "德清道中",
        "author": "黄復之",
        "content": "天寒岁晚江湖客，一段风烟画卷昏。\n聚蟹声喧枯苇{艹断}，飞鸿影落断桥村。\n归云寺带翠微暝，逆水帆拖白漾浑。\n东去西来见鸥伴，盟寒祇有愧心存。",
        "dynasty": "宋",
        "collection_info": null
    },
    {
        "uuid": "77fd810dd2964c3f028436dd63f62319",
        "title": "晚秋山中",
        "author": "黄復之",
        "content": "琅然笑语响空山，两袖清风倚曲栏。\n木落顿惊秋色逈，竹高先觉晚西寒。\n年华流水声中去，世事浮云影裏看。\n载酒登临真解事，人间不似醉乡宽。",
        "dynasty": "宋",
        "collection_info": null
    },
    {
        "uuid": "31bd5ee7b7c551ca2c430a7afcb7060a",
        "title": "滕王阁",
        "author": "黄復之",
        "content": "飞阁岧峣倚天半，千里秋毫掌中看。\n城下江声铁马行，梁间日影金蛇窜。\n词客寂寥光景闲，秀色不改惟西山。\n朝来敛黛作眉语，问此风月何当还。\n便须领略追绝唱，终古发扬无尽藏。\n惜哉元婴不读书，笔端祇作蛱蝶图。",
        "dynasty": "宋",
        "collection_info": null
    }
]