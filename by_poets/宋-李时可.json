[
    {
        "title": "野寺",
        "author": "李时可",
        "content": "野寺不逢僧，修廊且缓行。\n竹藏双鹤睡，风助一蝉鸣。\n坐石侵衣冷，临风漱玉清。\n咏归无限意，新月带星横。",
        "dynasty": "宋",
        "collection_info": null
    },
    {
        "title": "别余司法",
        "author": "李时可",
        "content": "欲别愁如结，来时眉便开。\n相逢两无事，且尽十分杯。\n明月今宵共，春风几日回。\n梅花发墙角，此际望君来。",
        "dynasty": "宋",
        "collection_info": null
    },
    {
        "title": "雪行",
        "author": "李时可",
        "content": "天寒鸦欲栖，客路尚迟迟。\n泥滑蹇馿涩，风斜破帽欹。\n云藏山断绝，梅苦雪禁持。\n客裏愁无着，愁边却有诗。",
        "dynasty": "宋",
        "collection_info": null
    },
    {
        "title": "题方漕水阁",
        "author": "李时可",
        "content": "三间水阁傍溪湄，曾倚栏干此赋诗。\n山色溪光还似旧，惜无诗思似当时。",
        "dynasty": "宋",
        "collection_info": null
    },
    {
        "title": "舟中夜闻读书",
        "author": "李时可",
        "content": "临溪一舍竹疎疎，舟过时闻夜读书。\n姓字是谁何必问，定应不是俗人居。",
        "dynasty": "宋",
        "collection_info": null
    },
    {
        "title": "六朝旧迹",
        "author": "李时可",
        "content": "六朝更代几兴亡，满地黄花只旧香。\n水鸟不知人事改，双飞犹自恋寒塘。",
        "dynasty": "宋",
        "collection_info": null
    },
    {
        "title": "杜鹃花",
        "author": "李时可",
        "content": "杜鹃踯躅正开时，自是山家一段奇。\n莫据眼前看易厌，帝城只卖担头枝。",
        "dynasty": "宋",
        "collection_info": null
    }
]