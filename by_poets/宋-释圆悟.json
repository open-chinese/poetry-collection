[
    {
        "uuid": "bc5acb18a562701052b88f679f4e2e02",
        "title": "游清源洞",
        "author": "释圆悟",
        "content": "清旦寻幽洞，攀跻有同游。\n雾雨藏诸峰，万窍响飕飕。\n树杪飞磴悬，岩外见客舟。\n藓藤垂翠琰，风叶随清流。\n百丈崖班驳，千尺木耸修。\n乌啼旸谷晓，云淡海城秋。\n莓苔蚀丹竈，山房花竹幽。\n疎烟生墟落，远水浮汀洲。\n朝斗空坛在，昇仙往事悠。\n倚阑吟未就，归屐少迟留。",
        "dynasty": "宋",
        "collection_info": null
    },
    {
        "uuid": "b065e84ecdaf0e9ad352d45f639c959d",
        "title": "山中四首  其一",
        "author": "释圆悟",
        "content": "飞瀑挂高崖，幽禽响虚谷。\n怜此一片景，借得数椽屋。\n涧木卧槎牙，岩花散芳馥。\n策杖从所之，偶到南山麓。",
        "dynasty": "宋",
        "collection_info": null
    },
    {
        "uuid": "a1fe3cf35d1517e09005c7569ac125a8",
        "title": "山中四首  其二",
        "author": "释圆悟",
        "content": "疎林过微雨，西岭收残晖。\n草露湿我屦，松风吹我衣。\n坐久四山暝，吟余独鸟飞。\n归来不知晚，萝月盈窗扉。",
        "dynasty": "宋",
        "collection_info": null
    },
    {
        "uuid": "91e1794760a954a4018803fcb33e37a0",
        "title": "山中四首  其三",
        "author": "释圆悟",
        "content": "雅怀无所拘，偶行度前岗。\n长松发佳色，澄潭閟幽光。\n而我亦何幸，于此得相羊。\n低头心语口，兹游那可忘。",
        "dynasty": "宋",
        "collection_info": null
    },
    {
        "uuid": "45aaacc837babea3fb60d841ae1b2619",
        "title": "山中四首  其四",
        "author": "释圆悟",
        "content": "暝色敛平川，云归日已夕。\n閒行信杖藜，倦坐憇苔石。\n花亦满意红，草自无心碧。\n吾亦乐吾年，人生不满百。",
        "dynasty": "宋",
        "collection_info": null
    },
    {
        "uuid": "f0bbf0547047f08993726a36b03225b5",
        "title": "海云阁",
        "author": "释圆悟",
        "content": "天风来海门，惊浪作飞雨。\n岸云过已尽，陇树青可数。\n挂帆鸥鸟外，清吟正凝伫。\n欲去犹未能，渔灯粲烟渚。",
        "dynasty": "宋",
        "collection_info": null
    },
    {
        "uuid": "0259eb123c2babba0be177f8ddc7758b",
        "title": "重游清源洞",
        "author": "释圆悟",
        "content": "此地今重到，藤萝长碧阴。\n缅思仙去后，长有客来吟。\n出鸟江涛白，连云岭树深。\n杖藜宜少驻，灵迹尚堪寻。",
        "dynasty": "宋",
        "collection_info": null
    },
    {
        "uuid": "0c0acfe66313aaafcc0a5474409d2494",
        "title": "小立",
        "author": "释圆悟",
        "content": "小立当清晓，一筇吟影孤。\n兰香和雾湿，竹老带藤枯。\n野水流将合，春山淡欲无。\n雨晴犹未卜，劳尔鹁鸠呼。",
        "dynasty": "宋",
        "collection_info": null
    },
    {
        "uuid": "a97f9a6ea988cfe6c0cf1f1e3b30290e",
        "title": "晚渡",
        "author": "释圆悟",
        "content": "桥巷低临水，数家深掩门。\n路穷生寂寞，人渡更黄昏。\n风色占帆席，潮痕认柳根。\n岸回林影暝，渔火满沙村。",
        "dynasty": "宋",
        "collection_info": null
    },
    {
        "uuid": "30fe3647cc791375b62e9ec897ce33b8",
        "title": "游静真观",
        "author": "释圆悟",
        "content": "古观门幽寂，来游亦夙缘。\n林堪巢老鹤，坛可礼真仙。\n秋晚寒生屋，雨深苔印砖。\n旧藏多御赐，应识尚留传。",
        "dynasty": "宋",
        "collection_info": null
    },
    {
        "uuid": "03829f0f75381956c6f70b3263ede631",
        "title": "题泉州张许祠",
        "author": "释圆悟",
        "content": "泉与睢阳隔，事闻犹涕零。\n人虽死忠义，祠自活英灵。\n坏砌寒云聚，空庭古柏青。\n功名见信史，何必更碑铭。",
        "dynasty": "宋",
        "collection_info": null
    },
    {
        "uuid": "cdc9f74f3c34d8ed1a08f024808d7226",
        "title": "和胡教授山庵见访归韵",
        "author": "释圆悟",
        "content": "因赴山中约，归途带暝痕。\n禽声沉众树，人影背孤村。\n雾起寒城裏，江流古岸根。\n行吟多得句，知欲与谁论。",
        "dynasty": "宋",
        "collection_info": null
    },
    {
        "uuid": "c175e60bbe1c8cb4005ef225a82ab420",
        "title": "大帽山",
        "author": "释圆悟",
        "content": "众山皆弭伏，独让此峰尊。\n绝顶时犹雨，中林昼亦昏。\n逆风松势偃，触石水声喧。\n定有幽栖者，何因得晤言。",
        "dynasty": "宋",
        "collection_info": null
    },
    {
        "uuid": "6f7aa67f49c6f4f6e8b2c97846d85a10",
        "title": "山中夜归",
        "author": "释圆悟",
        "content": "一鹤候柴关，林空境自閒。\n竹房秋后冻，病叟夜深还。\n树密疑无路，月明犹在山。\n幽居便所适，已是十年閒。",
        "dynasty": "宋",
        "collection_info": null
    },
    {
        "uuid": "7fe2d6676eea3a4474afcc9563066fde",
        "title": "瑞兴寺",
        "author": "释圆悟",
        "content": "路僻今芜翳，寒厨尚起烟。\n僧依三佛住，门与数峰连。\n雨润苔封塔，年深竹覆泉。\n创时灵异事，犹有断碑传。",
        "dynasty": "宋",
        "collection_info": null
    },
    {
        "uuid": "2a1acbf44709838e4bfdee00dcb137c5",
        "title": "真人洞",
        "author": "释圆悟",
        "content": "扪葛敲幽户，空山得遍观。\n云离朝拜石，苔积上昇坛。\n秋晚涧声涩，月明松影寒。\n真人不可遇，谁復此烧丹。",
        "dynasty": "宋",
        "collection_info": null
    },
    {
        "uuid": "2434fa55fc2799c4037007f6be7984d7",
        "title": "和黄瑞玉山庵",
        "author": "释圆悟",
        "content": "偶寻孤隠处，幽僻远腥荤。\n结屋聊依石，栽松却傍坟。\n山深长雾雨，海近渺风云。\n不必称昏聩，自然疎见闻。",
        "dynasty": "宋",
        "collection_info": null
    },
    {
        "uuid": "8a433c09e67e555d5e4f9578a177e9fd",
        "title": "赵山神祠",
        "author": "释圆悟",
        "content": "山中虽隐迹，名被世人知。\n无策欲干主，有诗还立祠。\n水云通别渚，枳槲荫空墀。\n多少能吟者，焚香为拂碑。",
        "dynasty": "宋",
        "collection_info": null
    },
    {
        "uuid": "502ff6eb5e406ea27edac15823098c3d",
        "title": "题秦君亭",
        "author": "释圆悟",
        "content": "昔只为吟隠，偶然依佛居。\n路逢阴壑尽，云抱晓岩虚。\n亭在因人重，山深与世疎。\n倘怀名利念，到此欲何如。",
        "dynasty": "宋",
        "collection_info": null
    },
    {
        "uuid": "d023242975bfcca794a03b0bc57d10ce",
        "title": "承天寺寻勤上人",
        "author": "释圆悟",
        "content": "古寺多陈迹，幽花祇自开。\n凈无秋后暑，远绝市中埃。\n苔色侵碑石，松阴蔽月台。\n山人迟未至，欲去重徘徊。",
        "dynasty": "宋",
        "collection_info": null
    },
    {
        "uuid": "b7cf3784e3d634cabc229423ffd2d514",
        "title": "次姜秦祠和胡教授韵",
        "author": "释圆悟",
        "content": "晓谒崇祠雾霭深，行藏因识二贤心。\n榻前自有孤忠疏，林下谁赓招隠吟。\n寂寂精庐苍藓入，堂堂遗像暗尘侵。\n客中莫致生刍奠，聊汲山泉荐菊斟。",
        "dynasty": "宋",
        "collection_info": null
    },
    {
        "uuid": "822b7206a4d20cfe6414b561078739f9",
        "title": "题宝山寺二首  其一",
        "author": "释圆悟",
        "content": "寓此曾三夏，重来隔五年。\n溪山亦良是，怀想转凄然。",
        "dynasty": "宋",
        "collection_info": null
    },
    {
        "uuid": "d99fc0d9cf01ae5b32fbbb4536358afb",
        "title": "题宝山寺二首  其二",
        "author": "释圆悟",
        "content": "去腊应差暖，今春定有寒。\n涧梅花半树，侵晓又凋残。",
        "dynasty": "宋",
        "collection_info": null
    },
    {
        "uuid": "8dbc5106347ce5b049f3477bfba1fab3",
        "title": "宿友人白云庵三首  其一",
        "author": "释圆悟",
        "content": "不到岁时久，重来人事疎。\n扫云僧亦去，谁伴主翁居。",
        "dynasty": "宋",
        "collection_info": null
    },
    {
        "uuid": "21acc2b77aa6b38fed6ec576396ff950",
        "title": "宿友人白云庵三首  其二",
        "author": "释圆悟",
        "content": "万籁夜俱寂，蒲团清可禅。\n林疎窗过月，岩远竹通泉。",
        "dynasty": "宋",
        "collection_info": null
    },
    {
        "uuid": "5d294118ebe6715aedd7339b0d537595",
        "title": "宿友人白云庵三首  其三",
        "author": "释圆悟",
        "content": "城裏秋犹热，山中寒已浓。\n紫檀时小炷，危坐听晨钟。",
        "dynasty": "宋",
        "collection_info": null
    },
    {
        "uuid": "ef4e4837c7fe813437cd6ed713737b85",
        "title": "送壁上人归承天寺",
        "author": "释圆悟",
        "content": "城寺思归兴忽生，又携筇杖出云扃。\n月明后夜空山裏，绕屋泉声只自听。",
        "dynasty": "宋",
        "collection_info": null
    },
    {
        "uuid": "ea9b99e8c8a5be12526595ed9355d38c",
        "title": "方海丰诗境楼分赋得春风",
        "author": "释圆悟",
        "content": "暖袭游人陌上尘，不知花信几番新。\n莫教吹到荼䕷处，吹到荼䕷是晚春。",
        "dynasty": "宋",
        "collection_info": null
    },
    {
        "uuid": "27b12ff964cce73378fe7129a01629c7",
        "title": "寄方俊甫",
        "author": "释圆悟",
        "content": "市桥劳送别，转影又经时。\n几度月圆夜，独行谁共时。\n菊寒开欲遍，书远到应迟。\n西瀑成庵未，幽楼莫负期。",
        "dynasty": "宋",
        "collection_info": null
    },
    {
        "uuid": "9747f4c8f7c4a80236b7f00993ff8e1f",
        "title": "句",
        "author": "释圆悟",
        "content": "独怜万木凋零后，屹立风霜惨澹中。",
        "dynasty": "宋",
        "collection_info": null
    }
]