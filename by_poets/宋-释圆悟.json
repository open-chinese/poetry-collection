[
    {
        "uuid": "3e2aca4dbd72ccc12906c17fbf0f227c",
        "title": "游清源洞",
        "author": "释圆悟",
        "content": "清旦寻幽洞，攀跻有同游。\n雾雨藏诸峰，万窍响飕飕。\n树杪飞磴悬，岩外见客舟。\n藓藤垂翠琰，风叶随清流。\n百丈崖班驳，千尺木耸修。\n乌啼旸谷晓，云淡海城秋。\n莓苔蚀丹竈，山房花竹幽。\n疎烟生墟落，远水浮汀洲。\n朝斗空坛在，昇仙往事悠。\n倚阑吟未就，归屐少迟留。",
        "dynasty": "宋",
        "collection_info": null
    },
    {
        "uuid": "31e91020d79c9654dc1364efcbbe78e5",
        "title": "山中四首  其一",
        "author": "释圆悟",
        "content": "飞瀑挂高崖，幽禽响虚谷。\n怜此一片景，借得数椽屋。\n涧木卧槎牙，岩花散芳馥。\n策杖从所之，偶到南山麓。",
        "dynasty": "宋",
        "collection_info": null
    },
    {
        "uuid": "512dbb8fb07bfac759a8b8fce3f4758b",
        "title": "山中四首  其二",
        "author": "释圆悟",
        "content": "疎林过微雨，西岭收残晖。\n草露湿我屦，松风吹我衣。\n坐久四山暝，吟余独鸟飞。\n归来不知晚，萝月盈窗扉。",
        "dynasty": "宋",
        "collection_info": null
    },
    {
        "uuid": "9febe26b1ce3d852ff54b6f9345b278e",
        "title": "山中四首  其三",
        "author": "释圆悟",
        "content": "雅怀无所拘，偶行度前岗。\n长松发佳色，澄潭閟幽光。\n而我亦何幸，于此得相羊。\n低头心语口，兹游那可忘。",
        "dynasty": "宋",
        "collection_info": null
    },
    {
        "uuid": "4c6eb2b3f99dd1e1ef64b496648f75ea",
        "title": "山中四首  其四",
        "author": "释圆悟",
        "content": "暝色敛平川，云归日已夕。\n閒行信杖藜，倦坐憇苔石。\n花亦满意红，草自无心碧。\n吾亦乐吾年，人生不满百。",
        "dynasty": "宋",
        "collection_info": null
    },
    {
        "uuid": "0ad0e4a953f664495aaf4017fc24b6a4",
        "title": "海云阁",
        "author": "释圆悟",
        "content": "天风来海门，惊浪作飞雨。\n岸云过已尽，陇树青可数。\n挂帆鸥鸟外，清吟正凝伫。\n欲去犹未能，渔灯粲烟渚。",
        "dynasty": "宋",
        "collection_info": null
    },
    {
        "uuid": "e0a94a2481d3185dec839bfcdf47ff90",
        "title": "重游清源洞",
        "author": "释圆悟",
        "content": "此地今重到，藤萝长碧阴。\n缅思仙去后，长有客来吟。\n出鸟江涛白，连云岭树深。\n杖藜宜少驻，灵迹尚堪寻。",
        "dynasty": "宋",
        "collection_info": null
    },
    {
        "uuid": "438583c0aa9fe752729e519407a39e83",
        "title": "小立",
        "author": "释圆悟",
        "content": "小立当清晓，一筇吟影孤。\n兰香和雾湿，竹老带藤枯。\n野水流将合，春山淡欲无。\n雨晴犹未卜，劳尔鹁鸠呼。",
        "dynasty": "宋",
        "collection_info": null
    },
    {
        "uuid": "8b2653a25d3a679fab510411f4035e7f",
        "title": "晚渡",
        "author": "释圆悟",
        "content": "桥巷低临水，数家深掩门。\n路穷生寂寞，人渡更黄昏。\n风色占帆席，潮痕认柳根。\n岸回林影暝，渔火满沙村。",
        "dynasty": "宋",
        "collection_info": null
    },
    {
        "uuid": "16dd3f977fce3497d0a0d2530c69cf67",
        "title": "游静真观",
        "author": "释圆悟",
        "content": "古观门幽寂，来游亦夙缘。\n林堪巢老鹤，坛可礼真仙。\n秋晚寒生屋，雨深苔印砖。\n旧藏多御赐，应识尚留传。",
        "dynasty": "宋",
        "collection_info": null
    },
    {
        "uuid": "d2a40b7a6f62030b222c47ce109874ec",
        "title": "题泉州张许祠",
        "author": "释圆悟",
        "content": "泉与睢阳隔，事闻犹涕零。\n人虽死忠义，祠自活英灵。\n坏砌寒云聚，空庭古柏青。\n功名见信史，何必更碑铭。",
        "dynasty": "宋",
        "collection_info": null
    },
    {
        "uuid": "2775a693764691fa93fb27e300ba48ee",
        "title": "和胡教授山庵见访归韵",
        "author": "释圆悟",
        "content": "因赴山中约，归途带暝痕。\n禽声沉众树，人影背孤村。\n雾起寒城裏，江流古岸根。\n行吟多得句，知欲与谁论。",
        "dynasty": "宋",
        "collection_info": null
    },
    {
        "uuid": "bfa4fc5be3799debd26f3e6ad95a9e78",
        "title": "大帽山",
        "author": "释圆悟",
        "content": "众山皆弭伏，独让此峰尊。\n绝顶时犹雨，中林昼亦昏。\n逆风松势偃，触石水声喧。\n定有幽栖者，何因得晤言。",
        "dynasty": "宋",
        "collection_info": null
    },
    {
        "uuid": "cf249e440d8502d8a89d8f2d518ae7fd",
        "title": "山中夜归",
        "author": "释圆悟",
        "content": "一鹤候柴关，林空境自閒。\n竹房秋后冻，病叟夜深还。\n树密疑无路，月明犹在山。\n幽居便所适，已是十年閒。",
        "dynasty": "宋",
        "collection_info": null
    },
    {
        "uuid": "a8fe1971779a7fd7531f33460a198e3d",
        "title": "瑞兴寺",
        "author": "释圆悟",
        "content": "路僻今芜翳，寒厨尚起烟。\n僧依三佛住，门与数峰连。\n雨润苔封塔，年深竹覆泉。\n创时灵异事，犹有断碑传。",
        "dynasty": "宋",
        "collection_info": null
    },
    {
        "uuid": "6ead6b9f9fe8cc0cd3e3e7027c5be848",
        "title": "真人洞",
        "author": "释圆悟",
        "content": "扪葛敲幽户，空山得遍观。\n云离朝拜石，苔积上昇坛。\n秋晚涧声涩，月明松影寒。\n真人不可遇，谁復此烧丹。",
        "dynasty": "宋",
        "collection_info": null
    },
    {
        "uuid": "8db8cfe891e53d8a0a2a27e6c2a8e055",
        "title": "和黄瑞玉山庵",
        "author": "释圆悟",
        "content": "偶寻孤隠处，幽僻远腥荤。\n结屋聊依石，栽松却傍坟。\n山深长雾雨，海近渺风云。\n不必称昏聩，自然疎见闻。",
        "dynasty": "宋",
        "collection_info": null
    },
    {
        "uuid": "b51a9532169aa8386bcb735892c3e150",
        "title": "赵山神祠",
        "author": "释圆悟",
        "content": "山中虽隐迹，名被世人知。\n无策欲干主，有诗还立祠。\n水云通别渚，枳槲荫空墀。\n多少能吟者，焚香为拂碑。",
        "dynasty": "宋",
        "collection_info": null
    },
    {
        "uuid": "1fc88724d6121bc9220dc10f3051a866",
        "title": "题秦君亭",
        "author": "释圆悟",
        "content": "昔只为吟隠，偶然依佛居。\n路逢阴壑尽，云抱晓岩虚。\n亭在因人重，山深与世疎。\n倘怀名利念，到此欲何如。",
        "dynasty": "宋",
        "collection_info": null
    },
    {
        "uuid": "55cd698317d9e12e7b132e1405f943de",
        "title": "承天寺寻勤上人",
        "author": "释圆悟",
        "content": "古寺多陈迹，幽花祇自开。\n凈无秋后暑，远绝市中埃。\n苔色侵碑石，松阴蔽月台。\n山人迟未至，欲去重徘徊。",
        "dynasty": "宋",
        "collection_info": null
    },
    {
        "uuid": "e67fb566af59b9231730968bd4d70e8e",
        "title": "次姜秦祠和胡教授韵",
        "author": "释圆悟",
        "content": "晓谒崇祠雾霭深，行藏因识二贤心。\n榻前自有孤忠疏，林下谁赓招隠吟。\n寂寂精庐苍藓入，堂堂遗像暗尘侵。\n客中莫致生刍奠，聊汲山泉荐菊斟。",
        "dynasty": "宋",
        "collection_info": null
    },
    {
        "uuid": "4e3b8f62556a31ba1bd763e7ad87ab4c",
        "title": "题宝山寺二首  其一",
        "author": "释圆悟",
        "content": "寓此曾三夏，重来隔五年。\n溪山亦良是，怀想转凄然。",
        "dynasty": "宋",
        "collection_info": null
    },
    {
        "uuid": "45fdfb43709c8ff741d0b60a75c41a99",
        "title": "题宝山寺二首  其二",
        "author": "释圆悟",
        "content": "去腊应差暖，今春定有寒。\n涧梅花半树，侵晓又凋残。",
        "dynasty": "宋",
        "collection_info": null
    },
    {
        "uuid": "129fe5886ad694d4322b84de5ef3372b",
        "title": "宿友人白云庵三首  其一",
        "author": "释圆悟",
        "content": "不到岁时久，重来人事疎。\n扫云僧亦去，谁伴主翁居。",
        "dynasty": "宋",
        "collection_info": null
    },
    {
        "uuid": "a70b7e49fcbf5196d35a4948c2021728",
        "title": "宿友人白云庵三首  其二",
        "author": "释圆悟",
        "content": "万籁夜俱寂，蒲团清可禅。\n林疎窗过月，岩远竹通泉。",
        "dynasty": "宋",
        "collection_info": null
    },
    {
        "uuid": "110e5aa626dbdf475db112d1844e6b5b",
        "title": "宿友人白云庵三首  其三",
        "author": "释圆悟",
        "content": "城裏秋犹热，山中寒已浓。\n紫檀时小炷，危坐听晨钟。",
        "dynasty": "宋",
        "collection_info": null
    },
    {
        "uuid": "29f85553090ef4f639886b93ed0097c0",
        "title": "送壁上人归承天寺",
        "author": "释圆悟",
        "content": "城寺思归兴忽生，又携筇杖出云扃。\n月明后夜空山裏，绕屋泉声只自听。",
        "dynasty": "宋",
        "collection_info": null
    },
    {
        "uuid": "3bda9f95602bd9c145b0d3816c00a463",
        "title": "方海丰诗境楼分赋得春风",
        "author": "释圆悟",
        "content": "暖袭游人陌上尘，不知花信几番新。\n莫教吹到荼䕷处，吹到荼䕷是晚春。",
        "dynasty": "宋",
        "collection_info": null
    },
    {
        "uuid": "0051deede3b2634a21af69ad599e758f",
        "title": "寄方俊甫",
        "author": "释圆悟",
        "content": "市桥劳送别，转影又经时。\n几度月圆夜，独行谁共时。\n菊寒开欲遍，书远到应迟。\n西瀑成庵未，幽楼莫负期。",
        "dynasty": "宋",
        "collection_info": null
    },
    {
        "uuid": "6d78fa7740615bc72ba8352409078f4d",
        "title": "句",
        "author": "释圆悟",
        "content": "独怜万木凋零后，屹立风霜惨澹中。",
        "dynasty": "宋",
        "collection_info": null
    }
]