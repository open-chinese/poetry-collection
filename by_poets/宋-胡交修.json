[
    {
        "uuid": "c450aa238852d89a36e4dafe5267e3f4",
        "title": "叔厚内翰宠示喜雪诗谨次高韵",
        "author": "胡交修",
        "content": "吾君忧岁为民祈，天报精衷喜莫违。\n盈尺定占京辇应，余花犹到汝邦飞。\n润流土脉霑濡洽，巧着寒梢点缀微。\n春色欲随晴色动，劝耕农野渐芳菲。",
        "dynasty": "宋",
        "collection_info": null
    },
    {
        "uuid": "b4d7100c6225b3872932f307178a6a91",
        "title": "德升尚书置酒邀叔厚内翰与余同会叔厚席间赋诗道旧復宠示德升妙句俾余同和谨次韵奉呈",
        "author": "胡交修",
        "content": "履声曾接中台武，銮禁陪刊翠琰名。\n二老风流同燕席，一罇谈笑会江城。\n岁寒松柏青无改，酒畔篇章语可惊。\n辱叙金兰分赠我，勤拳尤识故人情。",
        "dynasty": "宋",
        "collection_info": null
    },
    {
        "uuid": "a5cd6d7a3fb43446f14e6335a6eb1c0b",
        "title": "再和前韵奉呈",
        "author": "胡交修",
        "content": "纶掖琐闱曾并直，贤关芸阁早闻名。\n追陪每忆同清禁，邂逅开怀在赤城。\n良会惟知文字饮，高歌应有鬼神惊。\n相逢一笑真何乐，寄此樽前莫逆情。",
        "dynasty": "宋",
        "collection_info": null
    }
]