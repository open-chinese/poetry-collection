[
    {
        "uuid": "b21452139f69d921274b7bfd5d300354",
        "title": "寄刘后村",
        "author": "汤汉",
        "content": "唐朝空自贵宏词，科目何尝得退之。\n掌制徒闻夸子厚，残篇仅见命敦诗。\n堪嗟实录无完传，太息淮西有后碑。\n寄语莆田紫薇老，文章盖世例如斯。",
        "dynasty": "宋",
        "collection_info": null
    },
    {
        "uuid": "a6ae6e1b12d6308efb9c7d4ec6ff06ed",
        "title": "自儆",
        "author": "汤汉",
        "content": "春秋责备贤者，造物计校好人。\n一点莫留余滓，十分成就全身。",
        "dynasty": "宋",
        "collection_info": null
    },
    {
        "uuid": "6c446b04780f9d75f1358c9fd5379fb4",
        "title": "题灵鹫四首  其一",
        "author": "汤汉",
        "content": "灵鹫古道场，摄乎大国间。\n一日忽翚飞，四顾无腼颜。",
        "dynasty": "宋",
        "collection_info": null
    },
    {
        "uuid": "159f92df2679dffd72ab1dcfbecaa8e2",
        "title": "题灵鹫四首  其二",
        "author": "汤汉",
        "content": "引泉已成沼，对石宜破窗。\n他年涧上桥，为子书春淙。",
        "dynasty": "宋",
        "collection_info": null
    },
    {
        "uuid": "c100749c0afe72e398b161853cc19e81",
        "title": "题灵鹫四首  其三",
        "author": "汤汉",
        "content": "南涧静者徒，小试扶颠手。\n期毕栋宇工，拂衣入岩岫。",
        "dynasty": "宋",
        "collection_info": null
    },
    {
        "uuid": "a5a7f256287cc4d7a6145ee70ed45227",
        "title": "题灵鹫四首  其四",
        "author": "汤汉",
        "content": "问禅去灵隠，听讲去天竺。\n还有无求人，来寻灵鹫宿。",
        "dynasty": "宋",
        "collection_info": null
    },
    {
        "uuid": "05f75e760344e7727d51f589db27ee6d",
        "title": "宿孔野云丹房",
        "author": "汤汉",
        "content": "天师炼丹时，丹鼎见龙虎。\n丹成天师去，龙虎名万古。\n溪深松杪风，山明夜来雨。\n雨后丹凤鸣，风前黄鹄举。",
        "dynasty": "宋",
        "collection_info": null
    },
    {
        "uuid": "05c379d12d958d37d9986e33b04c9cc2",
        "title": "赠久轩提刑江东二首  其一",
        "author": "汤汉",
        "content": "江右皇华遡浙东，按行特地到山中。\n柴门忽有高轩过，衰俗久无前辈风。\n嵩岳气摇消息长，祝融开霁鬼神通。\n荒崖绝谷留光彩，长使人怀太极翁。",
        "dynasty": "宋",
        "collection_info": null
    },
    {
        "uuid": "5098e68288e5c5d19f8182d9550ae347",
        "title": "赠久轩提刑江东二首  其二",
        "author": "汤汉",
        "content": "嚮来廷诤伟堂堂，不负西山与紫阳。\n尽道拾遗当召黯，不应清诏久烦滂。\n真儒事业谁能测，忧国忠纯不谩狂。\n一上蓬莱看云海，细毡归去论虞唐。",
        "dynasty": "宋",
        "collection_info": null
    },
    {
        "uuid": "3842884f082950114b534f6e6187c8a2",
        "title": "观鱼亭",
        "author": "汤汉",
        "content": "有亭翼然山之阿，源头活水养鱼多。\n云山四面如画图，金梭上下光相摩。\n池上木深阴翳地，池下荷生香扑鼻。\n携酒邀朋池上观，圉圉洋洋真得意。\n咄，东海鲤，南溟鱼，自信时人莫浅窥，神灵岂是池中物。\n变化成龙会有期，一朝烜赫雷声壮。\n翻身直透三层浪，扬鬐鼓鬣横千丈。",
        "dynasty": "宋",
        "collection_info": null
    }
]