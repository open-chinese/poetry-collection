[
    {
        "title": "过大浪滩",
        "author": "郑克己",
        "content": "急浪吹飞雪，鸣篙破晓滩。\n异乡人易老，行路古来难。\n玉露晨初湿，天河夜不干。\n飘流双鬓白，未有一枝安。",
        "dynasty": "宋",
        "collection_info": null
    },
    {
        "title": "水阁",
        "author": "郑克己",
        "content": "水阁临堤晚，帘鈎暖翠通。\n睡惊鶑去后，梦到蝶边空。\n春欲从人别，花消昨日红。\n多情湖上浪，拍拍恋东风。",
        "dynasty": "宋",
        "collection_info": null
    },
    {
        "title": "初月",
        "author": "郑克己",
        "content": "初月当楼动，风帘倚望斜。\n光亏微有晕，桂薄不成花。\n云淡明林叶，溪清印岸沙。\n去年寒露白，旅食在京华。",
        "dynasty": "宋",
        "collection_info": null
    },
    {
        "title": "水国",
        "author": "郑克己",
        "content": "水国烟霞客，春来始定居。\n老逢人事懒，贫觉旧交疎。\n隙影窥蟾滴，芸香散箧书。\n西湖风月好，不到一年余。",
        "dynasty": "宋",
        "collection_info": null
    },
    {
        "title": "送中书王舍人使北虏",
        "author": "郑克己",
        "content": "细马缕金鞍，文星使可汗。\n袖中天诏重，帐外节毛寒。\n烽火燕城急，尘沙朔野宽。\n安边在大体，何必斩楼兰。",
        "dynasty": "宋",
        "collection_info": null
    },
    {
        "title": "飘转",
        "author": "郑克己",
        "content": "飘转未归客，风帆不夜舟。\n断云依水定，薄月带沙流。\n香倚黄花岸，心清白露秋。\n林鸦栖未稳，飞乱北山头。",
        "dynasty": "宋",
        "collection_info": null
    },
    {
        "title": "浙江十六夜对月",
        "author": "郑克己",
        "content": "急桨浮天阔，长江得月迟。\n最怜新缺后，全胜未圆时。\n夜雪潮千尺，秋风桂一枝。\n潜蛟易翻动，怨笛莫惊吹。",
        "dynasty": "宋",
        "collection_info": null
    },
    {
        "title": "架壁",
        "author": "郑克己",
        "content": "架壁珍藏万古书，世间清绝在吾庐。\n缘瓶香破分家酿，曲圃云开剪露蔬。\n白日渐随秋意短，故人尽向老来疎。\n今年种得回蜂菊，乱点东篱玉不如。",
        "dynasty": "宋",
        "collection_info": null
    },
    {
        "title": "青衫",
        "author": "郑克己",
        "content": "青衫着破禁中罗，楚泽吴江几度过。\n仕宦宛如杯水澹，朝廷空有故人多。\n渔村疎竹明风旆，烟浦斜阳起暮歌。\n欲买田园归海上，此身无奈客愁何。",
        "dynasty": "宋",
        "collection_info": null
    },
    {
        "title": "过李老隠居",
        "author": "郑克己",
        "content": "南渡中兴老，幽栖日月长。\n买山供杖履，引水到池塘。\n习懒今成癖，贪杯剩欲狂。\n相过旧宾客，不换野衣裳。",
        "dynasty": "宋",
        "collection_info": null
    },
    {
        "title": "旅中遇故人",
        "author": "郑克己",
        "content": "云薄清溪水，天寒黄叶风。\n乡关三载别，客路一樽同。\n旧事如昨日，问年俱老翁。\n相看今古意，泪冷菊花丛。",
        "dynasty": "宋",
        "collection_info": null
    },
    {
        "title": "别蒋世修",
        "author": "郑克己",
        "content": "传道贤关客，寻山向会稽。\n春风千里别，花路寸心迷。\n天倚吴江阔，云随禹穴低。\n兰亭得遗墨，为我好封题。",
        "dynasty": "宋",
        "collection_info": null
    },
    {
        "title": "繫缆",
        "author": "郑克己",
        "content": "繫缆萦回浪，昏林入暮鸦。\n水穷人有路，天尽客无家。\n蕉叶浮春蚁，鱼歌隔浦沙。\n醉眠星斗下，寻梦卜年华。",
        "dynasty": "宋",
        "collection_info": null
    },
    {
        "title": "忆别",
        "author": "郑克己",
        "content": "忆别富公子，山桃两度花。\n人情皆念旧，客路不如家。\n野草连天阔，重山抱日斜。\n寄书无过鴈，愁眼眩飞鸦。",
        "dynasty": "宋",
        "collection_info": null
    },
    {
        "title": "芦花",
        "author": "郑克己",
        "content": "眇眇临窗思美人，荻花枫叶带鸡声。\n夜深吹笛移船去，三十六湾秋月明。",
        "dynasty": "宋",
        "collection_info": null
    }
]