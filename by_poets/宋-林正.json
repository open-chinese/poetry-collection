[
    {
        "uuid": "b66adf09bdfb7de7966bbb9a31bba48f",
        "title": "寄裴云山",
        "author": "林正",
        "content": "南山高且深，竹深带流水。\n先生庐其中，迥若崆峒子。\n雪髪覆两肩，深悟造化理。\n手注三体诗，名满四海耳。\n时以诗名家，亦来质疑似。\n我本浪得名，长挂春风齿。\n乃识先生心，非非还是是。",
        "dynasty": "宋",
        "collection_info": null
    },
    {
        "uuid": "c1b5011e3469b4cbda91f6e2ca61e37d",
        "title": "遣兴",
        "author": "林正",
        "content": "黄金难买老，自笑鬓毛皤。\n本分且如此，明时可奈何。\n攻吟诗转少，惜醉事还多。\n寒甚溪头夜，谁能载雪过。",
        "dynasty": "宋",
        "collection_info": null
    },
    {
        "uuid": "37f53cb263273baa2d3ffc2cb789c6ff",
        "title": "江边",
        "author": "林正",
        "content": "炎天时偶出，四顾欲跻攀。\n片雨来南浦，残云过别山。\n秋萌苗叶上，春寄藕花间。\n更羡沙头鸟，知几分外閒。",
        "dynasty": "宋",
        "collection_info": null
    },
    {
        "uuid": "0011e8224e32a8216af990e4d1ca7542",
        "title": "寄赤城叶学正",
        "author": "林正",
        "content": "相望江村远，清梦阻云津。\n三百里余路，几重山外人。\n石桥僧拜月，桃洞马行春。\n已滞刘郎趣，秋风渺忆莼。",
        "dynasty": "宋",
        "collection_info": null
    },
    {
        "uuid": "8579302d3d79c19a17c76b431eeeccbe",
        "title": "老来",
        "author": "林正",
        "content": "愁杀渔盐地，生涯寄蚁柯。\n春秋将耳顺，贫病欲家和。\n笑向老来减，言于醉后多。\n黑头行乐日，那更识风波。",
        "dynasty": "宋",
        "collection_info": null
    }
]