[
    {
        "uuid": "b279a025660c2844d744086377e302ed",
        "title": "宗忠简公画像赞",
        "author": "陈炳",
        "content": "平生孔明，称慕莫及。\n像见忠简，懦夫有立。\n横流砥柱，万里长城。\n欲奋空弮，以植危倾。\n猛将敛手，气指目使。\n谁知此公，亦裳布士。",
        "dynasty": "宋",
        "collection_info": null
    },
    {
        "uuid": "c4f0148e579a5339777b41b8f5750aab",
        "title": "巢湖神母庙诗",
        "author": "陈炳",
        "content": "舟之来兮风高，荡汩潏兮帆招。\n燎熏在堂兮洁涓牲牢，望神俨然兮敛袵，愿速济我兮不崇朝。\n舟之去兮风微，波渺瀰兮迅于，飞帆拂兮茫无涯。\n眼眩胆栗兮将安之，我有愿兮惟神焉依。\n秋深兮木落，葭苇萧骚兮清日薄。\n神兮今焉在，吞吐月星兮独处廓。\n神甚仁兮宁以为祸，愚有弗虔兮幸贲过。\n天地一叶兮相继，神无波涛兮骇我。",
        "dynasty": "宋",
        "collection_info": null
    },
    {
        "uuid": "dc710087dd03637e66b05c71dc9223df",
        "title": "望黄山词",
        "author": "陈炳",
        "content": "望黄山兮峨峨，见接天以葱青。\n纷羣峰兮怪奇，眩百变兮幽明。\n朱砂汤兮山椒，下白龙兮甚灵。\n袭深潭兮百尺，夜有光兮晶荧。\n山中泉兮娱嬉，坐蛇虺兮隠形。\n岁徂夏兮不雨，农失望兮麕惊。\n禾稼鬰兮满野，垂槁死兮无成。\n诉哀恫兮神祠，牲豆陈兮芬馨。\n巫夸诩兮后先，龙跧处兮皇宁。\n合归云兮九霄，麾雷公兮震霆。\n前丰隆兮戒路，叱雨师兮建瓴。\n予朅来兮江东，元砻窍兮储瓶。\n井邑荒兮穷谷，门两版兮常扃。\n泛袯襫兮良勤，几视日兮占星。\n粟升斗兮莫饱，将填壑兮鳏茕。\n官吾卑兮何求，职水旱兮忧矜。\n愿时以云兮又以雨，黄之田兮世世可耕。",
        "dynasty": "宋",
        "collection_info": null
    },
    {
        "uuid": "57238fa42d749189c37b81144b25085e",
        "title": "泛秋浦辞",
        "author": "陈炳",
        "content": "九华北兮濑东，石畏硊兮屈盘。\n谁此游兮万顷，初禹凿兮何年。\n窈其深兮莫测，微波涌兮沦涟。\n民连甍兮渚居，矗百雉兮造天外。\n涵青青兮几城，混金碧兮中边。\n羌予行兮酷暑，修途邈兮回邅。\n埃迷目兮眵昏，仆马瘦兮踬颠。\n若有人兮扁舟，破菱荷以径前。\n接予袂兮俱往，欲驾我兮登仙。\n与汝钓兮空明，鱼杂龙兮藻荇青。\n与汝浴兮靓深，悲风度兮秋涛生。\n与汝游兮嵌岩，骇鸥鳬兮争翾。\n与汝望兮茫冥，若有无兮飞烟。\n水一去兮入海，问此程兮数千。\n指蓬莱兮一髮，有安期兮偓佺。\n紫贝阙兮珠宫，笑纷卑兮尘寰。\n沆瀣饮兮芝餐，盍轻举兮蜕蝉。\n嗟吾生兮穷屯，履平地兮奔湍。\n心炯炯兮犹在，愿脱屣兮人间。\n青枫老兮欲丹，露溥溥兮山寒。\n吾何归兮日暮，寄此怀兮江之南。",
        "dynasty": "宋",
        "collection_info": null
    },
    {
        "uuid": "d183fb7d3df27a39ff34d5ee9c6c92a7",
        "title": "翠微寺",
        "author": "陈炳",
        "content": "麻衣休作狮子吼，门外泉声正拍空。\n三十六峰浑不见，翠微真在有无中。",
        "dynasty": "宋",
        "collection_info": null
    },
    {
        "uuid": "837c9920e8d306fcca126a3ee351ad37",
        "title": "题资福院平绿轩二首  其一",
        "author": "陈炳",
        "content": "水屋围春绿，云岑送晓青。\n无心向朝市，信步到禅扃。\n野境连天远，疏钟隔岸听。\n杯行莫辞醉，檐月笑人醒。",
        "dynasty": "宋",
        "collection_info": null
    },
    {
        "uuid": "3073691af2741da447e546807468bec9",
        "title": "题资福院平绿轩二首  其二",
        "author": "陈炳",
        "content": "白髮流年迅，青春尽日闲。\n烟消渔舍出，风约橹声还。\n往事空搔首，微官祇强颜。\n漂零那对此，归梦绕云山。",
        "dynasty": "宋",
        "collection_info": null
    }
]