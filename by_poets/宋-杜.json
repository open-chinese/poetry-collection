[
    {
        "uuid": "046a751aca01c6a9d1baf326eb1887c7",
        "title": "酹江月・念奴娇 江山如此",
        "author": "杜",
        "content": "江山如此，是天开万古，东南王气。\n一自髯孙横短策，坐使英雄鹊起。\n玉树声消，金莲影散，多少伤心事。\n千年辽鹤，并疑城郭非是。\n当日万驷云屯，潮生潮落处，石头孤峙。\n人笑褚渊今齿冷，只有袁公不死。\n斜日荒烟，神州何在，欲堕新亭泪。\n元龙老矣，世间何限馀子。",
        "dynasty": "宋",
        "collection_info": null
    },
    {
        "uuid": "ee2ccb14df5f6b8b01f5ae1794576937",
        "title": "摸鱼儿 放扁舟、万山环处",
        "author": "杜",
        "content": "放扁舟、万山环处，平铺碧浪千顷。\n仙人怜我征尘久，借与梦游清枕。\n风乍静。\n望两岸群峰，倒浸玻璃影。\n楼台相映。\n更日薄烟轻，荷花似醉，飞鸟堕寒镜。\n中都内，罗绮千街万井。\n天教此地幽胜。\n仇池仙伯今何在，堤柳几眠还醒。\n君试问。\n□此意、只今更有何人领。\n功名未竟。\n待学取鸱夷，仍携西子，来动五湖兴。",
        "dynasty": "宋",
        "collection_info": null
    },
    {
        "uuid": "5b9fad049c9973d577a40656eaad07f4",
        "title": "蓦山溪 春风如客",
        "author": "杜",
        "content": "春风如客，可是繁华主。\n红紫未全开，早绿遍、江南千树。\n一番新火，多少倦游人，纤腰柳，不知愁，犹作风前舞。\n小阑干外，两两幽禽语。\n问我不归家，有佳人、天寒日暮。\n老来心事，唯只有春知，江头路，带春来，更带春归去。",
        "dynasty": "宋",
        "collection_info": null
    }
]