[
    {
        "uuid": "ca151eb0d37bdc1a5e0de3f6c6b59064",
        "title": "念奴娇 一场春梦",
        "author": "梁栋",
        "content": "一场春梦，待从头，说与旁人听着。\n罨画溪山红锦障，舞燕歌莺台阁。\n碧海倾春，黄金买夜，犹道看承薄。\n雕香剪玉，今生今世盟约。\n须信欢乐过情，闲嗔冷妒，一阵东风恶。\n韵白娇红消瘦尽，江北江南零落。\n骨朽心存，恩深缘浅，忍把罗衣着。\n蓬莱何处，云涛天际冥漠。",
        "dynasty": "宋",
        "collection_info": null
    },
    {
        "uuid": "c2321c9fbe523b2f4ad44e2531042dca",
        "title": "摸鱼儿 枕寒流、碧萦衣带",
        "author": "梁栋",
        "content": "枕寒流、碧萦衣带，高台平与云倚。\n燕来莺去谁为主，磨灭谪仙吟墨。\n愁思里。\n待说与山灵，还又羞拈起。\n萧韶已矣。\n甚竹实风摧，桐阴雨瘦，景物变新丽。\n江山在，认得刘郎阿寄。\n年来声誉休废。\n英雄不博胭脂井，谁念故人衰悴。\n时有几。\n便凤去台空，莫厌频游此。\n兴亡过耳。\n任北雪迷空，东风换绿，都付梦和醉。",
        "dynasty": "宋",
        "collection_info": null
    },
    {
        "uuid": "78a4786777017f7c2ecc30f495cc57f9",
        "title": "一萼红 怨东风",
        "author": "梁栋",
        "content": "怨东风。\n把韶华付去，秾李小桃红。\n黄落山空，香销水冷，此际才与君逢。\n敛秋思、愁肠九结，拥翠袖、应费剪裁工。\n晕脸迎霜，幽姿泣露，寂寞谁同。\n休笑梳妆淡薄，看浮花浪蕊，眼底俱空。\n夜帐云闲，寒城月浸，有人吟遍深丛。\n自前度、王郎去后，旧游处、烟草接吴宫。\n惟有芳卿寄言，蹙损眉峰。",
        "dynasty": "宋",
        "collection_info": null
    },
    {
        "uuid": "00450d713a751e303deb545c728bf988",
        "title": "大茅峰",
        "author": "梁栋",
        "content": "杖藜绝顶穷追寻，青山世路争岖嵚。\n碧云遮断天外眼，春风吹老人间心。\n大龙上天宝剑化，小龙入海明珠沈。\n无人更守玄帝鼎，有客欲问秦皇金。\n颠崖谁念受辛苦，古洞未易潜幽深。\n神光不破黑暗恼，山鬼空学离骚吟。\n我来俛仰一慨慷，山川良昔人民今。\n安得长松撑日月，华阳世界收层阴。\n一声长啸下山去，草木为我留清音。",
        "dynasty": "宋",
        "collection_info": null
    },
    {
        "uuid": "91e6d11cc27643a3ae0055f7f083b5db",
        "title": "四禽言四首  其一",
        "author": "梁栋",
        "content": "不如归去，锦官宫殿迷烟树。\n天津桥上一两声，叫破中原无住处。\n不如归去。",
        "dynasty": "宋",
        "collection_info": null
    },
    {
        "uuid": "a02f6319bc340ade19808410315f1406",
        "title": "四禽言四首  其二",
        "author": "梁栋",
        "content": "脱却布袴，贫家能有几尺布。\n织尽寒机无得裁，可人不来廉叔度。\n脱却布袴。",
        "dynasty": "宋",
        "collection_info": null
    },
    {
        "uuid": "0d46964bd50cfdbc2cd1074aff6033e7",
        "title": "四禽言四首  其三",
        "author": "梁栋",
        "content": "行不得也哥哥，湖南湖北春水多。\n九嶷山前叫虞舜，柰此干坤无路何。\n行不得也哥哥。",
        "dynasty": "宋",
        "collection_info": null
    },
    {
        "uuid": "055f00f9075969a1dd73caa91a364689",
        "title": "四禽言四首  其四",
        "author": "梁栋",
        "content": "提葫芦，年来酒贱频频沽。\n众人皆醉我亦醉，哀哉谁问醒三闾。\n提葫芦。",
        "dynasty": "宋",
        "collection_info": null
    },
    {
        "uuid": "55fc32966fd05849ad73b4701941fde3",
        "title": "金陵废宫",
        "author": "梁栋",
        "content": "六代俄然又一唐，青山坐阅几兴亡。\n心知江左非王业，口说中原是帝乡。\n落日有时登北固，春风吹梦过钱塘。\n荆坟桧宅依然在，留与乌衣话短长。",
        "dynasty": "宋",
        "collection_info": null
    },
    {
        "uuid": "91487549ceff99e4a22904f9ec2c6f93",
        "title": "凤凰台",
        "author": "梁栋",
        "content": "白髮久孤鹦鹉杯，碧梧自老凤凰台。\n管夷吾亦仅如许，李谪仙今安在哉。\n城郭是非秋雨外，江山形胜暮潮来。\n小留只等中秋月，且放青冥万里开。",
        "dynasty": "宋",
        "collection_info": null
    },
    {
        "uuid": "a6a890263a204b4dfb14007df1e5f011",
        "title": "白鹭亭",
        "author": "梁栋",
        "content": "荻花芦叶老风烟，独上秋城思渺然。\n白鹭不知如许事，赤乌又隔几何年。\n六朝往事秦淮水，一笛晚风江浦船。\n我辈人今竟谁许，只堪渔艇夕阳边。",
        "dynasty": "宋",
        "collection_info": null
    },
    {
        "uuid": "77b08f494cf78f8a4d08f82e91e2a660",
        "title": "雨花台",
        "author": "梁栋",
        "content": "孤云落日倚西风，历历兴亡望眼中。\n山入六朝青未了，江浮五马恨无穷。\n客愁已付蒲萄绿，径雨空余玛瑙红。\n我亦欲谈当世事，无人唤醒紫髯翁。",
        "dynasty": "宋",
        "collection_info": null
    },
    {
        "uuid": "a2a3ec1b9b21f377764cbd0dea268b44",
        "title": "题寅叔小园",
        "author": "梁栋",
        "content": "深巷浑无市井喧，主人有客便开樽。\n数竿修竹三间屋，几树閒花一亩园。\n楚岫和云移怪石，秦淮流月下高源。\n此身且比渊明乐，母在高堂子候门。",
        "dynasty": "宋",
        "collection_info": null
    },
    {
        "uuid": "5647f4dea9e302fd85a01312f2cc197c",
        "title": "久雨有感二首  其一",
        "author": "梁栋",
        "content": "冥云生八荒，骤雨忽然至。\n中宵揭屋破，漏湿无处避。\n床床不得干，僵立见憔悴。\n娇儿莫啼哭，少须待晴霁。",
        "dynasty": "宋",
        "collection_info": null
    },
    {
        "uuid": "5c0506d796b891f1dd0b215f2c60f74e",
        "title": "久雨有感二首  其二",
        "author": "梁栋",
        "content": "少年不学稼，老大生理拙。\n入山采黄精，穷冬一尺雪。\n虎狼正纵横，原野有白骨。\n伤心重伤心，吾饥何足恤。",
        "dynasty": "宋",
        "collection_info": null
    },
    {
        "uuid": "cbf596a758791cf1b5f903422d80efe3",
        "title": "赠嘉兴徐同年",
        "author": "梁栋",
        "content": "忆昔青龙在戊辰，马蹄同踏杏园春。\n归田令尹空书晋，执戟郎君尽美新。\n万事不醒中酒圣，一贫无奈讼钱神。\n相逢莫效穷途泣，自古求仁要得仁。",
        "dynasty": "宋",
        "collection_info": null
    },
    {
        "uuid": "9e8d61756e8ca1503eda9b4ce1db552a",
        "title": "野水孤舟",
        "author": "梁栋",
        "content": "前村雨过溪流乱，行路迷漫都间断。\n孤洲尽日少人来，小舟繫在垂杨岸。\n主人空有济川心，坐见门前水日深。\n袖手归来茅屋下，任他鸥鸟自浮沈。",
        "dynasty": "宋",
        "collection_info": null
    },
    {
        "uuid": "4a36c42cb6d3552de07f794be5582b3f",
        "title": "黄葵",
        "author": "梁栋",
        "content": "干坤有正气，间色皆为臣。\n名葩据中央，红紫谁敢邻。\n倾日不忘君，卫足恐伤身。\n冥然无知识，忠孝出本真。\n林林天地间，戴履而为人。\n明灵秀万物，孰不尊君亲。\n嗟嗟叔季后，利欲泯天伦。\n邈哉望帝国，产此瑞世珍。\n九夏不趋炎，三月不争春。\n高秋风露冷，孤标出清尘。\n背时还独立，揽芳泪沾巾。",
        "dynasty": "宋",
        "collection_info": null
    },
    {
        "uuid": "1ea690d88f05e7b6001f097a6537efd1",
        "title": "金陵三迁有感",
        "author": "梁栋",
        "content": "憔悴城南短李绅，多情乌帽染黄尘。\n读书不了平生事，阅世空存后死身。\n落日江山宜唤酒，西风天地正愁人。\n任他蜂蝶黄花老，明月园林是小春。",
        "dynasty": "宋",
        "collection_info": null
    },
    {
        "uuid": "6de9f90fc10b8d461b3dc89a0daa2e28",
        "title": "渊明携酒图",
        "author": "梁栋",
        "content": "渊明无心云，纔出便归岫。\n东皋半顷秫，所种不常有。\n苦恨无酒钱，閒却持杯手。\n今朝有一壶，携之访亲友。\n惜无好事人，能消几壶酒。\n区区谋一醉，岂望名不朽。\n閒吟篱下菊，自传门前柳。\n试问刘寄奴，还识此人不。",
        "dynasty": "宋",
        "collection_info": null
    },
    {
        "uuid": "052b922dfccd0e3182589f4c5b35b51d",
        "title": "春日郊游和友人韵",
        "author": "梁栋",
        "content": "忆昔东风御柳斜，枯肠一日万周车。\n壮心难起泥中絮，老眼羞看雾裏花。\n巷陌几家无主燕，池塘一种为官蛙。\n江南寒食无烟火，白昼沈沈似月华。",
        "dynasty": "宋",
        "collection_info": null
    },
    {
        "uuid": "84594292ff99043b49fcf926bc760cb1",
        "title": "登镇海楼闻角声赋",
        "author": "梁栋",
        "content": "听彻哀吟独倚楼，碧天无际思悠悠。\n谁知尽是中原恨，吹到东南第一州。",
        "dynasty": "宋",
        "collection_info": null
    },
    {
        "uuid": "4a525c702f8e6d0206aed0733119ab36",
        "title": "送李北山归建康  其一",
        "author": "梁栋",
        "content": "人生无百年，胡为在远道。\n游子悲故乡，王孙怨芳草。\n有田归去来，无田归亦好。",
        "dynasty": "宋",
        "collection_info": null
    },
    {
        "uuid": "2b2ad32001745e2f7a746a85b76bf5d4",
        "title": "送李北山归建康  其二",
        "author": "梁栋",
        "content": "贫贱有饿死，富贵履危机。\n东海不可渔，西山采无薇。\n四方已一气，我今将安归。",
        "dynasty": "宋",
        "collection_info": null
    },
    {
        "uuid": "04e5e869e9c1e9855c4f5ecc3c24eefe",
        "title": "哀毘陵",
        "author": "梁栋",
        "content": "荆溪水腥泊船早，落日无人行古道。\n髑髅有眼不识春，东风吹出青青草。\n荒基犹认是人家，败栅曾将当城堡。\n当时压境兵百万，不脱靴尖堪蹴倒。\n短兵相接逾四旬，毒手尊拳日攻讨。\n内储外援两消沈，一缕人心坚自保。\n孤臣守土轻性命，赤子效死涂肝脑。\n朝廷有爵愧降附，幽壤无恩泽枯槁。\n愿笺司命录英雄，收拾忠魂畀穹昊。",
        "dynasty": "宋",
        "collection_info": null
    },
    {
        "uuid": "2919852ed51f8d483f29b76a6720cb77",
        "title": "送存书记",
        "author": "梁栋",
        "content": "一声两声松子落，一片两片枫叶飞。\n夕阳在山新月上，道人相伴一僧归。",
        "dynasty": "宋",
        "collection_info": null
    },
    {
        "uuid": "c2af10426513fc4f2b0c70f6b180d0d0",
        "title": "题叶东叔宾月堂",
        "author": "梁栋",
        "content": "人生自是人间客，月亦天边寄此身。\n彼此虚空无着处，谁欤是主復谁宾。",
        "dynasty": "宋",
        "collection_info": null
    },
    {
        "uuid": "332612eca11e63afba58773eda851467",
        "title": "谒御史张月卿",
        "author": "梁栋",
        "content": "我家元住君邻州，我父当时亦故侯。\n中原百年龙战野，南滨一日鰲吞鈎。\n遗黎常恨旧隔绝，故乡喜遇新交游。\n路人行行望骢马，山中却为诗淹留。",
        "dynasty": "宋",
        "collection_info": null
    },
    {
        "uuid": "03dc9ed88d7a65daa56025531abc2c9a",
        "title": "赋蔬",
        "author": "梁栋",
        "content": "家贫忽暴富，菜种二十七。\n痴儿不解事，问我何从得。\n于义苟有违，吾宁饥不食。",
        "dynasty": "宋",
        "collection_info": null
    },
    {
        "uuid": "e7632efe3f0b99e3c4d98526c326cb75",
        "title": "雨花台",
        "author": "梁栋",
        "content": "春中景物尚凄然，小立崇台古树边。\n潮信不嫌城寂寞，山光似与客留连。\n英雄马鬣无余地，气势龙蟠得几年。\n眼底兴亡总闲事，不如有酒醉花前。",
        "dynasty": "宋",
        "collection_info": null
    },
    {
        "uuid": "bf471b32bca87ea4a92d68e7eafee437",
        "title": "谢氏梅园",
        "author": "梁栋",
        "content": "纤腰冻欲折，来探前村雪。\n幽禽莫相猜，岁寒心似铁。",
        "dynasty": "宋",
        "collection_info": null
    },
    {
        "uuid": "199640dd98117e7ee2553c8164e911f1",
        "title": "多景楼",
        "author": "梁栋",
        "content": "思归不觉岁华侵，倦抚旌旗感慨深。\n旧日家乡今日客，一年时序百年心。\n城余故址元非铁，山得虚名不是金。\n槛外长江成底事，英雄对酒话蹄涔。",
        "dynasty": "宋",
        "collection_info": null
    },
    {
        "uuid": "f7c164329ddf33b368dcc232b1a1a750",
        "title": "句  其一",
        "author": "梁栋",
        "content": "浮云暗不见青天。",
        "dynasty": "宋",
        "collection_info": null
    },
    {
        "uuid": "ad2f43342ae855177fe1cbf24edf3c59",
        "title": "句  其二",
        "author": "梁栋",
        "content": "千株守红死，一点反魂归。",
        "dynasty": "宋",
        "collection_info": null
    }
]