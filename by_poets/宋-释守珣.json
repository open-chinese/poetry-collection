[
    {
        "uuid": "0d07430fdc54fd2bcd36a0861cb77b49",
        "title": "颂古四十首  其一",
        "author": "释守珣",
        "content": "兜罗绵手指天地，绀目重瞳顾四维。\n七步周行浑属我，一生卖弄小孩儿。",
        "dynasty": "宋",
        "collection_info": null
    },
    {
        "uuid": "d0a6f3233759cd17d1e1a126e420ef3e",
        "title": "颂古四十首  其二",
        "author": "释守珣",
        "content": "瞿罢身心如泥，女子肝肠似铁。\n文殊贪寻锅子，罔明由来着楔。\n历观大地众生，不解闭门作活。\n不动干戈建太平，雨过青山如黛泼。",
        "dynasty": "宋",
        "collection_info": null
    },
    {
        "uuid": "a39e564e0ba575c08930cedbde2ca8d5",
        "title": "颂古四十首  其三",
        "author": "释守珣",
        "content": "涅槃一路同来往，寸步宁亏达本乡。\n鹙子黠儿轻借便，由如哑子吃生姜。\n月上女，太无良，不涂红粉自风光。\n金锁玄关留不住，百尺竿头信脚行。",
        "dynasty": "宋",
        "collection_info": null
    },
    {
        "uuid": "c1a067061520c0a4da50f037a8f9de80",
        "title": "颂古四十首  其四",
        "author": "释守珣",
        "content": "帝子游春不逐他，相邀诸姊入尸陀。\n死人堆裏出身路，拨动烟尘见也么。\n灵利汉，不消多。\n回头踏着自家底，洞云深处旧烟萝。",
        "dynasty": "宋",
        "collection_info": null
    },
    {
        "uuid": "bcb35621ec728ba84612e7149b4ce8ab",
        "title": "颂古四十首  其五",
        "author": "释守珣",
        "content": "百万人天普请看，头陀末上独开颜。\n堪笑衣穿瘦骨露，一肩授手搭金襕。",
        "dynasty": "宋",
        "collection_info": null
    },
    {
        "uuid": "5610f782667d9f9faf4eb5c0175bc51d",
        "title": "颂古四十首  其六",
        "author": "释守珣",
        "content": "难兄难弟问来端，百衲金襕递代传。\n弟应兄呼成底事，免认剎竿头指天。",
        "dynasty": "宋",
        "collection_info": null
    },
    {
        "uuid": "aef9a4aed14e6f189a8a8703a2769c7e",
        "title": "颂古四十首  其七",
        "author": "释守珣",
        "content": "展阵开旗便要赢，谁知御驾不亲征。\n把定锵旗收阵脚，直向熊峰不出兵。",
        "dynasty": "宋",
        "collection_info": null
    },
    {
        "uuid": "f4d2bded7428955c5627d275c1fc5acc",
        "title": "颂古四十首  其八",
        "author": "释守珣",
        "content": "三拜勤劬雪到腰，觅心无处强相饶。\n神光冷地思量着，始觉春来雪自消。",
        "dynasty": "宋",
        "collection_info": null
    },
    {
        "uuid": "15a0f97d5e295b17bb2b35fabf030841",
        "title": "颂古四十首  其九",
        "author": "释守珣",
        "content": "老大不堪用，约去了还来。\n伸脚缩脚裏，贪程启快哉。\n有娘生面无爷姓，趁得昙华五叶开。",
        "dynasty": "宋",
        "collection_info": null
    },
    {
        "uuid": "0f2d4f40ca8f304055a4be8920d5b1e3",
        "title": "颂古四十首  其一○",
        "author": "释守珣",
        "content": "不是风兮不是旛，几人北斗面南看。\n祖师直下无窼臼，眼绽皮穿较不难。",
        "dynasty": "宋",
        "collection_info": null
    },
    {
        "uuid": "da5dc63c820ec741070672aa8985ed2e",
        "title": "颂古四十首  其一一",
        "author": "释守珣",
        "content": "倚竈为灵自不灵，灵踪断处一堆尘。\n野老不来敲祭鼓，打正因邪别是春。",
        "dynasty": "宋",
        "collection_info": null
    },
    {
        "uuid": "45502356a283b1b274a91bffec160f2f",
        "title": "颂古四十首  其一二",
        "author": "释守珣",
        "content": "坐禅成佛心中病，作镜磨砖眼裏华。\n一掣牢关金锁断，等闲信步便归家。\n马驹子，实堪夸。\n自从胡乱后，着处是生涯。",
        "dynasty": "宋",
        "collection_info": null
    },
    {
        "uuid": "cfc146aec46348694096d7edcb558116",
        "title": "颂古四十首  其一三",
        "author": "释守珣",
        "content": "庐陵米价若为酬，入市知行趣自由。\n借问年来何所直，大宋山河四百州。",
        "dynasty": "宋",
        "collection_info": null
    },
    {
        "uuid": "2f264467c3d3ab5fc5fdfd4796de05c7",
        "title": "颂古四十首  其一四",
        "author": "释守珣",
        "content": "即心是佛一家风，马祖声传四海中。\n灵利衲僧纔一顾，娘生赋性出天聪。",
        "dynasty": "宋",
        "collection_info": null
    },
    {
        "uuid": "45a85ca7dfb32f4395218d09d8ad202e",
        "title": "颂古四十首  其一五",
        "author": "释守珣",
        "content": "近日尊位復如何，日面月面哩来啰。\n自从舞得三台后，拍拍元来总是歌。",
        "dynasty": "宋",
        "collection_info": null
    },
    {
        "uuid": "cae217930d758cf17d9b3347b77ee03c",
        "title": "颂古四十首  其一六",
        "author": "释守珣",
        "content": "野鸭羣飞势莫留，瞥然一过已高秋。\n和声搊着平生痛，短绠毋劳繫鼻头。",
        "dynasty": "宋",
        "collection_info": null
    },
    {
        "uuid": "cbde0741a2c14656b37d7a023ce61e0f",
        "title": "颂古四十首  其一七",
        "author": "释守珣",
        "content": "安国安家不在兵，鲁连一箭亦多情。\n三千剑客今何在，独许将军建太平。",
        "dynasty": "宋",
        "collection_info": null
    },
    {
        "uuid": "807e910b57a39945247932a20b4cd1e6",
        "title": "颂古四十首  其一八",
        "author": "释守珣",
        "content": "要得貍奴觌面酬，浑如钳口锁咽喉。\n一刀两段从公断，直得悲风动地愁。",
        "dynasty": "宋",
        "collection_info": null
    },
    {
        "uuid": "ddc33921d43caad6c41f8a543eb731a7",
        "title": "颂古四十首  其一九",
        "author": "释守珣",
        "content": "犀牛扇子用多年，历掌清机授手传。\n头角不全收拾取，雨余风月满长川。",
        "dynasty": "宋",
        "collection_info": null
    },
    {
        "uuid": "6ef4a9feef38596163776e497f06b3b1",
        "title": "颂古四十首  其二○",
        "author": "释守珣",
        "content": "红轮决定沉西去，未委魂灵往那方。\n踏得故乡田地稳，本来面目露堂堂。\n人只在，不曾亡。\n率陀天上非人世，须知别有好商量。",
        "dynasty": "宋",
        "collection_info": null
    },
    {
        "uuid": "b1b31128782771139f3c7d0e37572f50",
        "title": "颂古四十首  其二一",
        "author": "释守珣",
        "content": "贪观天上月，失却手中桡。\n石臼山下路，归计转迢遥。\n觌面光辉日，拍手笑吾曹。",
        "dynasty": "宋",
        "collection_info": null
    },
    {
        "uuid": "3265a1caae89569a92efce2e27ea3adb",
        "title": "颂古四十首  其二二",
        "author": "释守珣",
        "content": "老倒丹霞烧木佛，院主眉鬚刚突出。\n罪过从来作底当，谁道千虚不博实。",
        "dynasty": "宋",
        "collection_info": null
    },
    {
        "uuid": "1b68538f14e47363f4119498fd456095",
        "title": "颂古四十首  其二三",
        "author": "释守珣",
        "content": "三种佳名一箇过，邀君把手上高坡。\n时人自没登山力，空负当年一曲歌。",
        "dynasty": "宋",
        "collection_info": null
    },
    {
        "uuid": "9cd1b58936c14876166ef50c146d2a75",
        "title": "颂古四十首  其二四",
        "author": "释守珣",
        "content": "连天野火了无涯，起处犹来辨作家。\n眼裏瞳人双翳尽，面前遍界绝空华。\n道吾老，也堪夸。\n汲水僧归林下寺，待船人立渡头沙。",
        "dynasty": "宋",
        "collection_info": null
    },
    {
        "uuid": "be6b2219cd475def8e6101eff2c593e0",
        "title": "颂古四十首  其二五",
        "author": "释守珣",
        "content": "孰云天地与同根，事角争如理见亲。\n一槛庭花浑己物，满天风月与谁论。\n堪笑南泉老作，犹来因语识人。\n可怜陆亘大夫，对面埋没家珍。",
        "dynasty": "宋",
        "collection_info": null
    },
    {
        "uuid": "b832f33b06744b68bf7272bced779258",
        "title": "颂古四十首  其二六",
        "author": "释守珣",
        "content": "青青庭柏指西来，赵老门风八字开。\n岁寒枝有深深意，谁把灵根着处栽。",
        "dynasty": "宋",
        "collection_info": null
    },
    {
        "uuid": "6eded51a2b7b8e81c39443b95c5b6f5d",
        "title": "颂古四十首  其二七",
        "author": "释守珣",
        "content": "张公末醉李公扶，从此嘉声满道途。\n却被金刚开口笑，谁能爱你护身符。",
        "dynasty": "宋",
        "collection_info": null
    },
    {
        "uuid": "5721424d4af0951e732e50173971e004",
        "title": "颂古四十首  其二八",
        "author": "释守珣",
        "content": "见成公案便相当，秤则称兮斗则量。\n非较非年三十棒，至今平步也翱翔。",
        "dynasty": "宋",
        "collection_info": null
    },
    {
        "uuid": "f590048371bd651fac107c26b1f87eb8",
        "title": "颂古四十首  其二九",
        "author": "释守珣",
        "content": "终日看天不举头，桃花烂熳始抬眸。\n饶君便有遮天网，到得牢关即便休。",
        "dynasty": "宋",
        "collection_info": null
    },
    {
        "uuid": "2c008f58a30cbe8055d932e574bc9ecd",
        "title": "颂古四十首  其三○",
        "author": "释守珣",
        "content": "无寒暑处洞山语，多少禅人迷处所。\n寒时向火热乘凉，一生免得避寒暑。",
        "dynasty": "宋",
        "collection_info": null
    },
    {
        "uuid": "d71a8a6af57cc19246dbe74bf01b82c0",
        "title": "颂古四十首  其三一",
        "author": "释守珣",
        "content": "捲则浑崙无缝，舒则八面生光。\n百千诸佛，同处一方。\n转机轮于掌握，奋大用于当场。\n非独三十年后，面前薝卜馨香。",
        "dynasty": "宋",
        "collection_info": null
    },
    {
        "uuid": "f3e449993a7e18f3ceb11d10dcb6c59d",
        "title": "颂古四十首  其三二",
        "author": "释守珣",
        "content": "残羹馊饭，无处安着。\n换手搥胸，劈头盖却。\n两箇无孔铁槌，一样无绳自缚。",
        "dynasty": "宋",
        "collection_info": null
    },
    {
        "uuid": "868c9daecfeda61a1353ef92127d9243",
        "title": "颂古四十首  其三三",
        "author": "释守珣",
        "content": "发足超方，地头亲到。\n遇着险峻道途，杀活杖子变豹。\n米仓大路平如砥，未免漆桶裏着到。\n不搽红粉也风流，大抵还他肌骨好。",
        "dynasty": "宋",
        "collection_info": null
    },
    {
        "uuid": "650d0181b472b32748d568900a7e8eb0",
        "title": "颂古四十首  其三四",
        "author": "释守珣",
        "content": "无孔笛子两头吹，韵出青霄彻九维。\n可怜一对冤家种，人人鼻孔大头垂。",
        "dynasty": "宋",
        "collection_info": null
    },
    {
        "uuid": "8cf3e2d016a0c2b54dea624b24604c26",
        "title": "颂古四十首  其三五",
        "author": "释守珣",
        "content": "云门餬饼对超谈，多少禅流看不穿。\n若是孔门真弟子，自然知道化三千。",
        "dynasty": "宋",
        "collection_info": null
    },
    {
        "uuid": "180272fa5109eebc745dd01ad1b16fa8",
        "title": "颂古四十首  其三六",
        "author": "释守珣",
        "content": "问佛唯言干屎橛，非独抽钉兼拔楔。\n不是韶阳老古锥，争得亲言出亲舌。",
        "dynasty": "宋",
        "collection_info": null
    },
    {
        "uuid": "044874a838de3a8d1b03efd85874e855",
        "title": "颂古四十首  其三七",
        "author": "释守珣",
        "content": "鼠既不灵，官马相踏。\n借使乘风，厮挨厮拶。\n干戈中立太平基，凛凛嘉声振兰若。",
        "dynasty": "宋",
        "collection_info": null
    },
    {
        "uuid": "3353a24c5872610a8c4c74b53a98ded4",
        "title": "颂古四十首  其三八",
        "author": "释守珣",
        "content": "借婆裙子拜婆朝，问佛唯言汝惠超。\n万古石头城下水，终归大海作波涛。",
        "dynasty": "宋",
        "collection_info": null
    },
    {
        "uuid": "e76eb930b38382af91ab5410b3a61c07",
        "title": "颂古四十首  其三九",
        "author": "释守珣",
        "content": "泥水未分红菡萏，雨余先透碧波香。\n千般意路终难会，一着归根便厮当。",
        "dynasty": "宋",
        "collection_info": null
    },
    {
        "uuid": "e71b7d1bc1ef8c754a424dcf4d9ce366",
        "title": "颂古四十首  其四○",
        "author": "释守珣",
        "content": "问处分明答处亲，青峰八字打开门。\n头头尽是吾家物，何必临歧更问津。",
        "dynasty": "宋",
        "collection_info": null
    },
    {
        "uuid": "52d82f181f570c4c2c0538568706a1c9",
        "title": "偈二首  其一",
        "author": "释守珣",
        "content": "𨍏轹钻，住山斧，佛祖出头未轻与。\n纵使醍醐满世间，你无宝器如何取。\n阿呵呵，神山打罗，道吾作舞。\n甜甜彻蒂甜，苦瓠连根苦。",
        "dynasty": "宋",
        "collection_info": null
    },
    {
        "uuid": "a25875e3696b3a440fe5933b207d86df",
        "title": "偈二首  其二",
        "author": "释守珣",
        "content": "如来禅，祖师道，切忌将心外边讨。\n从门所得即非珍，特地埋藏衣裏宝。\n禅家流，须及早，拨动祖师关捩，抖擞多年布袄。\n是非毁誉付之空，竖阔横长浑恰好。\n君不见寒山老，终日嬉嬉，长年把扫。\n人问其中事若何，入荒田不拣信手拈来草。",
        "dynasty": "宋",
        "collection_info": null
    }
]