[
    {
        "uuid": "00037140245591e7448f2304b5c7508f",
        "title": "续八咏 双溪占胜地",
        "author": "唐仲友",
        "content": "占胜地，胜地难摹写。\n二水护城闉，千山带林野。\n山林鬰苍苍，千里遥相望。\n括苍转晓色，九峰含夕阳。\n危栏压雉堞，嘉名寄文章。\n阴晴阅变态，昼夜无故常。\n郊平涨潦渺沧溟，渚迴澄波萦素练。\n霁后遥岑历历分，雾中迭嶂蒙蒙见。\n增远目兮双明，含清辉兮四面。\n奉分星之肸蠁，切宸居之眩转。\n邦人来此意以恭，客子临之游欲倦。\n神莫睹，敬先通。\n言有尽，兴无穷。\n烟笼野以浮碧，浪射霞而涌红。\n连赤松之佳气，过三洞之罡风。\n仰层阁而跂翼，俯浮梁而卧虹。\n数征帆而引兴，瞻倦翼而省躬。\n接絃歌之盈耳，震鼓角之凌空。\n洪钟发天半，清磬入云中。\n英灵降神异，膏腴生物丰。\n清绝兹楼景，佳哉冠江东。",
        "dynasty": "宋",
        "collection_info": null
    },
    {
        "uuid": "b6d002324ca1feedc328b54d305329cc",
        "title": "续八咏 八咏掞英词",
        "author": "唐仲友",
        "content": "掞英词，英词有微意。\n怀章恋双阙，吟情深六义。\n秋月清可依，春风惠无私。\n草桐感霜露，鸿鹤伤羽仪。\n解玉佩，去朝会，驾朱旛，张皂盖。\n张盖非不荣，解佩难为情。\n青緺矫浊侈，锦帐怀休明。\n邦衣未容褫，况值佳山水。\n时来一登临，清旷豁千里。\n既为兹土愁，復云兹土美。\n揖林壑，俯清沦，摛锦绣，歌阳春。\n天球鸣兮朱絃奏，朱絃奏兮玉律新。\n灵均渊源，建安风度。\n参众体于柏梁，接遗声于楚赋。\n值重光，叹盈缺。\n曳长裾，怀散聚。\n想西园兮不復游，典南尉兮未能去。\n薄淮阳之见疎，幸浮邱而来顾。\n非流落以为患，谅热中而怨慕。\n景入咏以增辉，诗因楼而得趣。\n嗟暗投于拙目，指微瑕于宝璐。\n高文一何寥，绝境亦难遇。\n子期久云亡，蚍蜉祇撼树。",
        "dynasty": "宋",
        "collection_info": null
    },
    {
        "uuid": "147a03b37be1098097e3ff626deb35a3",
        "title": "续八咏 千年增旧观",
        "author": "唐仲友",
        "content": "增旧观，旧观已云美。\n栋宇未翚飞，贤侯为兴起。\n昔时兮清赏，昔日兮清文。\n挥絃兮归雁，隠几兮浮云。\n八篇合绮丽，万古垂芳芬。\n鹤归城郭幸未改，人去典型犹得闻。\n风流兮代变，城隅兮势逼。\n故蹟兮溪山，灵祠兮门阈。\n凑香火于庶繁，局宇宙于褊侧。\n惜经度于无地，厌往来于如织。\n重旧贯于改作，付流年于未极。\n负吟咏之高名，起登眺之太息。\n侯至怀古贤，民乐值丰年。\n谋始规模壮，竞辰旌旆迁。\n落成駴不日，面势快瞻前。\n昔人应有待，神交臭兰茝。\n泪碑忽已新，革带俨如在。\n当时屈望郎，此意属真宰。\n楼高兮山远，野旷兮水长。\n冥冥兮鸿翼，渺渺兮鸥行。\n客至有永日，诗成无短章。\n见闻靡不逮，名实非自彰。\n隆昌七百载，作者永相望。",
        "dynasty": "宋",
        "collection_info": null
    },
    {
        "uuid": "ac41184a0b5ec3f1e5f797f5f422cd2d",
        "title": "续八咏 万象出新奇",
        "author": "唐仲友",
        "content": "出新奇，新奇震吴越。\n经营得要领，呈露入轩闼。\n迢迢括苍山，虬龙南北环。\n中含七邑壤，下注溪流湾。\n昔楼已据胜，今楼与名称。\n东西倍轩豁，高下增比兴。\n极目送朝宗，目穷波未穷。\n万里出寸碧，千里来雄风。\n地迥月偏蚤，草绵心易忡。\n窗影射朝白，檐牙留晚红。\n村村辨迴互，树树分玲珑。\n长烟低抹岸，远水浄涵空。\n云间无迅翼，天末识归篷。\n轮奂覩新作，邦人胡不乐。\n憧憧绝纷扰，寂寂宜淡泊。\n溪响答棋声，云影入杯酌。\n守澄心自知，客至意亦宜。\n哦诗句易得，凭槛坐忘疲。\n垂名千古地，一朝风景异。\n楹桷压闾阎，邱壑输胸次。\n清游未渠央，吾民那可忘。\n词章贲高阁，前后两甘棠。",
        "dynasty": "宋",
        "collection_info": null
    },
    {
        "uuid": "9288d6cd5e183cebe55a72493188104c",
        "title": "续八咏 迟日春偏丽",
        "author": "唐仲友",
        "content": "春偏丽，偏丽两溪湄。\n三农喜趋事，万物欣逢时。\n伊吾土之洵乐，勤𤱶亩之东作。\n弥陇麦之旷望，遍水田之疏瀹。\n抽新绿之桑麻，换柔青之林薄。\n林薄初迁鶑，郊原膏泽晴。\n园花张锦烂，堤柳弄丝轻。\n落梅吹香尽，芳草连天生。\n游人自适意，客子偏伤情。\n韶华忽云暮，檐楹乱飞絮。\n南浦绿波澜，秀野深烟雾。\n鱼肥隠钓舟，沙暖多翘鹭。\n红残少踏青，日落喧竞渡。\n翩翩来去燕，芳洲衔泥便。\n弱羽度高城，斜拂微和扇。\n物态皆光辉，凭高自忘归。\n轻雷送夜雨，江色含朝晖。\n俗厚异观洧，服成思浴沂。\n所幸疠不作，但愿年无饥。\n宽书已屡下，宣布关深机。",
        "dynasty": "宋",
        "collection_info": null
    },
    {
        "uuid": "e257513e2102da18a6a7aaee9c1bbd4d",
        "title": "续八咏 熏风夏更宜",
        "author": "唐仲友",
        "content": "夏更宜，更宜倚栏客。\n扇化养之清微，布丰美之涧泽。\n空翠幄之桑柘，涨黄云之麰麦。\n扫园囿之落红，溢𤱶浍之疎白。\n亘东西之入望，固高下之无择。\n响缫车于林野，度牧笛于阡陌。\n消永昼于尊罍，散轻暑于絺绤。\n嘉宾可以娱，尘襟可以释。\n俯槛草芊芊，怀人情脉脉。\n黄梅熟兮大霔，洪涛涨兮古渡。\n前渚长兮长已没，浮梁断兮断无路。\n驻征客之行舟，失远村之芳树。\n望青林之济溺，虑黄帕之为蠹。\n浪汹涌而未息，云冥蒙而犹固。\n幸学海不为远，忽安流已如故。\n赤日照奇峰，绝壑召神龙。\n奔雷过车响，急雨跳珠容。\n为霖利已溥，泼墨收无踪。\n微凉入殿阁，朝爽开心胸。\n高明可居君莫厌，变化莫测吟可供。",
        "dynasty": "宋",
        "collection_info": null
    },
    {
        "uuid": "fdfe171ffdbaa04673d6aba2aef45568",
        "title": "续八咏 秋空月皎皎",
        "author": "唐仲友",
        "content": "月皎皎，皎皎飞明镜。\n涤风露以孤高，照溪山而清静。\n协二气之金精，肃万物之西成。\n捲云衢之点缀，廓天路之澄清。\n扫埃𡏖于玉宇，流沆瀣于金茎。\n泛林光于远野，转檐影于高城。\n荡金蛇兮深浪涌，浸玉兔兮长滩平。\n射潜渊兮鱼龙动，冷巢栖兮乌鹊惊。\n在冰壶兮心腑快，吸琼华兮毛骨轻。\n念远人兮怀塞北，依末光兮思承明。\n颢气分深浅，素魄有亏盈。\n桥成牛女渡，日沈河汉倾。\n光辉半八月，忧乐殊羣情。\n肃肃渐寒色，远雁向南征。\n此景皆奇绝，兹地独峥嵘。\n当午夜之寥閴，带远烟之蒙幂。\n认遥山于微微，分近树于历历。\n急捣衣之寒砧，引泊舟之横笛。\n繄赏心之难并，对兹焉真无敌。\n佳人兮怀哉，参已横兮归去来。",
        "dynasty": "宋",
        "collection_info": null
    },
    {
        "uuid": "3bc7c8e78e9f1c5e7fe30cc4f41c8c15",
        "title": "续八咏 冬野雪垂垂",
        "author": "唐仲友",
        "content": "雪垂垂，迥野望中奇。\n冥迷一色混，琢镂万般宜。\n严风初作意，爱日为收曦。\n千山淡若惨，万壑冻无姿。\n同云忽冱合，飞絮渐分披。\n漫天历乱落，洒槛横斜吹。\n粉浸两溪浪，琼削千林枝。\n素虬桥枕渚，冰柱瓦流澌。\n田种皆雍伯，絃绝非子期。\n沙头雁影灭，城角鸟声悲。\n烟孤辨村墅，天沈迷酒旗。\n爱登楼之纵目，忘起粟之侵肌。\n忽愁容以暂开，漏朝晖之照瞩。\n射积素之峰岭，认微波之溪谷。\n灿垂檐之明珠，烂开府之羣玉。\n凛暮寒而復凝，洒夜声而相续。\n靓开阖以多端，玩朝昏而未足。\n孤松气独刚，百谷土增沃。\n积阴那可久，见睍深所欲。\n白雪与阳春，愿赓郢中曲。",
        "dynasty": "宋",
        "collection_info": null
    },
    {
        "uuid": "8a1b2afbe79552ea9223584658423087",
        "title": "游盖竹山",
        "author": "唐仲友",
        "content": "篮舆东出雨初收，众山捲雾奔苍虬。\n麦田蒙蒙连千畴，去年见种今见秋。\n农家椀大即快活，使君不去能无羞。\n春光欲尽谁挽留，千林薿薿新绿柔。\n桐花远近淡无色，自开自落那关愁。\n洞天为我暂晴霁，使我蜡屐穷冥搜。\n天门发秀万马下，水口离立羣峰稠。\n瀑泉对面泻绝壁，宝剑却倚丹凤楼。\n溪声喷薄雷震动，石色古怪神剜锼。\n洞门谽谺风飕飕，香炉峰下蛟龙湫。\n中峰特秀小为贵，左右旌节森戈矛。\n几时秘奥一日覩，谈笑指示君知不。\n精庐但欲占胜处，专事栋宇非良谋。\n飞阁跨水纳佳气，突兀堂殿居上头。\n轩窗高下有奇致，洗涤肺腑明双眸。\n我将于此栖羽流，凤笙鹤驾应来游。\n丹成一举凌九州，下视浊世如浮沤。\n灵祠款谒路阻修，层岩曲涧邃且幽。\n经营轮奂亦未就，挥金助尔何须求。\n晚云漠漠鸣雨鸠，仆痡泥滑吾欲休。\n虹桥列炬促归骑，城鼓已报初更筹。\n追攀别乘聊復尔，乘兴何如王子猷。\n习池不为倒载去，儿童不用拍手拦街讴。",
        "dynasty": "宋",
        "collection_info": null
    },
    {
        "uuid": "27e709550fffadb5cdf628fbbe55340a",
        "title": "石洞",
        "author": "唐仲友",
        "content": "流泉在石上，细路在石下。\n天宇闭復开，竹树邃而雅。\n我来不值桂壑风，月寒病骨艰迎逢。\n野田午后爱日烘，杖藜扶去穿谾豅。\n霜清水落石正瘦，落叶拥径行龙钟。\n决流作瀑飞短虹，小阁踞坐尘虑空。\n萧然一笑出山去，迴首峻壁纷青红。",
        "dynasty": "宋",
        "collection_info": null
    },
    {
        "uuid": "fafe90c2bf3dcb13828652904026c860",
        "title": "云峰院",
        "author": "唐仲友",
        "content": "木杪出危阁，轩窗罗翠屏。\n更须登石望，欲尽远山青。",
        "dynasty": "宋",
        "collection_info": null
    },
    {
        "uuid": "07ce0d627869ec0be716258a23247140",
        "title": "村舍",
        "author": "唐仲友",
        "content": "草色红泉井，桐阴白板扉。\n徘徊不忍去，坐待白云归。",
        "dynasty": "宋",
        "collection_info": null
    },
    {
        "uuid": "63d562a54d11648e31034d1b97281de8",
        "title": "元应善利真人祠  其一",
        "author": "唐仲友",
        "content": "周道昔波荡，王子生不辰。\n忠言谏壅川，亲意不我亲。\n天壤不可支，厌此浊世尘。\n乐师尔何知，吾将去上宾。",
        "dynasty": "宋",
        "collection_info": null
    },
    {
        "uuid": "e5a280b468c59f65c7e6142f08bc4340",
        "title": "元应善利真人祠  其二",
        "author": "唐仲友",
        "content": "吹笙洛阳道，邂逅浮邱公。\n方瞳一莫逆，精思嵩高峰。\n剑舄我何有，飞驭凌刚风。\n时闻凤凰鸣，隠隠丹霞中。",
        "dynasty": "宋",
        "collection_info": null
    },
    {
        "uuid": "fb9b2775781919853974d447d5fe2da2",
        "title": "元应善利真人祠  其三",
        "author": "唐仲友",
        "content": "弦月何皎皎，缑山何巍巍。\n上有白鹤驾，聊与时人期。\n后天凋三光，何必千年归。\n金阙帝有命，吾非丁令威。",
        "dynasty": "宋",
        "collection_info": null
    },
    {
        "uuid": "cc900c660eba7638b62f03a36be52de7",
        "title": "元应善利真人祠  其四",
        "author": "唐仲友",
        "content": "帝念下土民，山川分百灵。\n命汝右弼君，秘宇开金庭。\n阖闢阴阳机，五岳趋朝缨。\n暇日帝汝思，时时来玉京。",
        "dynasty": "宋",
        "collection_info": null
    },
    {
        "uuid": "25ef9232c7aa62dbe4d3ac2820f8ed85",
        "title": "元应善利真人祠  其五",
        "author": "唐仲友",
        "content": "桐柏亦何有，清辉照琼台。\n众泉注金石，万木罗琳瑰。\n玉室静窈窕，鹤辔纷徘徊。\n紫云拥飞盖，知是真仙来。",
        "dynasty": "宋",
        "collection_info": null
    },
    {
        "uuid": "53177a5031411b5e426c944c201a82a3",
        "title": "元应善利真人祠  其六",
        "author": "唐仲友",
        "content": "丹符列素奏，黄水晞云浆。\n吾道固欲传，世人殊可伤。\n授汝紫阳周，语尔茅山杨。\n食之仙人芝，引袂同飞翔。",
        "dynasty": "宋",
        "collection_info": null
    },
    {
        "uuid": "84abf5b95494c68125cf4b9deb93d282",
        "title": "元应善利真人祠  其七",
        "author": "唐仲友",
        "content": "丹邱壤千里，水旱固所司。\n吾民实可矜，有守孰不祈。\n应汝捷影响，乐岁免阻饥。\n万民齐叫阍，天子远亦知。",
        "dynasty": "宋",
        "collection_info": null
    },
    {
        "uuid": "27dd9c5c8013aa62c35c323ced3fc6eb",
        "title": "元应善利真人祠  其八",
        "author": "唐仲友",
        "content": "天子锡荣号，贲我灵宫祠。\n吾道岂加损，群心自瞻依。\n峩峩芙蓉冠，剑佩明朱衣。\n自周迄于今，千载弥光辉。",
        "dynasty": "宋",
        "collection_info": null
    },
    {
        "uuid": "cdd316e93f2603e03738dc588f89e350",
        "title": "元应善利真人祠  其九",
        "author": "唐仲友",
        "content": "外传炯遗迹，真诰垂微言。\n子微有妙笔，罗列丹青传。\n我生后诸子，倾心慕真诠。\n像设俨如在，白云聊续篇。",
        "dynasty": "宋",
        "collection_info": null
    },
    {
        "uuid": "d959503c2963227f627fe61f56a61655",
        "title": "行登新现潭  其一",
        "author": "唐仲友",
        "content": "荞麦花齐晚稻黄，今年此地是仙乡。\n篮舆又作山中去，敬为神龙一瓣香。",
        "dynasty": "宋",
        "collection_info": null
    },
    {
        "uuid": "0a4f60c4947d6cb887fbbda5242bf611",
        "title": "行登新现潭  其二",
        "author": "唐仲友",
        "content": "薄雨轻云掩翠微，丰年何物不熙熙。\n拒霜也效嫣然笑，白白红红出短篱。",
        "dynasty": "宋",
        "collection_info": null
    },
    {
        "uuid": "c20c402d60589fdd83cb851f9ebe6441",
        "title": "辛丑正月上休日谒灵康庙拜滕公祠",
        "author": "唐仲友",
        "content": "苍山余雪在云端，五两摇风减晓寒。\n谷应笙簧成两部，日涵烟水上三竿。\n相逢戏事留仙传，如在英魂激壮肝。\n分职幽明均报国，愿神终赐免空官。",
        "dynasty": "宋",
        "collection_info": null
    },
    {
        "uuid": "6e581dac979558e409a7d86a3c7b738b",
        "title": "送钱守归朝除大农二首  其一",
        "author": "唐仲友",
        "content": "北海廉平守，曾为汉大农。\n此邦高治行，今日继前风。\n饥馑难于政，循良茂厥功。\n好将清静对，推与四方同。",
        "dynasty": "宋",
        "collection_info": null
    },
    {
        "uuid": "176629435908338bc4872c34848e4188",
        "title": "送钱守归朝除大农二首  其二",
        "author": "唐仲友",
        "content": "贱迹归田里，高怀不世情。\n细倾忧国酒，频话及时耕。\n紫橐恩将近，茅茨计未成。\n攀辕无好语，所愿达时英。",
        "dynasty": "宋",
        "collection_info": null
    },
    {
        "uuid": "7feabc5071ece73e9a0dfa195b39cc53",
        "title": "代家君答闻老诗三首  其一",
        "author": "唐仲友",
        "content": "流水高山举似谁，我惭善听匪钟期。\n三诗历历皆可语，彷佛当时病可师。",
        "dynasty": "宋",
        "collection_info": null
    },
    {
        "uuid": "c6c2082833458e82df453c6b20088ae9",
        "title": "代家君答闻老诗三首  其二",
        "author": "唐仲友",
        "content": "附热衔泥不足言，尔来杖锡亦纷然。\n不趋鑪炭趋寒谷，青白于中觉汝贤。",
        "dynasty": "宋",
        "collection_info": null
    },
    {
        "uuid": "5b09edddee8a03847eda70ba55db3e8c",
        "title": "代家君答闻老诗三首  其三",
        "author": "唐仲友",
        "content": "江山天借使诗昌，太守风流似沈郎。\n莫作推敲衝导其，好携佳句过黄堂。",
        "dynasty": "宋",
        "collection_info": null
    },
    {
        "uuid": "edd5c19b3dac4caa65fef95178a7f0e4",
        "title": "读章嘉甫诗",
        "author": "唐仲友",
        "content": "句法亡来久，诗坛忽有人。\n看君哦字苦，胜我食芝新。\n国史空遗恨，竿门未识真。\n尚须樽酒细，非效捧心颦。",
        "dynasty": "宋",
        "collection_info": null
    },
    {
        "uuid": "6273c12590f4e6bcb83003e386cadd8a",
        "title": "次季弼索杨继甫诗  其一",
        "author": "唐仲友",
        "content": "诗来得得巧搜寻，清似壶冰洗我心。\n白雪阳春皆绝唱，高山流水欠知音。\n秦淮淼淼涵秋影，楚岸迢迢起夕阴。\n此际须君速相就，寒鸦趁侣欲投林。",
        "dynasty": "宋",
        "collection_info": null
    },
    {
        "uuid": "54cca95488451321f760aa31d7d487fa",
        "title": "次季弼索杨继甫诗  其二",
        "author": "唐仲友",
        "content": "爱山欲作杪秋寻，薄宦逢回倦壮心。\n排遣牢愁须鲁酒，激扬逸气和春音。\n归与物色荒山径，晚矣功名惜寸阴。\n寂寞孤芳聊自守，不殊兰芷在深林。",
        "dynasty": "宋",
        "collection_info": null
    },
    {
        "uuid": "61d36913e7871c403b0817bc85cb2514",
        "title": "绣川湖",
        "author": "唐仲友",
        "content": "众水汇山麓，平湖天宇宽。\n千家连岛屿，十里带林峦。\n柳长波澜阔，荷衰风月寒。\n吾将乘一棹，谁与办纶竿。",
        "dynasty": "宋",
        "collection_info": null
    },
    {
        "uuid": "319639210706d3dd7e3b10c47e2d35d5",
        "title": "题刘能之书室日静斋",
        "author": "唐仲友",
        "content": "书斋一明窗，平湖在轩闼。\n良朋求我名，题榜子听说。\n心静见天地，水静烛毫髮。\n槁木兼死灰，智动此机栝。\n微风不扬波，方寸皦明月。\n一举在云霄，期汝兹奋发。",
        "dynasty": "宋",
        "collection_info": null
    },
    {
        "uuid": "6148dd29d33ca19bea675cafbf32a0c5",
        "title": "雨花台  其一",
        "author": "唐仲友",
        "content": "竟夕飞花一尺围，今朝晴色荷神禧。\n共寻萧寺因乘兴，直上高台是爱奇。\n鳷鹊余寒通北极，凤凰斜照落西垂。\n诗成似得江山助，莫遣金陵胜侣知。",
        "dynasty": "宋",
        "collection_info": null
    },
    {
        "uuid": "4e549bbec6980d7cdb8d3f9e0b6824c8",
        "title": "雨花台  其二",
        "author": "唐仲友",
        "content": "促膝红炉拥肉围，浅斟竹叶介繁禧。\n明年雪裏人应健，醉客诗成语益奇。\n戏掬巧争肌玉莹，快餐不省鬓丝垂。\n归来鼻息春雷动，晴日三竿总未知。",
        "dynasty": "宋",
        "collection_info": null
    },
    {
        "uuid": "4a340bf39c5c0466c3ced61869078ea7",
        "title": "雨花台  其三",
        "author": "唐仲友",
        "content": "因时兴灭易成空，更向层台觅旧踪。\n江渚余寒栖白鹭，山岗晴色转青龙。\n风烟暖入千林景，丝管春生万井容。\n堪笑冷官诗思苦，绝尘高韵以难从。",
        "dynasty": "宋",
        "collection_info": null
    },
    {
        "uuid": "f023443c6c6b3b8fa7713bad7bd21d78",
        "title": "长台途中",
        "author": "唐仲友",
        "content": "衝晓入山去，行行遵远途。\n滩头横略彴，林表出浮图。\n麦饭田家饷，松醪野店酤。\n红尘自扰扰，心与白云孤。",
        "dynasty": "宋",
        "collection_info": null
    },
    {
        "uuid": "b1abd0f2b05f8ef7a250c4843da7113f",
        "title": "蜡梅十五绝和陈天予韵  其一",
        "author": "唐仲友",
        "content": "此花清绝似幽人，苦耐冰霜不爱春。\n蜡蕊轻明香万斛，黄姑端的是前身。",
        "dynasty": "宋",
        "collection_info": null
    },
    {
        "uuid": "19d553b0fa4797c49f0390a1e0d48b8f",
        "title": "蜡梅十五绝和陈天予韵  其二",
        "author": "唐仲友",
        "content": "点缀何曾待化人，密房琐琐暗藏春。\n定应昔与江梅友，惹得清香尚满身。",
        "dynasty": "宋",
        "collection_info": null
    },
    {
        "uuid": "5d1a4668f96ad625b9d57983152c978e",
        "title": "蜡梅十五绝和陈天予韵  其三",
        "author": "唐仲友",
        "content": "袂剪黄罗亦可人，君诗剩觅小园春。\n最怜丈室铜瓶裏，独对维摩似病身。",
        "dynasty": "宋",
        "collection_info": null
    },
    {
        "uuid": "ef498be73bc756f892a891d5b85d46b2",
        "title": "蜡梅十五绝和陈天予韵  其四",
        "author": "唐仲友",
        "content": "黄姑侍女两三人，散作名家不嫁春。\n仙桂飘零篱菊尽，香容付与雪中身。",
        "dynasty": "宋",
        "collection_info": null
    },
    {
        "uuid": "696358e78b16ab15bfa35ac45f5ec2d6",
        "title": "蜡梅十五绝和陈天予韵  其五",
        "author": "唐仲友",
        "content": "日暮天寒倚竹人，淡粧别有一般春。\n紫橐深贮香无限，金缕初裁稳称身。",
        "dynasty": "宋",
        "collection_info": null
    },
    {
        "uuid": "77e317acf41e48c1bcbbc2abfebd4225",
        "title": "蜡梅十五绝和陈天予韵  其六",
        "author": "唐仲友",
        "content": "山麝时时暗袭人，蔷薇露湿满枝春。\n若教粉蝶知音耗，应怨韶华枉误身。",
        "dynasty": "宋",
        "collection_info": null
    },
    {
        "uuid": "ac25162670b8a9ede7917388e6363890",
        "title": "蜡梅十五绝和陈天予韵  其七",
        "author": "唐仲友",
        "content": "的皪光明色照人，枝头已有十分春。\n我惊唤作菩提树，为是如来幻化身。",
        "dynasty": "宋",
        "collection_info": null
    },
    {
        "uuid": "f68523c52b45ce38e3d1c3b755c05462",
        "title": "蜡梅十五绝和陈天予韵  其八",
        "author": "唐仲友",
        "content": "不管江梅妬杀人，壶中日月已先春。\n恰如姑射神仙子，野服高闲物外身。",
        "dynasty": "宋",
        "collection_info": null
    },
    {
        "uuid": "e94f9144233229d2ea9d112313840e76",
        "title": "蜡梅十五绝和陈天予韵  其九",
        "author": "唐仲友",
        "content": "长伴南枝带雪开，浑无蜂蝶去徘徊。\n可能熟识金仙面，只有诗人日日来。",
        "dynasty": "宋",
        "collection_info": null
    },
    {
        "uuid": "11995a2317da30e06a4f9c8dbb201a84",
        "title": "蜡梅十五绝和陈天予韵  其一○",
        "author": "唐仲友",
        "content": "只恐幽花取次开，哦诗忍冻几徘徊。\n莫猜野服风情浅，解把天香暗裏来。",
        "dynasty": "宋",
        "collection_info": null
    },
    {
        "uuid": "2b5be64b69d20e7db70b3c2f6dbcf758",
        "title": "蜡梅十五绝和陈天予韵  其一一",
        "author": "唐仲友",
        "content": "甚欲陪君酒瓮开，寒侵病骨却徘徊。\n不辞更琢金仙句，图得抛砖换玉来。",
        "dynasty": "宋",
        "collection_info": null
    },
    {
        "uuid": "c7649e801799a568220d140919e7916c",
        "title": "蜡梅十五绝和陈天予韵  其一二",
        "author": "唐仲友",
        "content": "为爱凌晨细细开，谁人伴我独徘徊。\n朝阳满树无尘滓，寒雀惊窥欲下来。",
        "dynasty": "宋",
        "collection_info": null
    },
    {
        "uuid": "a7046e88176e55ffda4c73090d30e31d",
        "title": "蜡梅十五绝和陈天予韵  其一三",
        "author": "唐仲友",
        "content": "一点轻明照雪开，六花惊妬亦徘徊。\n清香不在江梅后，底事全无驿使来。",
        "dynasty": "宋",
        "collection_info": null
    },
    {
        "uuid": "49d85bfc6c9c1750f7b2e77656cf13e6",
        "title": "蜡梅十五绝和陈天予韵  其一四",
        "author": "唐仲友",
        "content": "几岁岩扃独自开，何人立马为徘徊。\n只因坡谷传佳句，惹得寻春使少来。",
        "dynasty": "宋",
        "collection_info": null
    },
    {
        "uuid": "274ed28e34060a17191f666d1eeaae3a",
        "title": "蜡梅十五绝和陈天予韵  其一五",
        "author": "唐仲友",
        "content": "积雪愁阴久不开，为怜花冷故徘徊。\n凭君琢句留金蕊，待取霜风送月来。",
        "dynasty": "宋",
        "collection_info": null
    },
    {
        "uuid": "3cea7922c883209613cce85d63bd04c2",
        "title": "蜡梅",
        "author": "唐仲友",
        "content": "凌寒不独早梅芳，玉艷更为一样粧。\n懒着霓裳贪野服，自然仙骨有天香。\n轻明最是宜风日，冷淡从来傲雪霜。\n欲识清奇无尽处，中间深佩紫罗囊。",
        "dynasty": "宋",
        "collection_info": null
    },
    {
        "uuid": "5eff7239a08cf8fa1149a90e0c1208e7",
        "title": "难老堂吴居厚为祖母作张子昭刘文叔史直翁赋诗",
        "author": "唐仲友",
        "content": "风树感亲寿，忽若冬陨霜。\n以孙养祖母，惴惴驹隙光。\n无孙又继绝，此意谁激昂。\n吴氏有纯孝，业业含饴傍。\n延年寓题榜，戏綵勤奉觞。\n诗成三巨公，令德昭不忘。\n九原邈已远，遗范悲空堂。",
        "dynasty": "宋",
        "collection_info": null
    },
    {
        "uuid": "33cddfc354c5e522793226f628125025",
        "title": "题止一堂",
        "author": "唐仲友",
        "content": "艮不获其身，人无监流水。\n畎亩义惓惓，时止非吾止。",
        "dynasty": "宋",
        "collection_info": null
    },
    {
        "uuid": "04065292935a61a29aced4bf92a44f45",
        "title": "贺孙知从改章服",
        "author": "唐仲友",
        "content": "蚤岁蹉蛇晚节全，举觞犹自吸长川。\n紫泥优渥逢熙事，朱绂荣华慰暮年。\n强效琼杯哦庆语，欲将铁杖寿真仙。\n明堂尚有蒲轮召，未许终闲野水船。",
        "dynasty": "宋",
        "collection_info": null
    },
    {
        "uuid": "04d821e3e4a29b33ab51d743edfeebb2",
        "title": "句",
        "author": "唐仲友",
        "content": "万斛出时非择地，一泓澄处本无心。",
        "dynasty": "宋",
        "collection_info": null
    }
]