[
    {
        "uuid": "63561169dd411a0257e9915af04fa01d",
        "title": "永遇乐 满眼寒姿",
        "author": "南山居士",
        "content": "满眼寒姿，桂蟾匀素，霜女同莹。\n野屋喷香，池波弄影，仿佛鸾窥镜。\n一枝堪寄，天涯远信，惆怅塞鸿难倩。\n这情怀、厌厌怎向，无人伴我孤另。\n风凄露冷。\n仙郎此夜，若许枕衾相并。\n解吐芳心，绸缪共约，学取双交颈。\n好天难遇，从今一去，荏苒后期无定。\n把柔肠、千萦万断，为伊薄幸。",
        "dynasty": "宋",
        "collection_info": null
    },
    {
        "uuid": "225ff02941eb093810f17d2506caa050",
        "title": "永遇乐 玉骨冰肌",
        "author": "南山居士",
        "content": "玉骨冰肌，野墙山径，烟雨萧索。\n公子豪华，贪红恋紫，谁分怜孤萼。\n想应窥见，潘毛相似，故把素怀相托。\n岂知人、年来闷损，被名利拘缚。\n当歌对酒，如痴如梦，欲笑啼痕先落。\n二十年前，欢娱一醉，不忍思量着。\n衾寒枕冷，不教孤另，不是自家情薄。\n枉将心、千尤万殢，算应殢着。",
        "dynasty": "宋",
        "collection_info": null
    }
]