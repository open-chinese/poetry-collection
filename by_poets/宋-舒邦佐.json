[
    {
        "uuid": "fc15e302a40f3f34935d074dbe57f801",
        "title": "水调歌头 问讯金华伯",
        "author": "舒邦佐",
        "content": "问讯金华伯，自是地行仙。\n只为朱轮画戟，句引到湘川。\n用个狎鸥心地，做就烹鲜时政，民化我何言。\n但贵衡阳纸，纸落尽云烟。\n对湖天，梅索笑，月还圆。\n旧时岳生申甫，重到是前缘。\n快洗瑶觥一醉，唤个鹤仙起舞，骑取上花砖。\n春秋更多少，庄木八千年。",
        "dynasty": "宋",
        "collection_info": null
    },
    {
        "uuid": "b515157376f0fd08e96881f8c5de8b8b",
        "title": "于尉以书室新成惠诗次韵",
        "author": "舒邦佐",
        "content": "无数云山簇眼前，又听风叶响琤然。\n近于此处开三径，准拟归来受一廛。\n终日看山忘坐卧，有时扃户锁风烟。\n寻花问柳如乘兴，且莫轻回访戴船。",
        "dynasty": "宋",
        "collection_info": null
    },
    {
        "uuid": "045793aaf7b4025a8a922eadc0dee9ba",
        "title": "于尉惠诗有流落之叹次韵招饮",
        "author": "舒邦佐",
        "content": "一纸西风书客愁，愁来如泻满汀洲。\n从他梦鹿还争鹿，休问封侯与不侯。\n百岁光阴草头露，一年好景菊花秋。\n人生能着几緉屐，且为重阳一醉不。",
        "dynasty": "宋",
        "collection_info": null
    },
    {
        "uuid": "59aa9df1aeda1f01746f20e15c9ddfc5",
        "title": "书堂前植竹今日移梅于其间",
        "author": "舒邦佐",
        "content": "三径向来孤竹弟，一枝今日伴梅兄。\n岁寒图上曾相识，一笑相看自有情。",
        "dynasty": "宋",
        "collection_info": null
    },
    {
        "uuid": "c86d19196a4b71078eb15e8ad94da15b",
        "title": "戴氏楼名折桂来觅诗赋二十八字",
        "author": "舒邦佐",
        "content": "秋入高楼风露凉，疑从月裏送清香。\n五枝高折非难事，问取燕山窦十郎。",
        "dynasty": "宋",
        "collection_info": null
    },
    {
        "uuid": "02eb8977447f90716bed76106a405833",
        "title": "偶书",
        "author": "舒邦佐",
        "content": "酒尽瓶干一再添，朔风吹叶响阶前。\n起来水墨图中望，正是江南欲雪天。",
        "dynasty": "宋",
        "collection_info": null
    },
    {
        "uuid": "a709cf77ba1f6b8e72a0770d76aacd8d",
        "title": "和许宰于尉间字韵诗后一首送其子赴太学  其一",
        "author": "舒邦佐",
        "content": "连珠迭璧照窗间，得句须知出等閒。\n有似弟兄花萼集，更如大小淮南山。\n言诗自愧知来赐，闻十如何敢望颜。\n一夜不眠追险韵，起来疏髮有诗斑。",
        "dynasty": "宋",
        "collection_info": null
    },
    {
        "uuid": "50bb671840f1c3f7a7ef99fdeb212989",
        "title": "和许宰于尉间字韵诗后一首送其子赴太学  其二",
        "author": "舒邦佐",
        "content": "籋云追电笑谈间，争看骅骝出帝闲。\n暂借短檠赊眼力，莫因远别梦眉山。\n诗闻庭下频趋鲤，易在床头久铸颜。\n趁取双亲皆未老，绿衣归换綵衣斑。",
        "dynasty": "宋",
        "collection_info": null
    },
    {
        "uuid": "e009ef4a8e3dca058bf86604c0f29a8e",
        "title": "和懒窝严上人纸被诗",
        "author": "舒邦佐",
        "content": "身清不受人间辱，只倩溪翁捣冰縠。\n素涛照眼绝针痕，暖玉遮头无脸粟。\n参寥已似絮沾泥，天女虽来暖非肉。\n华鲸吼吼不成眠，蝴蝶蘧蘧犹未足。",
        "dynasty": "宋",
        "collection_info": null
    },
    {
        "uuid": "e261f8cdc046d55a3bb1be20b63ef979",
        "title": "雨后书怀",
        "author": "舒邦佐",
        "content": "策策西风两鬓秋，瘦藤独倚思悠悠。\n送凉小雨勾牵睡，泼面新醅断送愁。\n涉世已经三折臂，浮生空白一分头。\n流行坎止随天意，且着烟簑上钓舟。",
        "dynasty": "宋",
        "collection_info": null
    },
    {
        "uuid": "1448cc894c17b5fca4a4c690779a720f",
        "title": "和于湖集茶韵三首  其一",
        "author": "舒邦佐",
        "content": "倒床鼻息欲鸣雷，须仗灵芽一唤回。\n此味直教真性在，切防勾贼用盐梅。",
        "dynasty": "宋",
        "collection_info": null
    },
    {
        "uuid": "6da85abd11066de69eb60abd6df88ba2",
        "title": "和于湖集茶韵三首  其二",
        "author": "舒邦佐",
        "content": "金沙泉下喊春雷，贡茗先随造化回。\n欲望头纲分八餠，恨无笔力继欧梅。",
        "dynasty": "宋",
        "collection_info": null
    },
    {
        "uuid": "ca7410975ddbf94cd76287b5a5080240",
        "title": "和于湖集茶韵三首  其三",
        "author": "舒邦佐",
        "content": "气味相投陈与雷，有时煎点两三回。\n午窗睡着呼汤急，止渴还应似望梅。",
        "dynasty": "宋",
        "collection_info": null
    },
    {
        "uuid": "f1a13521db1a882982a6a6d5411aad8b",
        "title": "晓起",
        "author": "舒邦佐",
        "content": "风叶下宿雨，菰蒲作秋声。\n起头望天宇，凉意翛翛生。\n欲挽天河水，一洗尘土缨。\n谁人插两翼，送我上太清。",
        "dynasty": "宋",
        "collection_info": null
    },
    {
        "uuid": "a9b673ed1910ec940e0eb9837f3e0e8b",
        "title": "晚出",
        "author": "舒邦佐",
        "content": "晚径收霜滑，青鞋踏浅沙。\n看云閒活计，临水淡生涯。\n篱菊犹存叶，江梅欲破花。\n枫林凋落尽，露出两三家。",
        "dynasty": "宋",
        "collection_info": null
    },
    {
        "uuid": "f37f98e8e25f821147d8735e50db10d7",
        "title": "夜坐",
        "author": "舒邦佐",
        "content": "霜蟾照户鼓三更，独坐蒲团一盏灯。\n名利此时都踏破，分明一箇在家僧。",
        "dynasty": "宋",
        "collection_info": null
    },
    {
        "uuid": "b8009f81ef4ce987c24f8c9ea50b4de7",
        "title": "天寒偶成",
        "author": "舒邦佐",
        "content": "云冻长空铺水墨，风鸣破屋响琅玕。\n忆梅探梅春已露，欲雪不雪天正寒。\n呵笔岂能诗句好，拥炉偏怕酒瓶干。\n太平宰相非吾望，煨芋何须问懒残。",
        "dynasty": "宋",
        "collection_info": null
    },
    {
        "uuid": "46100975f61a1bcdaf0c06a65fa67449",
        "title": "喜雪二首  其一",
        "author": "舒邦佐",
        "content": "光入疎櫺晓色添，开门犹认蝶飞帘。\n千山陡失青丝障，万户横拖白玉檐。\n压竹重时疑绿折，着花轻处露红尖。\n自惭对景无佳句，空笑当时絮与盐。",
        "dynasty": "宋",
        "collection_info": null
    },
    {
        "uuid": "eff8924b20e3ccf60a478da710f8f979",
        "title": "喜雪二首  其二",
        "author": "舒邦佐",
        "content": "未问街头酒价添，迎光先捲读书帘。\n送寒作片频窥户，着暖先融半溜檐。\n莫作桧花添项强，且随梅点闹眉尖。\n叮咛勿压南枝折，商鼎调羹待作盐。",
        "dynasty": "宋",
        "collection_info": null
    },
    {
        "uuid": "a725bcb75a2db4568dab78901fb393e3",
        "title": "余本不能棋因病又止酒",
        "author": "舒邦佐",
        "content": "围棋赌别墅，斗酒博凉州。\n驱之夺名利，谁信可销愁。\n不如陶靖节，客至空持瓯。\n不如苏东坡，胜败两忘忧。\n此心无外累，云浄一天秋。",
        "dynasty": "宋",
        "collection_info": null
    },
    {
        "uuid": "de5a72ae280351af5ee80eaafafe1ca4",
        "title": "咏蒲团",
        "author": "舒邦佐",
        "content": "细观才满一轮月，静坐能销万古心。\n莫向洪炉烘醉客，只宜清夜定禅林。",
        "dynasty": "宋",
        "collection_info": null
    },
    {
        "uuid": "6037cb1ef4987a62834e3b54a49c9749",
        "title": "读子厚乞巧文",
        "author": "舒邦佐",
        "content": "不见牛郎不秉钧，一时虽拙有清芬。\n附棋待诏皆因巧，何用翻成乞巧文。",
        "dynasty": "宋",
        "collection_info": null
    },
    {
        "uuid": "79a227a9a7bc3f0513c4ce2590774da0",
        "title": "着存亭",
        "author": "舒邦佐",
        "content": "事亡如存死如生，以诚则着着乃形。\n二字貌出孝子诚，晓然如见亲在庭。\n有人念母愁思凝，终日如痴呼不醒。\n自云所见政如此，触物有感皆分明。\n山形作我枕扇清，风叶舞我莱衫轻。\n江芦千株白皎皎，尚想鹤髮垂星星。\n入户宛然闻忾息，恍惚欲下来举觥。\n始知至孝无间断，圣人所以见墙羹。\n譬如忠信纯熟者，立则参前坐倚衡。\n然而存着亦非真，能于吾母用吾情。\n所见皆从所念得，初非刻木外经营。\n虽然铭镂在中扃，何待扁榜垂丹青。\n要令目击助心想，不然安得名吾亭。",
        "dynasty": "宋",
        "collection_info": null
    },
    {
        "uuid": "7bc0d811bceab7060df2719c34fc7175",
        "title": "挽黄助教四首  其一",
        "author": "舒邦佐",
        "content": "金鎞刮膜妙通灵，从此昏花不再生。\n闻道向来昏醉眼，而今黑白尽分明。",
        "dynasty": "宋",
        "collection_info": null
    },
    {
        "uuid": "4450e777fb520f4444bf5328d7127658",
        "title": "挽黄助教四首  其二",
        "author": "舒邦佐",
        "content": "有客携来幼妇碑，细看一字是褒辞。\n触蛮索战吾无此，方信黄家万顷陂。",
        "dynasty": "宋",
        "collection_info": null
    },
    {
        "uuid": "6244172d99f204aa4bc24c212aadc827",
        "title": "挽黄助教四首  其三",
        "author": "舒邦佐",
        "content": "杨枝一放任西东，已把浮生比梦中。\n今日算来真是梦，翩翩丹旐引春风。",
        "dynasty": "宋",
        "collection_info": null
    },
    {
        "uuid": "87c933c7a64819790fb2890ff866fa37",
        "title": "挽黄助教四首  其四",
        "author": "舒邦佐",
        "content": "春归平日馆池中，想是园花三四红。\n还有旧时王谢燕，喃喃来弔主人翁。",
        "dynasty": "宋",
        "collection_info": null
    },
    {
        "uuid": "4ae55610fd6415cea0c4c2ac5f31030f",
        "title": "于尉灯夜招饮酒酣援笔成诗继韵",
        "author": "舒邦佐",
        "content": "低唱虽无金步莲，公来处处已闻絃。\n满街灯火作元夕，此段风光胜去年。\n纸上飞云惊落笔，盘中走弹喜诗圆。\n便宜归侍传柑宴，满泛钱塘药玉船。",
        "dynasty": "宋",
        "collection_info": null
    },
    {
        "uuid": "f124dbc5b6fee68e072489280e1a5115",
        "title": "和洪龟父岁暮韵",
        "author": "舒邦佐",
        "content": "两鬓点秋霜，黑白交相互。\n倒指数行年，如日斜岁暮。\n始污千佛经，颇叹儒冠误。\n夜声喧爆竹，晓炬惊鸦树。\n又是一年新，三百六十度。",
        "dynasty": "宋",
        "collection_info": null
    },
    {
        "uuid": "62bc2e229f187302d249d12f1a072117",
        "title": "睡起二首  其一",
        "author": "舒邦佐",
        "content": "双双燕语落檐牙，惊破春屏梦到家。\n睡起拈书无意绪，开窗隠几看桃花。",
        "dynasty": "宋",
        "collection_info": null
    },
    {
        "uuid": "e13a998e5fb41d5efb89a6c1f9e42e2f",
        "title": "睡起二首  其二",
        "author": "舒邦佐",
        "content": "蝶梦惊回思尚迷，起煎蟹眼试新旗。\n桃花贴地杨花起，正是江南二月时。",
        "dynasty": "宋",
        "collection_info": null
    },
    {
        "uuid": "2872b70698bb15c40ee17b71a480aa4c",
        "title": "慕容簿送题宝峰石刻并中秋词以诗谢之  其一",
        "author": "舒邦佐",
        "content": "步屧寻僧到日西，乱山深处见新碑。\n却惊天上披风手，亦卷波澜入小诗。",
        "dynasty": "宋",
        "collection_info": null
    },
    {
        "uuid": "1a237582ea1567e46f7060723b235930",
        "title": "慕容簿送题宝峰石刻并中秋词以诗谢之  其二",
        "author": "舒邦佐",
        "content": "月入中秋色满林，摹将好景寄清音。\n自从句夺天工巧，景物无聊直至今。",
        "dynasty": "宋",
        "collection_info": null
    },
    {
        "uuid": "f6c3d4617eecf2a7e52f277e99fc95d1",
        "title": "以鲁直露湿何郎试汤餠为韵赋酴醾七首  其一",
        "author": "舒邦佐",
        "content": "石竹麝香脐，博山水沈炷。\n勾引爱香人，攀花春笋露。",
        "dynasty": "宋",
        "collection_info": null
    },
    {
        "uuid": "390aff97c320808019417c14ae18ceb2",
        "title": "以鲁直露湿何郎试汤餠为韵赋酴醾七首  其二",
        "author": "舒邦佐",
        "content": "江南万玉妃，肌肤冰雪立。\n平生爱淡粧，不作胭脂湿。",
        "dynasty": "宋",
        "collection_info": null
    },
    {
        "uuid": "48739a6b9848af9f46b3a2b9fa004eba",
        "title": "以鲁直露湿何郎试汤餠为韵赋酴醾七首  其三",
        "author": "舒邦佐",
        "content": "金沙与同架，并蒂更连柯。\n红白虽相宜，品藻当如何。",
        "dynasty": "宋",
        "collection_info": null
    },
    {
        "uuid": "00f837eb6e2f98db3ddac70a1f72837d",
        "title": "以鲁直露湿何郎试汤餠为韵赋酴醾七首  其四",
        "author": "舒邦佐",
        "content": "倚窗春睡觉，折玉满手香。\n篸云疑未稳，指点问檀郎。",
        "dynasty": "宋",
        "collection_info": null
    },
    {
        "uuid": "0b8d5fd7dfbde419da8769d8d32017ca",
        "title": "以鲁直露湿何郎试汤餠为韵赋酴醾七首  其五",
        "author": "舒邦佐",
        "content": "何面与荀香，美丈夫可试。\n不学海棠花，只如妃子睡。",
        "dynasty": "宋",
        "collection_info": null
    },
    {
        "uuid": "e6680205f349f8767755c8442ab1dd7e",
        "title": "以鲁直露湿何郎试汤餠为韵赋酴醾七首  其六",
        "author": "舒邦佐",
        "content": "昨日落酒杯，引我卧醉乡。\n对午犹未醒，支颐听煮汤。",
        "dynasty": "宋",
        "collection_info": null
    },
    {
        "uuid": "abc79bff83c7d2205f8f82459caf6567",
        "title": "以鲁直露湿何郎试汤餠为韵赋酴醾七首  其七",
        "author": "舒邦佐",
        "content": "爱花莫看花，如饥贪画餠。\n一笑大江横，此句须参请。",
        "dynasty": "宋",
        "collection_info": null
    },
    {
        "uuid": "c92778292fd55326acbd8a81498d0a3f",
        "title": "以昌黎验长常携尺为韵赋笋五首  其一",
        "author": "舒邦佐",
        "content": "前晚尚锥锋，昨日突鎗剑。\n今朝又稍长，吾曾刻竹验。",
        "dynasty": "宋",
        "collection_info": null
    },
    {
        "uuid": "63b82523171fb09acec4ffe5a6d22f15",
        "title": "以昌黎验长常携尺为韵赋笋五首  其二",
        "author": "舒邦佐",
        "content": "突兀出藩来，颇似逞狂荡。\n高下列阶前，又如识少长。",
        "dynasty": "宋",
        "collection_info": null
    },
    {
        "uuid": "147a6161a799df973fa573891d01de61",
        "title": "以昌黎验长常携尺为韵赋笋五首  其三",
        "author": "舒邦佐",
        "content": "行矣脱锦綳，笙竽奏风篁。\n岁晚尤可敬，霜雪不改常。",
        "dynasty": "宋",
        "collection_info": null
    },
    {
        "uuid": "f2536a3a8831bf66b3c6a623dcd4d80d",
        "title": "以昌黎验长常携尺为韵赋笋五首  其四",
        "author": "舒邦佐",
        "content": "吾家苍头奴，斫玉手自携。\n云恐春风恶，吹开枝高低。",
        "dynasty": "宋",
        "collection_info": null
    },
    {
        "uuid": "b6e1bbbb5adb542fca721118ead6fe20",
        "title": "以昌黎验长常携尺为韵赋笋五首  其五",
        "author": "舒邦佐",
        "content": "我至再三惜，恨不长百尺。\n要夏结清阴，荫我醉眠石。",
        "dynasty": "宋",
        "collection_info": null
    },
    {
        "uuid": "35cd6efc2bebd8fd01cdd1bf7332b6a2",
        "title": "雨后即事",
        "author": "舒邦佐",
        "content": "昨日雨不歇，薄晚云未收。\n更阑望天宇，云浄月如鈎。\n晓开读书窗，日光泼双眸。\n蔬饭羹一盂，起傍吾庐游。\n一洗尘土昏，水竹清更幽。\n问花无恙否，低面含娇羞。\n验笋长几何，突角凌羊牛。\n前日移新荷，常恐水盖头。\n池边报平安，小叶三四浮。\n竹林叫鈎辀，柳阴鸣栗留。\n趁晴欲双飞，更着唤妇鸠。\n物适吾亦适，投筇思悠悠。\n却归堂上坐，苍头献茶瓯。\n儿声清且美，读书如泻油。\n静裏无声乐，閒中不繫舟。\n不知腰金公，曾识此乐不。\n我生微官缚，有如冠沐猴。\n长恐舍此去，永愧池上鸥。",
        "dynasty": "宋",
        "collection_info": null
    },
    {
        "uuid": "f80d3faa92da6d002f6c24b9bfc39083",
        "title": "回庙山放船",
        "author": "舒邦佐",
        "content": "快时一箭走飞篷，缓也委蛇碧玉中。\n迟速无心安乐法，从今不怕打头风。",
        "dynasty": "宋",
        "collection_info": null
    },
    {
        "uuid": "e0bb2157315fcf4c21121440b286f1d2",
        "title": "三衢阻雪至永丰道中又雪",
        "author": "舒邦佐",
        "content": "前日堆银冻未消，今朝满地踏琼瑶。\n一杯蘸甲寒威退，只要行人着酒浇。",
        "dynasty": "宋",
        "collection_info": null
    },
    {
        "uuid": "ee4179e261c68e9a983d8c7aab0c153b",
        "title": "回进贤道中",
        "author": "舒邦佐",
        "content": "遥怜儿女数还期，自秣归骖趁晓鸡。\n干鹊有灵烦送喜，马蹄今日踏江西。",
        "dynasty": "宋",
        "collection_info": null
    },
    {
        "uuid": "d038c26b646569823f5c8771bb6aed41",
        "title": "蚕妇叹",
        "author": "舒邦佐",
        "content": "舍南舍北争采桑，欲老未老蚕满筐。\n晓切叶缕细且长，夜梦茧簇白间黄。\n缲成万丝手中香，医得三月眼前疮。\n有余更着输官忙，无衣敢歌卒岁章。",
        "dynasty": "宋",
        "collection_info": null
    },
    {
        "uuid": "5a4d01e8e26f03c4132ce23d0ad45cf4",
        "title": "谩题",
        "author": "舒邦佐",
        "content": "世网角雄雌，官途争是非。\n人方酣蚁战，吾自送鸿飞。",
        "dynasty": "宋",
        "collection_info": null
    },
    {
        "uuid": "95b7eb09feaa52a0150bc1e82e01a65b",
        "title": "小院",
        "author": "舒邦佐",
        "content": "小院无人到，徐徐影转花。\n池平初斗蛤，柳老半藏鸦。\n矛戟犹封笋，枪旗欲试茶。\n一邱并一壑，只此是生涯。",
        "dynasty": "宋",
        "collection_info": null
    },
    {
        "uuid": "5622ed8c9bdc4c795d8ece8d0f4efc59",
        "title": "隠几",
        "author": "舒邦佐",
        "content": "隠几香一炷，时于静裏求。\n心源须得得，世路任悠悠。\n佛国菩提树，庄园不繫舟。\n忘机吾自信，何必验沙鸥。",
        "dynasty": "宋",
        "collection_info": null
    },
    {
        "uuid": "e2c4a53ac66de1d4e48f0d36123e8236",
        "title": "仿古",
        "author": "舒邦佐",
        "content": "雪花点破潘郎鬓，始得荷衣上钓蓑。\n蚕经一眠再眠后，船历顺风逆风多。\n云烟过眼竟何有，星斗在天终不磨。\n着鞭古人乃吾事，长檠莫换短檠歌。",
        "dynasty": "宋",
        "collection_info": null
    },
    {
        "uuid": "ed7e118b3841081eae9aa057df83cb15",
        "title": "晚步",
        "author": "舒邦佐",
        "content": "晚来颇忆林塘幽，又拄乌籐款款游。\n细雨斜风三日后，落花啼鸟半春休。\n不知何处数声笛，唤起幽人一点愁。\n頼有青蛙知客恨，笙歌一部起池头。",
        "dynasty": "宋",
        "collection_info": null
    },
    {
        "uuid": "a926da2b435655f547d8f1ad12a1a559",
        "title": "梦觉",
        "author": "舒邦佐",
        "content": "梦觉还寻梦，胚胎一想中。\n失身邯郸枕，得意大槐宫。\n周在蝶何在，蕉空鹿亦空。\n自怜心未静，起坐究幡风。",
        "dynasty": "宋",
        "collection_info": null
    },
    {
        "uuid": "43dbef1e401f0e0116cc5a7d9022474f",
        "title": "伏枕",
        "author": "舒邦佐",
        "content": "索索叶多雨，梦惊窗月明。\n一念堕世网，百虑战心兵。\n天上麒麟阁，沙边鸥鹭盟。\n展转復展转，孤鸿三两声。",
        "dynasty": "宋",
        "collection_info": null
    },
    {
        "uuid": "10bcbb0fe00fb9adfa0a6e4c0fa2e760",
        "title": "赠太素脉王道人为端夫病起解嘲",
        "author": "舒邦佐",
        "content": "按指如医细切肤，对人便肯说荣枯。\n我今跳出荣枯外，试问先生脉得无。",
        "dynasty": "宋",
        "collection_info": null
    },
    {
        "uuid": "6b732f62dada25e36b32c451b38787af",
        "title": "赠画鱼童秀才",
        "author": "舒邦佐",
        "content": "我本江湖一钓徒，锦鳞到眼便欢呼。\n他年莼鲙归来日，添箇渔竿入画图。",
        "dynasty": "宋",
        "collection_info": null
    },
    {
        "uuid": "824f7365c6a7a67af1c1579b5c2b46ea",
        "title": "读退之传",
        "author": "舒邦佐",
        "content": "退之二十八，三上宰相书。\n晚折王廷凑，駡佛戒鳄鱼。\n少时及壮时，君试观何如。\n士养要如此，合抱凌太虚。",
        "dynasty": "宋",
        "collection_info": null
    },
    {
        "uuid": "4b0ec894997700033bc5ca39b66b18ed",
        "title": "读广平梅花赋",
        "author": "舒邦佐",
        "content": "子猷清雅如此君，菊花冷淡如渊明。\n古人嗜物非着物，风味相似因适情。\n不见铁心宋广平，乃肯一赋写梅兄。\n爱渠风雪不改清，似我不肯郎张卿。",
        "dynasty": "宋",
        "collection_info": null
    },
    {
        "uuid": "ed5b2fdde88b291b10e753c7a33a0f64",
        "title": "咏昭君",
        "author": "舒邦佐",
        "content": "奉春前日策和亲，夷夏雌雄恰始分。\n今日呼韩朝渭上，如何万里嫁昭君。",
        "dynasty": "宋",
        "collection_info": null
    },
    {
        "uuid": "59873b1ca4be8c3b1a7441c33c24de80",
        "title": "读开元遗事",
        "author": "舒邦佐",
        "content": "锦綳儿啼妃子笑，鸡头肉念禄山来。\n三郎若肯怜汤餠，岂被香囊作祸胎。",
        "dynasty": "宋",
        "collection_info": null
    },
    {
        "uuid": "c66a42e71a47ae88621ff3a4a498e5f8",
        "title": "读东坡韩文公庙碑",
        "author": "舒邦佐",
        "content": "尽道潮阳因駡佛，谁知忠谏得天知。\n鳄鱼夜徙衡云散，请看而今玉局碑。",
        "dynasty": "宋",
        "collection_info": null
    },
    {
        "uuid": "c3d85cc9e8c172232f50f59e86ef6231",
        "title": "送简贺州五首  其一",
        "author": "舒邦佐",
        "content": "人生五马贵，画戟拥朱轮。\n朱轮亦细事，舒卷方在身。\n官至二千石，此手要活人。\n请将胸中书，散作五岭春。",
        "dynasty": "宋",
        "collection_info": null
    },
    {
        "uuid": "1c669df2e2f25f9008bd48571d4129fc",
        "title": "送简贺州五首  其二",
        "author": "舒邦佐",
        "content": "朔风撼木落，莫惊客店霜。\n桂林雪片深，成都碧鸡坊。\n西南幕中去，尚趣万里装。\n今乘刺史车，何嫌驿路长。",
        "dynasty": "宋",
        "collection_info": null
    },
    {
        "uuid": "edc9b3b25a5fcca1e6e6d29c9093043b",
        "title": "送简贺州五首  其三",
        "author": "舒邦佐",
        "content": "曩时盐令更，官贫如负债。\n而今旧法復，私贩夺公卖。\n且莫作是想，亟欲目前快。\n有钱藏之民，毕竟根本在。",
        "dynasty": "宋",
        "collection_info": null
    },
    {
        "uuid": "8b65ac116cdbe77c8868f0304f3d59a9",
        "title": "送简贺州五首  其四",
        "author": "舒邦佐",
        "content": "摩挲风月堂，应记中庸公。\n墙头荔子熟，勿翦比国风。\n此翁出岭来，两颊丹砂红。\n但云身力健，不言槟榔功。",
        "dynasty": "宋",
        "collection_info": null
    },
    {
        "uuid": "614f4a5760934a3fad5eea53b0e28556",
        "title": "送简贺州五首  其五",
        "author": "舒邦佐",
        "content": "我作送行诗，劝终铺美意。\n吾君方急贤，侍从有虚位。\n两府多故人，东阁欠奇士。\n如送郑尚书，韵必以来字。",
        "dynasty": "宋",
        "collection_info": null
    },
    {
        "uuid": "b2c38661b7336cae7d3dda6c5668c459",
        "title": "送陈纠",
        "author": "舒邦佐",
        "content": "我昔场屋计，夜傍读书萤。\n开卷啖公文，如味五侯鲭。\n今年触热来，着脚湘山青。\n暗中摸索着，紫髯照天庭。\n风前笑语香，陡豁病眼醒。\n一日驾征车，问讯短长亭。\n买酒酌别君，我歌君试听。\n命薄成雌甲，字惭识一丁。\n文场与宦海，从公与乞灵。\n飘然舍我去，却作参商星。\n我歌虽不满，民谣如轰霆。\n谓公三年留，阴德满幽囹。\n束缚老奸手，两造必细聆。\n民自以不冤，刑期于无刑。\n是宜荐鹗书，风吹上青冥。\n更铺锦上花，姓名记御屏。\n不挥玉堂翰，必勒燕然铭。\n文章特一技，九鼎重朝廷。\n人生几緉屐，早画凌烟形。\n衡阳有来雁，一字访风萍。",
        "dynasty": "宋",
        "collection_info": null
    },
    {
        "uuid": "5785f3d42f0637d0f78a9ffac6d311e8",
        "title": "送湖南潘帅赴召",
        "author": "舒邦佐",
        "content": "道传伊洛政龚黄，肯为人间富贵忙。\n爱满棠阴踰五岭，种成荔子又三湘。\n贪贤急召恩虽渥，因病求閒策本长。\n闻说晦翁天下士，更将出处细商量。",
        "dynasty": "宋",
        "collection_info": null
    },
    {
        "uuid": "b6576854ba8f59b91e83737b53d42541",
        "title": "和林帅喜汤王二魁将还",
        "author": "舒邦佐",
        "content": "烂醉春风玉不颓，自封喜信入湘来。\n同乡多少同年士，两榜何如两夺魁。\n琼苑宴开应共醉，西湖赏罢更同回。\n早归多谢文翁力，莫待平安家信催。",
        "dynasty": "宋",
        "collection_info": null
    },
    {
        "uuid": "8a3c26801f7123729edfeef47b3f207c",
        "title": "挽余倅二首  其一",
        "author": "舒邦佐",
        "content": "自踏功名地，斯心每淡如。\n东南虽数任，来往祇单车。\n上相逢知己，清时草辟书。\n才宽天命窄，轓左换灵舆。",
        "dynasty": "宋",
        "collection_info": null
    },
    {
        "uuid": "d05a69fd52df39d551bc05ecb4f3e544",
        "title": "挽余倅二首  其二",
        "author": "舒邦佐",
        "content": "仕接湖南北，逢人问起居。\n蚤曾师砚席，非但托乡闾。\n梦裏诗春草，毫端赋子虚。\n诸郎图不朽，当共葺遗书。",
        "dynasty": "宋",
        "collection_info": null
    },
    {
        "uuid": "0588ed8fe95f7852fed910594ea2472d",
        "title": "以诗追墨",
        "author": "舒邦佐",
        "content": "万竈烧松有妙功，分张犹未及隣翁。\n陶泓毛颖来呼友，要为幽斋草送穷。",
        "dynasty": "宋",
        "collection_info": null
    },
    {
        "uuid": "eb0351e0c2bbce46ef60c42d38673c13",
        "title": "遗术士",
        "author": "舒邦佐",
        "content": "欲寿莫夸尧丙子，欲贵莫疑雌甲辰。\n学取燕山人姓窦，自然五桂一灵椿。",
        "dynasty": "宋",
        "collection_info": null
    },
    {
        "uuid": "ffc36914e4f740e42a259bb7ba977f0d",
        "title": "闻杜鹃",
        "author": "舒邦佐",
        "content": "众禽栖息不闻声，独向三更月裏鸣。\n终日劝归归未肯，故教枕上听分明。",
        "dynasty": "宋",
        "collection_info": null
    },
    {
        "uuid": "7dc9cad0051718d2c9b6b8488ed74bcd",
        "title": "送张仓移漕广西",
        "author": "舒邦佐",
        "content": "宾鸿度月叫秋寒，天怕炎方雨露干。\n绣衣使者持玉节，先送春风入蛋蛮。\n岭南日日望行色，湖南百姓争卧辙。\n两路行人界上争，去思来暮歌讴接。\n广盐变法是谁谋，直至而今病未瘳。\n岭上逢人须细问，远方根本是深忧。\n广吏从来恃天远，北归南载无空返。\n埋轮家世本澄清，无使老蚕自营茧。\n莫嫌岭路去逡巡，桂林见说最宜人。\n笋样山峰罗样水，锦囊收得越精神。\n直声曾动天颜喜，更有元台作知己。\n谏坡言路着此翁，所谓如尊乃勇尔。\n大苏文章继老苏，魏征勋业付魏謩。\n传家况有黄金印，行入衣冠盛事图。\n门下书生知此意，恋恋不为儿女计。\n黄花时节送君行，梅花时节迎归骑。",
        "dynasty": "宋",
        "collection_info": null
    },
    {
        "uuid": "7c4c2780fdefa390b771e51b1b792148",
        "title": "送孙宪就任除秘监赴召",
        "author": "舒邦佐",
        "content": "阊阖排云叫玉旒，延龄不相白麻收。\n圜桥留住不肯住，古来只说阳道州。\n千载风流正相似，难处郊禋能有几。\n不顾诸郎尚白丁，扁舟夜发浮湘水。\n富贵酖人如蜜甜，小儿嗜蜜几曾嫌。\n全家先遯无人觉，惟有诚斋句裏拈。\n回鴈峰前再秋色，哀矜折狱多阴德。\n弹压湖山处处春，楚波不动平如席。\n不论朱墨细如麻，夜判千张烛有花。\n老吏相看惊吐舌，如箭中的无少差。\n世上纷纷几桃李，过却韶华尽纷委。\n老松阅世傲风霜，万牛挽入明光裏。\n蓬莱弱水多逆船，人生一到已称仙。\n重来况是文章伯，岂但旧物王青毡。\n一佛出世从此度，紫薇花下皆平步。\n更看健笔缴词头，恰似当时在言路。\n六一老僊赞万微，益公首转造化机。\n庐陵自有三台种，他日声名翦样齐。\n三十年前韩一识，三十年后供吏役。\n朝天好施一丸丹，教我春风生羽翼。",
        "dynasty": "宋",
        "collection_info": null
    },
    {
        "uuid": "fabf7064a66272709adc30dac192adcd",
        "title": "张推上巳出郊寻花送至诗轴次韵",
        "author": "舒邦佐",
        "content": "重三投晓出郊垧，跃马归来趁晚晴。\n笔卷云烟归赋咏，轴联珠玉斗晶明。\n我从多病三春裏，转觉浮生万事轻。\n夜半惟歌盘谷序，肯如仲叔请繁缨。",
        "dynasty": "宋",
        "collection_info": null
    },
    {
        "uuid": "394c26e95408510a7aa7e3b4ba28ada9",
        "title": "张推水亭赏莲惠诗次韵",
        "author": "舒邦佐",
        "content": "玉环妖血不飞天，化作芙蕖满眼前。\n恰有六郎来比似，便哦七字斗清妍。\n晓粧洗露汉宫女，晚步凌波水府仙。\n得待蜜房成玉蛹，送烦纤手剥新莲。",
        "dynasty": "宋",
        "collection_info": null
    },
    {
        "uuid": "155483df5d09d5971204cf1d7efcafb0",
        "title": "花光寺送使者书壁",
        "author": "舒邦佐",
        "content": "白沙翠竹钓鱼矶，家在江南未得归。\n最恨花光山下路，数声杜宇背人飞。",
        "dynasty": "宋",
        "collection_info": null
    },
    {
        "uuid": "5caf7abb192f59e31aaa2b28014e2791",
        "title": "桃花",
        "author": "舒邦佐",
        "content": "恨题玄都观，欢入武陵溪。\n花面无今古，人心自笑啼。",
        "dynasty": "宋",
        "collection_info": null
    },
    {
        "uuid": "a80f83b13a5f5c0326bbb2be144f6209",
        "title": "题三石屏  其一",
        "author": "舒邦佐",
        "content": "烟雾冥蒙雨意垂，远山隠隠抹修眉。\n急催行李投前店，似我当年在道时。",
        "dynasty": "宋",
        "collection_info": null
    },
    {
        "uuid": "1af804256e567ade81b02cafec821f09",
        "title": "题三石屏  其二",
        "author": "舒邦佐",
        "content": "正是江南雪霁天，素娥特地弄婵娟。\n山川一望皆如剡，只欠渠侬访戴船。",
        "dynasty": "宋",
        "collection_info": null
    },
    {
        "uuid": "f4ff2d0e6deac86fe9a6773eae38d641",
        "title": "题三石屏  其三",
        "author": "舒邦佐",
        "content": "月姊携炉出广寒，镕银为水又为山。\n夜来归去忘收却，陷入浯溪石壁间。",
        "dynasty": "宋",
        "collection_info": null
    },
    {
        "uuid": "c23f201d6c9d41b9fd46ba95bea11e9f",
        "title": "春日即事五首  其一",
        "author": "舒邦佐",
        "content": "正昼东风自展扉，双双燕子望巢飞。\n杨花却是元无定，吹落南隣不肯归。",
        "dynasty": "宋",
        "collection_info": null
    },
    {
        "uuid": "32834e637b00467eb78161815e37ff1f",
        "title": "春日即事五首  其二",
        "author": "舒邦佐",
        "content": "架上酴醾万玉浮，当年攀折为迟留。\n而今老病空相对，花不羞人人自羞。",
        "dynasty": "宋",
        "collection_info": null
    },
    {
        "uuid": "5197da3eb66c10cc6f93e41763d6e9a4",
        "title": "春日即事五首  其三",
        "author": "舒邦佐",
        "content": "桃杏酣酣着意红，当时只要嫁东风。\n而今却被东风误，一片西飞一片东。",
        "dynasty": "宋",
        "collection_info": null
    },
    {
        "uuid": "4197fd6e91757d3b2093acadb00ceb17",
        "title": "春日即事五首  其四",
        "author": "舒邦佐",
        "content": "鸣鸠乳燕寂无声，蜜熟花蜂亦懒营。\n睡起卷帘春已晚，竹篱穿笋两三茎。",
        "dynasty": "宋",
        "collection_info": null
    },
    {
        "uuid": "b1eb4727f61feba496661d032311bdbf",
        "title": "春日即事五首  其五",
        "author": "舒邦佐",
        "content": "谷雨催秧蚕再眠，采桑女伴罢秋韆。\n前村亦少游人到，牛歇浓阴人饷田。",
        "dynasty": "宋",
        "collection_info": null
    },
    {
        "uuid": "bcf2df5a2c63e363009f1eeb64c1b264",
        "title": "春暮",
        "author": "舒邦佐",
        "content": "日月一箭过，春光又别人。\n竹孙纔解箨，梅子已生仁。\n阅世真旋磨，看诗老斲轮。\n壮怀因病落，孤负百年身。",
        "dynasty": "宋",
        "collection_info": null
    },
    {
        "uuid": "de9d74524c875a359b9396eb4cb836cf",
        "title": "睡起",
        "author": "舒邦佐",
        "content": "睡起挼挲两眼眵，卷帘惟见水平池。\n小窗幽寂无人到，自拨炉熏试一旗。",
        "dynasty": "宋",
        "collection_info": null
    },
    {
        "uuid": "510c506a4e364fa440cfd85b322bb6d8",
        "title": "闻野有饥殍感叹",
        "author": "舒邦佐",
        "content": "豌豆斩新绿，樱桃烂熟红。\n一年春色过，大半雨声中。\n仆野伤饥殍，祈天愿岁丰。\n有谁捐白粲，相伴减青铜。",
        "dynasty": "宋",
        "collection_info": null
    },
    {
        "uuid": "eb8314b519016ef9d92debc214c4c4ee",
        "title": "初夏二首  其一",
        "author": "舒邦佐",
        "content": "稍久梅黄雨，新晴麦熟天。\n寸怀煎百虑，一病费三年。\n方册强遮眼，短窗时送眠。\n三生偿业尽，四体合安便。",
        "dynasty": "宋",
        "collection_info": null
    },
    {
        "uuid": "2851d7ab1b4268aba5173a4a9f3c7e0b",
        "title": "初夏二首  其二",
        "author": "舒邦佐",
        "content": "卢橘金珠似，杨梅火齐如。\n燕衔春去后，蝉噪夏阴初。\n药访三年艾，心凝一束书。\n老身仍着病，节物最关渠。",
        "dynasty": "宋",
        "collection_info": null
    },
    {
        "uuid": "6511908421ee472f01c43ec59951f510",
        "title": "立夏后热甚既而楝花风作极寒",
        "author": "舒邦佐",
        "content": "炎官司印未十日，暑气骎骎着病翁。\n卷地吹来忽惊散，今朝还遇楝花风。",
        "dynasty": "宋",
        "collection_info": null
    },
    {
        "uuid": "db0686ea070b23b75320798f2df1ad2a",
        "title": "读陈黄诗",
        "author": "舒邦佐",
        "content": "四海黄太史，百年陈后山。\n意深识者少，味永到尤难。\n夜静参禅悦，天晴窥管斑。\n心知言未契，犹隔一重关。",
        "dynasty": "宋",
        "collection_info": null
    },
    {
        "uuid": "3e21e1c9819b5e82421cdad59bf262d1",
        "title": "自叹二首  其一",
        "author": "舒邦佐",
        "content": "莫莫更莫莫，休休復休休。\n平生都是错，一病尽堪羞。\n龟为灵钻殻，膏因明出油。\n细思根本悴，端的是招忧。",
        "dynasty": "宋",
        "collection_info": null
    },
    {
        "uuid": "c739444b311cdd30ea1bc355b6d4dcd2",
        "title": "自叹二首  其二",
        "author": "舒邦佐",
        "content": "怡颜今得盼庭柯，黄鸟啼边绿荫多。\n回叹此生肝肺涸，只因雕篆损天和。",
        "dynasty": "宋",
        "collection_info": null
    },
    {
        "uuid": "0c3e47f227bc79dc8d5fdaf1877e6b86",
        "title": "榴花",
        "author": "舒邦佐",
        "content": "万绿枝头几点春，逢人偏喜上乌云。\n出来只为当时暑，故翦红绡皱作裙。",
        "dynasty": "宋",
        "collection_info": null
    },
    {
        "uuid": "bafb4b7b852356c19c41b42b1d69e614",
        "title": "寄端夫三首  其一",
        "author": "舒邦佐",
        "content": "萱草榴花照眼明，水团角黍满盘清。\n文殊问疾移秋晚，空想敲门剥啄声。",
        "dynasty": "宋",
        "collection_info": null
    },
    {
        "uuid": "bb521da253c96ccb3288a845e0a18095",
        "title": "寄端夫三首  其二",
        "author": "舒邦佐",
        "content": "迟子来时细讲论，未须着语策奇勋。\n庖丁妙在牛先解，水上风行自有文。",
        "dynasty": "宋",
        "collection_info": null
    },
    {
        "uuid": "4f4e9961723f7163a37cb8571acbfc6a",
        "title": "寄端夫三首  其三",
        "author": "舒邦佐",
        "content": "求田未用太匆忙，且况毛锥觅太仓。\n择地读书终不恶，莫教辜负北窗凉。",
        "dynasty": "宋",
        "collection_info": null
    },
    {
        "uuid": "a474a32490edfa278826173c84c196b7",
        "title": "午睡",
        "author": "舒邦佐",
        "content": "博山烟断懒重添，屋角无声雀去檐。\n午梦欲成鸡唤醒，卧看修竹映疎帘。",
        "dynasty": "宋",
        "collection_info": null
    },
    {
        "uuid": "47a531df7f072cc3ba155f06ee4332d4",
        "title": "春晚",
        "author": "舒邦佐",
        "content": "桑柘枝头一一空，林峦放出画屏风。\n鹭鸶惊晚归飞急，零乱昏烟一抹中。",
        "dynasty": "宋",
        "collection_info": null
    },
    {
        "uuid": "8c791b7c330eca19f6b6608326695308",
        "title": "捲帘",
        "author": "舒邦佐",
        "content": "隔帘见竹早清幽，卷起疎帘满眼秋。\n一搭夕阳收不得，被人都送上帘鈎。",
        "dynasty": "宋",
        "collection_info": null
    },
    {
        "uuid": "12b039d97583c8b15ad9b4f1d9700451",
        "title": "忆官舍芙蕖",
        "author": "舒邦佐",
        "content": "官池无数拥红妆，日日全家坐晚凉。\n官职已抛无梦去，尚疑身绕一池香。",
        "dynasty": "宋",
        "collection_info": null
    },
    {
        "uuid": "0dcd3d2536541d5c824bcfb89442948f",
        "title": "秋暑极炽而雨作凉气翛然",
        "author": "舒邦佐",
        "content": "日轮停午汗珠融，帘箔都无半点风。\n唤起睡龙行一雨，病身移入水晶宫。",
        "dynasty": "宋",
        "collection_info": null
    },
    {
        "uuid": "fee1833126ff83ac9e535a41ab60282d",
        "title": "闻蝉",
        "author": "舒邦佐",
        "content": "纱幮纹簟北窗眠，只道清声比管絃。\n谁念夕阳官道裏，几多客旅听凄然。",
        "dynasty": "宋",
        "collection_info": null
    },
    {
        "uuid": "c4223952b92ebaa52ddc3d61af084da2",
        "title": "立秋后十日",
        "author": "舒邦佐",
        "content": "万绿枝头一叶黄，秋风恰则到林塘。\n晚云更作潇潇雨，拾得人间一夜凉。",
        "dynasty": "宋",
        "collection_info": null
    },
    {
        "uuid": "dc29c403f3368cec8192cdd70a10dd57",
        "title": "雨后",
        "author": "舒邦佐",
        "content": "积雨洗残暑，翛然窗户凉。\n蝇蚊不须驱，时至自退藏。\n琤然一叶下，梧桐陨秋黄。\n仰视天宇阔，宾鸿初南翔。\n儿时亲灯火，二尺便宜光。\n咀嚼復吟哦，惟恐更漏忙。\n老来病如缚，空对书满箱。\n短檠置床头，犹渴不能浆。\n人生舍此乐，百年谩风狂。",
        "dynasty": "宋",
        "collection_info": null
    },
    {
        "uuid": "3501bc9a8eedbc0e0fe3fdb6cf5b6e60",
        "title": "至后有感",
        "author": "舒邦佐",
        "content": "穷冬万木脱，风叶无停计。\n老树露槎牙，四旁谁拥蔽。\n泛视林莽间，一一献憔悴。\n昨夜新阳復，根荄抱生意。\n天将九转丹，一粒回元气。\n三阳即为泰，原野争明媚。\n老树亦逢春，绿阴看垂地。",
        "dynasty": "宋",
        "collection_info": null
    },
    {
        "uuid": "7900eb7498909b6dcbecc394e126a2f2",
        "title": "残腊书怀",
        "author": "舒邦佐",
        "content": "冰池照日暖初融，准拟迎春更饯冬。\n杯酒乍疎情少绪，尺缄稽报病多慵。\n残年断送风和雪，晚节相依竹与松。\n回首思量十年事，倦投孤枕听鸣钟。",
        "dynasty": "宋",
        "collection_info": null
    },
    {
        "uuid": "c9fc23adc5602079132f277c99933aa3",
        "title": "梅花",
        "author": "舒邦佐",
        "content": "千林气脉未全归，一点清香已着枝。\n每爱月窗横瘦影，敢将水墨污冰姿。\n淡妆出屋新相见，索笑巡檐旧有诗。\n不见化工先着力，雪中风韵最相宜。",
        "dynasty": "宋",
        "collection_info": null
    },
    {
        "uuid": "d7612bc0beda6efac2c44404102093cf",
        "title": "小巷",
        "author": "舒邦佐",
        "content": "萧条一径微，来往觉人稀。\n忽听隣家闹，欢寻稚子归。\n卷书真是懒，添火且相依。\n强起扶行处，斜阳正满扉。",
        "dynasty": "宋",
        "collection_info": null
    },
    {
        "uuid": "dc04c29884d3e904d9aa6cc5640e6e8d",
        "title": "瓶梅",
        "author": "舒邦佐",
        "content": "病眼因君得再明，依前风骨照人清。\n凭谁说与司花女，伴我长开过一生。",
        "dynasty": "宋",
        "collection_info": null
    },
    {
        "uuid": "fcc6b4e5f25178b50a9649ee7fa051aa",
        "title": "丁巳正月五日",
        "author": "舒邦佐",
        "content": "春滞犹为腊，年移已换正。\n节从忙裏过，愁向病边生。\n小雨止还作，虚窗暗又明。\n时光与心事，无一可娱情。",
        "dynasty": "宋",
        "collection_info": null
    },
    {
        "uuid": "9f2c67a46859f125050444c18d92dc78",
        "title": "春半即事",
        "author": "舒邦佐",
        "content": "春来晴景少，昼夜已平分。\n寒锁花藏莟，风微水皱纹。\n端成空识字，谁可共论文。\n惟有铜炉在，时拈柏子焚。",
        "dynasty": "宋",
        "collection_info": null
    },
    {
        "uuid": "1b191ff384f4f47f815b43b41326dcfc",
        "title": "病中口占",
        "author": "舒邦佐",
        "content": "拂枕投床鼻息鸣，邻鸡报午梦还惊。\n一春已过半春了，十日曾无五日晴。\n唤客难同藉草饮，隔墙虚认卖花声。\n十年前忆西湖上，柳荫苏堤取次行。",
        "dynasty": "宋",
        "collection_info": null
    },
    {
        "uuid": "793c238d23d74e0a7ca70e71bf0c3b1c",
        "title": "嘲燕子",
        "author": "舒邦佐",
        "content": "去岁相过日，朱帘正上鈎。\n双双如旧识，一一话离愁。\n留为荷花夏，归因梧叶秋。\n今年头转白，还识主人不。",
        "dynasty": "宋",
        "collection_info": null
    },
    {
        "uuid": "3becff9d507078a561314e0dede32471",
        "title": "为端夫病起解嘲",
        "author": "舒邦佐",
        "content": "折臂三公古尚传，神全何必问形全。\n前身恐是娄师德，试向沙头觅渡船。",
        "dynasty": "宋",
        "collection_info": null
    },
    {
        "uuid": "44175786fb87f2ede07eeb5d2feb7d03",
        "title": "至日见梅",
        "author": "舒邦佐",
        "content": "插向书窗小小瓶，看来看去眼增明。\n花瓶莟子能多少，占却人间无限情。",
        "dynasty": "宋",
        "collection_info": null
    },
    {
        "uuid": "854f5be2e84c2cc18e9c5eaa055d8259",
        "title": "纪秀野之景",
        "author": "舒邦佐",
        "content": "秀野吾曾到，名新景亦嘉。\n雨移新到竹，晴接旧来花。\n矗矗山围立，团团树绕家。\n病中心漫往，无计聚抟沙。",
        "dynasty": "宋",
        "collection_info": null
    },
    {
        "uuid": "fa52fe753c5d25c1d36367a1f421d95f",
        "title": "和王令尹游园之作",
        "author": "舒邦佐",
        "content": "官事何时了，偷忙得饷閒。\n清风寒食裏，飞絮落花间。\n灵运池生草，渊明鞠见山。\n诗来令细读，玉佩响珊珊。",
        "dynasty": "宋",
        "collection_info": null
    },
    {
        "uuid": "936e957b6220323d00275d16d68f2f80",
        "title": "久雨望晴十月六日夜雷雨大作",
        "author": "舒邦佐",
        "content": "十月天犹暖，浑如二月晴。\n雷声兼雨势，春令已冬行。\n稻穟多生耳，田家有叹声。\n官仓须玉粒，早为挂铜钲。",
        "dynasty": "宋",
        "collection_info": null
    },
    {
        "uuid": "44c2a9c6cf84732449a06f353161fe96",
        "title": "送履正赴省",
        "author": "舒邦佐",
        "content": "万里云衢着脚初，临行尚肯过吾庐。\n风云得助子方快，冰玉相依我不如。\n驿路响铃看报捷，殿门放钥待传胪。\n逾科又见龙飞榜，此度传衣应不虚。",
        "dynasty": "宋",
        "collection_info": null
    },
    {
        "uuid": "ff4ded6afed04fd48df4b5adc3469c9b",
        "title": "送致远赴耒阳酒官",
        "author": "舒邦佐",
        "content": "云冻长空昼亦昏，谁欤剥啄扣柴门。\n故人言向潇湘去，此别应须岁月论。\n衡岳五峰瞻胜槩，耒江千载弔诗魂。\n旧游倘有人相问，为说扶犁教子孙。",
        "dynasty": "宋",
        "collection_info": null
    },
    {
        "uuid": "ec626b6a969b884bb3cf63af8dd5e82b",
        "title": "挽左相京太师四首  其一",
        "author": "舒邦佐",
        "content": "皇华方北返，植纛指西风。\n蜀谓今清献，戎言昔富公。\n民夷两心服，勋业百年同。\n赠与齐温国，功高报亦隆。",
        "dynasty": "宋",
        "collection_info": null
    },
    {
        "uuid": "c0b0f54df5333242fe558112ea066eb0",
        "title": "挽左相京太师四首  其二",
        "author": "舒邦佐",
        "content": "圣代多名相，谁如德量宽。\n平心消党与，着力援孤寒。\n礼极三宫养，天开二圣欢。\n尽忠扶孝治，烽火自平安。",
        "dynasty": "宋",
        "collection_info": null
    },
    {
        "uuid": "28aacc49c7bdccc2debdc5e3c5010d86",
        "title": "挽左相京太师四首  其三",
        "author": "舒邦佐",
        "content": "尧考闻忧日，公身病瘁时。\n哀情知痛极，疾势转增危。\n梁坏将安放，天胡不憗遗。\n此为天下恸，未敢哭其私。",
        "dynasty": "宋",
        "collection_info": null
    },
    {
        "uuid": "ae9c2812b059ab4db0f8b6e949f27756",
        "title": "挽左相京太师四首  其四",
        "author": "舒邦佐",
        "content": "自际朱絃赏，逢人说项斯。\n蜚章先剡上，荐墨更交驰。\n遽卧漳滨疾，如轰荐福碑。\n空流一襟泪，无路送灵輀。",
        "dynasty": "宋",
        "collection_info": null
    },
    {
        "uuid": "1f4d08634f306415154a38dbf92985f8",
        "title": "题同年郭丞遯斋",
        "author": "舒邦佐",
        "content": "清江子郭子，作斋以遯名。\n傍人或不解，谓将抛尘缨。\n着语竞挽住，轩翥九万程。\n吾闻遯之象，山止而天行。\n止如子綦木，行如亚夫兵。\n养静以须动，渊嘿藏雷声。\n乃识箇中趣，非专隠遯情。\n虽然遯六爻，四阳理分明。\n虽有艮在内，二阴要研精。\n尾厉苟不审，嘉肥何由亨。\n艮斋谢夫子，江南老先生。\n君斋虽名遯，三爻自艮萌。\n南丰一瓣香，好请子细评。\n再拜若有得，为语年弟兄。",
        "dynasty": "宋",
        "collection_info": null
    },
    {
        "uuid": "161a343c8c71032fa5ad52007e1d1ecd",
        "title": "送冯勉仲赴省",
        "author": "舒邦佐",
        "content": "客饯旗亭酒半酣，抟风九万送鹏南。\n薄劳汗马功收一，肯怨长途玉献三。\n去去梅花催驿骑，看看柳色斗恩蓝。\n长篇好上刘蕡策，莫作书生无用谈。",
        "dynasty": "宋",
        "collection_info": null
    },
    {
        "uuid": "60e8d95113b519cf6f090da0bb8c5cbe",
        "title": "和许宰寓武邑赓杨丞靖安八咏  其一",
        "author": "舒邦佐",
        "content": "市人常是醉昏昏，买尽青铜酒已浑。\n健倒投床都不问，日高犹未启重门。",
        "dynasty": "宋",
        "collection_info": null
    },
    {
        "uuid": "4cc6b8b1022798f1f1b94e2a1f762b4a",
        "title": "和许宰寓武邑赓杨丞靖安八咏  其二",
        "author": "舒邦佐",
        "content": "君似春风自袭人，无情鸥鸟亦相亲。\n莫惊仕路风波恶，便忆家园自在身。",
        "dynasty": "宋",
        "collection_info": null
    },
    {
        "uuid": "98fca1c6444fc788f52321629790a38d",
        "title": "和许宰寓武邑赓杨丞靖安八咏  其三",
        "author": "舒邦佐",
        "content": "我有渊明日涉园，桃蹊柳径渐清繁。\n却嫌市井喧嚣近，悔不诛茆住远村。",
        "dynasty": "宋",
        "collection_info": null
    },
    {
        "uuid": "9007587aa65fc3aa475c807ddf57f8df",
        "title": "和许宰寓武邑赓杨丞靖安八咏  其四",
        "author": "舒邦佐",
        "content": "风旗猎猎半欹斜，日日相传便到家。\n几度儿童骑竹马，斜阳影裏簇汀沙。",
        "dynasty": "宋",
        "collection_info": null
    },
    {
        "uuid": "00d7876e2b47baf64ee1bb65a4823258",
        "title": "和许宰寓武邑赓杨丞靖安八咏  其五",
        "author": "舒邦佐",
        "content": "帅幕潭潭庇万间，已知流水与高山。\n定应不负刀头约，合浦明珠早早还。",
        "dynasty": "宋",
        "collection_info": null
    },
    {
        "uuid": "6156e9e99e94cef8646eb72b0a739a9f",
        "title": "和许宰寓武邑赓杨丞靖安八咏  其六",
        "author": "舒邦佐",
        "content": "好语飞来散绮霞，清新俊逸属诗家。\n着人似醉菖蒲酒，有味如尝橄榄茶。",
        "dynasty": "宋",
        "collection_info": null
    },
    {
        "uuid": "e6eff7bffa2af306842a1433fc6753cd",
        "title": "和许宰寓武邑赓杨丞靖安八咏  其七",
        "author": "舒邦佐",
        "content": "家书写罢报平安，酒坐围红且醉观。\n别后双溪春色散，应无卖镜去寻官。",
        "dynasty": "宋",
        "collection_info": null
    },
    {
        "uuid": "883ebdd7508c36497bfa6aa7668e75ae",
        "title": "和许宰寓武邑赓杨丞靖安八咏  其八",
        "author": "舒邦佐",
        "content": "里巷缲车日日忙，今年又喜熟蚕桑。\n公家无欠私家乐，细葛含风翦更长。",
        "dynasty": "宋",
        "collection_info": null
    }
]