[
    {
        "uuid": "7403cb4b2a00b7cc0020132f64bb591e",
        "title": "水调歌头 问讯金华伯",
        "author": "舒邦佐",
        "content": "问讯金华伯，自是地行仙。\n只为朱轮画戟，句引到湘川。\n用个狎鸥心地，做就烹鲜时政，民化我何言。\n但贵衡阳纸，纸落尽云烟。\n对湖天，梅索笑，月还圆。\n旧时岳生申甫，重到是前缘。\n快洗瑶觥一醉，唤个鹤仙起舞，骑取上花砖。\n春秋更多少，庄木八千年。",
        "dynasty": "宋",
        "collection_info": null
    },
    {
        "uuid": "c77d3662aac8f4963f344e588dd841c3",
        "title": "于尉以书室新成惠诗次韵",
        "author": "舒邦佐",
        "content": "无数云山簇眼前，又听风叶响琤然。\n近于此处开三径，准拟归来受一廛。\n终日看山忘坐卧，有时扃户锁风烟。\n寻花问柳如乘兴，且莫轻回访戴船。",
        "dynasty": "宋",
        "collection_info": null
    },
    {
        "uuid": "af13cc32ffff46167d1e1ce54a6ed335",
        "title": "于尉惠诗有流落之叹次韵招饮",
        "author": "舒邦佐",
        "content": "一纸西风书客愁，愁来如泻满汀洲。\n从他梦鹿还争鹿，休问封侯与不侯。\n百岁光阴草头露，一年好景菊花秋。\n人生能着几緉屐，且为重阳一醉不。",
        "dynasty": "宋",
        "collection_info": null
    },
    {
        "uuid": "08d4bde40e1982e5a7fe26bc914eb6fa",
        "title": "书堂前植竹今日移梅于其间",
        "author": "舒邦佐",
        "content": "三径向来孤竹弟，一枝今日伴梅兄。\n岁寒图上曾相识，一笑相看自有情。",
        "dynasty": "宋",
        "collection_info": null
    },
    {
        "uuid": "119f56ac33cd0eb4e18240989e153abb",
        "title": "戴氏楼名折桂来觅诗赋二十八字",
        "author": "舒邦佐",
        "content": "秋入高楼风露凉，疑从月裏送清香。\n五枝高折非难事，问取燕山窦十郎。",
        "dynasty": "宋",
        "collection_info": null
    },
    {
        "uuid": "3025a6d9d4a7b89c1d4853e5a825cbb4",
        "title": "偶书",
        "author": "舒邦佐",
        "content": "酒尽瓶干一再添，朔风吹叶响阶前。\n起来水墨图中望，正是江南欲雪天。",
        "dynasty": "宋",
        "collection_info": null
    },
    {
        "uuid": "234cfa66bcccae3d76e169724ced9d02",
        "title": "和许宰于尉间字韵诗后一首送其子赴太学  其一",
        "author": "舒邦佐",
        "content": "连珠迭璧照窗间，得句须知出等閒。\n有似弟兄花萼集，更如大小淮南山。\n言诗自愧知来赐，闻十如何敢望颜。\n一夜不眠追险韵，起来疏髮有诗斑。",
        "dynasty": "宋",
        "collection_info": null
    },
    {
        "uuid": "3bfe34dc4dd71620fe545b88efb952e3",
        "title": "和许宰于尉间字韵诗后一首送其子赴太学  其二",
        "author": "舒邦佐",
        "content": "籋云追电笑谈间，争看骅骝出帝闲。\n暂借短檠赊眼力，莫因远别梦眉山。\n诗闻庭下频趋鲤，易在床头久铸颜。\n趁取双亲皆未老，绿衣归换綵衣斑。",
        "dynasty": "宋",
        "collection_info": null
    },
    {
        "uuid": "6d112f66f481763f9c082f223591f195",
        "title": "和懒窝严上人纸被诗",
        "author": "舒邦佐",
        "content": "身清不受人间辱，只倩溪翁捣冰縠。\n素涛照眼绝针痕，暖玉遮头无脸粟。\n参寥已似絮沾泥，天女虽来暖非肉。\n华鲸吼吼不成眠，蝴蝶蘧蘧犹未足。",
        "dynasty": "宋",
        "collection_info": null
    },
    {
        "uuid": "05c0b2ad7651d39bf9007bbe6acb9971",
        "title": "雨后书怀",
        "author": "舒邦佐",
        "content": "策策西风两鬓秋，瘦藤独倚思悠悠。\n送凉小雨勾牵睡，泼面新醅断送愁。\n涉世已经三折臂，浮生空白一分头。\n流行坎止随天意，且着烟簑上钓舟。",
        "dynasty": "宋",
        "collection_info": null
    },
    {
        "uuid": "71b7a420bf7bb103d4f3349995b0ed96",
        "title": "和于湖集茶韵三首  其一",
        "author": "舒邦佐",
        "content": "倒床鼻息欲鸣雷，须仗灵芽一唤回。\n此味直教真性在，切防勾贼用盐梅。",
        "dynasty": "宋",
        "collection_info": null
    },
    {
        "uuid": "4d199667d415f688c9071e92cbf056db",
        "title": "和于湖集茶韵三首  其二",
        "author": "舒邦佐",
        "content": "金沙泉下喊春雷，贡茗先随造化回。\n欲望头纲分八餠，恨无笔力继欧梅。",
        "dynasty": "宋",
        "collection_info": null
    },
    {
        "uuid": "85dec60ea22c897026684da42a03b695",
        "title": "和于湖集茶韵三首  其三",
        "author": "舒邦佐",
        "content": "气味相投陈与雷，有时煎点两三回。\n午窗睡着呼汤急，止渴还应似望梅。",
        "dynasty": "宋",
        "collection_info": null
    },
    {
        "uuid": "ed8b18ec53e71d0465dcebb65ac0ccde",
        "title": "晓起",
        "author": "舒邦佐",
        "content": "风叶下宿雨，菰蒲作秋声。\n起头望天宇，凉意翛翛生。\n欲挽天河水，一洗尘土缨。\n谁人插两翼，送我上太清。",
        "dynasty": "宋",
        "collection_info": null
    },
    {
        "uuid": "436aa5f1af28bf80359f6e6330d005cb",
        "title": "晚出",
        "author": "舒邦佐",
        "content": "晚径收霜滑，青鞋踏浅沙。\n看云閒活计，临水淡生涯。\n篱菊犹存叶，江梅欲破花。\n枫林凋落尽，露出两三家。",
        "dynasty": "宋",
        "collection_info": null
    },
    {
        "uuid": "09ee86db6d7ce34adfc9ac39de818781",
        "title": "夜坐",
        "author": "舒邦佐",
        "content": "霜蟾照户鼓三更，独坐蒲团一盏灯。\n名利此时都踏破，分明一箇在家僧。",
        "dynasty": "宋",
        "collection_info": null
    },
    {
        "uuid": "53148df1ba496a28a83345b1c4153199",
        "title": "天寒偶成",
        "author": "舒邦佐",
        "content": "云冻长空铺水墨，风鸣破屋响琅玕。\n忆梅探梅春已露，欲雪不雪天正寒。\n呵笔岂能诗句好，拥炉偏怕酒瓶干。\n太平宰相非吾望，煨芋何须问懒残。",
        "dynasty": "宋",
        "collection_info": null
    },
    {
        "uuid": "8f634637dc8fba15e8849f18fc512f13",
        "title": "喜雪二首  其一",
        "author": "舒邦佐",
        "content": "光入疎櫺晓色添，开门犹认蝶飞帘。\n千山陡失青丝障，万户横拖白玉檐。\n压竹重时疑绿折，着花轻处露红尖。\n自惭对景无佳句，空笑当时絮与盐。",
        "dynasty": "宋",
        "collection_info": null
    },
    {
        "uuid": "410b8a00bfc899d09652471667277f1e",
        "title": "喜雪二首  其二",
        "author": "舒邦佐",
        "content": "未问街头酒价添，迎光先捲读书帘。\n送寒作片频窥户，着暖先融半溜檐。\n莫作桧花添项强，且随梅点闹眉尖。\n叮咛勿压南枝折，商鼎调羹待作盐。",
        "dynasty": "宋",
        "collection_info": null
    },
    {
        "uuid": "fce0ea7d3b3697fdc8c780f6349a6b85",
        "title": "余本不能棋因病又止酒",
        "author": "舒邦佐",
        "content": "围棋赌别墅，斗酒博凉州。\n驱之夺名利，谁信可销愁。\n不如陶靖节，客至空持瓯。\n不如苏东坡，胜败两忘忧。\n此心无外累，云浄一天秋。",
        "dynasty": "宋",
        "collection_info": null
    },
    {
        "uuid": "0db045ba8c0f76834d06e32eef4aed43",
        "title": "咏蒲团",
        "author": "舒邦佐",
        "content": "细观才满一轮月，静坐能销万古心。\n莫向洪炉烘醉客，只宜清夜定禅林。",
        "dynasty": "宋",
        "collection_info": null
    },
    {
        "uuid": "2d58c61017647bdd4143a8b8938f317b",
        "title": "读子厚乞巧文",
        "author": "舒邦佐",
        "content": "不见牛郎不秉钧，一时虽拙有清芬。\n附棋待诏皆因巧，何用翻成乞巧文。",
        "dynasty": "宋",
        "collection_info": null
    },
    {
        "uuid": "f3b6964cf73eec5dbfe71f72df738c14",
        "title": "着存亭",
        "author": "舒邦佐",
        "content": "事亡如存死如生，以诚则着着乃形。\n二字貌出孝子诚，晓然如见亲在庭。\n有人念母愁思凝，终日如痴呼不醒。\n自云所见政如此，触物有感皆分明。\n山形作我枕扇清，风叶舞我莱衫轻。\n江芦千株白皎皎，尚想鹤髮垂星星。\n入户宛然闻忾息，恍惚欲下来举觥。\n始知至孝无间断，圣人所以见墙羹。\n譬如忠信纯熟者，立则参前坐倚衡。\n然而存着亦非真，能于吾母用吾情。\n所见皆从所念得，初非刻木外经营。\n虽然铭镂在中扃，何待扁榜垂丹青。\n要令目击助心想，不然安得名吾亭。",
        "dynasty": "宋",
        "collection_info": null
    },
    {
        "uuid": "9ee4f3f4a1ffc71f2f0908209a1070ed",
        "title": "挽黄助教四首  其一",
        "author": "舒邦佐",
        "content": "金鎞刮膜妙通灵，从此昏花不再生。\n闻道向来昏醉眼，而今黑白尽分明。",
        "dynasty": "宋",
        "collection_info": null
    },
    {
        "uuid": "98a70ed4512fbd4f1e9e6fde0a85ec24",
        "title": "挽黄助教四首  其二",
        "author": "舒邦佐",
        "content": "有客携来幼妇碑，细看一字是褒辞。\n触蛮索战吾无此，方信黄家万顷陂。",
        "dynasty": "宋",
        "collection_info": null
    },
    {
        "uuid": "839e91300705655f058ff6b2c31e4faa",
        "title": "挽黄助教四首  其三",
        "author": "舒邦佐",
        "content": "杨枝一放任西东，已把浮生比梦中。\n今日算来真是梦，翩翩丹旐引春风。",
        "dynasty": "宋",
        "collection_info": null
    },
    {
        "uuid": "c379048762660b8312f0dd699766bedc",
        "title": "挽黄助教四首  其四",
        "author": "舒邦佐",
        "content": "春归平日馆池中，想是园花三四红。\n还有旧时王谢燕，喃喃来弔主人翁。",
        "dynasty": "宋",
        "collection_info": null
    },
    {
        "uuid": "7f29660e6b1b32c1304aafad212555a6",
        "title": "于尉灯夜招饮酒酣援笔成诗继韵",
        "author": "舒邦佐",
        "content": "低唱虽无金步莲，公来处处已闻絃。\n满街灯火作元夕，此段风光胜去年。\n纸上飞云惊落笔，盘中走弹喜诗圆。\n便宜归侍传柑宴，满泛钱塘药玉船。",
        "dynasty": "宋",
        "collection_info": null
    },
    {
        "uuid": "1c49e6fdc4a3466af3cd995cf59e02d1",
        "title": "和洪龟父岁暮韵",
        "author": "舒邦佐",
        "content": "两鬓点秋霜，黑白交相互。\n倒指数行年，如日斜岁暮。\n始污千佛经，颇叹儒冠误。\n夜声喧爆竹，晓炬惊鸦树。\n又是一年新，三百六十度。",
        "dynasty": "宋",
        "collection_info": null
    },
    {
        "uuid": "f85278327ea019b6350836c7454af9bc",
        "title": "睡起二首  其一",
        "author": "舒邦佐",
        "content": "双双燕语落檐牙，惊破春屏梦到家。\n睡起拈书无意绪，开窗隠几看桃花。",
        "dynasty": "宋",
        "collection_info": null
    },
    {
        "uuid": "5c6efc19a8fda06e1900e255d5f03061",
        "title": "睡起二首  其二",
        "author": "舒邦佐",
        "content": "蝶梦惊回思尚迷，起煎蟹眼试新旗。\n桃花贴地杨花起，正是江南二月时。",
        "dynasty": "宋",
        "collection_info": null
    },
    {
        "uuid": "3c6ca9da5c161173cb694a881c5c182f",
        "title": "慕容簿送题宝峰石刻并中秋词以诗谢之  其一",
        "author": "舒邦佐",
        "content": "步屧寻僧到日西，乱山深处见新碑。\n却惊天上披风手，亦卷波澜入小诗。",
        "dynasty": "宋",
        "collection_info": null
    },
    {
        "uuid": "37053e8ddb2718545d5f31de9b9d9a1a",
        "title": "慕容簿送题宝峰石刻并中秋词以诗谢之  其二",
        "author": "舒邦佐",
        "content": "月入中秋色满林，摹将好景寄清音。\n自从句夺天工巧，景物无聊直至今。",
        "dynasty": "宋",
        "collection_info": null
    },
    {
        "uuid": "92924d81c331afd85bdb38595e8f88a8",
        "title": "以鲁直露湿何郎试汤餠为韵赋酴醾七首  其一",
        "author": "舒邦佐",
        "content": "石竹麝香脐，博山水沈炷。\n勾引爱香人，攀花春笋露。",
        "dynasty": "宋",
        "collection_info": null
    },
    {
        "uuid": "8c732478869b05bfb7833186d7177eca",
        "title": "以鲁直露湿何郎试汤餠为韵赋酴醾七首  其二",
        "author": "舒邦佐",
        "content": "江南万玉妃，肌肤冰雪立。\n平生爱淡粧，不作胭脂湿。",
        "dynasty": "宋",
        "collection_info": null
    },
    {
        "uuid": "05c2907439294c479d7e2ee62c7cbda6",
        "title": "以鲁直露湿何郎试汤餠为韵赋酴醾七首  其三",
        "author": "舒邦佐",
        "content": "金沙与同架，并蒂更连柯。\n红白虽相宜，品藻当如何。",
        "dynasty": "宋",
        "collection_info": null
    },
    {
        "uuid": "0803f6a84db425c4d155a2b08e3b7711",
        "title": "以鲁直露湿何郎试汤餠为韵赋酴醾七首  其四",
        "author": "舒邦佐",
        "content": "倚窗春睡觉，折玉满手香。\n篸云疑未稳，指点问檀郎。",
        "dynasty": "宋",
        "collection_info": null
    },
    {
        "uuid": "1531a9284bb82761835f38fc264d8ac4",
        "title": "以鲁直露湿何郎试汤餠为韵赋酴醾七首  其五",
        "author": "舒邦佐",
        "content": "何面与荀香，美丈夫可试。\n不学海棠花，只如妃子睡。",
        "dynasty": "宋",
        "collection_info": null
    },
    {
        "uuid": "bf55ab0f41428e83f4ea6bd70ca3b6d5",
        "title": "以鲁直露湿何郎试汤餠为韵赋酴醾七首  其六",
        "author": "舒邦佐",
        "content": "昨日落酒杯，引我卧醉乡。\n对午犹未醒，支颐听煮汤。",
        "dynasty": "宋",
        "collection_info": null
    },
    {
        "uuid": "a275c94cab6e8b3bd39b504964d630be",
        "title": "以鲁直露湿何郎试汤餠为韵赋酴醾七首  其七",
        "author": "舒邦佐",
        "content": "爱花莫看花，如饥贪画餠。\n一笑大江横，此句须参请。",
        "dynasty": "宋",
        "collection_info": null
    },
    {
        "uuid": "4237d1c40a33d2dcd61f09753e6e14b2",
        "title": "以昌黎验长常携尺为韵赋笋五首  其一",
        "author": "舒邦佐",
        "content": "前晚尚锥锋，昨日突鎗剑。\n今朝又稍长，吾曾刻竹验。",
        "dynasty": "宋",
        "collection_info": null
    },
    {
        "uuid": "fd15c171b89a2127f9f0d7bb717048e0",
        "title": "以昌黎验长常携尺为韵赋笋五首  其二",
        "author": "舒邦佐",
        "content": "突兀出藩来，颇似逞狂荡。\n高下列阶前，又如识少长。",
        "dynasty": "宋",
        "collection_info": null
    },
    {
        "uuid": "add636b9310fd9427e2ef9ca47aae333",
        "title": "以昌黎验长常携尺为韵赋笋五首  其三",
        "author": "舒邦佐",
        "content": "行矣脱锦綳，笙竽奏风篁。\n岁晚尤可敬，霜雪不改常。",
        "dynasty": "宋",
        "collection_info": null
    },
    {
        "uuid": "a83b102c1d411edd0b54d22e6c2e1680",
        "title": "以昌黎验长常携尺为韵赋笋五首  其四",
        "author": "舒邦佐",
        "content": "吾家苍头奴，斫玉手自携。\n云恐春风恶，吹开枝高低。",
        "dynasty": "宋",
        "collection_info": null
    },
    {
        "uuid": "8a5790719afdd710813ec30851fcefe7",
        "title": "以昌黎验长常携尺为韵赋笋五首  其五",
        "author": "舒邦佐",
        "content": "我至再三惜，恨不长百尺。\n要夏结清阴，荫我醉眠石。",
        "dynasty": "宋",
        "collection_info": null
    },
    {
        "uuid": "c534f266a0177d78b54d69afa6279e91",
        "title": "雨后即事",
        "author": "舒邦佐",
        "content": "昨日雨不歇，薄晚云未收。\n更阑望天宇，云浄月如鈎。\n晓开读书窗，日光泼双眸。\n蔬饭羹一盂，起傍吾庐游。\n一洗尘土昏，水竹清更幽。\n问花无恙否，低面含娇羞。\n验笋长几何，突角凌羊牛。\n前日移新荷，常恐水盖头。\n池边报平安，小叶三四浮。\n竹林叫鈎辀，柳阴鸣栗留。\n趁晴欲双飞，更着唤妇鸠。\n物适吾亦适，投筇思悠悠。\n却归堂上坐，苍头献茶瓯。\n儿声清且美，读书如泻油。\n静裏无声乐，閒中不繫舟。\n不知腰金公，曾识此乐不。\n我生微官缚，有如冠沐猴。\n长恐舍此去，永愧池上鸥。",
        "dynasty": "宋",
        "collection_info": null
    },
    {
        "uuid": "7f59e13883e842965becc83f0165b6af",
        "title": "回庙山放船",
        "author": "舒邦佐",
        "content": "快时一箭走飞篷，缓也委蛇碧玉中。\n迟速无心安乐法，从今不怕打头风。",
        "dynasty": "宋",
        "collection_info": null
    },
    {
        "uuid": "3faa71c55179779c6fe40f786d3765e1",
        "title": "三衢阻雪至永丰道中又雪",
        "author": "舒邦佐",
        "content": "前日堆银冻未消，今朝满地踏琼瑶。\n一杯蘸甲寒威退，只要行人着酒浇。",
        "dynasty": "宋",
        "collection_info": null
    },
    {
        "uuid": "431401ad97f456ee37065e33aacb1231",
        "title": "回进贤道中",
        "author": "舒邦佐",
        "content": "遥怜儿女数还期，自秣归骖趁晓鸡。\n干鹊有灵烦送喜，马蹄今日踏江西。",
        "dynasty": "宋",
        "collection_info": null
    },
    {
        "uuid": "d9d816db51bab6efb408de480a08d280",
        "title": "蚕妇叹",
        "author": "舒邦佐",
        "content": "舍南舍北争采桑，欲老未老蚕满筐。\n晓切叶缕细且长，夜梦茧簇白间黄。\n缲成万丝手中香，医得三月眼前疮。\n有余更着输官忙，无衣敢歌卒岁章。",
        "dynasty": "宋",
        "collection_info": null
    },
    {
        "uuid": "5c23ffa370fe8a327481664d185f59ef",
        "title": "谩题",
        "author": "舒邦佐",
        "content": "世网角雄雌，官途争是非。\n人方酣蚁战，吾自送鸿飞。",
        "dynasty": "宋",
        "collection_info": null
    },
    {
        "uuid": "6bea86b280b035ee61583baad8aa4a0f",
        "title": "小院",
        "author": "舒邦佐",
        "content": "小院无人到，徐徐影转花。\n池平初斗蛤，柳老半藏鸦。\n矛戟犹封笋，枪旗欲试茶。\n一邱并一壑，只此是生涯。",
        "dynasty": "宋",
        "collection_info": null
    },
    {
        "uuid": "2f36b3f80e82a84ec85df6b34a0c1870",
        "title": "隠几",
        "author": "舒邦佐",
        "content": "隠几香一炷，时于静裏求。\n心源须得得，世路任悠悠。\n佛国菩提树，庄园不繫舟。\n忘机吾自信，何必验沙鸥。",
        "dynasty": "宋",
        "collection_info": null
    },
    {
        "uuid": "2856f190bed3d7a57b5ef84065133994",
        "title": "仿古",
        "author": "舒邦佐",
        "content": "雪花点破潘郎鬓，始得荷衣上钓蓑。\n蚕经一眠再眠后，船历顺风逆风多。\n云烟过眼竟何有，星斗在天终不磨。\n着鞭古人乃吾事，长檠莫换短檠歌。",
        "dynasty": "宋",
        "collection_info": null
    },
    {
        "uuid": "734a8728700efa147663fb4a334dddcf",
        "title": "晚步",
        "author": "舒邦佐",
        "content": "晚来颇忆林塘幽，又拄乌籐款款游。\n细雨斜风三日后，落花啼鸟半春休。\n不知何处数声笛，唤起幽人一点愁。\n頼有青蛙知客恨，笙歌一部起池头。",
        "dynasty": "宋",
        "collection_info": null
    },
    {
        "uuid": "60cf65708f52ef6a3732c79c93b76759",
        "title": "梦觉",
        "author": "舒邦佐",
        "content": "梦觉还寻梦，胚胎一想中。\n失身邯郸枕，得意大槐宫。\n周在蝶何在，蕉空鹿亦空。\n自怜心未静，起坐究幡风。",
        "dynasty": "宋",
        "collection_info": null
    },
    {
        "uuid": "43c6e234c050aea94d67583d10a35f1e",
        "title": "伏枕",
        "author": "舒邦佐",
        "content": "索索叶多雨，梦惊窗月明。\n一念堕世网，百虑战心兵。\n天上麒麟阁，沙边鸥鹭盟。\n展转復展转，孤鸿三两声。",
        "dynasty": "宋",
        "collection_info": null
    },
    {
        "uuid": "bc222c49fec29bd672f78911c028047f",
        "title": "赠太素脉王道人为端夫病起解嘲",
        "author": "舒邦佐",
        "content": "按指如医细切肤，对人便肯说荣枯。\n我今跳出荣枯外，试问先生脉得无。",
        "dynasty": "宋",
        "collection_info": null
    },
    {
        "uuid": "ca28ab6efcc4226dc69d58437e27edd1",
        "title": "赠画鱼童秀才",
        "author": "舒邦佐",
        "content": "我本江湖一钓徒，锦鳞到眼便欢呼。\n他年莼鲙归来日，添箇渔竿入画图。",
        "dynasty": "宋",
        "collection_info": null
    },
    {
        "uuid": "bbe1c9c731448a830d399701b4cf46ba",
        "title": "读退之传",
        "author": "舒邦佐",
        "content": "退之二十八，三上宰相书。\n晚折王廷凑，駡佛戒鳄鱼。\n少时及壮时，君试观何如。\n士养要如此，合抱凌太虚。",
        "dynasty": "宋",
        "collection_info": null
    },
    {
        "uuid": "5c1aee8224db89d4609621a8b185acf1",
        "title": "读广平梅花赋",
        "author": "舒邦佐",
        "content": "子猷清雅如此君，菊花冷淡如渊明。\n古人嗜物非着物，风味相似因适情。\n不见铁心宋广平，乃肯一赋写梅兄。\n爱渠风雪不改清，似我不肯郎张卿。",
        "dynasty": "宋",
        "collection_info": null
    },
    {
        "uuid": "9650b68ec7bbb11c2f5e5eeb8a9f8fd4",
        "title": "咏昭君",
        "author": "舒邦佐",
        "content": "奉春前日策和亲，夷夏雌雄恰始分。\n今日呼韩朝渭上，如何万里嫁昭君。",
        "dynasty": "宋",
        "collection_info": null
    },
    {
        "uuid": "a3ca6452419d323a3e296967a41afdbe",
        "title": "读开元遗事",
        "author": "舒邦佐",
        "content": "锦綳儿啼妃子笑，鸡头肉念禄山来。\n三郎若肯怜汤餠，岂被香囊作祸胎。",
        "dynasty": "宋",
        "collection_info": null
    },
    {
        "uuid": "0b257035450cdde9d6c6eae72dde6e15",
        "title": "读东坡韩文公庙碑",
        "author": "舒邦佐",
        "content": "尽道潮阳因駡佛，谁知忠谏得天知。\n鳄鱼夜徙衡云散，请看而今玉局碑。",
        "dynasty": "宋",
        "collection_info": null
    },
    {
        "uuid": "f3c26c3aa785be3d761278f1705eff9c",
        "title": "送简贺州五首  其一",
        "author": "舒邦佐",
        "content": "人生五马贵，画戟拥朱轮。\n朱轮亦细事，舒卷方在身。\n官至二千石，此手要活人。\n请将胸中书，散作五岭春。",
        "dynasty": "宋",
        "collection_info": null
    },
    {
        "uuid": "a01f47f6de5f2bba5f966446f3c5f61a",
        "title": "送简贺州五首  其二",
        "author": "舒邦佐",
        "content": "朔风撼木落，莫惊客店霜。\n桂林雪片深，成都碧鸡坊。\n西南幕中去，尚趣万里装。\n今乘刺史车，何嫌驿路长。",
        "dynasty": "宋",
        "collection_info": null
    },
    {
        "uuid": "5da330864cf64545f5f0d0e6cafc0f31",
        "title": "送简贺州五首  其三",
        "author": "舒邦佐",
        "content": "曩时盐令更，官贫如负债。\n而今旧法復，私贩夺公卖。\n且莫作是想，亟欲目前快。\n有钱藏之民，毕竟根本在。",
        "dynasty": "宋",
        "collection_info": null
    },
    {
        "uuid": "e19854e22cddf430147fb2d7f8c3c3c9",
        "title": "送简贺州五首  其四",
        "author": "舒邦佐",
        "content": "摩挲风月堂，应记中庸公。\n墙头荔子熟，勿翦比国风。\n此翁出岭来，两颊丹砂红。\n但云身力健，不言槟榔功。",
        "dynasty": "宋",
        "collection_info": null
    },
    {
        "uuid": "09b5262c6ce027cf71b11c3c4fc18ed0",
        "title": "送简贺州五首  其五",
        "author": "舒邦佐",
        "content": "我作送行诗，劝终铺美意。\n吾君方急贤，侍从有虚位。\n两府多故人，东阁欠奇士。\n如送郑尚书，韵必以来字。",
        "dynasty": "宋",
        "collection_info": null
    },
    {
        "uuid": "5fa5e78dfcd5a64a248c8d5ed322367e",
        "title": "送陈纠",
        "author": "舒邦佐",
        "content": "我昔场屋计，夜傍读书萤。\n开卷啖公文，如味五侯鲭。\n今年触热来，着脚湘山青。\n暗中摸索着，紫髯照天庭。\n风前笑语香，陡豁病眼醒。\n一日驾征车，问讯短长亭。\n买酒酌别君，我歌君试听。\n命薄成雌甲，字惭识一丁。\n文场与宦海，从公与乞灵。\n飘然舍我去，却作参商星。\n我歌虽不满，民谣如轰霆。\n谓公三年留，阴德满幽囹。\n束缚老奸手，两造必细聆。\n民自以不冤，刑期于无刑。\n是宜荐鹗书，风吹上青冥。\n更铺锦上花，姓名记御屏。\n不挥玉堂翰，必勒燕然铭。\n文章特一技，九鼎重朝廷。\n人生几緉屐，早画凌烟形。\n衡阳有来雁，一字访风萍。",
        "dynasty": "宋",
        "collection_info": null
    },
    {
        "uuid": "a008362f209b111b9829b0587ab488c0",
        "title": "送湖南潘帅赴召",
        "author": "舒邦佐",
        "content": "道传伊洛政龚黄，肯为人间富贵忙。\n爱满棠阴踰五岭，种成荔子又三湘。\n贪贤急召恩虽渥，因病求閒策本长。\n闻说晦翁天下士，更将出处细商量。",
        "dynasty": "宋",
        "collection_info": null
    },
    {
        "uuid": "71ba6628df560108460837c28c946331",
        "title": "和林帅喜汤王二魁将还",
        "author": "舒邦佐",
        "content": "烂醉春风玉不颓，自封喜信入湘来。\n同乡多少同年士，两榜何如两夺魁。\n琼苑宴开应共醉，西湖赏罢更同回。\n早归多谢文翁力，莫待平安家信催。",
        "dynasty": "宋",
        "collection_info": null
    },
    {
        "uuid": "37bc92536cfff9c74dac91f2e01e3119",
        "title": "挽余倅二首  其一",
        "author": "舒邦佐",
        "content": "自踏功名地，斯心每淡如。\n东南虽数任，来往祇单车。\n上相逢知己，清时草辟书。\n才宽天命窄，轓左换灵舆。",
        "dynasty": "宋",
        "collection_info": null
    },
    {
        "uuid": "f89f704a6ac837bed9adf3778554c21f",
        "title": "挽余倅二首  其二",
        "author": "舒邦佐",
        "content": "仕接湖南北，逢人问起居。\n蚤曾师砚席，非但托乡闾。\n梦裏诗春草，毫端赋子虚。\n诸郎图不朽，当共葺遗书。",
        "dynasty": "宋",
        "collection_info": null
    },
    {
        "uuid": "c58da4dba3b113afa8dc8ecdb2fecc55",
        "title": "以诗追墨",
        "author": "舒邦佐",
        "content": "万竈烧松有妙功，分张犹未及隣翁。\n陶泓毛颖来呼友，要为幽斋草送穷。",
        "dynasty": "宋",
        "collection_info": null
    },
    {
        "uuid": "40267698cdd046f47847bc69c5ba2fe3",
        "title": "遗术士",
        "author": "舒邦佐",
        "content": "欲寿莫夸尧丙子，欲贵莫疑雌甲辰。\n学取燕山人姓窦，自然五桂一灵椿。",
        "dynasty": "宋",
        "collection_info": null
    },
    {
        "uuid": "a1ecb1b082bd7aee4d4ebf2380b787e8",
        "title": "闻杜鹃",
        "author": "舒邦佐",
        "content": "众禽栖息不闻声，独向三更月裏鸣。\n终日劝归归未肯，故教枕上听分明。",
        "dynasty": "宋",
        "collection_info": null
    },
    {
        "uuid": "0f085212c6e249e14ec18d14dc4106ab",
        "title": "送张仓移漕广西",
        "author": "舒邦佐",
        "content": "宾鸿度月叫秋寒，天怕炎方雨露干。\n绣衣使者持玉节，先送春风入蛋蛮。\n岭南日日望行色，湖南百姓争卧辙。\n两路行人界上争，去思来暮歌讴接。\n广盐变法是谁谋，直至而今病未瘳。\n岭上逢人须细问，远方根本是深忧。\n广吏从来恃天远，北归南载无空返。\n埋轮家世本澄清，无使老蚕自营茧。\n莫嫌岭路去逡巡，桂林见说最宜人。\n笋样山峰罗样水，锦囊收得越精神。\n直声曾动天颜喜，更有元台作知己。\n谏坡言路着此翁，所谓如尊乃勇尔。\n大苏文章继老苏，魏征勋业付魏謩。\n传家况有黄金印，行入衣冠盛事图。\n门下书生知此意，恋恋不为儿女计。\n黄花时节送君行，梅花时节迎归骑。",
        "dynasty": "宋",
        "collection_info": null
    },
    {
        "uuid": "bcb4cee97ef101a8ac4ddb538bb9a544",
        "title": "送孙宪就任除秘监赴召",
        "author": "舒邦佐",
        "content": "阊阖排云叫玉旒，延龄不相白麻收。\n圜桥留住不肯住，古来只说阳道州。\n千载风流正相似，难处郊禋能有几。\n不顾诸郎尚白丁，扁舟夜发浮湘水。\n富贵酖人如蜜甜，小儿嗜蜜几曾嫌。\n全家先遯无人觉，惟有诚斋句裏拈。\n回鴈峰前再秋色，哀矜折狱多阴德。\n弹压湖山处处春，楚波不动平如席。\n不论朱墨细如麻，夜判千张烛有花。\n老吏相看惊吐舌，如箭中的无少差。\n世上纷纷几桃李，过却韶华尽纷委。\n老松阅世傲风霜，万牛挽入明光裏。\n蓬莱弱水多逆船，人生一到已称仙。\n重来况是文章伯，岂但旧物王青毡。\n一佛出世从此度，紫薇花下皆平步。\n更看健笔缴词头，恰似当时在言路。\n六一老僊赞万微，益公首转造化机。\n庐陵自有三台种，他日声名翦样齐。\n三十年前韩一识，三十年后供吏役。\n朝天好施一丸丹，教我春风生羽翼。",
        "dynasty": "宋",
        "collection_info": null
    },
    {
        "uuid": "9ef9b94ae4665980c8b43bf9416318a2",
        "title": "张推上巳出郊寻花送至诗轴次韵",
        "author": "舒邦佐",
        "content": "重三投晓出郊垧，跃马归来趁晚晴。\n笔卷云烟归赋咏，轴联珠玉斗晶明。\n我从多病三春裏，转觉浮生万事轻。\n夜半惟歌盘谷序，肯如仲叔请繁缨。",
        "dynasty": "宋",
        "collection_info": null
    },
    {
        "uuid": "d7498563ea527df5f779b116862e950d",
        "title": "张推水亭赏莲惠诗次韵",
        "author": "舒邦佐",
        "content": "玉环妖血不飞天，化作芙蕖满眼前。\n恰有六郎来比似，便哦七字斗清妍。\n晓粧洗露汉宫女，晚步凌波水府仙。\n得待蜜房成玉蛹，送烦纤手剥新莲。",
        "dynasty": "宋",
        "collection_info": null
    },
    {
        "uuid": "138ec64e9662b6ced7ad77af52195059",
        "title": "花光寺送使者书壁",
        "author": "舒邦佐",
        "content": "白沙翠竹钓鱼矶，家在江南未得归。\n最恨花光山下路，数声杜宇背人飞。",
        "dynasty": "宋",
        "collection_info": null
    },
    {
        "uuid": "198da26295c80aa53c4f7c7a390a1bb8",
        "title": "桃花",
        "author": "舒邦佐",
        "content": "恨题玄都观，欢入武陵溪。\n花面无今古，人心自笑啼。",
        "dynasty": "宋",
        "collection_info": null
    },
    {
        "uuid": "e3cb0287322192ac3dc657a25029c546",
        "title": "题三石屏  其一",
        "author": "舒邦佐",
        "content": "烟雾冥蒙雨意垂，远山隠隠抹修眉。\n急催行李投前店，似我当年在道时。",
        "dynasty": "宋",
        "collection_info": null
    },
    {
        "uuid": "ca9ead785a6ed44d1279947f5279e160",
        "title": "题三石屏  其二",
        "author": "舒邦佐",
        "content": "正是江南雪霁天，素娥特地弄婵娟。\n山川一望皆如剡，只欠渠侬访戴船。",
        "dynasty": "宋",
        "collection_info": null
    },
    {
        "uuid": "f301b159c82bb3a07b0ab145512f29fd",
        "title": "题三石屏  其三",
        "author": "舒邦佐",
        "content": "月姊携炉出广寒，镕银为水又为山。\n夜来归去忘收却，陷入浯溪石壁间。",
        "dynasty": "宋",
        "collection_info": null
    },
    {
        "uuid": "dc2f15366c11d7c0684af30435d6a23a",
        "title": "春日即事五首  其一",
        "author": "舒邦佐",
        "content": "正昼东风自展扉，双双燕子望巢飞。\n杨花却是元无定，吹落南隣不肯归。",
        "dynasty": "宋",
        "collection_info": null
    },
    {
        "uuid": "0f6e7a69b4fa006ef45016c35f8e6801",
        "title": "春日即事五首  其二",
        "author": "舒邦佐",
        "content": "架上酴醾万玉浮，当年攀折为迟留。\n而今老病空相对，花不羞人人自羞。",
        "dynasty": "宋",
        "collection_info": null
    },
    {
        "uuid": "2a6386e2bb0b923e2217abb515cfef08",
        "title": "春日即事五首  其三",
        "author": "舒邦佐",
        "content": "桃杏酣酣着意红，当时只要嫁东风。\n而今却被东风误，一片西飞一片东。",
        "dynasty": "宋",
        "collection_info": null
    },
    {
        "uuid": "103160adf803c8e4efdbd3871899f380",
        "title": "春日即事五首  其四",
        "author": "舒邦佐",
        "content": "鸣鸠乳燕寂无声，蜜熟花蜂亦懒营。\n睡起卷帘春已晚，竹篱穿笋两三茎。",
        "dynasty": "宋",
        "collection_info": null
    },
    {
        "uuid": "2fb7b287e42659b0e8aaf874900125f9",
        "title": "春日即事五首  其五",
        "author": "舒邦佐",
        "content": "谷雨催秧蚕再眠，采桑女伴罢秋韆。\n前村亦少游人到，牛歇浓阴人饷田。",
        "dynasty": "宋",
        "collection_info": null
    },
    {
        "uuid": "b825b57d6d7f843619372660f110087b",
        "title": "春暮",
        "author": "舒邦佐",
        "content": "日月一箭过，春光又别人。\n竹孙纔解箨，梅子已生仁。\n阅世真旋磨，看诗老斲轮。\n壮怀因病落，孤负百年身。",
        "dynasty": "宋",
        "collection_info": null
    },
    {
        "uuid": "0dbd1e7d5faf03b53bf5de0f8af42300",
        "title": "睡起",
        "author": "舒邦佐",
        "content": "睡起挼挲两眼眵，卷帘惟见水平池。\n小窗幽寂无人到，自拨炉熏试一旗。",
        "dynasty": "宋",
        "collection_info": null
    },
    {
        "uuid": "5e5c1d618907854978457ccd6e98e29a",
        "title": "闻野有饥殍感叹",
        "author": "舒邦佐",
        "content": "豌豆斩新绿，樱桃烂熟红。\n一年春色过，大半雨声中。\n仆野伤饥殍，祈天愿岁丰。\n有谁捐白粲，相伴减青铜。",
        "dynasty": "宋",
        "collection_info": null
    },
    {
        "uuid": "24744627cc40f28ff3da7e7cd6870927",
        "title": "初夏二首  其一",
        "author": "舒邦佐",
        "content": "稍久梅黄雨，新晴麦熟天。\n寸怀煎百虑，一病费三年。\n方册强遮眼，短窗时送眠。\n三生偿业尽，四体合安便。",
        "dynasty": "宋",
        "collection_info": null
    },
    {
        "uuid": "6dbe344b7fe5c91a21334e3f821199f6",
        "title": "初夏二首  其二",
        "author": "舒邦佐",
        "content": "卢橘金珠似，杨梅火齐如。\n燕衔春去后，蝉噪夏阴初。\n药访三年艾，心凝一束书。\n老身仍着病，节物最关渠。",
        "dynasty": "宋",
        "collection_info": null
    },
    {
        "uuid": "36836a5eadbf03dd53bd598825c1d3a2",
        "title": "立夏后热甚既而楝花风作极寒",
        "author": "舒邦佐",
        "content": "炎官司印未十日，暑气骎骎着病翁。\n卷地吹来忽惊散，今朝还遇楝花风。",
        "dynasty": "宋",
        "collection_info": null
    },
    {
        "uuid": "89934a8be6b132382477583e51f98eb2",
        "title": "读陈黄诗",
        "author": "舒邦佐",
        "content": "四海黄太史，百年陈后山。\n意深识者少，味永到尤难。\n夜静参禅悦，天晴窥管斑。\n心知言未契，犹隔一重关。",
        "dynasty": "宋",
        "collection_info": null
    },
    {
        "uuid": "01d2fd98500f61301ddf0c58d1af071a",
        "title": "自叹二首  其一",
        "author": "舒邦佐",
        "content": "莫莫更莫莫，休休復休休。\n平生都是错，一病尽堪羞。\n龟为灵钻殻，膏因明出油。\n细思根本悴，端的是招忧。",
        "dynasty": "宋",
        "collection_info": null
    },
    {
        "uuid": "b69baef189e63095877297465641284a",
        "title": "自叹二首  其二",
        "author": "舒邦佐",
        "content": "怡颜今得盼庭柯，黄鸟啼边绿荫多。\n回叹此生肝肺涸，只因雕篆损天和。",
        "dynasty": "宋",
        "collection_info": null
    },
    {
        "uuid": "7cab44028ce85a03cfccc8b7e3806b03",
        "title": "榴花",
        "author": "舒邦佐",
        "content": "万绿枝头几点春，逢人偏喜上乌云。\n出来只为当时暑，故翦红绡皱作裙。",
        "dynasty": "宋",
        "collection_info": null
    },
    {
        "uuid": "94d825084aef7fcd65ff2c366ba08354",
        "title": "寄端夫三首  其一",
        "author": "舒邦佐",
        "content": "萱草榴花照眼明，水团角黍满盘清。\n文殊问疾移秋晚，空想敲门剥啄声。",
        "dynasty": "宋",
        "collection_info": null
    },
    {
        "uuid": "f4977f1fe5a76ec672fda4cf3b1b12a8",
        "title": "寄端夫三首  其二",
        "author": "舒邦佐",
        "content": "迟子来时细讲论，未须着语策奇勋。\n庖丁妙在牛先解，水上风行自有文。",
        "dynasty": "宋",
        "collection_info": null
    },
    {
        "uuid": "3de523ea01de6f759b6ce0a5d16fafbc",
        "title": "寄端夫三首  其三",
        "author": "舒邦佐",
        "content": "求田未用太匆忙，且况毛锥觅太仓。\n择地读书终不恶，莫教辜负北窗凉。",
        "dynasty": "宋",
        "collection_info": null
    },
    {
        "uuid": "ac8cccd13d02aa7c4a73721f76a4302a",
        "title": "午睡",
        "author": "舒邦佐",
        "content": "博山烟断懒重添，屋角无声雀去檐。\n午梦欲成鸡唤醒，卧看修竹映疎帘。",
        "dynasty": "宋",
        "collection_info": null
    },
    {
        "uuid": "1148448883045547f390a59f9c86552f",
        "title": "春晚",
        "author": "舒邦佐",
        "content": "桑柘枝头一一空，林峦放出画屏风。\n鹭鸶惊晚归飞急，零乱昏烟一抹中。",
        "dynasty": "宋",
        "collection_info": null
    },
    {
        "uuid": "0f1bf34588a2034772435a2e68f36c91",
        "title": "捲帘",
        "author": "舒邦佐",
        "content": "隔帘见竹早清幽，卷起疎帘满眼秋。\n一搭夕阳收不得，被人都送上帘鈎。",
        "dynasty": "宋",
        "collection_info": null
    },
    {
        "uuid": "9ff814f24fdfb4e7684d48b0d24de4b4",
        "title": "忆官舍芙蕖",
        "author": "舒邦佐",
        "content": "官池无数拥红妆，日日全家坐晚凉。\n官职已抛无梦去，尚疑身绕一池香。",
        "dynasty": "宋",
        "collection_info": null
    },
    {
        "uuid": "94103b39ecb5e20cc2a173376b469616",
        "title": "秋暑极炽而雨作凉气翛然",
        "author": "舒邦佐",
        "content": "日轮停午汗珠融，帘箔都无半点风。\n唤起睡龙行一雨，病身移入水晶宫。",
        "dynasty": "宋",
        "collection_info": null
    },
    {
        "uuid": "a7d57fa3258e7cef4275ce313632c93b",
        "title": "闻蝉",
        "author": "舒邦佐",
        "content": "纱幮纹簟北窗眠，只道清声比管絃。\n谁念夕阳官道裏，几多客旅听凄然。",
        "dynasty": "宋",
        "collection_info": null
    },
    {
        "uuid": "097c04eb916f16fb3d12ff2d178ba734",
        "title": "立秋后十日",
        "author": "舒邦佐",
        "content": "万绿枝头一叶黄，秋风恰则到林塘。\n晚云更作潇潇雨，拾得人间一夜凉。",
        "dynasty": "宋",
        "collection_info": null
    },
    {
        "uuid": "29d86f4604d0d7036a047f9ba09aa9ae",
        "title": "雨后",
        "author": "舒邦佐",
        "content": "积雨洗残暑，翛然窗户凉。\n蝇蚊不须驱，时至自退藏。\n琤然一叶下，梧桐陨秋黄。\n仰视天宇阔，宾鸿初南翔。\n儿时亲灯火，二尺便宜光。\n咀嚼復吟哦，惟恐更漏忙。\n老来病如缚，空对书满箱。\n短檠置床头，犹渴不能浆。\n人生舍此乐，百年谩风狂。",
        "dynasty": "宋",
        "collection_info": null
    },
    {
        "uuid": "591c3c720920e36c6d9ae11e5c7c798c",
        "title": "至后有感",
        "author": "舒邦佐",
        "content": "穷冬万木脱，风叶无停计。\n老树露槎牙，四旁谁拥蔽。\n泛视林莽间，一一献憔悴。\n昨夜新阳復，根荄抱生意。\n天将九转丹，一粒回元气。\n三阳即为泰，原野争明媚。\n老树亦逢春，绿阴看垂地。",
        "dynasty": "宋",
        "collection_info": null
    },
    {
        "uuid": "f431bfa57d1b48a4c8406f6ed44e748f",
        "title": "残腊书怀",
        "author": "舒邦佐",
        "content": "冰池照日暖初融，准拟迎春更饯冬。\n杯酒乍疎情少绪，尺缄稽报病多慵。\n残年断送风和雪，晚节相依竹与松。\n回首思量十年事，倦投孤枕听鸣钟。",
        "dynasty": "宋",
        "collection_info": null
    },
    {
        "uuid": "a0f76a7b56af83d9939bded0a224ad26",
        "title": "梅花",
        "author": "舒邦佐",
        "content": "千林气脉未全归，一点清香已着枝。\n每爱月窗横瘦影，敢将水墨污冰姿。\n淡妆出屋新相见，索笑巡檐旧有诗。\n不见化工先着力，雪中风韵最相宜。",
        "dynasty": "宋",
        "collection_info": null
    },
    {
        "uuid": "0f5c0a4c124ddef296dc70c58b9dbc5c",
        "title": "小巷",
        "author": "舒邦佐",
        "content": "萧条一径微，来往觉人稀。\n忽听隣家闹，欢寻稚子归。\n卷书真是懒，添火且相依。\n强起扶行处，斜阳正满扉。",
        "dynasty": "宋",
        "collection_info": null
    },
    {
        "uuid": "ed07bd700c48842e29b07c1b2f86bca8",
        "title": "瓶梅",
        "author": "舒邦佐",
        "content": "病眼因君得再明，依前风骨照人清。\n凭谁说与司花女，伴我长开过一生。",
        "dynasty": "宋",
        "collection_info": null
    },
    {
        "uuid": "6b278118e6887b95fc789407da1ef58b",
        "title": "丁巳正月五日",
        "author": "舒邦佐",
        "content": "春滞犹为腊，年移已换正。\n节从忙裏过，愁向病边生。\n小雨止还作，虚窗暗又明。\n时光与心事，无一可娱情。",
        "dynasty": "宋",
        "collection_info": null
    },
    {
        "uuid": "9748b9133b530ee1715d563616c7a9b6",
        "title": "春半即事",
        "author": "舒邦佐",
        "content": "春来晴景少，昼夜已平分。\n寒锁花藏莟，风微水皱纹。\n端成空识字，谁可共论文。\n惟有铜炉在，时拈柏子焚。",
        "dynasty": "宋",
        "collection_info": null
    },
    {
        "uuid": "d8bbfe6e62caf13bb05cb73275567a29",
        "title": "病中口占",
        "author": "舒邦佐",
        "content": "拂枕投床鼻息鸣，邻鸡报午梦还惊。\n一春已过半春了，十日曾无五日晴。\n唤客难同藉草饮，隔墙虚认卖花声。\n十年前忆西湖上，柳荫苏堤取次行。",
        "dynasty": "宋",
        "collection_info": null
    },
    {
        "uuid": "e07b56050f35eac620ceac27f71d2ebe",
        "title": "嘲燕子",
        "author": "舒邦佐",
        "content": "去岁相过日，朱帘正上鈎。\n双双如旧识，一一话离愁。\n留为荷花夏，归因梧叶秋。\n今年头转白，还识主人不。",
        "dynasty": "宋",
        "collection_info": null
    },
    {
        "uuid": "bef616899ce26939e00b2e483931cdcb",
        "title": "为端夫病起解嘲",
        "author": "舒邦佐",
        "content": "折臂三公古尚传，神全何必问形全。\n前身恐是娄师德，试向沙头觅渡船。",
        "dynasty": "宋",
        "collection_info": null
    },
    {
        "uuid": "fd07bf7c356ba3aec3672507cc44de56",
        "title": "至日见梅",
        "author": "舒邦佐",
        "content": "插向书窗小小瓶，看来看去眼增明。\n花瓶莟子能多少，占却人间无限情。",
        "dynasty": "宋",
        "collection_info": null
    },
    {
        "uuid": "dbda8608e48656400652d102824ae09b",
        "title": "纪秀野之景",
        "author": "舒邦佐",
        "content": "秀野吾曾到，名新景亦嘉。\n雨移新到竹，晴接旧来花。\n矗矗山围立，团团树绕家。\n病中心漫往，无计聚抟沙。",
        "dynasty": "宋",
        "collection_info": null
    },
    {
        "uuid": "0c1eea152dd22ca998c73481ce80f846",
        "title": "和王令尹游园之作",
        "author": "舒邦佐",
        "content": "官事何时了，偷忙得饷閒。\n清风寒食裏，飞絮落花间。\n灵运池生草，渊明鞠见山。\n诗来令细读，玉佩响珊珊。",
        "dynasty": "宋",
        "collection_info": null
    },
    {
        "uuid": "0c054a2410b6cd62ba6ede60de401092",
        "title": "久雨望晴十月六日夜雷雨大作",
        "author": "舒邦佐",
        "content": "十月天犹暖，浑如二月晴。\n雷声兼雨势，春令已冬行。\n稻穟多生耳，田家有叹声。\n官仓须玉粒，早为挂铜钲。",
        "dynasty": "宋",
        "collection_info": null
    },
    {
        "uuid": "6c2e354e62a2fe3b6b6a015df1e9d5c5",
        "title": "送履正赴省",
        "author": "舒邦佐",
        "content": "万里云衢着脚初，临行尚肯过吾庐。\n风云得助子方快，冰玉相依我不如。\n驿路响铃看报捷，殿门放钥待传胪。\n逾科又见龙飞榜，此度传衣应不虚。",
        "dynasty": "宋",
        "collection_info": null
    },
    {
        "uuid": "58086930763d83111412a3f4f5c8ace7",
        "title": "送致远赴耒阳酒官",
        "author": "舒邦佐",
        "content": "云冻长空昼亦昏，谁欤剥啄扣柴门。\n故人言向潇湘去，此别应须岁月论。\n衡岳五峰瞻胜槩，耒江千载弔诗魂。\n旧游倘有人相问，为说扶犁教子孙。",
        "dynasty": "宋",
        "collection_info": null
    },
    {
        "uuid": "81a215ad2cdae130523fcc523562f4a9",
        "title": "挽左相京太师四首  其一",
        "author": "舒邦佐",
        "content": "皇华方北返，植纛指西风。\n蜀谓今清献，戎言昔富公。\n民夷两心服，勋业百年同。\n赠与齐温国，功高报亦隆。",
        "dynasty": "宋",
        "collection_info": null
    },
    {
        "uuid": "0cfaa94ff66c8b06e64874c68c7fc630",
        "title": "挽左相京太师四首  其二",
        "author": "舒邦佐",
        "content": "圣代多名相，谁如德量宽。\n平心消党与，着力援孤寒。\n礼极三宫养，天开二圣欢。\n尽忠扶孝治，烽火自平安。",
        "dynasty": "宋",
        "collection_info": null
    },
    {
        "uuid": "e276b74b64450599d7cb5505239f9fd2",
        "title": "挽左相京太师四首  其三",
        "author": "舒邦佐",
        "content": "尧考闻忧日，公身病瘁时。\n哀情知痛极，疾势转增危。\n梁坏将安放，天胡不憗遗。\n此为天下恸，未敢哭其私。",
        "dynasty": "宋",
        "collection_info": null
    },
    {
        "uuid": "ed8f7f90fab4e3c060c7acfddf6dbbd4",
        "title": "挽左相京太师四首  其四",
        "author": "舒邦佐",
        "content": "自际朱絃赏，逢人说项斯。\n蜚章先剡上，荐墨更交驰。\n遽卧漳滨疾，如轰荐福碑。\n空流一襟泪，无路送灵輀。",
        "dynasty": "宋",
        "collection_info": null
    },
    {
        "uuid": "40a96b1f46f5b5dff2f7582d89113900",
        "title": "题同年郭丞遯斋",
        "author": "舒邦佐",
        "content": "清江子郭子，作斋以遯名。\n傍人或不解，谓将抛尘缨。\n着语竞挽住，轩翥九万程。\n吾闻遯之象，山止而天行。\n止如子綦木，行如亚夫兵。\n养静以须动，渊嘿藏雷声。\n乃识箇中趣，非专隠遯情。\n虽然遯六爻，四阳理分明。\n虽有艮在内，二阴要研精。\n尾厉苟不审，嘉肥何由亨。\n艮斋谢夫子，江南老先生。\n君斋虽名遯，三爻自艮萌。\n南丰一瓣香，好请子细评。\n再拜若有得，为语年弟兄。",
        "dynasty": "宋",
        "collection_info": null
    },
    {
        "uuid": "a2ec81179411c3fe377e20972d5472ca",
        "title": "送冯勉仲赴省",
        "author": "舒邦佐",
        "content": "客饯旗亭酒半酣，抟风九万送鹏南。\n薄劳汗马功收一，肯怨长途玉献三。\n去去梅花催驿骑，看看柳色斗恩蓝。\n长篇好上刘蕡策，莫作书生无用谈。",
        "dynasty": "宋",
        "collection_info": null
    },
    {
        "uuid": "1f3eb40f3ad9233b0c691972776b32c0",
        "title": "和许宰寓武邑赓杨丞靖安八咏  其一",
        "author": "舒邦佐",
        "content": "市人常是醉昏昏，买尽青铜酒已浑。\n健倒投床都不问，日高犹未启重门。",
        "dynasty": "宋",
        "collection_info": null
    },
    {
        "uuid": "d71bda93a76f3305bc5be995c383b24b",
        "title": "和许宰寓武邑赓杨丞靖安八咏  其二",
        "author": "舒邦佐",
        "content": "君似春风自袭人，无情鸥鸟亦相亲。\n莫惊仕路风波恶，便忆家园自在身。",
        "dynasty": "宋",
        "collection_info": null
    },
    {
        "uuid": "912e3ad86a183ac02fad5b753d49ee62",
        "title": "和许宰寓武邑赓杨丞靖安八咏  其三",
        "author": "舒邦佐",
        "content": "我有渊明日涉园，桃蹊柳径渐清繁。\n却嫌市井喧嚣近，悔不诛茆住远村。",
        "dynasty": "宋",
        "collection_info": null
    },
    {
        "uuid": "9842b9dc03ba5860612786409f64139a",
        "title": "和许宰寓武邑赓杨丞靖安八咏  其四",
        "author": "舒邦佐",
        "content": "风旗猎猎半欹斜，日日相传便到家。\n几度儿童骑竹马，斜阳影裏簇汀沙。",
        "dynasty": "宋",
        "collection_info": null
    },
    {
        "uuid": "0e6ca1f72b3f945f7ab7d8e755f45e2d",
        "title": "和许宰寓武邑赓杨丞靖安八咏  其五",
        "author": "舒邦佐",
        "content": "帅幕潭潭庇万间，已知流水与高山。\n定应不负刀头约，合浦明珠早早还。",
        "dynasty": "宋",
        "collection_info": null
    },
    {
        "uuid": "ff9220fc0cb3ee609b5e1fb5483c76c1",
        "title": "和许宰寓武邑赓杨丞靖安八咏  其六",
        "author": "舒邦佐",
        "content": "好语飞来散绮霞，清新俊逸属诗家。\n着人似醉菖蒲酒，有味如尝橄榄茶。",
        "dynasty": "宋",
        "collection_info": null
    },
    {
        "uuid": "d371845b820e36645054509411d634c9",
        "title": "和许宰寓武邑赓杨丞靖安八咏  其七",
        "author": "舒邦佐",
        "content": "家书写罢报平安，酒坐围红且醉观。\n别后双溪春色散，应无卖镜去寻官。",
        "dynasty": "宋",
        "collection_info": null
    },
    {
        "uuid": "584b273d85589ed05d5d52dbbc2786b8",
        "title": "和许宰寓武邑赓杨丞靖安八咏  其八",
        "author": "舒邦佐",
        "content": "里巷缲车日日忙，今年又喜熟蚕桑。\n公家无欠私家乐，细葛含风翦更长。",
        "dynasty": "宋",
        "collection_info": null
    }
]