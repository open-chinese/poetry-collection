[
    {
        "uuid": "cf8338ef474f18663d567cd1188c6d8d",
        "title": "蓦山溪 去年今日",
        "author": "陈济翁",
        "content": "去年今日，从驾游西苑。\n彩仗压金波，看水戏、鱼龙曼衍。\n宝津南殿，宴坐近天颜，金杯酒，君王劝。\n头上宫花颤。\n六军锦绣，万骑穿杨箭。\n日暮翠华归，拥钧天、笙歌一片。\n如今关外，千里未归人，前山雨，西楼晚。\n望断思君眼。",
        "dynasty": "宋",
        "collection_info": null
    },
    {
        "uuid": "436b15c44c94d579c8e57d878c7e8fb5",
        "title": "蓦山溪 熏风时候",
        "author": "陈济翁",
        "content": "熏风时候。\n芍药披晴昼。\n天上玉阑干，展一枰、天家锦绣。\n汉宫唐殿。\n嫔御逞妖娆，飞燕女，太真妃，一样新妆就。\n黄金拈线，色与红芳斗。\n谁把绛绡衣，误将他、胭脂渍透。\n晚风生处，襟袖卷浓香，持玉斝，秉纱笼，倚醉听更漏。",
        "dynasty": "宋",
        "collection_info": null
    },
    {
        "uuid": "8a58410dfab6d154daa28e549c60ab91",
        "title": "踏青游 濯锦江头",
        "author": "陈济翁",
        "content": "濯锦江头，羞杀艳桃秾李。\n纵赵昌、丹青难比。\n晕轻红，留浅素，千娇百媚。\n照绿水。\n恰如下临鸾镜，妃子弄妆犹醉。\n诗笔因循，不晓少陵深意。\n但满眼、伤春珠泪。\n燕来时，莺啼处，年年憔悴。\n便除是。\n秉烛凭阑吟赏，莫教夜深花睡。",
        "dynasty": "宋",
        "collection_info": null
    }
]