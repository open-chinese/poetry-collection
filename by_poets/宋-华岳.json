[
    {
        "title": "瑞鹧鸪 挑尽银缸半夜花",
        "author": "华岳",
        "content": "挑尽银缸半夜花。\n拍帘风劲卷龙沙。\n香传梅福深深意，春在钱塘小小家。\n鸳被半闲才子恨，莺簧初转史君夸。\n归来醉体娇无力，压尽名园无限花。",
        "dynasty": "宋",
        "collection_info": null
    },
    {
        "title": "瑞鹧鸪 华月楼前见玉容",
        "author": "华岳",
        "content": "华月楼前见玉容。\n凤钗斜褪鬓云松。\n梅花体态香凝雪，杨柳腰肢瘦怯风。\n几向白云寻楚□，难凭红叶到吴宫。\n别来风韵浑如旧，犹恐相逢是梦中。",
        "dynasty": "宋",
        "collection_info": null
    },
    {
        "title": "满江红 自古称稀",
        "author": "华岳",
        "content": "自古称稀，须信道、人生七十。\n当七月、庆生佳节，更逢七夕。\n丹鼎麻姑多两转，蟠桃王母无双实。\n更竹林、作者茂芝兰，俱无敌。\n持觞劝，辰拱北。\n阴功在，头俱黑。\n况轲亲教子，同声战国。\n九万鹏程当不二，八千椿寿看逾一。\n愿从今、屈指再从头，山中日。",
        "dynasty": "宋",
        "collection_info": null
    },
    {
        "title": "菩萨蛮 玉纤倒把罗纨扇",
        "author": "华岳",
        "content": "玉纤倒把罗纨扇。\n屏山半倚羞人见。\n回首忽相逢。\n桃花生嫩红。\n见了娇无语。\n还向屏山去。\n略略转秋波。\n客愁无奈何。",
        "dynasty": "宋",
        "collection_info": null
    },
    {
        "title": "念奴娇 倚藤临水",
        "author": "华岳",
        "content": "倚藤临水，照丰姿自笑，天然丘壑。\n利鞅名缰成底事，空把此身缠缚。\n李杜文章，良平事业，且束之高阁。\n浩然归去，暮霞残照零落。\n闻道西北埃尘，东南形胜，次第清河岳。\n此等功名尘世事，与我初无关约。\n十里松萝，一蓑烟雨，说甚扬州鹤。\n倚栏长啸，玉轮飞上天角。",
        "dynasty": "宋",
        "collection_info": null
    },
    {
        "title": "满江红 懒取冠儿",
        "author": "华岳",
        "content": "懒取冠儿，只偏带、一枝翠柏。\n记刺指、封书罗带，尚馀残血。\n愁入柳眉云黛蹙，汗凝桃脸胭脂湿。\n把玉纤、掩定古词名，猜谁识。\n瓶已坠，宁无阙。\n盟已负，难成匹。\n念当年亭院，画楼东北。\n烛影烧残蝴蝶梦，縠纹皱起鸳鸯翼。\n叹如今、憔悴忆前欢，重门隔。",
        "dynasty": "宋",
        "collection_info": null
    },
    {
        "title": "霜天晓角 裙儿六幅",
        "author": "华岳",
        "content": "裙儿六幅，谁染秋波绿。\n一搦柳腰两过，樽前粲粲玉。\n暑气消烦溽。\n日月飞车轴。\n线幕黄帘风露。\n那堪人在天北。",
        "dynasty": "宋",
        "collection_info": null
    },
    {
        "title": "蝶恋花 叶底无风池面静",
        "author": "华岳",
        "content": "叶底无风池面静。\n掬水佳人，拍破青铜镜。\n残月朦胧花弄影，新梳斜插乌云鬓。\n拍索闷怀添酒兴。\n旋撷园蔬，随分成盘饤。\n说与翠微休急性，功名富贵皆前定。",
        "dynasty": "宋",
        "collection_info": null
    },
    {
        "title": "南歌子 粉絮飘琼树",
        "author": "华岳",
        "content": "粉絮飘琼树，摇花结玉池。\n蕊仙滕六逞瑰奇。\n都把银河细剪、做花飞。\n小院风声急，歌楼酒力微。\n闷中犹记去年时。\n呵手牵人相伴、塑狮儿。",
        "dynasty": "宋",
        "collection_info": null
    },
    {
        "title": "望江南・忆江南 罗雾薄、绀绿拥重重",
        "author": "华岳",
        "content": "罗雾薄、绀绿拥重重。\n八幅宝香熏锦绣，一床烟浪卷芙蓉。\n屏翠叠东风。\n云点缀，香汗透玲珑。\n螺髻松松沾玉润，樱唇浅浅印珠红。\n人在翠华中。",
        "dynasty": "宋",
        "collection_info": null
    },
    {
        "title": "霜天晓角 情刀无斸",
        "author": "华岳",
        "content": "情刀无斸。\n割尽相思肉。\n说后说应难尽，除非是、写成轴。\n帖儿烦付祝。\n休对傍人读。\n恐怕那懑知后，和它也泪瀑漱。",
        "dynasty": "宋",
        "collection_info": null
    },
    {
        "title": "霜天晓角 蒲帆十幅",
        "author": "华岳",
        "content": "蒲帆十幅。\n飞破秋江绿。\n天际彩虹千丈，阑干外、泻寒玉。\n一雨收残溽。\n云山开画轴。\n试问故人何处，青楼在画桥北。",
        "dynasty": "宋",
        "collection_info": null
    },
    {
        "title": "满江红 ……正秋容万里",
        "author": "华岳",
        "content": "……正秋容万里，十分明洁。\n后羿久忘逃去处，东方尚忆来年月。\n但无端、燕贺赋声诗，容凡客。",
        "dynasty": "宋",
        "collection_info": null
    },
    {
        "title": "满江红 庙社如今",
        "author": "华岳",
        "content": "庙社如今，谁复问、夏松殷柏。\n最苦是、二江涂脑，两淮流血。\n壮士气虹箕斗贯，征夫汗马兜鍪湿。\n问孙吴、黄石几编书，何曾识。\n青玉锁，黄金阙。\n车万乘，骓□匹。\n看长驱万里，直冲燕北。\n禹地悉归龙虎掌，尧天更展鵾鹏翼。\n指凌烟、去路复何忧，关山隔。",
        "dynasty": "宋",
        "collection_info": null
    },
    {
        "title": "渔家傲 昨夜寿星朝北极",
        "author": "华岳",
        "content": "昨夜寿星朝北极。\n牵牛织女排筵席。\n闻有谪仙先一夕。\n方知得。\n凮流倬底人生日。\n慷慨英雄当路识。\n鹗书已凝循京秩。\n试问遐龄谁与敌。\n回ò绎。\n撇头添个长长十。",
        "dynasty": "宋",
        "collection_info": null
    },
    {
        "title": "水调歌头 英荚才开六",
        "author": "华岳",
        "content": "英荚才开六，宝历已当千。\n人间收尽繁溽，凉意入虞弦。\n尽道荐衡交剡，更值生申佳节，喜色动闾阎。\n终夜望银汉，文宿贯台躔。\n定燕秦，封晋魏，信当然。\n处处红莲开幕，曹掾岂能淹。\n见说玉堂飞诏，已许金闺通籍，蓬岛伴神仙。\n来岁寿卮酒，应醉御炉烟。",
        "dynasty": "宋",
        "collection_info": null
    },
    {
        "title": "水调歌头 万里楚天阔",
        "author": "华岳",
        "content": "万里楚天阔，一点寿星明。\n庭语以识歌舞，拍拍□秋声。\n会过牛郎六夕，圆欠嫦娥一夜，此际是佳辰。\n□□□□□，□□□□□赍予说，□神岳，庆生申。\n□领仓符，□兼漕节握藩旌。\n但□闽山建水，无地不阳春。\n今日范滂刘宴，来岁周公伊尹，元化斡洪钧。\n北阙中书今，南极老人星。",
        "dynasty": "宋",
        "collection_info": null
    },
    {
        "title": "满江红 帘拍风颠",
        "author": "华岳",
        "content": "帘拍风颠，云共雨、商量欲雪。\n愁不寐、兽炉灰冷，寸肠千结。\n罗带只贪珠泪擤，金钗不整乌云侧。\n对菱花、空自敛双蛾，伤离别。\n心下事，凭谁说。\n愁与恨，如山积。\n被傍人调闻，呢龟成鳖。\n塞雁来时空怅望，梅花开后无消息。\n恨薄情、拚却与分飞，还重忆。",
        "dynasty": "宋",
        "collection_info": null
    },
    {
        "title": "归钓吟",
        "author": "华岳",
        "content": "我生本是丝纶客，尝抱丝纶钓王国。\n胶庠虽识姚有虞，载车未遇周西伯。\n抱琴归去古江边，江头风月犹依然。\n江风刮岸岸如削，江月照人人未眠。\n沙平浪静江天阔，换酒捉鱼鱼拨剌。\n有时醉椀和月吞，有时醉棹和烟拨。\n或唱歌，或吹笛，欵乃宫商人不识。\n歌声唤彻烟水寒，笛声清透云霄碧。\n不张帆，任渠去，去到云山深处住。\n云山深处有画图，添箇云山画图侣。\n不拨棹，任渠流，流入玻瓈影裏头。\n玻瓈影裏迸珠玉，千斛万斛谁能收。\n倦时眠，醉时舞，渔家自有神仙府。\n睡时蝴蝶梦庄周，舞处鸥鸢奏韶武。\n自举归钓吟，清江漠漠烟沉沉。\n云藏万壑暗水尾，风吹孤月摇天心。\n翠微父，翠微父，和我行歌进南浦。\n画桥流水抹晴烟，残照暮霞收宿雨。\n水连天，天似水，一蓑活计谁能比。\n枫叶飘霜鲈鲙香，杨花飞雪河鲀美。\n也不学，姜太公，百年将至方非熊。\n会须年少遇真主，恢我诸夏车书同。\n也不学，严子陵，云台不为冠殊勋。\n中兴只作钓台侣，胸中百万知无兵。\n我网不似汉，汉网何太疎，也曾漏却吞舟鱼。\n何当周密如枢机，直欲纤悉皆无遗。\n我鈎不似吕，吕鈎何太直，除却文王有谁识。\n争如猛曲一弯腰，牵取星珠并月璧。\n鱼胶寒齿折蒿剔，蟹螯刺指和笼烹。\n屠龙饪鼎口不美，断鲸斫炙肠聊撑。",
        "dynasty": "宋",
        "collection_info": null
    },
    {
        "title": "记梦",
        "author": "华岳",
        "content": "溪泠泠，皷冬冬，虚堂淅沥生寒风。\n寒风绕我梦魂去，飞扬直上蓬莱宫。\n蓬莱宫殿女如玉，霓裳羽扇环帘栊。\n月娥留我宴珠翠，玳筵间列花丛丛。\n酒酣万象罗心胸，举杯话别殊匆匆。\n青鸾命驾下空阔，一声珰佩鸣丁东。\n被衣起坐周四顾，庭户悄悄无人踪。\n银河万里倒澄碧，冰鑑半轮斜倚空。\n横江孤鹤一声唳，唤起乡心千万重。",
        "dynasty": "宋",
        "collection_info": null
    },
    {
        "title": "梅",
        "author": "华岳",
        "content": "衰兰枯荷了秋色，几向寒梢问消息。\n溪桥交马断肠时，翠袖佳人日暮归。\n玉面亭亭汉宫样，一见风流慰心赏。\n寒标孤绝太无情，谁为移春上玉京。\n月华凄切霜华白，夜半飘香度帘额。\n寄声横笛且休吹，愁杀江南未归客。",
        "dynasty": "宋",
        "collection_info": null
    },
    {
        "title": "山水吟",
        "author": "华岳",
        "content": "闽之山峨峨，可以接穹苍。\n闽士孕其秀，胸次尤难量。\n闽之水滔滔，可以烛妍丑。\n闽士生其间，其美不容口。\n君不见周家社稷生甫申，崧岳当年曾降神。\n又不见千里秀气钟三苏，眉山草木皆焦枯。\n我生恨不由河洛，虚负三光并五岳。\n地灵人杰推江东，人物风流兼磊落。\n顾此闽之东，自古多英雄。\n求其为绝称，独一忠穆公。\n公今已即世，后世谁可拟。\n惟有詹仲通，一人而已耳。\n仲通何如人，景星与凤凰。\n不险亦不深，山高兮水长。",
        "dynasty": "宋",
        "collection_info": null
    },
    {
        "title": "浴",
        "author": "华岳",
        "content": "龙藩地暖冬无雪，十月风光似三月。\n好风不动绮罗尘，人在绣帏帘半揭。\n酒肠拍索能回春，春潮八面香熏熏。\n香肌汗透披縠纹，思得沧海驱埃氛。\n银锅蟹眼生春雪，银瓢捾破锅心月。\n流霞倾入碧琅玕，香雾氤氲云半掇。\n花藤织出金芙蕖，烟青藕紫堆云盂。\n一声珰佩帘鈎垂，皂盘捧出双明珠。\n蜡花照入兰汤阁，珠玑体迸红猊活。\n凤豁云涛濯锦毛，龙翻雪浪浇银甲。\n起拏裙雾围春风，臙巾抹出桃花红。\n香泉入齿潄寒玉，吐作冰雪飞长空。\n苍头急把春衫换，腕玉轻穿云一片。\n出门两腋生清风，身在嫦娥广寒殿。",
        "dynasty": "宋",
        "collection_info": null
    },
    {
        "title": "嘲热",
        "author": "华岳",
        "content": "南方有神名祝融，髮赭面丹唇朱红。\n执鞭入海驱赤龙，火车勒驾烧长空。\n千骖万乘如联辔，烈焰腾腾灼天地。\n九霄烜赫皆甑蒸，四海煎熬俱鼎沸。\n流金烁石气不通，天下俱在红炉中。\n葛衫襟湿疑有雨，罗纨柄折浑无风。\n祝融祝融毋太酷，天道炎凉尝反覆。\n看看少皡催戍瓜，尽把凉风散烦溽。",
        "dynasty": "宋",
        "collection_info": null
    },
    {
        "title": "钓鳌行",
        "author": "华岳",
        "content": "北风浩荡沧溟阔，千万军声夜潮聒。\n翻空浊浪鼓雷霆，舟子停兰面如血。\n龙门有客何狰狞，弩目张胆殊不惊。\n桅樯破浪裂洋岛，直欲一举空蛟鲸。\n我之钓兮非世比，新月为鈎索霞绮。\n先拗虹蜺为钓竿，却把鵾鹏作香饵。\n欲垂未垂号鬼神，星斗无光天地昏。\n海灵乞命免生死，一鈎连六酬衔恩。\n我公万里风烟伯，度量汪汪寰海窄。\n蟠胸高耸蓬莱山，壮气直吞云梦泽。\n恩波万壑奔洪流，风帆浪楫交觥筹。\n金鳞照日巨如斗，四海触物无虚舟。\n我生本是钓鳌客，几岁滩头望风色。\n忽闻霹雳破昆崙，便整丝纶驾航舶。\n我今十辖迎公开，会须举手生风雷。\n不然长啸谢水府，明月满船归去来。",
        "dynasty": "宋",
        "collection_info": null
    },
    {
        "title": "上赵漕",
        "author": "华岳",
        "content": "太山之巅有乔松，凛凛千丈摩苍空。\n风云有会直相际，轰雷掣电蟠蛟龙。\n盘根错节真天种，卿月郎星伴辰拱。\n高风萧瑟涕清泉，桃李无言谩丘垄。\n南宫仙桂饶天香，南国蔽芾歌甘棠。\n大枝擎天作砥柱，小枝驾海成虹梁。\n六月无风天欲雨，赤龙衔火烧空宇。\n亭亭横盖指扶桑，万壑千崖冷无暑。\n大椿可笑欺庄周，便指千岁为春秋。\n使民若战夏后社，用汝当作商川舟。\n自惭藤蔓缠林壑，未遂鹪鹩一枝乐。\n盘桓已喜跨高寒，更借扶摇荐鵰鹗。\n我闻处士方绸缪，三友简在公宁留。\n苍姬已托大夫荫，赤子愿陪丞相游。",
        "dynasty": "宋",
        "collection_info": null
    },
    {
        "title": "邻女搔绵吟",
        "author": "华岳",
        "content": "閒窗日上三竿竹，窗下娇娥整轮辐。\n匆匆未暇理云鬟，半朵青鸦倚红玉。\n青梢摘尽银香囊，画栏平倚斑筠筐。\n时将纤手翻雪霜，酥胸玉面同光芒。\n捧归细捲银成索，牵出松松云一握。\n珠唇呵挺气温温，鹦觜踏车声络络。\n今年莫怪功绩稀，阿奶勒绣鸳鸯帏。\n如今织出秋江练，十月正好裁新衣。\n客心闻此愁无着，一夜清寒动寥寞。\n明朝为问买一端，剪做道袍披落魄。",
        "dynasty": "宋",
        "collection_info": null
    },
    {
        "title": "送商府判",
        "author": "华岳",
        "content": "比年十月君初来，梅花破雪迎君开。\n自从佐剑寿民脉，凋山瘵水皆春台。\n去年七月君开府，燕燕鶑鶑为君舞。\n五日尽蛰潭底龙，千里应无市中虎。\n今年二月君将归，风牵回柳萦君衣。\n君衣不作回柳转，直上云端朝紫微。\n紫微有馆名西掖，珠玉罗钿瞰金碧。\n郎星卿月谩徘徊，箇中自是神仙宅。\n紫微有山名大坡，乌飞豸立冠峨峨。\n一声霹雳震天地，万里腥血流江河。\n紫微有旨垂丹册，二者于斯请君择。\n便须东取元化钧，谈笑从容正疆埸。\n君家事业铭冠裳，鸾凤指日鸣朝阳。\n伊洛诸公有政事，洙泗诸子无文章。\n禀违展转情难处，溪上恩波湛今古。\n东风吹恨入长亭，零落桃花泪如雨。",
        "dynasty": "宋",
        "collection_info": null
    },
    {
        "title": "平政桥",
        "author": "华岳",
        "content": "建水合流三百里，直下富沙如捻指。\n溪东披拽缆过西，千丈春风怒涛起。\n香轮不解碾清江，造舟贯索成河梁。\n年年麦熟梅欲黄，连城千里皆波光。\n淳熙太守忧溱洧，问津日夜思无计。\n老农叉手愿鸠工，迭石中流使民济。\n金珠卖价不计缗，镌瑕断梓功方成。\n功成燕雀贺新屋，炳然万栋辉丹青。\n插天螮蝀横江尾，下压寒潭碧无底。\n市声不到画梁间，秋色尽归朱箔裏。\n我行一月无风波，今朝醉眼翻青罗。\n金鰲背路客挥𩍐，玉虹跨浪舟飞梭。\n石唇喷尽寒崖雪，雪中电掣金蛇赤。\n两岸楼头将相家，八州车马神仙客。\n人言辟人推政平，故此特以平政名。\n我闻政事平如水，水到不平还作声。",
        "dynasty": "宋",
        "collection_info": null
    },
    {
        "title": "赠陈道人",
        "author": "华岳",
        "content": "君不见樵人王翰画山水，一夜风雷揭窗纸。\n又不见长沙洞清画龙蛇，满轴烟云翻捻指。\n二子相去数百年，笔端妙意谁能传。\n双溪道人何所授，一见笔法堪齐肩。\n笔一淡，轻烟映出垂杨岸。\n远山依约有还无，斜照不红秋水漫。\n笔一浓，黑云万迭翻狂风。\n江天日暮暗烟霭，天地星斗皆昏朦。\n潇湘诗人不解语，被君吐作无声句。\n何时觅取绡一缣，写我英姿伴烟雨。",
        "dynasty": "宋",
        "collection_info": null
    },
    {
        "title": "柴氏",
        "author": "华岳",
        "content": "节妇一樽酒，义士拜而受。\n义士一首诗，节妇双眉皱。\n眉皱意何如，有难难相救。\n嘆我廊庙器，淹回在污陋。\n惠我旨且嘉，慇懃推意厚。\n吾今繫闽建，家贫喜邻富。\n青眼到朱扉，白屋成华胄。\n吾闻孤竹子，周室三缄口。\n又闻杞梁妻，秦邦称烈妇。\n此辈诚间生，世代不常有。\n如何天一方，同时俱辐凑。\n愧无八品珍，草草具笾豆。\n何当再拜抠我衣，巵酒恭为儿女寿。",
        "dynasty": "宋",
        "collection_info": null
    },
    {
        "title": "伤春",
        "author": "华岳",
        "content": "衣袂怯春寒，春在江南岸。\n我意正伤春，復被春萦绊。\n一雨臙脂湿，万壑冰澌泮。\n撩我惜春心，与春伤烂漫。\n柳垂不染丝，织成愁一片。\n杏吐无烟火，烧碎肠千断。\n忆昔腰如柳，柳腰轻易按。\n忆昔面如花，花面娇难唤。\n人不似春芳，随处得看翫。\n因春忆美人，不见徒扼腕。\n何时醉卧花柳中，一笑千金不容换。",
        "dynasty": "宋",
        "collection_info": null
    },
    {
        "title": "百舌",
        "author": "华岳",
        "content": "流鶑一去无消息，燕怯春寒归未得。\n绿窗清昼静无人，似把衷情诉知识。\n上苑东风二月春，淡黄杨柳初成阴。\n解将一片无情舌，学尽百般能语禽。\n红英紫萼纷如雪，万姹千娇总饶舌。\n莫嫌花外太啁啾，默默难酬好时节。\n须臾绿暗红亦稀，伯劳杜宇鹰鹯飞。\n更兼猎弋恣罗网，卷舌不语全毛衣。\n堪嗟国士徒切直，不似幽禽明语默。\n何如钳口归山林，莫问燕南并越北。",
        "dynasty": "宋",
        "collection_info": null
    },
    {
        "title": "饮仙阁",
        "author": "华岳",
        "content": "槽头压尽春山绿，槽下真珠泻醽醁。\n骚人一笑倾盖盘，满面春风涨红玉。\n少陵得此不欲言，乃指八子为中仙。\n主人倾盖慕此意，一阁新构堂西偏。\n于今世态薄于纸，何必劳心问青紫。\n愿君醉我金屈巵，万事过耳同风飞。\n醺醺和月尚栽竹，长啸一声归翠微。",
        "dynasty": "宋",
        "collection_info": null
    },
    {
        "title": "赠祝跛",
        "author": "华岳",
        "content": "我生多蹇难，事业冷于水。\n内外两五行，丑恶讳人举。\n武夷有跛者，抱术徧荆楚。\n抠衣忽趋隅，觌面便相许。\n摇手无所需，再拜拂毫楮。\n一诗聊赠行，无以壮箱筥。\n他时了功名，为结烟霞侣。",
        "dynasty": "宋",
        "collection_info": null
    },
    {
        "title": "富沙道中述怀",
        "author": "华岳",
        "content": "败鼓非全材，毁瓦不自牧。\n造物儿未戏，达人火先扑。\n卜不到渭滨，人徒嗟海曲。\n彼哉真彼哉，伐尽牛山木。",
        "dynasty": "宋",
        "collection_info": null
    },
    {
        "title": "骤雨",
        "author": "华岳",
        "content": "牛尾乌云泼浓墨，牛头风雨翩车轴。\n怒涛顷刻卷沙滩，十万军声吼鸣瀑。\n牧童家住溪西曲，侵早骑牛牧溪北。\n慌忙冒雨急渡溪，雨势骤晴山又绿。",
        "dynasty": "宋",
        "collection_info": null
    },
    {
        "title": "别王泰之",
        "author": "华岳",
        "content": "黄尘漫漫小峰路，白石齿齿茗坑渡。\n相亭南来第一程，人烟萧条岁云暮。\n故人小隠三家村，约我旗亭聊一樽。\n相逢此地復相别，明朝怀抱同谁论。",
        "dynasty": "宋",
        "collection_info": null
    },
    {
        "title": "江上双舟催发",
        "author": "华岳",
        "content": "前帆风饱江天阔，后帆半出疎林阙。\n后帆招手呼前帆，画鼓轻敲总催发。\n前帆雪浪惊飞湍，后帆舵尾披银山。\n前帆渐缓后帆急，相傍俱入芦花滩。\n岛屿萦回断还续，沙尾夕阳明属玉。\n望中醉眼昏欲花，误作閒窗小横轴。",
        "dynasty": "宋",
        "collection_info": null
    },
    {
        "title": "慰吴吉甫县尉",
        "author": "华岳",
        "content": "子鍼如京师，一室膏鼎脔。\n兄室虽被戕，一妻犹可免。\n伯奢事行役，八子俱蹂践。\n兄家祸虽剧，一女特婉娈。\n女死固可伤，殊未敌冠冕。\n妻在固全躯，丧女忧莫遣。\n大厦既灰飞，丰储皆席卷。\n鹡鸰起嘆嗟，鸾凰徒展转。\n我昔以难勤，荷兄垂劝勉。\n兄今以难告，倍觉泪淟涊。\n泛观天之理，祸福尝相反。\n有难既不死，他时非浅浅。\n去兄一牛鸣，为地良非远。\n不能见兄慰，面目实有腼。\n自料吾与兄，气量及者鲜。\n胡为苍者天，与子独羁蹇。",
        "dynasty": "宋",
        "collection_info": null
    },
    {
        "title": "赠刘相士",
        "author": "华岳",
        "content": "班超未侯汉，谁识乌孙客。\n韩信已王齐，谁知长乐厄。\n彼亦非异术，忠谀分黑白。\n直道世且违，彼亦何足责。\n自古勋业人，把镜惟自索。\n顾我洒落资，足可振翰翮。\n如何汗马秋，英雄尚南谪。\n祇应捻胎鬼，手段不合格。\n古括子刘子，阅人几千百。\n一见麞鼠质，便许正疆埸。\n知子忠且谀，愚固未暇择。\n万一符子言，亦可名简册。\n它时双蹇馿，约子访黄石。",
        "dynasty": "宋",
        "collection_info": null
    },
    {
        "title": "诮胡同巡",
        "author": "华岳",
        "content": "岳昔游时卿，兄尝过敝庐。\n扪心论事业，耐久良非虚。\n岳今隶城旦，气象诚惨舒。\n髠黥塞粪壤，敢辱长者车。\n尝闻古人交，穷达无亲疎。\n富贵不相忘，有终还有初。\n与兄三载别，无日不引裾。\n中间喜一见，欣慰云何如。\n相去天一涯，云涛疏鴈鱼。\n忽闻夙驾回，喜色喧门闾。\n相闻即相别，厥意良踌躇。\n尝闻郢中人，结客于樵渔。\n又闻淮南王，受德于刑余。\n岳既不自检，失身堕籧篨。\n壮士视一死，其犹尔欷歔。\n势分已霄壤，孤托难相于。\n愿兄此召还，巍然奉中除。\n前岩与西阁，谈笑看连茹。\n或过赵可父，为岳声起居。\n熏风有良便，当拜平安书。",
        "dynasty": "宋",
        "collection_info": null
    },
    {
        "title": "送詹仲通县尉",
        "author": "华岳",
        "content": "秋郊送行色，执别临清流。\n风神掣回柳，故故牵衣裘。\n吟螀附草际，催客登兰舟。\n问客何所之，驾言京阙游。\n愚闻京阙间，多难三春秋。\n阃外炙鱼肉，阙内罗羊头。\n鼎却吠尧犬，冠还沐楚猴。\n和戎重输费，廊庙有隠忧。\n赈荒少储蓄，郡国无良谋。\n飞蝗蔽日月，兆龟拆田畴。\n君以经济材，抱负衝斗牛。\n家传医国秘，殊不诸子俦。\n有用即隆平，岂特为东周。\n愿君摅绪余，咳唾开冕旒。\n管领一世雄，克復归神州。\n贱子忝知遇，脱网将从游。\n相随上凌烟，也胜登瀛洲。\n作诗告于君，君其许之不。",
        "dynasty": "宋",
        "collection_info": null
    },
    {
        "title": "上詹仲通县尉  其一",
        "author": "华岳",
        "content": "松竹不着花，密叶徒如帚。\n江梅不藏叶，寒花缀枯朽。\n独有龙焙茶，花叶秀而耦。\n冰霜着羣木，冻死十八九。\n惟此百草灵，名可缀三友。\n春雷迸雀舌，夜雨滴龙口。\n皆萌哺啜心，谁假栽培手。\n惟有蔡端明，识之在蒿蔌。\n移根入北苑，金碧焕星斗。\n夸作龙凤团，封成献元后。\n问花何以报，牙舌甘鼎臼。\n他时子復生，为公涤繁垢。",
        "dynasty": "宋",
        "collection_info": null
    },
    {
        "title": "上詹仲通县尉  其二",
        "author": "华岳",
        "content": "西风卷荷衣，披披不成幅。\n清霜拆蕙囊，冽冽已成蓿。\n如何独东篱，黄华笑寒菊。\n物之有盛衰，循环若推毂。\n世事良亦然，亦岂物所欲。\n金钿镕落日，零露洒寒玉。\n人皆惜芳菲，谁復念幽独。\n惟有陶渊明，慇懃费培沃。\n簪花从帽落，捻酒醉商陆。\n从此擅秋芳，芙桂非同录。\n问花何以报，剪首荐醽醁。\n他时更粉躯，为公采明目。",
        "dynasty": "宋",
        "collection_info": null
    },
    {
        "title": "寄大庾郭县尉",
        "author": "华岳",
        "content": "前年建安县，始识韩荆州。\n一见辱知遇，许我尝从游。\n寻幽访赤壁，买笑陪青楼。\n有酒即命驾，夜饮忘觥筹。\n雪香飘梅花，归驾仍迟留。\n送君城北隅，岁事希一周。\n告德虽未久，有怀奚所投。\n客来自锦溪，知为蓝田游。\n抠衣欲趋隅，其奈风马牛。\n方图拜尺纸，文此不敏羞。\n乃復三不缄，获戾于君侯。\n谪客干典刑，宜尔餐吴鈎。\n幸不畀我死，残喘延俘囚。\n搜索徧中外，释缚良无由。\n始思鵾鹏翼，庇我反手犹。\n嘘灯拂毫楮，尺素驰星流。\n荷公三復还，恻然添我忧。\n许我京阙间，与我为良谋。\n于今秋復冬，俟命犹置邮。\n西风掠天宇，鱼鴈俱沉浮。\n未审恩波中，许我共济不。\n我材袜线短，愿公广甄收。\n他日宾幕府，鏖战当焚舟。\n公兮不我援，復驾言焉求。",
        "dynasty": "宋",
        "collection_info": null
    },
    {
        "title": "严陵方市",
        "author": "华岳",
        "content": "浮云扫尽天宇清，千花万花开锦屏。\n好风吹皱一池绿，白鸟点破千山青。\n客行五里復五里，两眼丹青间红紫。\n杖屦不知行路难，人在江南图画裏。",
        "dynasty": "宋",
        "collection_info": null
    },
    {
        "title": "月岩",
        "author": "华岳",
        "content": "六丁一凿空云烟，满窟勒驾驱神僊。\n冰轮推出月中月，玉斧劈开天外天。\n便把嫦娥骑綵凤，却呼羽客烹银蟾。\n更邀王母瑶池酒，今夜广寒同醉眠。",
        "dynasty": "宋",
        "collection_info": null
    },
    {
        "title": "热中呈楚南僧",
        "author": "华岳",
        "content": "帝炎执鞭驱赤龙，火车万乘烧长空。\n长空万里俱藴隆，流金烁石天地同。\n我来亭亭日当午，欲避骄阳竟无所。\n愿求一洒杨柳枝，化作东闽万家雨。",
        "dynasty": "宋",
        "collection_info": null
    },
    {
        "title": "送春",
        "author": "华岳",
        "content": "留春无计奈春何，九十过眼如飞梭。\n三分二分风雨尔，十日九日愁闷呵。\n风前飞絮政无数，雨后落花全不多。\n争如买酒速相就，君自起舞吾能歌。",
        "dynasty": "宋",
        "collection_info": null
    },
    {
        "title": "僧画",
        "author": "华岳",
        "content": "万景峰前老禅叔，搜罗风月归岩谷。\n胸中有句吐无声，写作生绡三四幅。",
        "dynasty": "宋",
        "collection_info": null
    },
    {
        "title": "贺赵法曹",
        "author": "华岳",
        "content": "红日转檐花，飞鸣一声鹊。\n鹊翅未离檐，有客拽铃索。\n呼童急启户，问客意何若。\n客闻笑而言，法曹参计钥。\n因知鹊之鸣，报我良不恶。\n知我门下人，一楗聊相托。\n如公材器大，末掾岂能缚。\n咫尺蓬莱宫，左右芙蓉幕。\n直入凤凰池，更上麒麟阁。\n贱子无所需，愿作扬州鹤。",
        "dynasty": "宋",
        "collection_info": null
    },
    {
        "title": "野菜吟",
        "author": "华岳",
        "content": "芙蓉峰下扬雄宅，路入城闉里三百。\n有山无粟养鷄豚，有水无人捕鱼鼈。\n山翁菜色流清涎，齿颊连月无腥羶。\n客来问我何所有，手指万壑烟霞边。\n青芹不似芦蒿美，石芥防风空剔齿。\n蕨脑纔抽穉子拳，芦牙已迸佳人指。\n儿童不待明朝阳，花襟路湿争慌忙。\n携笼拍塞贮不尽，归来满袖春风香。\n揽衣踏破青铜镜，挼动碧云流一径。\n漉归银鼎作波涛，无限春工上盘饤。",
        "dynasty": "宋",
        "collection_info": null
    },
    {
        "title": "酒歌",
        "author": "华岳",
        "content": "尝闻子美清江曲，日典春衣耽美禄。\n又闻太白游长安，市上熏熏醉眠熟。\n风流国裏太平时，处处红楼漾酒旗。\n王孙公子恣行乐，繁絃脆管相追随。\n谁知寥落天涯客，笠顶清风杖挑月。\n芒鞋踏徧山水雄，奋身欲入黄金阙。\n方嗟萧索向西园，刮面寒风雨涨天。\n回头忽喜黑衣至，急破红泥倾数船。\n虽无皓齿歌金缕，也扫新诗狂欲舞。\n儿童拍手笑拦街，应怪吴侬喜如许。\n长江波浪卷银山，去去仍悲道路难。\n只凭一醉进未得，更借高风吹片帆。",
        "dynasty": "宋",
        "collection_info": null
    },
    {
        "title": "寄敬甫叶兄",
        "author": "华岳",
        "content": "岁次丁卯秋，八月既生魄。\n于时谪建安，脱去未有策。\n忽覩星凤光，慨然陪履舄。\n自谓入闽建，阅人几千百。\n间有知功名，所见得邪僻。\n否则苟利禄，鄙猥何足责。\n独我子敬甫，挺挺出蛮貊。\n舌端摇戈矛，笔下罗疆埸。\n扣以军国秘，历历有奇画。\n以此方定交，归心已翰翮。\n送君东郭门，握手不忍释。\n明年入中都，首上平戎策。\n甫结君相知，便念长沙谪。\n细草天子书，愿置孤臣驿。\n论荐方踌躇，倚门重垂白。\n辙环温凊围，笑言方哑哑。\n去我两牛鸣，恍若关山隔。\n去年槐花黄，郡国书贡籍。\n若以经济材，俯亦从此役。\n白屋寄簪缨，青灯联袵席。\n谈笑生风雷，议论灿金碧。\n雪香飞梅花，归鞍整南陌。\n别后殊未几，拳拳在朝夕。\n君腹坦东床，吾身繫西圜。\n从此嘆参商，蓬瀛非咫尺。\n尺纸虽屡投，奥援不我索。\n星次几一周，幸我安且怿。\n尝观义与利，更相为损益。\n欲论古人交，二者请君择。\n不惟眼独青，且要心同赤。\n此身可虀粉，此道不可易。\n自料吾与君，造物难弃掷。\n胸次蓬莱山，襟怀云梦泽。\n未说诗书帅，休论文章伯。\n堂堂大丈夫，讵可虚竹帛。\n但恨不振踪，尚此多扞格。\n在君当先登，挽回二千石。\n饥溺切君身，推解过畴昔。\n炎凉无异心，始终无异迹。\n庶几吾二人，交情可全璧。",
        "dynasty": "宋",
        "collection_info": null
    },
    {
        "title": "记梦",
        "author": "华岳",
        "content": "夜漏彻三更，梦牛入我屋。\n有角断而悬，有足折而缩。\n惊觉细思量，谶有何祸福。\n兆者事之先，形者心之属。\n事既兆于心，梦乃形于腹。\n入屋牛有盖，为牢事刑狱。\n吾今尚缧囚，其应已桎梏。\n体具牢方具，无足牢不足。\n不足意无他，示予可脱辐。\n去盖只论牛，其义尤可录。\n牛足不下垂，得一生可续。\n牛角不上横，得某去何速。\n一旦忤君心，吾罪当何赎。\n生去气横秋，风马不相逐。\n下裂舆地图，上应周天宿。\n峥嵘挽万钧，其始播百谷。\n身虽在笼槛，志不经沟渎。\n宁戚不吾歌，丙吉当吾哭。\n安得如齐王，过堂怜觳觫。",
        "dynasty": "宋",
        "collection_info": null
    },
    {
        "title": "琴",
        "author": "华岳",
        "content": "月浸虚堂夜气清，起听万籁寂无声。\n轻轻拂动匣面尘，玉笋不弹风自鸣。",
        "dynasty": "宋",
        "collection_info": null
    },
    {
        "title": "苦蚊",
        "author": "华岳",
        "content": "四壁人声绝，榻下蚊烟灭。\n可怜翠微翁，一夜敲打拍。",
        "dynasty": "宋",
        "collection_info": null
    },
    {
        "title": "次李信州七十韵",
        "author": "华岳",
        "content": "挺挺万人杰，堂堂间世贤。\n胸中兵十万，足下客三千。\n扬赋希三嘆，坡诗和百篇。\n锦囊华似衮，綵笔大如椽。\n随陆纵横舌，良平左右肩。\n两骖公子服，四牡鲁侯畋。\n量阔沧溟岸，胸蟠泰华巅。\n红坛歌鲁杏，白社结陶莲。\n遣币通秦好，求姻托郑㜕。\n匣藏须虎兕，冠饰待貂蝉。\n标自龙头夺，书由鴈足传。\n不侯嗤李广，求使短张骞。\n食客希毛遂，茶僧集大颠。\n诗材亲子建，字法迈公权。\n黄貉蒙金络，青骢勒宝鞯。\n伐燕欺骑劫，聘鲁慢韩穿。\n周室歌山甫，齐人美仲连。\n剑从丰水铸，碑向岘山镌。\n有颂褒唐太，无诗刺卫宣。\n檄堪传代郡，节可仗居延。\n听讼疎淹禁，丰财剔冗员。\n策从之反后，鞭着祖生先。\n孝有参而已，忠如丘者焉。\n春冰同皎洁，秋月共婵娟。\n冢宰当钧轴，将军事櫜鞬。\n千官视标准，万国倚陶甄。\n多士圜冠带，诸侯执豆笾。\n山期封泰岱，石拟勒燕然。\n禹甸欣环辙，尧氓愿受廛。\n明堂歌赤绂，清庙颂朱絃。\n台阁皆三益，盘盂记十愆。\n片言能息讼，隻手可旋干。\n公昔尝推毂，吾今尚食饘。\n闻鷄效刘舞，抱虎笑秦眠。\n苏子舌犹在，边韶腹尚便。\n牛衣怀白璧，虎节誓青毡。\n饮马量淝水，屯兵料汉田。\n鬓星飞汴洛，血雨洒伊瀍。\n伊五成汤就，轲三孟母迁。\n云锄翻楚峤，月缆繫秦川。\n罋有扶头酒，厨无缩项鳊。\n词源惭子美，诗社感庭坚。\n水陆三千里，炎凉二十年。\n周田纔废井，秦陌已开阡。\n夜月琴三弄，春风诗一联。\n自称山宰相，人号地神仙。\n扣马罹三尺，平戎授一编。\n鼠投当忌器，鱼得偶忘筌。\n避地思无所，滔天罪莫湔。\n梁鸿方北谪，贾鵩已东旋。\n孙刖难谋魏，樊诛莫救燕。\n江天驱鸟雀，淮地迅鹰鹯。\n日守娵訾分，星流太白躔。\n疮痍连四境，煨烬极三边。\n淮浪夜翻雪，胡尘昼起烟。\n二陵归培塿，百□□□□。\n自抚刘生几，谁思祖逖鞭。\n戍方兴颉利，役莫□□□。\n宫昔尝游泮，{陫/土}今谩嘆圜。\n岂知医国手，变作□□□。\n楚客弓虽失，秦人璧幸全。\n宦途良可畏，吏鞅不□□。\n世变言难尽，民顽令不悛。\n一千新楮券，三百旧铜钱。\n驷马涎流地，羣乌翼蔽天。\n人心徒扰扰，王道自平平。\n卫女歌淇澳，曹人思下泉。\n穷途惟自愧，当路有谁怜。\n作俑宜无后，追俘恐不前。\n诗成何太喜，舞袖欲褊𮖽。",
        "dynasty": "宋",
        "collection_info": null
    },
    {
        "title": "丹青阁",
        "author": "华岳",
        "content": "未识丹青意，凭栏试解嘲。\n烟云朝起陆，汀渚暮生潮。\n山卓数枝笔，天横一幅绡。\n霞收红晕浅，溪褪绿痕消。\n箇裏风烟冷，于中景物饶。\n飞黄凌翠阁，寒碧瞰红桥。\n酒尽香凝瓮，诗成锦掣标。\n朱衣扶客醉，翠袖殢人娇。\n屏帐接千里，画图连九霄。\n长风来水尾，斜日转山腰。\n赤脚支筇稳，苍头控马骄。\n老臣今已矣，儿女总金貂。",
        "dynasty": "宋",
        "collection_info": null
    },
    {
        "title": "上韩平原",
        "author": "华岳",
        "content": "君家勋业在盘盂，莫把头颅问钃镂。\n汉地不埋王莽骨，唐天难庇禄山躯。\n不随召奭始求老，便学孔明终托孤。\n十庙英灵俨如在，谩于宗社作穿窬。",
        "dynasty": "宋",
        "collection_info": null
    },
    {
        "title": "清富楼  其一",
        "author": "华岳",
        "content": "楞伽心地有瞿昙，清富名楼足可观。\n买断江山诗料足，揭开风月画图宽。\n都无一点红尘到，便作千双白璧看。\n我欲鞭馿快幽赏，白鸥盟在不忧寒。",
        "dynasty": "宋",
        "collection_info": null
    },
    {
        "title": "清富楼  其二",
        "author": "华岳",
        "content": "去年清富屡求诗，今日凭阑约翠微。\n山带野花堪入画，水环汀草欲成围。\n一园黄菊有余食，两顷白云无限衣。\n说与尘寰守钱虏，不劳魂梦到禅扉。",
        "dynasty": "宋",
        "collection_info": null
    },
    {
        "title": "出郭",
        "author": "华岳",
        "content": "十客联镳出北门，马蹄剜尽碧苔痕。\n从教管史占星聚，且听杯人和月吞。\n我欲求仙问离坎，君当随佛整干坤。\n樽前慷慨休辞醉，明日有怀谁共论。",
        "dynasty": "宋",
        "collection_info": null
    },
    {
        "title": "舍后丈地令人植花种竹闷则邀清风明月尽醉而倒",
        "author": "华岳",
        "content": "有地都来一丈余，垦锄元不费工夫。\n匝墙先种竹三本，遶槛却栽花数株。\n风伯唤来烦解佩，月娥邀得醉携壶。\n凭君试向蓬莱问，还有神仙似我无。",
        "dynasty": "宋",
        "collection_info": null
    },
    {
        "title": "送周魁",
        "author": "华岳",
        "content": "昨夜霜风鼓万兵，今朝华节照边庭。\n人间元日是春日，天上魁星为使星。\n且向虎囊探寸尺，却归麟阁仿丹青。\n离觞不是延清夜，明日异邦长短亭。",
        "dynasty": "宋",
        "collection_info": null
    },
    {
        "title": "二月二日即事",
        "author": "华岳",
        "content": "春潮昨夜没平滩，一雨催花色半含。\n鴈唤元宵归塞北，燕衔新社到江南。\n无欢不必游花籍，有病何须置药篮。\n只把公忠答天地，从教儿女闹冠簪。",
        "dynasty": "宋",
        "collection_info": null
    },
    {
        "title": "登楼晚望",
        "author": "华岳",
        "content": "六曲朱阑瞰碧虚，淡烟秋水接平芜。\n展开风月添诗料，装点江山归画图。\n举足便堪驰驷马，折腰何必问双鳬。\n当年庾亮今还在，定约楼前醉一壶。",
        "dynasty": "宋",
        "collection_info": null
    },
    {
        "title": "训爨婢",
        "author": "华岳",
        "content": "十载胶庠莫怪穷，旅囊安得有从容。\n无钱休欠牛羊债，有酒只将鱼蟹供。\n班颔昔尝肥似燕，沈腰今已瘦如蜂。\n从今莫恣肥甘口，只撷清蔬祭豢龙。",
        "dynasty": "宋",
        "collection_info": null
    },
    {
        "title": "别蓝详道",
        "author": "华岳",
        "content": "君在江东我水西，君今北去我南归。\n竹孙和客凌风瘦，梅子偏他得雨肥。\n鶑啭好声归酒斚，花分红影上人衣。\n相看莫作皱眉别，期子秋高赋式微。",
        "dynasty": "宋",
        "collection_info": null
    },
    {
        "title": "伤春",
        "author": "华岳",
        "content": "初入京华菊荐香，途中今已过春芳。\n十年恰走万余里，两鬓几乎一半霜。\n却酒不禁春黯淡，落花愁对月昏黄。\n不堪夜半归心切，更被杜鹃啼断肠。",
        "dynasty": "宋",
        "collection_info": null
    },
    {
        "title": "别子陈子",
        "author": "华岳",
        "content": "丙寅三月三十日，天子檄我南国行。\n蒲剑欲飞春涨急，柳绵才脱晓寒轻。\n事非得已初何好，物到不平终作声。\n自古英雄总多难，贾梁何必怨清明。",
        "dynasty": "宋",
        "collection_info": null
    },
    {
        "title": "河鲀",
        "author": "华岳",
        "content": "形容初不类鱼虾，偏称芦蒿与荻芽。\n触物可怜空怒腹，囓人无计谩聱牙。\n子排金粟真堪畏，乳溜玉酥何足夸。\n从此烹鲜督庖吏，只将鮎鳠假名它。",
        "dynasty": "宋",
        "collection_info": null
    },
    {
        "title": "自嘆",
        "author": "华岳",
        "content": "自嘆身谋我独疎，只贪风月恣欢娱。\n杯盘遇客随多寡，囊橐何时问有无。\n万里梯航无罥罣，十年墙屋有穿窬。\n从今老去无他望，绿绮一张醪一壶。",
        "dynasty": "宋",
        "collection_info": null
    },
    {
        "title": "春日书怀",
        "author": "华岳",
        "content": "紫褪红销到海棠，几多游侠为渠忙。\n秋声落盏鶑调曲，春色恼人花斗香。\n羝乳虽能屈苏武，牛衣终不卧王章。\n男儿多少英雄气，只对东风醉几场。",
        "dynasty": "宋",
        "collection_info": null
    },
    {
        "title": "过文脊山",
        "author": "华岳",
        "content": "百峰攒碧版桥西，眼力增明步武迟。\n红映竹篱花笑客，翠翻云幕雨催诗。\n蕡还及第吾何媿，广不封侯子未思。\n凡物不齐皆有谓，到头忠义是男儿。",
        "dynasty": "宋",
        "collection_info": null
    },
    {
        "title": "热",
        "author": "华岳",
        "content": "翠微家在大江东，五月鞭馿入建中。\n云烈火车天欲雨，汗淹香葛扇无风。\n不求殿阁千间庇，却喜岩泉一线通。\n为汲满盂清齿颊，与君行尽夕阳红。",
        "dynasty": "宋",
        "collection_info": null
    },
    {
        "title": "有感",
        "author": "华岳",
        "content": "十年忧患客江城，双鬓萧萧已不禁。\n多病不逢医国手，感怀徒有济时心。\n西风吹梦夜寒悄，黄叶满阶秋意深。\n休笑当年杜陵老，白头今亦不胜簪。",
        "dynasty": "宋",
        "collection_info": null
    },
    {
        "title": "闷中赓赵丞韵",
        "author": "华岳",
        "content": "壮士不同儿女曹，谁云赋性太粗豪。\n一编韬略进擒虎，十辖丝纶学钓鳌。\n剑口不磨韩信血，鼎心须刮食其膏。\n英雄多少不平气，一夜朔风争怒号。",
        "dynasty": "宋",
        "collection_info": null
    },
    {
        "title": "秋宵有感",
        "author": "华岳",
        "content": "满目秋容拂画图，败荷衰柳接平芜。\n西风刮地鴈声落，寒月满天人影孤。\n木耳有才持紫橐，楮皮无计换青蚨。\n不知此去功名事，还许封彝见也无。",
        "dynasty": "宋",
        "collection_info": null
    },
    {
        "title": "过羊肠岭",
        "author": "华岳",
        "content": "拂面东风吹夕阳，路蟠千折过羊肠。\n山疑随马回回见，花欲撩人故故香。\n世路与谁分曲直，人情于我自炎凉。\n何当更上风烟上，为把穷途问彼苍。",
        "dynasty": "宋",
        "collection_info": null
    },
    {
        "title": "宿横溪桥",
        "author": "华岳",
        "content": "夜宿横溪烟霭间，眉头归路万山攒。\n连天麦浪波千顷，扑地杨花雪一团。\n余镪不供春后醖，夹衾犹怯夜来寒。\n征夫莫怪车音涩，自是愁多行路难。",
        "dynasty": "宋",
        "collection_info": null
    },
    {
        "title": "送倪尚书赴召",
        "author": "华岳",
        "content": "守节如初未足观，毫釐终始实其艰。\n郑公勇却枢衡贵，卫叔羞居荷橐班。\n冷暖万端炊饭顷，是非一着弈棋间。\n江湖无限孤高客，拭目看公此召还。",
        "dynasty": "宋",
        "collection_info": null
    },
    {
        "title": "宿严濑",
        "author": "华岳",
        "content": "遐想高风殊未厓，舣舟夜访子陵台。\n衔山西照情何限，逝水东流梦不回。\n双桨未闻卿月过，一尊先为客星开。\n东都人物俱煨烬，独有先生迹未灰。",
        "dynasty": "宋",
        "collection_info": null
    },
    {
        "title": "题泽民庙",
        "author": "华岳",
        "content": "生握藩旌死象梨，泽民山下泽民溪。\n苍天九重开日月，赤地千里兴云霓。\n寐假商宗曾得说，爵高韩信屡封齐。\n英雄不入苍生眼，愿借高风吹马蹄。",
        "dynasty": "宋",
        "collection_info": null
    },
    {
        "title": "早春即事",
        "author": "华岳",
        "content": "杨柳丝丝弄淡黄，怯寒燕子未归梁。\n晓迷芳草骓騣湿，夜宿閒花蝶翅香。\n得句自惭非子美，赏音犹恐误中郎。\n愿言相约花前醉，莫放春容过海棠。",
        "dynasty": "宋",
        "collection_info": null
    },
    {
        "title": "早行述怀",
        "author": "华岳",
        "content": "归心夜半已飞扬，唤仆吹灯促晓粧。\n鸡翅拍斜茅店月，马蹄剜破板桥霜。\n二陵万里埋荆棘，十庙百年生稻粱。\n安得有臣如祖逖，慨然击楫誓江长。",
        "dynasty": "宋",
        "collection_info": null
    },
    {
        "title": "题易村",
        "author": "华岳",
        "content": "路转峰回觉有村，数间茅屋瞰山阴。\n午炊已饱翻匙玉，腊醖仍拚挂杖金。\n穷去作文和鬼送，兴来得句倩蝉吟。\n一声横笛斜阳外，吹起江湖万里心。",
        "dynasty": "宋",
        "collection_info": null
    },
    {
        "title": "述事",
        "author": "华岳",
        "content": "心不融明遂启疑，源流本末致交驰。\n谷何尝响人相唤，岸几曾行舟自移。\n枉直万端明似镜，是非一着错如棋。\n磨心拔去谁能转，试问诸公知不知。",
        "dynasty": "宋",
        "collection_info": null
    },
    {
        "title": "述怀",
        "author": "华岳",
        "content": "我生不解觅冠裳，满目风波祇自伤。\n楮券不堪供虏币，沙筹那解足军粮。\n人情在我随多寡，世态从他自短长。\n只告天公乞安乐，百年随分老农桑。",
        "dynasty": "宋",
        "collection_info": null
    },
    {
        "title": "寄刘浩然",
        "author": "华岳",
        "content": "樽酒檠窗鬓髮新，别来惊见雪霜侵。\n几行泪滴风前烛，一片心敲月下砧。\n好德未闻如好色，知人安得似知音。\n一书欲寄南来鴈，江阔天高无处寻。",
        "dynasty": "宋",
        "collection_info": null
    },
    {
        "title": "知遇",
        "author": "华岳",
        "content": "淮阴西汉一英雄，史氏持衡论亦工。\n不向追亡羡萧相，却于援死着滕公。\n岂知并绩三人杰，皆自当时一语功。\n后世人材自戕贼，炎凉安得古人风。",
        "dynasty": "宋",
        "collection_info": null
    },
    {
        "title": "和戎",
        "author": "华岳",
        "content": "纳币求成事已非，可堪函首献戎墀。\n一天共戴心非石，九地皆涂血尚泥。\n反汉须知为鼌错，成秦恐不在于期。\n和戎自有和戎策，却恐诸公未必知。",
        "dynasty": "宋",
        "collection_info": null
    },
    {
        "title": "自宽",
        "author": "华岳",
        "content": "十事相寻九不谐，骨穷更值五行乖。\n人情厚薄且随分，世态炎凉休挂怀。\n家欲自丰无楮币，爨凭谁执有荆钗。\n如今且任眼前过，他日功名殊未涯。",
        "dynasty": "宋",
        "collection_info": null
    },
    {
        "title": "黄氏三层楼",
        "author": "华岳",
        "content": "瘦筇支我上高寒，风露凄清酒力悭。\n千里人邀千里月，一重楼见一重山。\n筵前飞雪喷焦遂，槛外行云遏小蛮。\n便好翻身驾黄鹄，直将情枉扣天关。",
        "dynasty": "宋",
        "collection_info": null
    },
    {
        "title": "幽居",
        "author": "华岳",
        "content": "莫问门无长者车，只图深巷乐樵渔。\n一园黄落食无限，万壑碧蓑衣有余。\n鴈足北来归讯杳，马蹄南去故人疎。\n东风看整朝天旆，多少功名在故庐。",
        "dynasty": "宋",
        "collection_info": null
    },
    {
        "title": "贺赵丞登第",
        "author": "华岳",
        "content": "要与宗盟立纪纲，俯从多士较文章。\n人材漏网无疏密，科目搜罗有短长。\n蟾窟一枝分玉树，凤池三浪出银潢。\n何当推解延豪杰，为復中原万里疆。",
        "dynasty": "宋",
        "collection_info": null
    },
    {
        "title": "梅",
        "author": "华岳",
        "content": "一年无处觅春光，杖策寻春特地忙。\n墙角数枝偏冷淡，江头千树欲昏黄。\n梢横波面月摇影，花落樽前酒带香。\n更仗西湖老居士，为予收拾付诗囊。",
        "dynasty": "宋",
        "collection_info": null
    },
    {
        "title": "捉月仙",
        "author": "华岳",
        "content": "缆解西风拍岸颠，鴈拖秋色上航船。\n挂帆未作乘风客，举棹先惊捉月仙。\n楚些有渊心石殒，贺狂无井眼花眠。\n慇懃为酹一杯酒，断送西江浪拍天。",
        "dynasty": "宋",
        "collection_info": null
    },
    {
        "title": "呈宁次翁",
        "author": "华岳",
        "content": "王谦不事富春侯，自是熏莸味不侔。\n病体隔年留枉狱，梦魂连夜逐归舟。\n可怜商木迁新令，欲为韩门復旧讐。\n但得此心无所愧，为公一死亦何尤。",
        "dynasty": "宋",
        "collection_info": null
    },
    {
        "title": "闷成",
        "author": "华岳",
        "content": "勿忧李广不封侯，广不封侯未足忧。\n汉鼎不烹曹操肉，吴鈎空断伍员头。\n鸿门自昔推屠狗，虎帐于今愧沐猴。\n千万南阳遇徐庶，为言豪杰尚缧囚。",
        "dynasty": "宋",
        "collection_info": null
    },
    {
        "title": "别馆即事",
        "author": "华岳",
        "content": "十年客裏过春光，客裏逢春分外狂。\n半堵碧云蜗路湿，一帘红雨燕泥香。\n衔山西日辞春阁，拍岸东风趁夜航。\n莫向钱塘苏小说，东吴新髻李红娘。",
        "dynasty": "宋",
        "collection_info": null
    },
    {
        "title": "武兴解舟",
        "author": "华岳",
        "content": "西风落日楚江头，秋水已平鹦鹉洲。\n烟树接天迷送旆，浪花翻雪喷行舟。\n三杯万事我已饱，一日千里谁能留。\n见说平戎新遣使，班超投笔已封侯。",
        "dynasty": "宋",
        "collection_info": null
    },
    {
        "title": "不遇",
        "author": "华岳",
        "content": "英雄不遇勿长吁，苟遇风云彼岂拘。\n不向关中效萧相，便于江左作夷吾。\n当知晋霸非由晋，所谓虞亡岂在虞。\n多少英灵费河岳，钟子不遇独何欤。",
        "dynasty": "宋",
        "collection_info": null
    },
    {
        "title": "纪事",
        "author": "华岳",
        "content": "钳口刳肠未足殚，穷原探本可观澜。\n乞酰孰谓邻非直，反矢须知友必端。\n暴虎欲从头碎璧，沐猴还虑髮衝冠。\n积薪措火居其下，试问贾生安未安。",
        "dynasty": "宋",
        "collection_info": null
    },
    {
        "title": "冬日述怀",
        "author": "华岳",
        "content": "寒入肌肤粟已生，银河冻合水无声。\n梅花漏泄春先到，风色商量雪未成。\n有愧何须问天理，无求方始合人情。\n男儿未际风云会，辜负胸中十万兵。",
        "dynasty": "宋",
        "collection_info": null
    },
    {
        "title": "暮春述怀",
        "author": "华岳",
        "content": "一年春事已差池，又见杨花贴水飞。\n梁燕不忧惊午枕，箔蚕生怕误春衣。\n景逢佳处须行乐，事到难时且式微。\n幸有黄鸡并浊酒，且和风月醉柴扉。",
        "dynasty": "宋",
        "collection_info": null
    },
    {
        "title": "幽居",
        "author": "华岳",
        "content": "十顷平湖一簇山，湖山佳处着朱阑。\n分阶草色迎春绿，漱石泉声入夜寒。\n不扰自然人事好，有为方信世途难。\n如今休说当年事，只把心平气定看。",
        "dynasty": "宋",
        "collection_info": null
    },
    {
        "title": "谢二刘",
        "author": "华岳",
        "content": "鴈行临慰暖如春，玉粒金包即拜恩。\n周粟不肥清圣肉，楚丝难繫直臣魂。\n二生在昔闻孤竹，一死于今愧屈原。\n圆簠下颁诚有谓，此情兄外更谁论。",
        "dynasty": "宋",
        "collection_info": null
    },
    {
        "title": "暮春述怀",
        "author": "华岳",
        "content": "买春无计托花神，费尽榆钱不计缗。\n风絮飞成三径雪，雨犂翻动一园春。\n有心报国从招祸，无相封侯莫怨贫。\n试问专坛与分社，予何人彼亦何人。",
        "dynasty": "宋",
        "collection_info": null
    },
    {
        "title": "呈诸同舍",
        "author": "华岳",
        "content": "洛阳年少不知几，十载南州赋式微。\n三举不登黄甲去，两庠空笑白丁归。\n头长贾昔过三尺，腰大巨今徒十围。\n祇恐金銮不前席，谁云无策富王畿。",
        "dynasty": "宋",
        "collection_info": null
    },
    {
        "title": "寄陈士元",
        "author": "华岳",
        "content": "郊野英雄不肯收，膏粱刍豢有何谋。\n胡儿只怒马黄弩，公子当求狐白裘。\n唐诏屡颁蕡不第，汉坛纔筑信当侯。\n古今得丧同儿戏，何必区区嘆白头。",
        "dynasty": "宋",
        "collection_info": null
    },
    {
        "title": "贫居",
        "author": "华岳",
        "content": "贫居不暇理椽茅，只倩江山围一遭。\n林鸟乐时知地僻，岭云閒处觉天高。\n春衫着破重连线，臈酒擎干独醡糟。\n且把杯盘聊自适，不须平地起风涛。",
        "dynasty": "宋",
        "collection_info": null
    },
    {
        "title": "呈鲁功甫",
        "author": "华岳",
        "content": "拂面东风二月天，绿杨芳草暗平川。\n花容着雨斗翻锦，春色恼人催禁烟。\n灯夜虽然君有约，花时却恐我无缘。\n直须得暇来相访，当约嫦娥伴醉眠。",
        "dynasty": "宋",
        "collection_info": null
    },
    {
        "title": "勉冯着明",
        "author": "华岳",
        "content": "主忧臣辱已难堪，国事颠危况未安。\n溺嫂临渊犹援手，斗人同室尚撄冠。\n公如不唱从军乐，士亦恐歌行路难。\n麟阁功名总劳苦，莫将行役作辛酸。",
        "dynasty": "宋",
        "collection_info": null
    },
    {
        "title": "藕花",
        "author": "华岳",
        "content": "惜丝不肯织宫鞋，花月仙人谪不来。\n河伯借泥封玉腕，风神翻浪沃香腮。\n无房不许蜂留宿，有盖尝令鹭自开。\n何事冤仇结青女，一朝收拾付尘灰。",
        "dynasty": "宋",
        "collection_info": null
    },
    {
        "title": "自勉",
        "author": "华岳",
        "content": "世态风波不可论，且于閒处乐天真。\n肥家无子堪登陇，忧国有人休问津。\n颜色虽蒙时借我，脚跟那解日随人。\n客来若问当时事，摇手无言对北邻。",
        "dynasty": "宋",
        "collection_info": null
    },
    {
        "title": "初夏即事",
        "author": "华岳",
        "content": "阴晴未判落梅天，柳巷无人絮扑毡。\n涤器倒囊寻市醖，唤船挑网得溪鲜。\n鸟声呼梦客千里，山色撩人句一联。\n遐想故人应念我，马蹄何处夕阳边。",
        "dynasty": "宋",
        "collection_info": null
    },
    {
        "title": "呈钟子严",
        "author": "华岳",
        "content": "那条路不通长安，莫把心肠独自剜。\n有酿何须儿索饮，无殽徒劝客加餐。\n千金不赏思归楚，万户无封愿识韩。\n大抵利名些子耳，几多豪杰被萦绊。",
        "dynasty": "宋",
        "collection_info": null
    },
    {
        "title": "寄杨渭夫",
        "author": "华岳",
        "content": "自愧材猷不足观，独于忠义死难干。\n二陵风雨谁思汉，万里腥羶谁报韩。\n眼到北盟常揾血，话残南渡欲衝冠。\n如何一代多人杰，稽首称藩鼻不酸。",
        "dynasty": "宋",
        "collection_info": null
    },
    {
        "title": "幽居",
        "author": "华岳",
        "content": "潇洒幽居屋一重，入门花柳间青红。\n帘尝碍月鈎尝挂，酒不逢花盏不空。\n畏爱难全公子日，雌雄谁识大王风。\n且将酒货迁诗料，休问榷场通未通。",
        "dynasty": "宋",
        "collection_info": null
    },
    {
        "title": "呈王君庸",
        "author": "华岳",
        "content": "主人意重出霓裳，客子愁多欲断肠。\n眉黛暗传春去恨，脸红犹带夜来粧。\n竹根穉子肌肤滑，叶底荷花语笑香。\n多少行云在巫峡，谩将诗思恼襄王。",
        "dynasty": "宋",
        "collection_info": null
    },
    {
        "title": "寄西山",
        "author": "华岳",
        "content": "宫墙无地可穿窬，犹幸先人有敝庐。\n仕版可羞宁毁瓦，儒冠曾误枉收书。\n供柴我合同收炭，寄食君当自办蔬。\n此理晓然明似镜，何须足下肆耕锄。",
        "dynasty": "宋",
        "collection_info": null
    },
    {
        "title": "呈李朝举",
        "author": "华岳",
        "content": "一片忠肝照日明，济时无策苦伤情。\n聱牙拊几悔南渡，和泪挑灯编北盟。\n汉用檄招三十郡，楚因歌散八千兵。\n太平若斗生灵肉，何用生灵望太平。",
        "dynasty": "宋",
        "collection_info": null
    },
    {
        "title": "小春言怀",
        "author": "华岳",
        "content": "桃李生香花满溪，南州十月尚襜衣。\n春从酒罋榨将出，秋在诗囊带得归。\n弓射十分方破的，棋高一着便争机。\n劝君莫作等閒看，毫髮差殊事已非。",
        "dynasty": "宋",
        "collection_info": null
    },
    {
        "title": "春愁",
        "author": "华岳",
        "content": "十日春愁不出门，出门春事已消魂。\n摘花掀帽倩人插，索酒得杯和月吞。\n啼鸟声中近寒食，落花阴裏又黄昏。\n春来春去总休问，往事悠悠付一樽。",
        "dynasty": "宋",
        "collection_info": null
    },
    {
        "title": "呈徐商卿",
        "author": "华岳",
        "content": "十年忧患谪东南，万事于心了不关。\n病去只愁双足软，老来且喜一身閒。\n人情无处便生怨，天道有时犹好还。\n大抵久长居富贵，到头天意亦须悭。",
        "dynasty": "宋",
        "collection_info": null
    },
    {
        "title": "春游有感",
        "author": "华岳",
        "content": "上苑春工到海棠，老夫随分为春忙。\n朱絃转枕鶑催拍，红粉倚栏花斗粧。\n吾道几时曾损益，人心今日自炎凉。\n愿言相约花前醉，一听儿童号酒狂。",
        "dynasty": "宋",
        "collection_info": null
    },
    {
        "title": "忧",
        "author": "华岳",
        "content": "忧吾所谓果何忧，忧国忧家卒未休。\n坐法马迁方去汉，释囚箕子未归周。\n西风万籁声声恨，夜雨疎桐点点愁。\n有客不知吾所向，却将米价问南州。",
        "dynasty": "宋",
        "collection_info": null
    },
    {
        "title": "述怀",
        "author": "华岳",
        "content": "我生胸次不尘埃，不学儿曹刚自媒。\n诗料虽凭风月制，宦途还听鬼神开。\n十年教养猷初壮，半世功名念已灰。\n安得金銮有清问，贾生何事未归来。",
        "dynasty": "宋",
        "collection_info": null
    },
    {
        "title": "套筒",
        "author": "华岳",
        "content": "作箇咿𠼳赘项咽，箇中和我万愁牵。\n一筒作柄箫无窍，双铁为圜扇有圈。\n身拜却疑人是犬，手擎还类笔如椽。\n从今节节能通气，安得当为积蓄钱。",
        "dynasty": "宋",
        "collection_info": null
    },
    {
        "title": "春郊即事",
        "author": "华岳",
        "content": "东风吹动绮罗尘，翠盖红缨处处新。\n蝶翅拍开千树雪，鶑声催老十洲春。\n人生有酒须行乐，吏禄无阶且食贫。\n归客不须笼画烛，醉和明月上雕轮。",
        "dynasty": "宋",
        "collection_info": null
    },
    {
        "title": "雪",
        "author": "华岳",
        "content": "天低江阔水连天，上下周回一色兼。\n扑雀猎鹰翻白缟，得鲈渔父指青帘。\n马抛玉勒珑𤦪落，狮欠金铃橘柚添。\n得句莫嫌呵冻笔，明年岁事已堪占。",
        "dynasty": "宋",
        "collection_info": null
    },
    {
        "title": "题富沙庙",
        "author": "华岳",
        "content": "平政桥头火烁空，富沙宫殿烈烟中。\n地形难扑徒临水，天意能回遽反风。\n十里爆雷惊客梦，万家全璧頼神功。\n君王注意恢神武，更乞威灵为宝冲。",
        "dynasty": "宋",
        "collection_info": null
    },
    {
        "title": "次翁正叔溪山胜游之韵",
        "author": "华岳",
        "content": "溪南风物照窗扉，溪北兰舟缆翠微。\n双桨碧云苔浦合，一帘红雨杏花飞。\n只知有酒酬佳景，却恨无绳繫落晖。\n更约风流众年少，明朝依旧莫相违。",
        "dynasty": "宋",
        "collection_info": null
    },
    {
        "title": "春郊即事",
        "author": "华岳",
        "content": "东风吹不断轮蹄，处处秋韆环佩飞。\n剪翠弄粧归髻掠，乱红翻锦上屏帏。\n花应笑我春尝醉，燕解嘲人夜不归。\n莫怪逢春太娱乐，人生能有几芳菲。",
        "dynasty": "宋",
        "collection_info": null
    },
    {
        "title": "闷题",
        "author": "华岳",
        "content": "此心忠义出天资，奴隶儿童莫强为。\n燕雀不知鸿鹄志，牛羊徒饰虎狼皮。\n事当桀犬吠尧日，书在塞鸿归汉时。\n拔劔问天天不语，料天还愧负男儿。",
        "dynasty": "宋",
        "collection_info": null
    },
    {
        "title": "呈陈平仲",
        "author": "华岳",
        "content": "达人安分乐平生，不与阴阳造化争。\n汉节有人恭且止，楚盘无客遂当行。\n荐公地栗三杯酒，分我天香一味羹。\n大抵有施须有报，木桃琼玖愧诗评。",
        "dynasty": "宋",
        "collection_info": null
    },
    {
        "title": "纸帐",
        "author": "华岳",
        "content": "主人冰雪洒胸襟，买宿银城不计缗。\n春草有诗皆白雪，秋毫无梦到红尘。\n月娥好作云间侣，风伯不寒冰下人。\n更喜五更窗外月，梅梢分得一枝春。",
        "dynasty": "宋",
        "collection_info": null
    },
    {
        "title": "兵",
        "author": "华岳",
        "content": "兵贵先人斯夺人，莫教间谍漏真情。\n汉因有备吴终退，秦为无人楚始争。\n卦向爻中分损益，棋于局上定输赢。\n不知都督三边者，还肯江湖问一声。",
        "dynasty": "宋",
        "collection_info": null
    },
    {
        "title": "自讼",
        "author": "华岳",
        "content": "我生素不事诙谐，檐板方头唤不回。\n遇事岂容无正论，济时未必有长材。\n头虽五鼎不辞剑，口恐三缄合用枚。\n不是生平太刚介，有如踪迹尚尘埃。",
        "dynasty": "宋",
        "collection_info": null
    },
    {
        "title": "纪时",
        "author": "华岳",
        "content": "古今多少好英雄，未必奸邪未必忠。\n上党鼎膏流地白，长平坑血溅天红。\n三边传檄兵虽息，二榷开场货未通。\n更愿年丰富金帛，饱装驼驾为和戎。",
        "dynasty": "宋",
        "collection_info": null
    },
    {
        "title": "重九",
        "author": "华岳",
        "content": "破帽无情不受吹，满头霜雪已如丝。\n菊花笑我三秋客，风物撩人九日诗。\n三楚膏腴已煨烬，二江皮肉更疮痍。\n子卿三月无音信，鸿鴈南来何所之。",
        "dynasty": "宋",
        "collection_info": null
    },
    {
        "title": "祷梅山",
        "author": "华岳",
        "content": "许我登龙尚未还，作诗更为谒梅山。\n如何威惠推千载，犹使英雄困八蛮。\n神不提身归虎帐，鬼须擘口动龙颜。\n聪明傥为扶宗社，愿借风雷顷刻间。",
        "dynasty": "宋",
        "collection_info": null
    },
    {
        "title": "寄西山",
        "author": "华岳",
        "content": "姓名久不到西山，觅便无风鼻谩酸。\n天堑有花春堰急，地炉无火夜堂寒。\n青灯昔记对床卧，白髮今羞把镜看。\n见说北归常有鴈，一书无惜报平安。",
        "dynasty": "宋",
        "collection_info": null
    },
    {
        "title": "再祷梅山",
        "author": "华岳",
        "content": "梅山昔扣五通仙，曾许英雄第一籤。\n恰遇尘埃当扰扰，如何泥泞尚淹淹。\n若非推入高宗梦，须是遥分太史占。\n他日崧高咏申甫，一香先为大王拈。",
        "dynasty": "宋",
        "collection_info": null
    },
    {
        "title": "怒题",
        "author": "华岳",
        "content": "壮气横秋面渥丹，男儿未遇指休弹。\n卖浆岂料周分国，盗粟焉知汉筑坛。\n胫脡未甘缠吏鞅，髑髅不信误儒冠。\n夜深踢起床头婢，和泪挑灯把剑看。",
        "dynasty": "宋",
        "collection_info": null
    },
    {
        "title": "寄范茂卿",
        "author": "华岳",
        "content": "社风吹迸雨前枝，正是施工北苑时。\n小胯未封纔入盝，短鎗初拆半含旗。\n一盆腊雪分龙井，万杵春雷入凤池。\n见说贡余山似积，小煎还肯换新诗。",
        "dynasty": "宋",
        "collection_info": null
    },
    {
        "title": "题溪庄",
        "author": "华岳",
        "content": "山拥青螺出粉墙，水环银带插溪庄。\n一百五日雨翻浴，三十六宫人斗粧。\n蝶翅拍花催舞袖，凤毛翻锦入诗囊。\n新欢旧恨知多少，且对东风醉几场。",
        "dynasty": "宋",
        "collection_info": null
    },
    {
        "title": "奇见",
        "author": "华岳",
        "content": "红牙催拍燕飞忙，一片行云遶画堂。\n眉黛蹙成游子恨，脸红烧断故人肠。\n榆钱不买千金笑，柳带何须百宝粧。\n舞罢隔帘偷送目，不知谁是楚襄王。",
        "dynasty": "宋",
        "collection_info": null
    },
    {
        "title": "思故人",
        "author": "华岳",
        "content": "太乙年来落冀并，几多豪杰未成名。\n尧天日月计和玉，胡地山川知耀卿。\n卢六驱风能破屋，陈三平水可倾城。\n年来幕府勤延揽，何事诸兄未有声。",
        "dynasty": "宋",
        "collection_info": null
    },
    {
        "title": "呈古洲老人",
        "author": "华岳",
        "content": "卫霍勋名李杜才，纔过四十也心灰。\n俗尘趁少便披拂，诗料空多难剪裁。\n时事谩提眉便皱，家怀未说眼先开。\n朱帘更倩梅香挂，要放银蟾入座来。",
        "dynasty": "宋",
        "collection_info": null
    },
    {
        "title": "训小童",
        "author": "华岳",
        "content": "饭罢令人唤小童，敢烦捉耳为开蒙。\n芎茶不用焦汤点，纸被还将艷火烘。\n醉欲伴眠当倩月，热求挥汗合邀风。\n它时我建青油幕，廉汝封侯学卫公。",
        "dynasty": "宋",
        "collection_info": null
    },
    {
        "title": "郊饮",
        "author": "华岳",
        "content": "茅舍松棚隔小桥，碧帘斜挂竹篱腰。\n猪头煮去和皮擘，牛肉秤来带骨烧。\n村酒不图邀客醉，野花復喜向人娇。\n归舟不用撑明月，只倩西风借晚潮。",
        "dynasty": "宋",
        "collection_info": null
    },
    {
        "title": "西爽",
        "author": "华岳",
        "content": "客子东南不着家，主人北里恣豪奢。\n夜深常倩月移竹，春老不烦风扫花。\n暮雨送凉归枕簟，夕阳留客赋烟霞。\n何时执手阑干外，同把功名誓镆铘。",
        "dynasty": "宋",
        "collection_info": null
    },
    {
        "title": "斗斋",
        "author": "华岳",
        "content": "八方无处着瞿昙，百合中间寄一龛。\n满挹酒浆供里北，平量风月借和南。\n腰如可折岂徒五，涎若果流何待三。\n更喜小窗能就拱，夜寒江静着山函。",
        "dynasty": "宋",
        "collection_info": null
    },
    {
        "title": "呈楚南僧",
        "author": "华岳",
        "content": "刚肠未肯报平安，拟把功名一担担。\n方向杏坛逃败北，却于莲社得和南。\n香同世事炎还冷，茶类人情苦始甘。\n大抵久长同佛法，此心何处不瞿昙。",
        "dynasty": "宋",
        "collection_info": null
    },
    {
        "title": "山居",
        "author": "华岳",
        "content": "布作宽袍竹作冠，萧然万虑不相关。\n数声横笛烟霄外，一箇閒人天地间。\n若遇急流须勇退，从教倦鸟不知还。\n百年富贵君休羡，得似浮生半日閒。",
        "dynasty": "宋",
        "collection_info": null
    },
    {
        "title": "吴伯叙",
        "author": "华岳",
        "content": "太平官府不停囚，求剑乌衣欲刻舟。\n私筴是鷄难做鹤，公庭得马便成牛。\n不疑若受千金谤，胶鬲当贻万世羞。\n见说明公在莲幕，不知能鑑此冤不。",
        "dynasty": "宋",
        "collection_info": null
    },
    {
        "title": "读史",
        "author": "华岳",
        "content": "史笔如衡须正持，莫教浮诞出无稽。\n已成帝业从烹父，未将王师休杀妻。\n秦逸号眠为抱虎，刘狂名舞作闻鷄。\n麟经削后无全笔，磨玷吾当问白圭。",
        "dynasty": "宋",
        "collection_info": null
    },
    {
        "title": "建安暮秋",
        "author": "华岳",
        "content": "斜阳望断水平桥，古柳萧疎己半雕。\n鱼跃浪花翻水面，鴈拖烟练束林腰。\n花时无镪能追骥，月夜有诗堪续貂。\n回首故乡多少恨，乱山无数路迢迢。",
        "dynasty": "宋",
        "collection_info": null
    },
    {
        "title": "三衢道中",
        "author": "华岳",
        "content": "西风吹梦落青帘，浊酒三杯路二千。\n别岸舟行秋色裏，故人家在夕阳边。\n囊中有药难医国，竿上无鈎可钓贤。\n见说近来书籍贵，监取唐汉莫论钱。",
        "dynasty": "宋",
        "collection_info": null
    },
    {
        "title": "秋望有怀",
        "author": "华岳",
        "content": "片云如雨卷西风，绰尽遮阑眼力雄。\n远水半连晴汉碧，暮霞全借夕阳红。\n姓名未得联诸子，鬓髮皤然已一翁。\n欲识翠微诗外意，岂徒忧国愿年丰。",
        "dynasty": "宋",
        "collection_info": null
    },
    {
        "title": "送李子方",
        "author": "华岳",
        "content": "乱云推月上层楼，楼上朱帘不下鈎。\n鸡翅拍开朱户锁，鴈声唤上木兰舟。\n黄花捻酒留人醉，红叶题诗倩水流。\n李广不侯人不笑，笑他人作烂羊头。",
        "dynasty": "宋",
        "collection_info": null
    },
    {
        "title": "寄两庠同舍",
        "author": "华岳",
        "content": "昔年槌鼓扣天阍，远谪南州七度春。\n大享有恩来北阙，小囚无赂脱东闽。\n乌衣座满民流血，画烛帘深案积尘。\n见说九重宵旰虑，长沙犹有少年人。",
        "dynasty": "宋",
        "collection_info": null
    },
    {
        "title": "呈沿漕宰",
        "author": "华岳",
        "content": "长亭不作马蹄迂，一叶孤蓬入帝都。\n星布关津皆自放，雷封纂节独相拘。\n可怜罔市千般有，谁信虚舟一物无。\n为祝琴堂早催发，片帆连夜过姑苏。",
        "dynasty": "宋",
        "collection_info": null
    },
    {
        "title": "九日",
        "author": "华岳",
        "content": "禾落西风黄叶飞，子卿无信鴈来迟。\n凄凉自笑刘思父，慷慨难追杜牧之。\n归兴十分浓似酒，愁肠一缕乱如丝。\n凭君细把茱萸问，此会明年健有谁。",
        "dynasty": "宋",
        "collection_info": null
    },
    {
        "title": "戏呈赵可父",
        "author": "华岳",
        "content": "少年场屋擅词锋，审谳无私只奉公。\n夜月兰宫无宿曜，秋霜莲幕有春风。\n明堂难毁周公制，乡校犹存子产功。\n文德自来能服远，更烦刘向为和戎。",
        "dynasty": "宋",
        "collection_info": null
    },
    {
        "title": "挽吴夫人",
        "author": "华岳",
        "content": "鸾骖不是厌尘凡，王母瑶池促驾还。\n家在两三千里外，人生一十六年间。\n好随神女游舒水，难伴文君归蜀山。\n试向仙源问消息，桃花零落水潺潺。",
        "dynasty": "宋",
        "collection_info": null
    },
    {
        "title": "岩桂落英",
        "author": "华岳",
        "content": "凈扫庭阶衬落英，西风吹恨入蓬瀛。\n人从紫麝囊中过，马踏黄金屑上行。\n眠醉不须铺锦褥，研香还解作珠缨。\n宫娥未许填沟壑，收拾流酥浸玉罂。",
        "dynasty": "宋",
        "collection_info": null
    },
    {
        "title": "牢城述怀",
        "author": "华岳",
        "content": "江外音书久不来，重城昏鼓又相催。\n眼前萤掣檐前电，耳底蚊轰屋底雷。\n乃事类棋方入局，此心如火已成灰。\n凭君试问吴元白，老寇东川回未回。",
        "dynasty": "宋",
        "collection_info": null
    },
    {
        "title": "重午",
        "author": "华岳",
        "content": "虎眼龙鬚午未干，楚臣遗泪尚潸潸。\n梅天有雨金丸重，麦地无风翠浪閒。\n蒲解枭风岂枭贼，符能驱祟不驱姦。\n一樽菖酒呼天问，何事男儿鬓渐斑。",
        "dynasty": "宋",
        "collection_info": null
    },
    {
        "title": "有触述怀",
        "author": "华岳",
        "content": "英雄还要识英雄，不识英雄总是空。\n投鼠在人当忌器，见鸿非我独弯弓。\n情从忠佞分轻重，事戒恩威戾始终。\n说与翠微休截截，三缄从此更须工。",
        "dynasty": "宋",
        "collection_info": null
    },
    {
        "title": "岩桂",
        "author": "华岳",
        "content": "西风吹老碧莲房，万壑风流拆麝囊。\n谩与篱花争晓色，肯教盆蕙压秋芳。\n月中有女曾分种，世上无花敢斗香。\n要识仙根迥然别，一枝开傍郄家墙。",
        "dynasty": "宋",
        "collection_info": null
    },
    {
        "title": "偶成",
        "author": "华岳",
        "content": "一别京华近十年，此心无日不悠然。\n嗅梅得句天然巧，把酒开怀地自偏。\n铁砚不须兵十万，铜盘何用客三千。\n功名自有风云会，不遇风云毋自煎。",
        "dynasty": "宋",
        "collection_info": null
    },
    {
        "title": "寄王士贵",
        "author": "华岳",
        "content": "画桥相送百花春，转眼孤鸿逐断云。\n别后有谁能顾我，客中无日不思君。\n风前花影尝兴念，月下桐声久不闻。\n见说近来多好况，一书无惜寄云云。",
        "dynasty": "宋",
        "collection_info": null
    },
    {
        "title": "发书与幼弟及坦斋",
        "author": "华岳",
        "content": "风烟世事不堪听，勿谓封侯胜白丁。\n老眼隔年新旧历，归心连夜短长亭。\n一声蜀鸟惊胡蝶，十幅蛮花寄鹡鸰。\n更向坦斋夫子道，近来双鬓已星星。",
        "dynasty": "宋",
        "collection_info": null
    },
    {
        "title": "寄王清之",
        "author": "华岳",
        "content": "封书汉上寄清之，却恐清之汉上归。\n千里谩怀明月共，寸心常伴白云飞。\n湘妃有泪能斑竹，周士无心恋采薇。\n安得一缄飞海峤，与兄联辔上淮淝。",
        "dynasty": "宋",
        "collection_info": null
    },
    {
        "title": "感应王祠",
        "author": "华岳",
        "content": "如神正直护缧囚，当代公卿总合羞。\n疏纸未烧谋已遂，炉香方爇病先瘳。\n乞灵屡假三更寐，释缚常封万户侯。\n待得有勋书竹帛，一封当为荐宸旒。",
        "dynasty": "宋",
        "collection_info": null
    },
    {
        "title": "寄张舍人",
        "author": "华岳",
        "content": "万冤无计彻天衢，三尺金科谩卷舒。\n公不戴星驰驷马，民将指日就枯鱼。\n黄堂宴妓不加意，丹陛虑囚空有书。\n见说羣乌广瞻听，如何公论尚踌躇。",
        "dynasty": "宋",
        "collection_info": null
    },
    {
        "title": "祷富沙",
        "author": "华岳",
        "content": "十年踪迹淖泥沙，为炷灵香祷富沙。\n万里无由诣霜阙，一书聊欲为星槎。\n解骖许我来齐晏，释缚从君问左车。\n他日横飞上麟阁，行祠当为建京华。",
        "dynasty": "宋",
        "collection_info": null
    },
    {
        "title": "谢刘判院",
        "author": "华岳",
        "content": "细轴浓云寄矮斋，蒲团和气忽惊回。\n一床浪捲芙蓉皱，十幅香重锦绣开。\n不怕夜寒侵斗帐，却愁春梦到阳台。\n感恩未作琼瑶报，先把新诗寄小梅。",
        "dynasty": "宋",
        "collection_info": null
    },
    {
        "title": "寄苕溪故人",
        "author": "华岳",
        "content": "昔年分袂霅川东，繫马花梢扑乱红。\n解佩送行情怏怏，举杯言别恨匆匆。\n中人以上谁知我，北斗以南惟有公。\n此去东闽有良便，一书无惜慰羁穷。",
        "dynasty": "宋",
        "collection_info": null
    },
    {
        "title": "不祷",
        "author": "华岳",
        "content": "不炷灵香不诵经，兆杯籤榜总欺人。\n穷通只合从天地，祸福何须问鬼神。\n命到死时生莫倖，事当直处曲还伸。\n从今若问开先事，桃李无言二月春。",
        "dynasty": "宋",
        "collection_info": null
    },
    {
        "title": "送提举陈工部",
        "author": "华岳",
        "content": "溪风拂拂卷征衣，溪上攀辕恨马迟。\n蝗不入闽今已矣，碑无留岘古求之。\n泉知送客声犹咽，烛昧留人泪谩垂。\n愿速长沙还贾谊，为公江上斩鲸鲵。",
        "dynasty": "宋",
        "collection_info": null
    },
    {
        "title": "悉事",
        "author": "华岳",
        "content": "欲归未去两纷拏，何事回天力未加。\n九牧谁为十羊主，百冠当念一人髽。\n肘边有石心虽切，腰下无钱手谩叉。\n千万有人逢伯乐，为言龙种尚盘车。",
        "dynasty": "宋",
        "collection_info": null
    },
    {
        "title": "呈陈信父",
        "author": "华岳",
        "content": "老来百计总无成，当路时官懒问名。\n国事只将心事比，今人难作古人评。\n苍头笑我樽无佐，白髮欺人镊又生。\n惟有建溪知客意，过滩时作不平鸣。",
        "dynasty": "宋",
        "collection_info": null
    },
    {
        "title": "寄江子岗",
        "author": "华岳",
        "content": "秋夜封书上子岗，别来化日又舒长。\n只知电烛两经月，不觉星毛半欲霜。\n竹叶照人凝盏滑，梅花撩客透篱香。\n知他诗债曾偿未，料得寻春日日忙。",
        "dynasty": "宋",
        "collection_info": null
    },
    {
        "title": "书太乙编年卷尾",
        "author": "华岳",
        "content": "年来太乙犯咸池，三式编年事可疑。\n西北膏腴从脯腊，东南皮肉恐疮痍。\n尧天日月期无已，胡地烟云岁有之。\n更向江湖问同志，中原何日是归期。",
        "dynasty": "宋",
        "collection_info": null
    },
    {
        "title": "怒成",
        "author": "华岳",
        "content": "舌端豪气吐长虹，四海一身无处容。\n不向北山求刺虎，便从南海学屠龙。\n鼎须刘闢方成器，剑到魏齐那是锋。\n欲抱不平朝玉帝，梦魂飞上祝融峰。",
        "dynasty": "宋",
        "collection_info": null
    },
    {
        "title": "楮衾",
        "author": "华岳",
        "content": "霜风剪水作冰花，织出吴绫不用梭。\n十幅晓云藏处士，一床秋水浸嫦娥。\n直疑天上无青女，却信人间有睡魔。\n更向屏山画梅竹，红尘还有此风么。",
        "dynasty": "宋",
        "collection_info": null
    },
    {
        "title": "勉赵法曹",
        "author": "华岳",
        "content": "银潢河海浸崆峒，君独轩昂万派中。\n北鄙虎牢今子产，东山狼跋古周公。\n固知鲁卫封同姓，合向燕秦策异功。\n我欲誓江同击楫，中流不惜伴英雄。",
        "dynasty": "宋",
        "collection_info": null
    },
    {
        "title": "狱中责廷尉  其一",
        "author": "华岳",
        "content": "重门有路透泉关，便合抠衣问比干。\n愧我直言难媚竈，从渠怒髮自衝冠。\n乌台有月身何及，犴狱无天泪谩弹。\n自恨不逢包孝肃，此身那许报平安。",
        "dynasty": "宋",
        "collection_info": null
    },
    {
        "title": "狱中责廷尉  其二",
        "author": "华岳",
        "content": "吾巾不是不冠儒，曾被儒冠几误予。\n铁砚不磨天地轴，毛锥难復帝王居。\n当传卫霍无传秘，却着韩曹不着书。\n堪笑苍生无眼力，不知豪杰在樵渔。",
        "dynasty": "宋",
        "collection_info": null
    },
    {
        "title": "挽戚虚中",
        "author": "华岳",
        "content": "梦裏匡庐兴未阑，转头世事已辛酸。\n肥家有术疑非药，漉酒从人笑不冠。\n鴈序向人羣已失，凤雏过眼影何单。\n不堪回首原头路，一坞松楸生暮寒。",
        "dynasty": "宋",
        "collection_info": null
    },
    {
        "title": "寄卢进士",
        "author": "华岳",
        "content": "丈夫策定在吴鈎，浪把桥门作胜游。\n綵笔误人随骥尾，锦标还我占鳌头。\n关山梦寐三千里，竹帛功名四十秋。\n安得九重容借箸，尽将军国为前筹。",
        "dynasty": "宋",
        "collection_info": null
    },
    {
        "title": "九日言怀",
        "author": "华岳",
        "content": "凄凄天气间炎凉，破帽翻风客斗狂。\n酒味暗消黄蘂辣，鴈声唤得菊花香。\n三京昔拟恢同轨，九日今犹客异乡。\n更仗阿谁上沙漠，为予申意郭汾阳。",
        "dynasty": "宋",
        "collection_info": null
    },
    {
        "title": "呈鄱阳赵及甫",
        "author": "华岳",
        "content": "不学炎凉不自谋，动和权势作仇讐。\n笔锋带怒摇山岳，剑气衔冤射斗牛。\n龙虎榜中当擢第，麒麟阁上合封侯。\n功名未入男儿手，谁肯甘为郡督邮。",
        "dynasty": "宋",
        "collection_info": null
    },
    {
        "title": "九日溪楼远望",
        "author": "华岳",
        "content": "西风寥落做重阳，人在东南水一方。\n地僻阻它鸿鴈信，天寒撩我菊萸觞。\n江澄素练鱼翻赤，叶剪红绡蟹结黄。\n不是倚阑迷望眼，欲凭归鴈问苏郎。",
        "dynasty": "宋",
        "collection_info": null
    },
    {
        "title": "诉董寺丞",
        "author": "华岳",
        "content": "神首罗睺欲蚀天，弯弓直造玉皇前。\n九重不忍诛林甫，一札翻令囿马迁。\n投鼠固知当忌器，得鱼谁敢便忘筌。\n吾今一死初无憾，愿把孤忠托孟坚。",
        "dynasty": "宋",
        "collection_info": null
    },
    {
        "title": "寄小王徐子晋",
        "author": "华岳",
        "content": "十载长沙路二千，归心日夜在长安。\n居家有誉眉空白，恋阙无谋心谩丹。\n获鴈不闻苏子信，沐猴徒笑楚人冠。\n马蹄恐有唐城便，为把功名问二潘。",
        "dynasty": "宋",
        "collection_info": null
    },
    {
        "title": "狱中作",
        "author": "华岳",
        "content": "壮士刚肠不受冤，髑髅可断志难干。\n越仇未报薪当卧，汉贼犹存铗谩弹。\n情款不从囚口责，炙浆难塞吏肠宽。\n何当尽沥姦邪血，染作衣裳看孟安。",
        "dynasty": "宋",
        "collection_info": null
    },
    {
        "title": "池亭即事",
        "author": "华岳",
        "content": "春风恰恰破桃李，池馆无人一径深。\n鸥刷断翎翻水面，蝶抛残粉出花心。\n诗怀搅我丹心破，节物催人白髮侵。\n流水伯牙今已矣，世间那復有知音。",
        "dynasty": "宋",
        "collection_info": null
    },
    {
        "title": "南剑水阁",
        "author": "华岳",
        "content": "欲向津头问镆铘，一潭秋水漫烟霞。\n画屏对客景藏景，芳树压溪花照花。\n有策廷争惭贾谊，无功庙食笑张华。\n夜深霹雳轰双剑，惊起延平十万家。",
        "dynasty": "宋",
        "collection_info": null
    },
    {
        "title": "丹青阁",
        "author": "华岳",
        "content": "阁上阑干紫翠环，阁中身世异尘寰。\n长虹吸月印秋水，孤鹜伴霞量晚山。\n万里风烟屏帐裏，一时人物画图间。\n凌烟须是男儿事，却恐功名未放閒。",
        "dynasty": "宋",
        "collection_info": null
    },
    {
        "title": "折桂园友人宴",
        "author": "华岳",
        "content": "墙头罗绮碧云浓，墙外秋韆电掣空。\n蝴蝶拍开花面粉，鹧鸪吹落杏腮红。\n翠裀不卷珠帘月，蜡烛还摇锦袖风。\n醉眼不知尘世有，直疑身在广寒宫。",
        "dynasty": "宋",
        "collection_info": null
    },
    {
        "title": "夜步水西",
        "author": "华岳",
        "content": "半趿芒鞋过水西，楼台灯火未多时。\n山羞见我头头转，月怕抛人步步随。\n枫叶卷愁秋去早，溪声翻笑夜归迟。\n柴门只解关烟雨，不隔离愁些子儿。",
        "dynasty": "宋",
        "collection_info": null
    },
    {
        "title": "酒楼秋望",
        "author": "华岳",
        "content": "西风吹客上阑干，万里无云宇宙宽。\n秋水碧连天一色，暮霞红映日三竿。\n花摇舞帽枝犹软，酒入诗肠句不寒。\n古往今来恨多少，一时收拾付杯盘。",
        "dynasty": "宋",
        "collection_info": null
    },
    {
        "title": "临清阁",
        "author": "华岳",
        "content": "阑干古木琐青葱，阑外檐花灼半空。\n万里好山春黛碧，一溪流水暮霞红。\n窗疎不碍东西月，帆过始知南北风。\n试问支郎一樽酒，好天良夜与谁同。",
        "dynasty": "宋",
        "collection_info": null
    },
    {
        "title": "思故人",
        "author": "华岳",
        "content": "十载无人问益之，谁于欬唾觅珠玑。\n两三千里家何在，三十六峰人未归。\n将谓抱薪能救燎，果然画餠不充饥。\n东川恐遇连荣祖，一笑不须论是非。",
        "dynasty": "宋",
        "collection_info": null
    },
    {
        "title": "有激呈江圣与判院",
        "author": "华岳",
        "content": "不郊不国不吾庐，兀兀腾腾十载余。\n颈昔已逃三尺剑，腹今犹秘九畴书。\n齐牛难爇吴元济，贾鵩何惭董仲舒。\n只合三缄且钳口，一蓑归去伴樵渔。",
        "dynasty": "宋",
        "collection_info": null
    },
    {
        "title": "与楞伽老瑛上人",
        "author": "华岳",
        "content": "勿谓年来世道艰，都缘彼此不相参。\n一生知己有千万，十事从人无二三。\n红杏无坛堪拱北，白莲有社结和南。\n扁舟若有东归便，断竹枯松寄一担。",
        "dynasty": "宋",
        "collection_info": null
    },
    {
        "title": "呈王子蒙隠者",
        "author": "华岳",
        "content": "国士还须为国忧，肯同儿女作身谋。\n存无补世亡无异，生不惊人死不休。\n秦鹿须还屠狗逐，楚猴犹为烂羊羞。\n如今若论西都事，却与中唐风马牛。",
        "dynasty": "宋",
        "collection_info": null
    },
    {
        "title": "夜读离骚",
        "author": "华岳",
        "content": "楮衾封冷白凝霜，展转无眠夜未央。\n风欲送愁先卷帐，雨嫌多梦故敲窗。\n自惭鼓瑟投齐好，谩接歌舆效楚狂。\n起把离骚读幽闷，楚词还似楚江长。",
        "dynasty": "宋",
        "collection_info": null
    },
    {
        "title": "倪尚书生祠",
        "author": "华岳",
        "content": "闻说先生入建都，一年民乐吏清癯。\n四厢夜月封朱户，两院春风锁翠芜。\n一旦有书追驷马，万冤无计彻羣乌。\n焚香再拜祝公寿，问有清朝赏罚无。",
        "dynasty": "宋",
        "collection_info": null
    },
    {
        "title": "秋晚述怀呈薛子长",
        "author": "华岳",
        "content": "一罋香醪一曲琴，得相寻处且相寻。\n杯宽却怪青山小，坐久不知黄叶深。\n当路星轺已钳口，异乡风物更关心。\n何时繫艇秋江上，醉卧芦花雪满襟。",
        "dynasty": "宋",
        "collection_info": null
    },
    {
        "title": "双桂堂",
        "author": "华岳",
        "content": "月姊亲移入庆门，广寒今是并肩人。\n分他蟾窟雌雄种，作我萤窗南北隣。\n傲窦虽悭三树玉，比诜翻剩一枝春。\n主人便好鞭黄鹄，斫取魁梢谢紫宸。",
        "dynasty": "宋",
        "collection_info": null
    },
    {
        "title": "忆弟妹",
        "author": "华岳",
        "content": "别来三载客东南，始信人生聚首难。\n眼底不闻鸿鴈信，鼻头常为鹡鸰酸。\n问天不语语徒厉，蓦地上心心类剜。\n安得春风吹马首，卧听行列报平安。",
        "dynasty": "宋",
        "collection_info": null
    },
    {
        "title": "责逋  其一",
        "author": "华岳",
        "content": "索逋无术谒公门，岂谓公门反怆神。\n令尹幸酬三百索，痴儿犹恋一千缗。\n如今索手方知错，自此甘心莫怨贫。\n不是恩波不旁洽，五穷无奈苦随人。",
        "dynasty": "宋",
        "collection_info": null
    },
    {
        "title": "责逋  其二",
        "author": "华岳",
        "content": "刳肠植粟餧官牛，牛骨成尘粟未酬。\n何事莲参犹阁笔，反怜花县若虚舟。\n季公素重千金诺，胶鬲当贻万世羞。\n愿效相如还赵璧，莫教颜色嘆床头。",
        "dynasty": "宋",
        "collection_info": null
    },
    {
        "title": "送赵右秋  其一",
        "author": "华岳",
        "content": "梅花飞雪满霜洲，洲上行人去莫留。\n蜡炬结花催管籥，鴈声唤客上兰舟。\n莫嫌冰炭情难入，自是熏莸味不侔。\n执节从教少知遇，勿于世路学沉浮。",
        "dynasty": "宋",
        "collection_info": null
    },
    {
        "title": "送赵右秋  其二",
        "author": "华岳",
        "content": "闽藩齐指右参军，玉骨清无半点尘。\n一味恤刑常召祸，十年游宦只忧贫。\n圜扉月照金波夜，寒谷花开玉树春。\n客子与君虽素昧，一时聊记子张绅。",
        "dynasty": "宋",
        "collection_info": null
    },
    {
        "title": "牢城言怀",
        "author": "华岳",
        "content": "重城不隔世间尘，箇裏无花别有春。\n冤鬼夜随风雨泣，病囚时作犬羊呻。\n雷霆不霹欺君贼，彗孛偏凌为国人。\n欲问老天天已老，料应无说为敷陈。",
        "dynasty": "宋",
        "collection_info": null
    },
    {
        "title": "赠楞伽老瑛上人",
        "author": "华岳",
        "content": "无聊断梗拨寒灰，门掩霜风客自推。\n急下火垆叉手接，便将布袋解头开。\n拂床展卷呈诗稿，炙盏分茶当酒杯。\n别后逢人须问讯，楞伽曾倩寄书来。",
        "dynasty": "宋",
        "collection_info": null
    },
    {
        "title": "谢仵判院惠米",
        "author": "华岳",
        "content": "沟壑膏粱总自招，仲尼陈蔡亦嚣嚣。\n不逢鲁肃千囷指，空折渊明五斗腰。\n孤竹二饥知我意，苍梧一饱为君谣。\n从今隻手摩挲腹，却向颜门问一瓢。",
        "dynasty": "宋",
        "collection_info": null
    },
    {
        "title": "除夜大雪丙寅除夜得春，瑞雪大作，时有襄淮之衄，因记夜半入蔡之事，使人振腕不寐。时在建三除夜矣",
        "author": "华岳",
        "content": "青帝明朝下玉京，先教滕六掩车尘。\n梅花笑我三年腊，椒叶争他一夜春。\n乌角触檐鞭堕玉，马蹄印路椀抛银。\n何当夜缚吴元济，去作中兴社稷臣。",
        "dynasty": "宋",
        "collection_info": null
    },
    {
        "title": "呈毛南仲",
        "author": "华岳",
        "content": "暮宿东溪一草堂，倦和衣屦卧胡床。\n梦随鸾去辽天阔，夜到鸡鸣刬地长。\n早起不须禽为唤，多忧谁谓草能忘。\n清閒却愧毛南仲，醉卧西窗一枕凉。",
        "dynasty": "宋",
        "collection_info": null
    },
    {
        "title": "除夜  其一",
        "author": "华岳",
        "content": "纔辱东皇造化工，便随飞鹊报帘栊。\n人间狴犴知无所，天上蓬莱还有宫。\n酒色半澄春后绿，蜡花全折夜来红。\n从今泰道能连茹，愿驾苍蟠跃震风。",
        "dynasty": "宋",
        "collection_info": null
    },
    {
        "title": "除夜  其二",
        "author": "华岳",
        "content": "吴鈎不是怒鲸鲵，夜半刘琨屡舞鸡。\n十载载春游太学，二年年夜宿圜扉。\n楚盘未必资毛遂，周粟如何饱叔齐。\n尘世功名傥来尔，无言桃李自成蹊。",
        "dynasty": "宋",
        "collection_info": null
    },
    {
        "title": "呈富大卿",
        "author": "华岳",
        "content": "司农未晓报龙楼，昨夜中天贯索流。\n石父不逢齐子相，马迁空作汉家囚。\n铜壶滴碎短长梦，铃索拽翻新旧愁。\n安得君王赐归骑，一廛投老大江头。",
        "dynasty": "宋",
        "collection_info": null
    },
    {
        "title": "雪中呈刘子冲",
        "author": "华岳",
        "content": "朔风卷水入天渠，剪作飞花散六虚。\n竹本无声缘叶密，梅因有影怕花疎。\n路从玉鑑上头过，家在冰壶裏面居。\n欲作一诗撩谢女，不知为况近何如。",
        "dynasty": "宋",
        "collection_info": null
    },
    {
        "title": "雪中有戏",
        "author": "华岳",
        "content": "一夜风神揭海神，尽将纯素掩丹青。\n四围白壁成千嶂，万里红尘没一星。\n搭岸柳条横玉带，压墙梅萼上银屏。\n好将今日平淮策，说与当年李愬听。",
        "dynasty": "宋",
        "collection_info": null
    },
    {
        "title": "忧世寄清溪友人",
        "author": "华岳",
        "content": "庙堂无计息干戈，国士衔冤未汨罗。\n尺五指天均日月，八千里地旧山河。\n人无远虑心徒切，里有新丧巷不歌。\n况是十年芹泮客，倚阑尤觉泪滂沱。",
        "dynasty": "宋",
        "collection_info": null
    },
    {
        "title": "嘲曹掾友人",
        "author": "华岳",
        "content": "世态年来日日新，宦途浇薄更惊人。\n阙期动彻连三政，选调无疑费百缗。\n是吏有囊盛短卷，非财无药疗长贫。\n参军也胜陶彭泽，且粜官粮醉几巡。",
        "dynasty": "宋",
        "collection_info": null
    },
    {
        "title": "囚中记贫",
        "author": "华岳",
        "content": "英雄不遇不忧贫，狱吏从教唤不应。\n煮饭只烧沽酒鑵，读书权借守囚灯。\n堪嗟世事危如卵，无怪人情冷似冰。\n勿谓功名成倖致，志公终不是閒僧。",
        "dynasty": "宋",
        "collection_info": null
    },
    {
        "title": "送倪尚书归霅川",
        "author": "华岳",
        "content": "笔麟图凤久无声，何事权舆復见今。\n鲁祭不因夫子肉，齐卿难夺孟轲心。\n我公去就何为重，吾道兴亡所繫深。\n安得斯文天未丧，载歌狼跋继遗音。",
        "dynasty": "宋",
        "collection_info": null
    },
    {
        "title": "宣城道中",
        "author": "华岳",
        "content": "跃马上宣城，千山翠欲颦。\n蕙风轻卷舌，樱雨细沾唇。\n柳絮难驱腊，榆钱不买春。\n何如浇一斗，烂醉石湖滨。",
        "dynasty": "宋",
        "collection_info": null
    },
    {
        "title": "当涂道中",
        "author": "华岳",
        "content": "春晴不慷慨，十日九清阴。\n蝶宿花留粉，鶑眠柳借金。\n边尘方障眼，汉壁尚关心。\n醒去愁无奈，杯行满满斟。",
        "dynasty": "宋",
        "collection_info": null
    },
    {
        "title": "寿昌道中",
        "author": "华岳",
        "content": "山断疑无路，林开觉有村。\n饥牛恋茅壠，吠犬护柴门。\n闷去诗千首，愁来酒一尊。\n明朝南去路，怀抱与谁论。",
        "dynasty": "宋",
        "collection_info": null
    },
    {
        "title": "别王泰之",
        "author": "华岳",
        "content": "风神恋行客，吹柳缠簪缨。\n傍水鸟多白，近山蝉更清。\n别肠云阁泪，归路月关情。\n告德无多日，清觞聊一倾。",
        "dynasty": "宋",
        "collection_info": null
    },
    {
        "title": "游溪西寺",
        "author": "华岳",
        "content": "寺觉重游好，僧期后会赊。\n青虫雕病叶，白鸟篆平沙。\n水瘦石生齿，山寒梅未花。\n功名今有待，且谒惠公茶。",
        "dynasty": "宋",
        "collection_info": null
    },
    {
        "title": "登楼晚望",
        "author": "华岳",
        "content": "疎雨洗空碧，晚晴人倚楼。\n稻花千顷浪，枫叶一帘秋。\n远岸明残日，孤村认小舟。\n溪山如爱我，相见亦回头。",
        "dynasty": "宋",
        "collection_info": null
    },
    {
        "title": "安分呈李竹斋",
        "author": "华岳",
        "content": "风雨思君子，烟霞忆旧游。\n一区山水国，万里帝王州。\n腊罋香浮玉，春旗雪满瓯。\n安贫随处乐，此外復何求。",
        "dynasty": "宋",
        "collection_info": null
    },
    {
        "title": "拜茶",
        "author": "华岳",
        "content": "北苑春将半，星槎欲奏功。\n杵鸣千臼雪，鎗卷一旗风。\n盝锦鹦毛翠，签罗象眼红。\n封成拜玄鹤，飞上紫微宫。",
        "dynasty": "宋",
        "collection_info": null
    },
    {
        "title": "邸食责庖者",
        "author": "华岳",
        "content": "陋邸已无味，庖人更不材。\n盦炊全做粥，烧鮝半成灰。\n添醋酸绵齿，研椒辣木腮。\n何时耸堂脔，香雾霭樽罍。",
        "dynasty": "宋",
        "collection_info": null
    },
    {
        "title": "秋意",
        "author": "华岳",
        "content": "木剪空山瘦，西风扫落黄。\n荷残簪失盖，菊老餠还香。\n诗尽情尤阔，愁多夜更长。\n闷怀无处着，随鴈落潇湘。",
        "dynasty": "宋",
        "collection_info": null
    },
    {
        "title": "书堂遇雨",
        "author": "华岳",
        "content": "风迭云成片，沟搓水作层。\n湿书移案避，添砚就檐承。\n瓦击声疑雹，窗低暗欲灯。\n须臾西漏日，晴意慢腾腾。",
        "dynasty": "宋",
        "collection_info": null
    },
    {
        "title": "矮斋",
        "author": "华岳",
        "content": "屋老尘生索，椽低帐不缣。\n炙灯烟染栋，见客帽翻檐。\n织壁悭三尺，遮门断半帘。\n吾身交九四，控制万愁兼。",
        "dynasty": "宋",
        "collection_info": null
    },
    {
        "title": "容膝",
        "author": "华岳",
        "content": "具体功非远，全躯恨已消。\n安禅须促膝，觅句敢成摇。\n悔不身齐足，时当事半腰。\n行人只蒲伏，何处得逍遥。",
        "dynasty": "宋",
        "collection_info": null
    },
    {
        "title": "野饮呈祝山甫",
        "author": "华岳",
        "content": "野景何须买，山花不待培。\n幕天分古木，裀地得苍苔。\n酒上鶑调曲，肴空鹊堕梅。\n一壶随所适，何处问蓬莱。",
        "dynasty": "宋",
        "collection_info": null
    },
    {
        "title": "题练省元壁",
        "author": "华岳",
        "content": "脚债嗟犹欠，心朋喜偶逢。\n溪声含客怒，山色为谁浓。\n古树晴摇盖，残蝉晚带钟。\n莫辞一樽酒，明日是吴侬。",
        "dynasty": "宋",
        "collection_info": null
    },
    {
        "title": "南浦客邸",
        "author": "华岳",
        "content": "南浦半月雨，溪流暗没沙。\n断桥虹散绮，拍岸雪飞花。\n孤馆客无梦，短蓬人未家。\n何如拥红日，照我上筠车。",
        "dynasty": "宋",
        "collection_info": null
    },
    {
        "title": "借景楼",
        "author": "华岳",
        "content": "朱箔鈎新月，平阑架落霞。\n百钱呼酒炙，四壁听笙笳。\n翠映谁家竹，香飘何处花。\n功名未归我，且此寄生涯。",
        "dynasty": "宋",
        "collection_info": null
    },
    {
        "title": "宿水陆寺",
        "author": "华岳",
        "content": "萧寺廊庑阔，无人独自行。\n吴侬非好僻，楚客为谁清。\n花落凭风扫，灯残借月明。\n江湖有烟浪，且此寄余生。",
        "dynasty": "宋",
        "collection_info": null
    },
    {
        "title": "呈鲁伯瞻",
        "author": "华岳",
        "content": "信断无青鸟，盟寒有白鸥。\n闷和诗作首，愁听□□□。\n水滴莲花晓，山空桂子秋。\n功名有期会，教□□□□。",
        "dynasty": "宋",
        "collection_info": null
    },
    {
        "title": "浦城买舟",
        "author": "华岳",
        "content": "微雨催行旆，西风送客舟。\n菊□□□□，□□□□□。\n浪激花翻雪，山涵影浸秋。\n前滩□□□，□□□□□。",
        "dynasty": "宋",
        "collection_info": null
    },
    {
        "title": "归兴呈吴梦祥",
        "author": "华岳",
        "content": "鱼鴈音书少，关山梦寐遥。\n对花思粉面，遇□□□□。\n喜意鹊应报，归心马更骄。\n西风绰鞭𩍐，飞□□□□。",
        "dynasty": "宋",
        "collection_info": null
    },
    {
        "title": "秋晚即事",
        "author": "华岳",
        "content": "秋宇清如洗，秋宵分外长。\n寒鸡鸣午夜，征鴈唤重阳。\n枫叶已全赤，菊花纔半黄。\n不知秋几许，试与问苏郎。",
        "dynasty": "宋",
        "collection_info": null
    },
    {
        "title": "呈李景山",
        "author": "华岳",
        "content": "居静心尝乐，愁多鬓不禁。\n买舟和月载，把酒对花斟。\n白水有深浅，青山无古今。\n从兹得真趣，消尽利名心。",
        "dynasty": "宋",
        "collection_info": null
    },
    {
        "title": "小圃",
        "author": "华岳",
        "content": "舍北有余隙，平禠作小园。\n花存四五本，竹种两三根。\n风伯倩摇佩，月娥烦佐尊。\n谁知方丈裏，别有一干坤。",
        "dynasty": "宋",
        "collection_info": null
    },
    {
        "title": "村居",
        "author": "华岳",
        "content": "莫怪村居僻，村居亦可嘉。\n仆羸腰带艾，婢倩鬓簪花。\n歌罢蛙催乐，酒阑蜂报衙。\n门前少车马，惭愧五侯家。",
        "dynasty": "宋",
        "collection_info": null
    },
    {
        "title": "宣城道中",
        "author": "华岳",
        "content": "恰到杏花天，转头过禁烟。\n燕归纔数日，蚕起又三眠。\n少智惭樗里，多材忆孟坚。\n功名且随分，无苦自咨煎。",
        "dynasty": "宋",
        "collection_info": null
    },
    {
        "title": "过新丰市怀古",
        "author": "华岳",
        "content": "路出横江去，虚堂立道偏。\n雨声杨柳外，风色杏花前。\n有泪沾诗宿，无歌述酒仙。\n采江千古恨，号认向谁传。",
        "dynasty": "宋",
        "collection_info": null
    },
    {
        "title": "买舟浦城",
        "author": "华岳",
        "content": "畏路逢危路，寻舟得小舟。\n始云为得计，终乃復添忧。\n舱狭难伸足，篷低怎举头。\n十围无处着，跼促向中流。",
        "dynasty": "宋",
        "collection_info": null
    },
    {
        "title": "憩妙因寺",
        "author": "华岳",
        "content": "萧寺寒山外，崎岖一径幽。\n断云迎客入，曲水护堤流。\n木石四时古，轩窗五月秋。\n午烦聊小憩，拂石为支头。",
        "dynasty": "宋",
        "collection_info": null
    },
    {
        "title": "再继前韵",
        "author": "华岳",
        "content": "俗尘方倥偬，得得访清幽。\n烟练素疑抹，山屏翠欲流。\n松筠扫日月，藤蔓悬春秋。\n物外有余乐，吾生空白头。",
        "dynasty": "宋",
        "collection_info": null
    },
    {
        "title": "读汉史",
        "author": "华岳",
        "content": "汉将假帝为真帝，齐乞真王作假王。\n大抵纪韩皆是信，不知谁短又谁长。",
        "dynasty": "宋",
        "collection_info": null
    },
    {
        "title": "寄王五四将仕  其一",
        "author": "华岳",
        "content": "季叔青天轰霹雳，屈原平地溺波涛。\n从教晋楚多戕贼，二子何曾损一毫。",
        "dynasty": "宋",
        "collection_info": null
    },
    {
        "title": "寄王五四将仕  其二",
        "author": "华岳",
        "content": "周田且谓曾占易，商野何尝识梦书。\n假使二君无感召，不成终老在樵渔。",
        "dynasty": "宋",
        "collection_info": null
    },
    {
        "title": "约叔真  其一",
        "author": "华岳",
        "content": "半间屋抵斗来大，一箇身同山样高。\n侧坐斜眠俱不得，烦君除去一牛毛。",
        "dynasty": "宋",
        "collection_info": null
    },
    {
        "title": "约叔真  其二",
        "author": "华岳",
        "content": "厄堂有事留司马，凌阁无名问太宗。\n我且盘桓君且去，归斯千载约芙蓉。",
        "dynasty": "宋",
        "collection_info": null
    },
    {
        "title": "题窗间",
        "author": "华岳",
        "content": "阳虎不名真盗玉，子张何事便书绅。\n圣贤立论有微旨，精义当求妙入神。",
        "dynasty": "宋",
        "collection_info": null
    },
    {
        "title": "过西溪",
        "author": "华岳",
        "content": "路随马足难知数，山迭鱼鳞不记名。\n隔岸青帘人不渡，一溪流水暮潮生。",
        "dynasty": "宋",
        "collection_info": null
    },
    {
        "title": "题莲华壁间",
        "author": "华岳",
        "content": "风外落花千万片，水边啼鸟两三声。\n无情惊起阳台梦，独倚閒窗看月明。",
        "dynasty": "宋",
        "collection_info": null
    },
    {
        "title": "赠吕元玘",
        "author": "华岳",
        "content": "周末见人歌采芑，楚先闻客赋离骚。\n胸中有气不能吐，空使虹蜺万丈高。",
        "dynasty": "宋",
        "collection_info": null
    },
    {
        "title": "初抵富沙  其一",
        "author": "华岳",
        "content": "芳草不随春水绿，连山犹带夕阳明。\n人生有酒且行乐，休向河梁问子卿。",
        "dynasty": "宋",
        "collection_info": null
    },
    {
        "title": "初抵富沙  其二",
        "author": "华岳",
        "content": "鞭镫两三千里路，楼台数十万人家。\n长虹不吸秋江水，一叶扁舟飞雪花。",
        "dynasty": "宋",
        "collection_info": null
    },
    {
        "title": "呈周及之贡元",
        "author": "华岳",
        "content": "一头却过六七岭，两足几乎百十斤。\n恰喜故人能下榻，檠窗樽酒细论文。",
        "dynasty": "宋",
        "collection_info": null
    },
    {
        "title": "宁川冷渡",
        "author": "华岳",
        "content": "峯回路转六七里，林静鸟啼三四声。\n游女不知行旅恨，一茶留我话平生。",
        "dynasty": "宋",
        "collection_info": null
    },
    {
        "title": "宿灌头",
        "author": "华岳",
        "content": "淡鱼纔煮咸鱼熟，白酒新篘红酒香。\n莫讶杯盘成草草，一年忙处是蚕桑。",
        "dynasty": "宋",
        "collection_info": null
    },
    {
        "title": "南浦水阁",
        "author": "华岳",
        "content": "桥横南浦虹千丈，柳护西溪翠一行。\n佳丽不知滋味恶，插花临水照红粧。",
        "dynasty": "宋",
        "collection_info": null
    },
    {
        "title": "秋晚独步",
        "author": "华岳",
        "content": "十分秋色着岩桂，几阵晚凉催井桐。\n自恨异乡知遇少，一樽相属与谁同。",
        "dynasty": "宋",
        "collection_info": null
    },
    {
        "title": "后溪  其一",
        "author": "华岳",
        "content": "蓬窗夜雨短长梦，啼鸟唤人新旧愁。\n万里论文一樽酒，醉和明月上扁舟。",
        "dynasty": "宋",
        "collection_info": null
    },
    {
        "title": "后溪  其二",
        "author": "华岳",
        "content": "泉声恰似世情恶，山色不如归兴浓。\n自恨十围无处着，何如瘦作束腰蜂。",
        "dynasty": "宋",
        "collection_info": null
    },
    {
        "title": "杨花",
        "author": "华岳",
        "content": "一丝不染湖光白，万点能回山色青。\n三月金明池上水，与予同是一浮萍。",
        "dynasty": "宋",
        "collection_info": null
    },
    {
        "title": "杜鹃",
        "author": "华岳",
        "content": "残月照愁人病酒，好风吹梦客思家。\n欲知亡国恨多少，红尽乱山无限花。",
        "dynasty": "宋",
        "collection_info": null
    },
    {
        "title": "闷述  其一",
        "author": "华岳",
        "content": "鴈翎未忍刳丁谓，虎口犹期脱蔡京。\n何事姦邪皆倖免，洛阳年少却南征。",
        "dynasty": "宋",
        "collection_info": null
    },
    {
        "title": "闷述  其二",
        "author": "华岳",
        "content": "有鼎不烹胡虏肉，无刀可断佞臣头。\n男儿此等不平气，空使衝冠射斗牛。",
        "dynasty": "宋",
        "collection_info": null
    },
    {
        "title": "酒禁",
        "author": "华岳",
        "content": "将军爱士民心失，太守忧民士气衰。\n大抵军民皆赤子，如何从此便藩篱。",
        "dynasty": "宋",
        "collection_info": null
    },
    {
        "title": "赠美人别",
        "author": "华岳",
        "content": "花脸送愁和露泣，鶑声传恨向人娇。\n别情远去尤难割，相送不须离画桥。",
        "dynasty": "宋",
        "collection_info": null
    },
    {
        "title": "寄宗上人",
        "author": "华岳",
        "content": "我为扣阍拘狴犴，汝将吟笔换袈裟。\n别来犹记松窗外，一掬清泉自点茶。",
        "dynasty": "宋",
        "collection_info": null
    },
    {
        "title": "寄赵及父",
        "author": "华岳",
        "content": "欲邀诗社同莲社，为筑将坛并杏坛。\n图得有材皆命世，不随风月报平安。",
        "dynasty": "宋",
        "collection_info": null
    },
    {
        "title": "有感",
        "author": "华岳",
        "content": "千囷未必将军喜，五斗难消令尹愁。\n若使渊明逢鲁肃，折腰应到脚跟头。",
        "dynasty": "宋",
        "collection_info": null
    },
    {
        "title": "桃花",
        "author": "华岳",
        "content": "红雨随风散落霞，行人几误武陵家。\n牧童若向青帘见，应认枝头作杏花。",
        "dynasty": "宋",
        "collection_info": null
    },
    {
        "title": "弦月",
        "author": "华岳",
        "content": "人间离别最堪怜，天上嫦娥恐亦然。\n昨夜广寒分破镜，半奁飞上九重天。",
        "dynasty": "宋",
        "collection_info": null
    },
    {
        "title": "白面渡",
        "author": "华岳",
        "content": "繫船白面问溪翁，名不虚传说未通。\n祇恐当年溪上女，浣沙时节懒匀红。",
        "dynasty": "宋",
        "collection_info": null
    },
    {
        "title": "田家十绝  其一",
        "author": "华岳",
        "content": "十幅生绡一墨池，尽收好景入屏帏。\n会须少缓丹青笔，更倩牧童横笛归。",
        "dynasty": "宋",
        "collection_info": null
    },
    {
        "title": "田家十绝  其二",
        "author": "华岳",
        "content": "农夫日炙面如煤，丝妇缫成雪一堆。\n早早安排了官税，莫教耆长上门催。",
        "dynasty": "宋",
        "collection_info": null
    },
    {
        "title": "田家十绝  其三",
        "author": "华岳",
        "content": "老农锄水子收禾，老妇攀机女掷梭。\n苗绢已成空对喜，纳官还主外无多。",
        "dynasty": "宋",
        "collection_info": null
    },
    {
        "title": "田家十绝  其四",
        "author": "华岳",
        "content": "鸡唱三声天欲明，安排饭椀与茶瓶。\n良人犹怒催耕早，自扯蓬窗看晓星。",
        "dynasty": "宋",
        "collection_info": null
    },
    {
        "title": "田家十绝  其五",
        "author": "华岳",
        "content": "绯袴青衫紫繫腰，揽衣随过水平桥。\n虽然不识风流事，也向人前学逞娇。",
        "dynasty": "宋",
        "collection_info": null
    },
    {
        "title": "田家十绝  其六",
        "author": "华岳",
        "content": "村獒奋迅出篱笆，欲吠还休唤可拏。\n不是忘机太驯狎，那回曾宿那人家。",
        "dynasty": "宋",
        "collection_info": null
    },
    {
        "title": "田家十绝  其七",
        "author": "华岳",
        "content": "画眉无墨把灯烧，岂识宫粧与翠翘。\n堪笑东风也相谑，暗牵裙带缠人腰。",
        "dynasty": "宋",
        "collection_info": null
    },
    {
        "title": "田家十绝  其八",
        "author": "华岳",
        "content": "脔鱼炊糁作荷包，宿饭无汤暖酒浇。\n放椀出门行一匝，小溪新涨已平桥。",
        "dynasty": "宋",
        "collection_info": null
    },
    {
        "title": "田家十绝  其九",
        "author": "华岳",
        "content": "麦饭瓜虀及早催，田夫双眼望侬来。\n油盐不倩傍人带，日午痴儿犹未回。",
        "dynasty": "宋",
        "collection_info": null
    },
    {
        "title": "田家十绝  其一○",
        "author": "华岳",
        "content": "拂晓呼儿去采樵，祝妻早办午炊烧。\n日斜枵腹归家看，尚有生枝炙未焦。",
        "dynasty": "宋",
        "collection_info": null
    },
    {
        "title": "舂夫",
        "author": "华岳",
        "content": "秕糠粒粒裹真珠，玉杵舂来白有余。\n待问姮娥借金鼎，等閒令汝作蟾蜍。",
        "dynasty": "宋",
        "collection_info": null
    },
    {
        "title": "新市杂咏  其一",
        "author": "华岳",
        "content": "云鬟烟鬓缕双鸦，一搦宫腰柳带花。\n试问行云何处觅，画桥东畔是奴家。",
        "dynasty": "宋",
        "collection_info": null
    },
    {
        "title": "新市杂咏  其二",
        "author": "华岳",
        "content": "翠翘佯醉倩人扶，约我文君卖酒垆。\n解佩向人陪笑问，一杯容妾佐樽无。",
        "dynasty": "宋",
        "collection_info": null
    },
    {
        "title": "新市杂咏  其三",
        "author": "华岳",
        "content": "恰把青荷插髻鸦，嗔人偷眼过窗纱。\n一盘珠翠俱抛掷，却向枝头摘杏花。",
        "dynasty": "宋",
        "collection_info": null
    },
    {
        "title": "新市杂咏  其四",
        "author": "华岳",
        "content": "迟迟莲漏不相催，亭馆无人午夜开。\n风欲捲帘花影动，梦魂疑是故人来。",
        "dynasty": "宋",
        "collection_info": null
    },
    {
        "title": "新市杂咏  其五",
        "author": "华岳",
        "content": "小桥相见便相亲，犹带西湖陌上尘。\n欲买一樽聊款曲，归迟还怕小蛮嗔。",
        "dynasty": "宋",
        "collection_info": null
    },
    {
        "title": "新市杂咏  其六",
        "author": "华岳",
        "content": "不带冠儿不插花，过门佯把扇儿遮。\n嗔人贪数天边鴈，失记回头唤吃茶。",
        "dynasty": "宋",
        "collection_info": null
    },
    {
        "title": "新市杂咏  其七",
        "author": "华岳",
        "content": "青衫揾泪向人啼，妾本秦楼浪子妻。\n流落南州归不得，青楼今在画桥西。",
        "dynasty": "宋",
        "collection_info": null
    },
    {
        "title": "新市杂咏  其八",
        "author": "华岳",
        "content": "一年不访李红娘，今日过门意已忘。\n嘶入画桥东畔路，紫骝犹记旧垂杨。",
        "dynasty": "宋",
        "collection_info": null
    },
    {
        "title": "新市杂咏  其九",
        "author": "华岳",
        "content": "花笺得得寄瀛洲，约我今宵特地留。\n好笑苍头迷去路，绿杨无处认青楼。",
        "dynasty": "宋",
        "collection_info": null
    },
    {
        "title": "新市杂咏  其一○",
        "author": "华岳",
        "content": "朱门粉壁谪仙家，柳外秋韆衬落霞。\n一涧碧云流不去，木兰舟繫木兰花。",
        "dynasty": "宋",
        "collection_info": null
    },
    {
        "title": "花村）  其一",
        "author": "华岳",
        "content": "问宿花村喜有余，已拚花下倩人扶。\n牧童不见枝头杏，空向青帘问有无。",
        "dynasty": "宋",
        "collection_info": null
    },
    {
        "title": "花村）  其二",
        "author": "华岳",
        "content": "夜宿花村不见花，数间茅屋瞰溪沙。\n山翁不是通名姓，几误河阳令尹家。",
        "dynasty": "宋",
        "collection_info": null
    },
    {
        "title": "过鄱阳湖",
        "author": "华岳",
        "content": "北风翻雪鼓雷霆，舟子停兰亦断魂。\n看我金鳞三十六，为君一跃上龙门。",
        "dynasty": "宋",
        "collection_info": null
    },
    {
        "title": "嘲热",
        "author": "华岳",
        "content": "赤帝乘龙驾火车，晴空烧断暮天霞。\n流金烁石休相酷，少皞看看催戍瓜。",
        "dynasty": "宋",
        "collection_info": null
    },
    {
        "title": "三友亭",
        "author": "华岳",
        "content": "老松疎竹间梅英，三友如何独擅名。\n应是枇杷并桧柏，当时无力预同盟。",
        "dynasty": "宋",
        "collection_info": null
    },
    {
        "title": "青楼赠别",
        "author": "华岳",
        "content": "笛声吹彻玉楼寒，金鸭香消更漏残。\n含泪欲挥羞不敢，倩他银烛向人弹。",
        "dynasty": "宋",
        "collection_info": null
    },
    {
        "title": "枕上吟",
        "author": "华岳",
        "content": "画角梅花吸晓寒，数声清彻碧云端。\n谁知有客愁无寐，一掬乡心不奈酸。",
        "dynasty": "宋",
        "collection_info": null
    },
    {
        "title": "午枕",
        "author": "华岳",
        "content": "三杯未醒復三杯，醉眼朦胧劈不开。\n急办藤床并竹枕，要随蝴蝶到蓬莱。",
        "dynasty": "宋",
        "collection_info": null
    },
    {
        "title": "香篆",
        "author": "华岳",
        "content": "轻覆雕盘一击开，星星微火自徘徊。\n还同物理人间事，历尽崎岖心始灰。",
        "dynasty": "宋",
        "collection_info": null
    },
    {
        "title": "矮斋杂咏 落花",
        "author": "华岳",
        "content": "东风吹恨上眉头，两岸桃花瞰碧流。\n一片红云飞不起，断霞残照落汀洲。",
        "dynasty": "宋",
        "collection_info": null
    },
    {
        "title": "矮斋杂咏 宿溪上",
        "author": "华岳",
        "content": "梦回斜月挂林端，酒力初消怯夜寒。\n何处客舟犹未泊，一声柔橹过前滩。",
        "dynasty": "宋",
        "collection_info": null
    },
    {
        "title": "矮斋杂咏 渔儿",
        "author": "华岳",
        "content": "无肉鸬鷀入水频，双童联网立沙滨。\n问渠归得鱼多少，纔可为羹了一人。",
        "dynasty": "宋",
        "collection_info": null
    },
    {
        "title": "矮斋杂咏 会五友",
        "author": "华岳",
        "content": "联翩屐齿破苔痕，醉裏觥筹不计陈。\n来日不须关太史，五星今返聚瓯闽。",
        "dynasty": "宋",
        "collection_info": null
    },
    {
        "title": "矮斋杂咏 宿茅亭",
        "author": "华岳",
        "content": "投宿茅亭得夜凉，鹧班摇落奏篔筜。\n青簪击破寒窗纸，漏得山花一线香。",
        "dynasty": "宋",
        "collection_info": null
    },
    {
        "title": "矮斋杂咏 江涛",
        "author": "华岳",
        "content": "晓钟搥动巨鳌䟫，枕上春雷一夜轰。\n应是金鳞三十六，化龙头角逞峥嵘。",
        "dynasty": "宋",
        "collection_info": null
    },
    {
        "title": "矮斋杂咏 月夜吟",
        "author": "华岳",
        "content": "一声残角送黄昏，独倚阑干空断魂。\n竹影扫阶尘不动，自挨明月闭柴门。",
        "dynasty": "宋",
        "collection_info": null
    },
    {
        "title": "矮斋杂咏 嘲染鬓者",
        "author": "华岳",
        "content": "万事关心两鬓秋，柳灰何用苦文羞。\n无情霜雪催年少，閒似青山犹白头。",
        "dynasty": "宋",
        "collection_info": null
    },
    {
        "title": "矮斋杂咏 早春",
        "author": "华岳",
        "content": "梅梢弄粉做新晴，积雪残云没一星。\n只把眼前春事卜，麦坡已作佛头青。",
        "dynasty": "宋",
        "collection_info": null
    },
    {
        "title": "矮斋杂咏 忆西湖",
        "author": "华岳",
        "content": "十年南国嘆徘徊，一片乡心拨不开。\n应是西湖花柳问，风流何事未归来。",
        "dynasty": "宋",
        "collection_info": null
    },
    {
        "title": "矮斋杂咏 问宿",
        "author": "华岳",
        "content": "紫骝回首客思归，万里家山蝶梦迷。\n问宿莫来林下邸，夜深生怕杜鹃啼。",
        "dynasty": "宋",
        "collection_info": null
    },
    {
        "title": "矮斋杂咏 晓望",
        "author": "华岳",
        "content": "长天万里扫清秋，宿雾朝云寸不留。\n向晓残星犹未落，一盘棋子倩谁收。",
        "dynasty": "宋",
        "collection_info": null
    },
    {
        "title": "矮斋杂咏 患疮",
        "author": "华岳",
        "content": "前回风疾徧身红，布褐因烧艷火烘。\n两腿热疮今又发，休将纸被把头蒙。",
        "dynasty": "宋",
        "collection_info": null
    },
    {
        "title": "矮斋杂咏 水禽",
        "author": "华岳",
        "content": "一曲渔歌古渡头，几多鸥鹭起汀洲。\n西风吹散瑶池雪，点破长天万里秋。",
        "dynasty": "宋",
        "collection_info": null
    },
    {
        "title": "矮斋杂咏 独宿",
        "author": "华岳",
        "content": "朔风号木作严霜，锦被重重冻欲僵。\n夜半脚跟疑已割，梦魂安得到高堂。",
        "dynasty": "宋",
        "collection_info": null
    },
    {
        "title": "矮斋杂咏 幽居",
        "author": "华岳",
        "content": "独自清閒独自忙，杳无人迹到萧墙。\n眠时不用呼童仆，自有清风为拂床。",
        "dynasty": "宋",
        "collection_info": null
    },
    {
        "title": "矮斋杂咏 送行",
        "author": "华岳",
        "content": "秋波春水照残霞，恨雨愁云亸髻鸦。\n飞上领襟随得去，妾身安得似杨花。",
        "dynasty": "宋",
        "collection_info": null
    },
    {
        "title": "矮斋杂咏 春思",
        "author": "华岳",
        "content": "东风吹恨入青楼，满目春容总是愁。\n杨柳织成丝万缕，凭谁裁作翠茸裘。",
        "dynasty": "宋",
        "collection_info": null
    },
    {
        "title": "矮斋杂咏 小春",
        "author": "华岳",
        "content": "闽南十月已春回，无限风光暗裏催。\n桃李海棠俱斗艷，谁云梅是百花魁。",
        "dynasty": "宋",
        "collection_info": null
    },
    {
        "title": "矮斋杂咏 上巳",
        "author": "华岳",
        "content": "桃溪喷火柳拖烟，如豆青梅已半酸。\n燕子怯春归未得，一帘风雨杏花寒。",
        "dynasty": "宋",
        "collection_info": null
    },
    {
        "title": "嘲贺将仕  其一",
        "author": "华岳",
        "content": "花何太喜谁能赋，叶是良媒解寄诗。\n但觉人间传盛事，不知天上集佳期。",
        "dynasty": "宋",
        "collection_info": null
    },
    {
        "title": "嘲贺将仕  其二",
        "author": "华岳",
        "content": "吾身西圛拘犹少，君腹东床坦已多。\n我欲屠牛穷建节，君从欢燕小登科。",
        "dynasty": "宋",
        "collection_info": null
    },
    {
        "title": "冬晴",
        "author": "华岳",
        "content": "腊月南州不类冬，梨花飘粉小桃红。\n未曾飞动遥山雪，早有春三二月风。",
        "dynasty": "宋",
        "collection_info": null
    },
    {
        "title": "梦谪仙",
        "author": "华岳",
        "content": "梦驾白云参谪仙，谪仙留赋白云篇。\n醉将隻手拏虹笔，便扯青霄作彩笺。",
        "dynasty": "宋",
        "collection_info": null
    },
    {
        "title": "怀九江友人",
        "author": "华岳",
        "content": "浪拍西风万壑秋，几多香饵落金鈎。\n无鱼可钓浑閒事，留得丝纶在即休。",
        "dynasty": "宋",
        "collection_info": null
    },
    {
        "title": "渔父",
        "author": "华岳",
        "content": "江村水落富鱼虾，半属桥边卖酒家。\n莫讶鬓边新有雪，夜来沉醉宿芦花。",
        "dynasty": "宋",
        "collection_info": null
    },
    {
        "title": "寄赵德夫",
        "author": "华岳",
        "content": "男儿无路出邯郸，长铗休从暗裏弹。\n是处有鱼堪下钓，扁舟何独子陵滩。",
        "dynasty": "宋",
        "collection_info": null
    },
    {
        "title": "春闺杂咏 问庖妪 其一",
        "author": "华岳",
        "content": "溪馆供庖独有鱼，溪翁日日扣吾庐。\n儿童不问无钱买，便拽铃儿唤小厨。",
        "dynasty": "宋",
        "collection_info": null
    },
    {
        "title": "春闺杂咏 问庖妪 其二",
        "author": "华岳",
        "content": "诗道风光在水西，水西我意未为奇。\n若教南北东溪去，更费诗人无限诗。",
        "dynasty": "宋",
        "collection_info": null
    },
    {
        "title": "春闺杂咏 梅",
        "author": "华岳",
        "content": "寻春不遇欲空归，竹外横斜拾一枝。\n且喜东君有消息，隔香应不怕疎篱。",
        "dynasty": "宋",
        "collection_info": null
    },
    {
        "title": "春闺杂咏 寄书",
        "author": "华岳",
        "content": "一书欲写寄云鬟，更把春衫裹素蛮。\n欲识相思谁最切，泪痕令作鹧鸪斑。",
        "dynasty": "宋",
        "collection_info": null
    },
    {
        "title": "春闺杂咏 自迷",
        "author": "华岳",
        "content": "苍生千里望云霓，何事英雄去路迷。\n见说九重新有梦，济川人在此岩西。",
        "dynasty": "宋",
        "collection_info": null
    },
    {
        "title": "寄仵判院  其一",
        "author": "华岳",
        "content": "閒亭无日不相随，稍不相随恨别离。\n况是一秋无信息，可无人寄问安诗。",
        "dynasty": "宋",
        "collection_info": null
    },
    {
        "title": "寄仵判院  其二",
        "author": "华岳",
        "content": "自惭儿女总江湖，鸿鴈不来音讯疎。\n且喜北堂珠玉眷，团圞环诵道家书。",
        "dynasty": "宋",
        "collection_info": null
    },
    {
        "title": "寄仵判院  其三",
        "author": "华岳",
        "content": "天音空洞岂虚传，许我琅函诵半千。\n何事加持功已倍，日边消息尚茫然。",
        "dynasty": "宋",
        "collection_info": null
    },
    {
        "title": "寄仵判院  其四",
        "author": "华岳",
        "content": "短笺封罢更重题，生怕苍头去路迷。\n说与不须多借问，葛庐祇在白云西。",
        "dynasty": "宋",
        "collection_info": null
    },
    {
        "title": "寄仵判院  其五",
        "author": "华岳",
        "content": "红猊消尽水生花，清夜迢迢玉漏赊。\n环佩不知何处去，醉眠应是小卿家。",
        "dynasty": "宋",
        "collection_info": null
    },
    {
        "title": "寄仵判院  其六",
        "author": "华岳",
        "content": "毫端风雨走蛟螭，人物风流冠一时。\n要向行云问踪迹，青楼何处没新词。",
        "dynasty": "宋",
        "collection_info": null
    },
    {
        "title": "寄仵判院  其七",
        "author": "华岳",
        "content": "此去于门咫尺间，樽罍无计得跻攀。\n断魂欲伴行云去，犹恐歌喉误小蛮。",
        "dynasty": "宋",
        "collection_info": null
    },
    {
        "title": "寄仵判院  其八",
        "author": "华岳",
        "content": "锦笺牙轴白云词，君外知音更有谁。\n一榻何时对风雨，与君联臂话相思。",
        "dynasty": "宋",
        "collection_info": null
    },
    {
        "title": "得金正将书",
        "author": "华岳",
        "content": "八行黥墨笑金晖，今亦提兵上海涯。\n一介问安虽老畧，感恩犹胜李申之。",
        "dynasty": "宋",
        "collection_info": null
    },
    {
        "title": "莫出",
        "author": "华岳",
        "content": "无事何须出短篱，一关风月足朱扉。\n几回趿起芒鞋去，带得閒愁无限归。",
        "dynasty": "宋",
        "collection_info": null
    },
    {
        "title": "自喻呈赵润夫",
        "author": "华岳",
        "content": "梁间燕子为喃喃，故下珠帘未放还。\n料得无声如反舌，不应留落在人间。",
        "dynasty": "宋",
        "collection_info": null
    },
    {
        "title": "惜秋  其一",
        "author": "华岳",
        "content": "祝融嘘火扇骄阳，北陆迎寒酿雪霜。\n安得金风专岁令，四时心地有清凉。",
        "dynasty": "宋",
        "collection_info": null
    },
    {
        "title": "惜秋  其二",
        "author": "华岳",
        "content": "诗到林头落叶时，眼前秋事已无几。\n何当领取秋容去，收拾诗囊带得归。",
        "dynasty": "宋",
        "collection_info": null
    },
    {
        "title": "上运管张平国  其一",
        "author": "华岳",
        "content": "妙年司酿水边州，浪迹曾陪汗漫游。\n红粉夜嫌银烛短，醉和明月下西楼。",
        "dynasty": "宋",
        "collection_info": null
    },
    {
        "title": "上运管张平国  其二",
        "author": "华岳",
        "content": "大江南畔五松西，潘岳风流梦有诗。\n归路经从定留挽，莫教父老见旌旗。",
        "dynasty": "宋",
        "collection_info": null
    },
    {
        "title": "上运管张平国  其三",
        "author": "华岳",
        "content": "雨洗芙蓉沃眼青，雪潭澄月照人明。\n铜民指点向民说，未比当年令尹清。",
        "dynasty": "宋",
        "collection_info": null
    },
    {
        "title": "上运管张平国  其四",
        "author": "华岳",
        "content": "双峰十月客辞家，廷老相期下九华。\n检早不逢陶靖节，唤船同过鲤鱼沙。",
        "dynasty": "宋",
        "collection_info": null
    },
    {
        "title": "上运管张平国  其五",
        "author": "华岳",
        "content": "紫枢黄阁总青毡，西掖东华墨尚鲜。\n何事□□□□业，独公莲幕恁淹延。",
        "dynasty": "宋",
        "collection_info": null
    },
    {
        "title": "上运管张平国  其六",
        "author": "华岳",
        "content": "閒将玉斧制罗纨，醉引龙蛇竞笔端。\n流落□□□□轴，绿窗俱作画图看。",
        "dynasty": "宋",
        "collection_info": null
    },
    {
        "title": "上运管张平国  其七",
        "author": "华岳",
        "content": "武城三载促公归，自合班行列禁闱。\n计幕暂参知有在，野夫曾此便横飞。",
        "dynasty": "宋",
        "collection_info": null
    },
    {
        "title": "上运管张平国  其八",
        "author": "华岳",
        "content": "朱颜绿鬓富春秋，家世才华三总优。\n不用鹤裘兼映雪，天然标格自风流。",
        "dynasty": "宋",
        "collection_info": null
    },
    {
        "title": "上运管张平国  其九",
        "author": "华岳",
        "content": "云衢从此喜通亨，凤阁鸾台信脚行。\n愿把恩风散寰宇，盛栽桃李作门生。",
        "dynasty": "宋",
        "collection_info": null
    },
    {
        "title": "上运管张平国  其一○",
        "author": "华岳",
        "content": "英雄三载谪东南，二月东风始放还。\n马瘦尚嫌归路窄，愿求屋上一青山。",
        "dynasty": "宋",
        "collection_info": null
    },
    {
        "title": "再还建上旧居",
        "author": "华岳",
        "content": "门外梅花拔復栽，回时春去去春回。\n儿童拍手应相笑，归去贾生今又来。",
        "dynasty": "宋",
        "collection_info": null
    },
    {
        "title": "羣鸥",
        "author": "华岳",
        "content": "一声渔笛发中流，惊起平沙万点鸥。\n去尽青天回欲集，梨花无数落汀洲。",
        "dynasty": "宋",
        "collection_info": null
    },
    {
        "title": "冬暖  其一",
        "author": "华岳",
        "content": "冻雪寒云作冷冬，群花百卉尽羞红。\n谁将暖律吹寒谷，一夕春回几信风。",
        "dynasty": "宋",
        "collection_info": null
    },
    {
        "title": "冬暖  其二",
        "author": "华岳",
        "content": "天不雨霜雪，朝曦与暮霞。\n江梅呈腊蕊，岩桂又冬花。",
        "dynasty": "宋",
        "collection_info": null
    },
    {
        "title": "鸥",
        "author": "华岳",
        "content": "随潮鸥鸟往来频，百十为群立水滨。\n多怪朝来无一个，高飞想是避渔人。",
        "dynasty": "宋",
        "collection_info": null
    },
    {
        "title": "头巾",
        "author": "华岳",
        "content": "堪笑吾邦几秀才，头巾不会自安排。\n先因待制推将起，又被同知拽下来。",
        "dynasty": "宋",
        "collection_info": null
    },
    {
        "title": "思故人",
        "author": "华岳",
        "content": "芳酒一樽虽甚□，故人千里奈思何。\n柳挼池阁条偏细，花近檐楹香更多。",
        "dynasty": "宋",
        "collection_info": null
    },
    {
        "title": "赠别  其一",
        "author": "华岳",
        "content": "惆怅长亭叹别离，送君东去望西归。\n落花也似知人意，沾定春衫不肯飞。",
        "dynasty": "宋",
        "collection_info": null
    },
    {
        "title": "赠别  其二",
        "author": "华岳",
        "content": "雕鞍欲上又重留，约我归期九日秋。\n别酒不沾襟上泪，双娥无处着离愁。",
        "dynasty": "宋",
        "collection_info": null
    },
    {
        "title": "赠别  其三",
        "author": "华岳",
        "content": "挨定青骢不肯骑，征衫褪领又重提。\n柳风吹不断行色，更倩柔条绊马蹄。",
        "dynasty": "宋",
        "collection_info": null
    },
    {
        "title": "赠别  其四",
        "author": "华岳",
        "content": "娇羞犹记别时言，教我春衣克可单。\n说与苍头浑忘□，晓来真箇作轻寒。",
        "dynasty": "宋",
        "collection_info": null
    },
    {
        "title": "巧松  其一",
        "author": "华岳",
        "content": "万折千蟠去不回，不知处士为谁栽。\n钱塘九里空萧瑟，得似天孙送种来。",
        "dynasty": "宋",
        "collection_info": null
    },
    {
        "title": "巧松  其二",
        "author": "华岳",
        "content": "夏社商舟未说渠，女萝先要施云衢。\n若教终始如絃直，肯向秦邦作大夫。",
        "dynasty": "宋",
        "collection_info": null
    },
    {
        "title": "巧松  其三",
        "author": "华岳",
        "content": "赤子亲曾约子房，阿谁培植到横岗。\n向人面面皆奇巧，廊庙如何作栋梁。",
        "dynasty": "宋",
        "collection_info": null
    },
    {
        "title": "车制",
        "author": "华岳",
        "content": "昔年刘震帅池阳，曾制轻车学运粮。\n独辐不堪承重向，至今零落在行廊。",
        "dynasty": "宋",
        "collection_info": null
    },
    {
        "title": "采石",
        "author": "华岳",
        "content": "诗人浪作水仙歌，我欲题诗为止哦。\n采石浊流浑彻底，夜涛安得见嫦娥。",
        "dynasty": "宋",
        "collection_info": null
    },
    {
        "title": "巫山",
        "author": "华岳",
        "content": "碧簪千丈倚巴江，暮雨朝云总是常。\n山势插天宫殿少，不知何处是高堂。",
        "dynasty": "宋",
        "collection_info": null
    },
    {
        "title": "暮秋闻雁有怀  其一",
        "author": "华岳",
        "content": "西风吹起别离愁，满目凄凉不奈秋。\n归雁不随残照落，却和柔橹过沧洲。",
        "dynasty": "宋",
        "collection_info": null
    },
    {
        "title": "暮秋闻雁有怀  其二",
        "author": "华岳",
        "content": "菊黄萸紫染成愁，粧点西风两鬓秋。\n多少情怀无处託，欲凭归雁问青楼。",
        "dynasty": "宋",
        "collection_info": null
    },
    {
        "title": "蛾眉亭",
        "author": "华岳",
        "content": "天边新月覆双弯，翠敛云浓特地寒。\n我意两山皆土木，诗人浪作有情看。",
        "dynasty": "宋",
        "collection_info": null
    },
    {
        "title": "题丹青阁",
        "author": "华岳",
        "content": "阁唤丹青似恐疎，丹青难向阁中模。\n诗人醉眼无区别，错认烟霞作画图。",
        "dynasty": "宋",
        "collection_info": null
    },
    {
        "title": "阅明妃传  其一",
        "author": "华岳",
        "content": "一万边兵不立功，却令娄敬自和戎。\n犬羊不伏称臣妾，甘拜君王作妇翁。",
        "dynasty": "宋",
        "collection_info": null
    },
    {
        "title": "阅明妃传  其二",
        "author": "华岳",
        "content": "汉家金帛作山堆，无奈酋奴眼不开。\n今日单于恭子婿，方知娄敬是良媒。",
        "dynasty": "宋",
        "collection_info": null
    },
    {
        "title": "读苏武李陵司马迁传  其一",
        "author": "华岳",
        "content": "白旄持节使单于，万里风烟十载余。\n柳毅不行沙漠路，却凭归雁为传书。",
        "dynasty": "宋",
        "collection_info": null
    },
    {
        "title": "读苏武李陵司马迁传  其二",
        "author": "华岳",
        "content": "河梁一别子卿归，删后无诗始有诗。\n若把李陵从反汉，马迁膏鼎亦何辞。",
        "dynasty": "宋",
        "collection_info": null
    },
    {
        "title": "读张子房传  其一",
        "author": "华岳",
        "content": "英雄欲立异时名，四体难逃五鼎烹。\n何事秦车已虀粉，子房和客总全生。",
        "dynasty": "宋",
        "collection_info": null
    },
    {
        "title": "读张子房传  其二",
        "author": "华岳",
        "content": "铁锤一击忤强秦，赏令千金无处寻。\n若使董狐当直笔，又将谁作弒君人。",
        "dynasty": "宋",
        "collection_info": null
    },
    {
        "title": "贵池秋晚",
        "author": "华岳",
        "content": "暮色千林薄，秋空万里长。\n寒蝉鸣晚树，归棹发斜阳。\n水远天同碧，风高叶脱黄。\n星星老蓬鬓，不觉到潘郎。",
        "dynasty": "宋",
        "collection_info": null
    }
]