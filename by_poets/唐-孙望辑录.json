[
    {
        "uuid": "34ac91a68a61c8e809314c6cdeb810fa",
        "title": "自序",
        "author": "孙望辑录",
        "content": "李唐以文学第士，尤重声律，硕儒俊彦，罔不规斯道，三百年间，诗人千计，腾声飞实，郁郁彬彬，故论诗者必称李唐焉。\n自昔唐人选集，有殷璠（《河岳英灵集》，丹阳进士殷璠撰，分上中下三卷，凡二十四家诗。\n）元结（《箧中集》，元结次山编，一卷，凡七人，诗二十四首。\n）高正臣（《高氏三宴诗集》三卷，所载皆因人会宴之诗，以一会为一卷，与宴者凡二十一人。\n）芮挺章（《国秀集》三卷，芮挺章编，凡九十人，诗二百二十篇。\n实八十五人，诗二百十一首。\n）令狐楚（《御览诗》一卷，一名《唐歌诗》，一名《选进集》，一名《元和御览》，凡三十家，诗二百八十九首。\n）高仲武（《中兴间气集》二卷，高仲武编，凡二十六人，诗一百四十首。\n实存一百二十二首。\n）姚合（《极玄集》，姚合编，凡二十一家，诗百首。\n实存九十九首。\n）诸家，顾拘于朋从，或偏一体，或囿一方。\n而张为《主客》（《主客图》一卷，张为撰，凡八十四家诗。\n）之作，乃更离章摘句，一诗之不获悉闚，罔论详该。\n宋明稍事蒐辑，《英华》《类苑》，（《文苑英华》一千卷，宋太平兴国七年，李昉、扈蒙、徐铉、宋白等奉敕编。\n《唐诗类苑》二百卷，明张之象纂。\n）篇什粗备，然而期分类从，终不见一代一家体要；其散逸秘本，放失集外者，且未能广事搜求，脱漏泰半，后世惜之。\n逮有清康熙盛朝，朝野右文，裒辑之风特着；翰林院羣彦，奉命启芸阁之珍藏，殚精校讐，年余而成《全唐诗》九百卷，（康熙四十四年三月十九日始，四十五年十月初一日书成。\n）都诗四万八千九百首。\n自唐开国以迄五代，凡有所作，靡不苛索专集，旁稽野史，虽隻句莫遗，而后百世鉅观，斯克厥成，其有功艺文，不谓大且备乎！然其轶在桑岛，湮于金石，又有非当时诸公所能及者。\n天明中，（天明，日本光格天皇年号，共八年，当清干隆四十六年至五十三年。\n）日人上毛河世宁，（即市河宽斋，字子静，号半江，上毛野国人。\n）曾罗彼邦旧籍，参采《千载佳句》、《文镜秘府》诸书，撰《全唐诗逸》三卷，（《全唐诗逸》三卷，凡百二十余家诗，前有淡海竺常序。\n）虽断篇零章，不无搜玉之功，鲍清溪既刊入《知不足斋丛书》矣。\n余每展斯帙，深慨彼邦人士治学之勤，乃欲本河氏所作，网罗中土遗佚。\n匝月之内，先成《全唐诗作者通检》一卷，然后披览羣书，逮于金石，竭期年之力，得诗如干首，分为如干卷，名曰《全唐诗补逸》；扬万世之英灵，彰一朝之翰藻，斯亦差堪自慰者矣。\n至诠次体例，多承旧制；惟诗前小传之余，略加案语，诗中原註而外，间益校文。\n其若有官衔可稽、岁月可循者，并前贤题跋、诸家考据之属，胥附篇末，庶几读者得资参证焉。\n丙子（一九三六）季冬，常熟孙望识。\n。",
        "dynasty": "唐",
        "collection_info": null
    }
]