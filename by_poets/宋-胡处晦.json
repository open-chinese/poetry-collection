[
    {
        "uuid": "85b4464391a38fefacfbb9b13f5e95b8",
        "title": "上元行",
        "author": "胡处晦",
        "content": "上元愁云在九重，哀笳落日吹腥风。\n六龙驻驆在草莽，孽胡歌舞蒲萄宫。\n抽钗脱钏到编户，竭泽枯鱼充宝赂。\n圣主忧民民更忧，骄子娇媟天天不怒。\n向来艰难传大宝，父老谈言似仁庙。\n元年二月城下盟，未睹名臣继嘉佑。\n哀痛今年尘再蒙，冠剑夹道趋辞公。\n神龙今在九渊卧，安得屡困蛟蛇中。\n朝廷中兴无柱石，薄物细故昭帝力。\n毛遂不得处囊中，远惭赵氏厮养卒。\n今日君王归不得，倾城回首歌悲啼。\n会有山呼间动地，万家香雾烧天衣。\n胡儿胡儿莫耽乐，君不见夕月常亏东北角。",
        "dynasty": "宋",
        "collection_info": null
    }
]