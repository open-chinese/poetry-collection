[
    {
        "uuid": "310b1530ea37b92663a796decf320b02",
        "title": "会稽颂  其一",
        "author": "诸葛兴",
        "content": "瞻越山兮镜之东，鬰乔木兮岑丛。\n倚青霞兮窆石，枕碧流兮宝宫。\n端黻冕兮穆穆，列俎豆兮雍雍。\n梅为梁兮挟风雨，倏而来兮忽而去。\n芝产殿兮间见，橘垂庭兮犹古。\n壁腾辉兮桂荐瑞，书金简兮缄石匮。\n朝万玉兮可想，探灵文兮何秘。\n嗟洚水兮横流，民昏垫兮隠忧。\n运大智兮无事，锡洪范兮攸畴。\n身劳兮五岳，迹书兮九州。\n亶王心兮不矜，迄四海兮歌讴。\n猗圣宋兮中兴，驻翠跸兮稽城。\n独怀勤兮旷代，粲奎文兮日星。\n扬舲兮拊鼓，吴歈兮郑舞。\n奠桂酒兮兰肴，庶几髣髴兮菲食卑宫之遗矩。",
        "dynasty": "宋",
        "collection_info": null
    },
    {
        "uuid": "bb7bac94aa0cfafa5395d2ae3aa089fb",
        "title": "会稽颂  其二",
        "author": "诸葛兴",
        "content": "肇三圣兮传一中，建人极兮参洪蒙。\n元圭锡兮汝绩，昭华归兮汝躬。\n大道公兮均嬗继，家天下兮繇姒氏。\n嵩石兮发祥，讴歌兮与子。\n誓甘野兮服叛，养国老兮贵齿。\n席不重兮味不贰，琴瑟屏兮钟鼓置。\n思皇训兮克俭，心敬承兮敢坠。\n祀四百兮绵景祚，兆大横兮垂异世。\n越山兮蜿蜒，镜水兮漪涟。\n焕祠宫兮屹峙，肃庑祀兮愉然。\n端冕兮龙章，执圭兮琳琅。\n想规重兮矩迭，恍韶奏兮铿锵。",
        "dynasty": "宋",
        "collection_info": null
    },
    {
        "uuid": "16bdc331b2724a165309129b7ee2ecb8",
        "title": "会稽颂  其三",
        "author": "诸葛兴",
        "content": "披竹简兮典谟，圣手断兮唐虞。\n登群龙兮辅翌，萃一堂兮都俞。\n知人兮帝之哲，动天兮帝之德。\n画象兮民不犯，舞干兮苗已格。\n迨一旅兮中兴，严庙貌兮稽陵。\n感会遇兮风云，崇像饰兮股肱。\n愤夷楚兮陵上国，忽庭坚兮祀俄息。\n泚麟笔兮特书，喟夷吾兮有力。\n何汲汲兮诡诞，谓明良兮相贼。\n姦雄託兮自文，慨齐东兮毋惑。\n仰而观兮典礼秩，俯而察兮草木殖。\n功之远兮难名，民之思兮无斁。",
        "dynasty": "宋",
        "collection_info": null
    },
    {
        "uuid": "0be68f740eaf599142421d2c959d11fa",
        "title": "会稽颂  其四",
        "author": "诸葛兴",
        "content": "睇禹陵兮岿然，邃珍馆兮蟺蜎。\n敞别室兮遗象，崇英霸兮千年。\n谂越民兮非黩祀，推世家兮自迁史。\n肇无余兮开国，传后裔兮奋起。\n痛夫椒兮深衄，同国人兮劳佚。\n采蕺兮食何味，尝胆兮志密笃。\n封以内兮种所司，阃以外兮蠡所知。\n羌厉志兮澡耻，迄乘时兮决机。\n盟上国兮王致胙，按山南兮恢土宇。\n陟鑑台兮睨东海，矩天门兮模地户。\n惜规图兮不弘，几弓藏兮犬烹。\n蹇七术兮遗恨，怅五湖兮遐征。\n尚蝉嫣兮復续，终与享于鼻祖之庭。",
        "dynasty": "宋",
        "collection_info": null
    },
    {
        "uuid": "3246640173d4e643c2ce24b3c3dddac6",
        "title": "会稽颂  其五",
        "author": "诸葛兴",
        "content": "书畀姒兮力沟洫，民奠居兮勤稼穑。\n降嬴刘兮言水利，嘉邺渠兮夸郑国。\n慨元光兮瓠子决，彼鄃封兮河之北。\n悼一言兮贻时害，诿天事兮非人力。\n昔越守兮得贤侯，虑远久兮为民谋。\n镜一湖兮陂万顷，备潴洩兮岁有秋。\n宁杀身兮利人，抑洙泗兮称仁。\n嗟后来兮私己，田吾湖兮寖湮。\n湖之復兮畴继，侯之心兮万世。\n酌清流兮撷兰芷，奉明荐兮非昵祀。",
        "dynasty": "宋",
        "collection_info": null
    },
    {
        "uuid": "63a7f86a2b7a89cbca4e29d36eaaab70",
        "title": "会稽颂  其六",
        "author": "诸葛兴",
        "content": "典午西兮金谷辈，渡而东兮蔼多士。\n嘉内史兮屏浮华，淡物累兮颐天粹。\n升冶城兮遐想，友东山兮雅志。\n修禊事兮兰亭，觞曲水兮群英。\n追雩风兮涵泳，渺万化兮均平。\n纪清游兮感慨，剡形忘兮神诣。\n蔚翔凤兮一札，宝连城兮千祀。\n太傅起兮为苍生，扶晋鼎兮蹙苻秦。\n内史归兮乐山水，师万石兮饬子孙。\n出与处兮两贤，意易地兮皆然。",
        "dynasty": "宋",
        "collection_info": null
    },
    {
        "uuid": "56ae49ce07502591906dde4bd61da635",
        "title": "会稽颂  其七",
        "author": "诸葛兴",
        "content": "山簇簇兮环湖，水淼淼兮萦纡。\n人何游兮明镜，鸟何飞兮画图。\n怀贺老兮今昔，想逸致兮林庐。\n老之襟兮天阔，老之神兮秋月。\n飞翰兮龙鸾，吐词兮冰雪。\n际熙运兮开元，司缛典兮春官。\n凌玉霄兮倚华盖，骖骏驭兮升西昆。\n俄清梦兮绵绵，恍乘云兮登仙。\n觐紫皇兮玉宸，聆九奏兮钧天。\n笺天公兮遂志，鼓予枻兮锦里。\n吾朋兮鸥鹭，吾宾兮烟水。\n野服兮蹁跹，斑衣兮娭戏。\n缅高贤兮非苟于去就，其庶几兮东门之傅鸱夷之子。",
        "dynasty": "宋",
        "collection_info": null
    },
    {
        "uuid": "0c59f115adb6bd27fdf1e4923e5af4c1",
        "title": "会稽颂  其八",
        "author": "诸葛兴",
        "content": "虬髯起兮龙翔，耀兵威兮八方。\n法羽林兮严禁卫，握鈎陈兮扫欃枪。\n视诸将兮哙等伍，咨旧臣兮忠且武。\n耸万目兮矩矱，卫九重兮心膂。\n维东南兮都会，辱吾王兮镇抚。\n畅威惠兮千载，隤福祥兮兹土。\n瞻衮服兮煌煌，荐蕙肴兮葵觞。\n匪震慑兮罗池，亶爱思兮桐乡。\n王之泽兮流后裔，更累叶兮奋忠义。\n孰旌表兮陪庙祀，显一门厉斯世。",
        "dynasty": "宋",
        "collection_info": null
    },
    {
        "uuid": "fd31a4d802e974d342e51f8e439f34e9",
        "title": "会稽颂  其九",
        "author": "诸葛兴",
        "content": "悄丛祠兮江之湄，懔予心兮肃祗。\n表卓行兮尚之祀，垂妙辞兮淳之碑。\n嗟窈窕兮践天性，一念烈兮万古镜。\n山眉兮苍苍，江练兮茫茫。\n江之水兮可谒，娥之灵兮不可歇。",
        "dynasty": "宋",
        "collection_info": null
    }
]