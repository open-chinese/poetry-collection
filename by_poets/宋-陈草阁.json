[
    {
        "title": "沁园春 霜剥枯崖",
        "author": "陈草阁",
        "content": "霜剥枯崖，何处邮亭，玉龙夜呼。\n唤经年幽梦，悠然独觉，参横璇汉，漏彻铜壶。\n漠漠风烟，昏昏水月，醉耸诗肩骑瘦驴。\n孤吟处，更寻香吊影，搔首踟蹰。\n古心落落如予。\n悄独立高寒凌万夫。\n对荒烟野草，浅溪沙路，班荆三嗅，此意谁如。\n高卧南阳，归来彭泽，借问风光还似无。\n难穷处，待凭将妙手，作岁寒图。",
        "dynasty": "宋",
        "collection_info": null
    }
]