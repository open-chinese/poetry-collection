[
    {
        "uuid": "946204d79420118f9d7056b6ab8f34b7",
        "title": "梅林分韵得作字",
        "author": "吕商隠",
        "content": "一树知独秀，十里方出郭。\n江流浩清冷，露气凝凄薄。\n胡为此行色，疲马外踊跃。\n玄冥正擅令，植物困摇落。\n喜见南北枝，粲然秀冰壑。\n千林色辉映，百亩香旁礴。\n首破春风荒，独傲清雪虐。\n坐令芳信传，芬菲到羣萼。\n如一君子信，茹连俱有託。\n相期饮此意，浩荡放杯酌。\n更应护攀折，嘉实须若若。\n终收调鼎功，傅岩真可作。\n持问缙云老，一尊笑相酢。",
        "dynasty": "宋",
        "collection_info": null
    }
]