[
    {
        "uuid": "2ab663c5a30f63ead80c118d298e82c7",
        "title": "瑞鹤仙 暮霞红映沼",
        "author": "徐理",
        "content": "暮霞红映沼。\n恨柳枝疏瘦，不禁风搅。\n投林数归鸟。\n更枯茎敲荻，糁红堆蓼。\n江寒浪小。\n雁来多、音书苦少。\n试看尽，水边红叶，不见有诗流到。\n烦恼。\n凭阑人去，枕水亭空，路遥天杳。\n情深恨渺。\n无计诉与伊道。\n漏声催，门外霜清风细，月色今霄最好。\n怎割舍，美景良时，等闲睡了。",
        "dynasty": "宋",
        "collection_info": null
    }
]