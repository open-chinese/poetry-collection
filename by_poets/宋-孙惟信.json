[
    {
        "uuid": "0336a28304df2b3f805bfa6fdeb205a0",
        "title": "失调名 寿花戴了",
        "author": "孙惟信",
        "content": "寿花戴了。\n山童问、华庚多少。\n待瞒来、又怕旁人笑。\n况戒腊、淳熙可考。\n大衍之用恰恰好。\n学易后、尚一年小。\n谢屐唐衣眉山帽。\n熏风送下蓬岛。\n生巧。\n吕翁昨夜锺离早。\n又曾参、两个先生道。\n又也曾偷桃啖枣。\n百屋堆钱都不要。\n更不要、衮衣茸纛。\n但要酒星花星照。\n鹘笑到老。",
        "dynasty": "宋",
        "collection_info": null
    },
    {
        "uuid": "937ace16e8eca79eb6b164e0736118ac",
        "title": "风流子 三叠古阳关",
        "author": "孙惟信",
        "content": "三叠古阳关。\n轻寒噤、清月满征鞍。\n记玉笋揽衣，翠囊亲赠，绣巾搵脸，金柳初攀。\n自回首，燕台云掩冉，凤阁雨阑珊。\n天有尽头，水无西注，鬓难留黑，带易成宽。\n啼妆，东风悄，菱花在，拟倩锦字封还。\n应想恨蛾凝黛，慵髻堆鬟。\n奈情逐事迁，心随春老，梦和香冷，欢与花残。\n闲煞唾茸窗阁，十二屏山。",
        "dynasty": "宋",
        "collection_info": null
    },
    {
        "uuid": "e9adf5adf51a32ce87b25023784b0df5",
        "title": "烛影摇红 一朵鞓红",
        "author": "孙惟信",
        "content": "一朵鞓红，宝钗压髻东风溜。\n年时也是牡丹时，相见花边酒。\n初试夹纱半袖。\n与花枝、盈盈斗秀。\n对花临景，为景牵情，因花感旧。\n题叶无凭，曲沟流水空回首。\n梦云不入小山屏，真个欢难偶。\n别后知他安否。\n软红街、清明还又。\n絮飞春尽，天远书沈，日长人瘦。",
        "dynasty": "宋",
        "collection_info": null
    },
    {
        "uuid": "057384dbd683d28f9ac80de3251a34cc",
        "title": "清平乐 秋娘窗户",
        "author": "孙惟信",
        "content": "秋娘窗户。\n梦入阳台雨。\n小别殷勤留不住。\n恨满飞花落絮。\n一天晓月檐西。\n马嘶风拂罗衣。\n分付许多风致，送人行下楼儿。",
        "dynasty": "宋",
        "collection_info": null
    },
    {
        "uuid": "754867b1891e96b9d7df501e4423fda8",
        "title": "阮郎归 满阶红影月昏黄",
        "author": "孙惟信",
        "content": "满阶红影月昏黄，玉炉催换香。\n碧窗娇困懒梳妆。\n粉沾金缕裳。\n鸾髻耸，黛眉长。\n烛光分两行。\n许谁骑鹤上维扬。\n温柔和醉乡。",
        "dynasty": "宋",
        "collection_info": null
    },
    {
        "uuid": "e042b4718fa5d5143540b78fd6f3db64",
        "title": "南乡子 璧月小红楼",
        "author": "孙惟信",
        "content": "璧月小红楼。\n听得吹箫忆旧游。\n霜冷阑干天似水，扬州。\n薄幸声名总是愁。\n尘暗鹔鹴裘。\n针线曾劳玉指柔。\n一梦觉来三十载，休休。\n空为梅花白了头。",
        "dynasty": "宋",
        "collection_info": null
    },
    {
        "uuid": "c4f3d9fad4b189efbcf888ebf2ca1028",
        "title": "夜合花 风叶敲窗",
        "author": "孙惟信",
        "content": "风叶敲窗，露蛩吟瓮，谢娘庭院秋宵。\n凤屏半掩，钗花映烛红摇。\n润玉暖，腻云娇。\n染芳情、香透鲛绡。\n断魂留梦，烟迷楚驿，月冷蓝桥。\n谁念卖药文箫。\n望仙城路杳，莺燕迢迢。\n罗衫暗摺，兰痕粉迹都销。\n流水远，乱花飘。\n苦相思、宽尽春腰。\n几时重恁，玉骢过处，小袖轻招。",
        "dynasty": "宋",
        "collection_info": null
    },
    {
        "uuid": "a52e630e62cd24fbf51ecefa5b6389ad",
        "title": "昼锦堂 薄袖禁寒",
        "author": "孙惟信",
        "content": "薄袖禁寒。\n轻妆媚晚，落梅庭院春妍。\n映户盈盈，回倩笑整花钿。\n柳裁云剪腰支小，凤蟠鸦耸髻鬟偏。\n东风里，香步翠摇，蓝桥那日因缘。\n婵娟。\n留慧盼，浑当了、匆匆密爱深怜。\n梦过阑干，犹认冷月秋千。\n杏梢空闹相思眼，燕翎难系断肠笺。\n银屏下，争信有人，真个病也天天。",
        "dynasty": "宋",
        "collection_info": null
    },
    {
        "uuid": "6941c507c52fdd91192614718ab36e43",
        "title": "醉思凡・醉太平 吹箫跨鸾",
        "author": "孙惟信",
        "content": "吹箫跨鸾。\n香销夜阑。\n杏花楼上春残。\n绣罗衾半闲。\n衣宽带宽。\n千山万山。\n断肠十二阑干。\n更斜阳暮寒。",
        "dynasty": "宋",
        "collection_info": null
    },
    {
        "uuid": "87d24f67ed6895086a49a719ca9e7d19",
        "title": "水龙吟 小童教写桃符",
        "author": "孙惟信",
        "content": "小童教写桃符，道人还了常年例。\n神前灶下，祓除清净，献花酌水。\n祷告些儿，也都不是，求名求利。\n但吟诗写字，分数上面，略精进、尽足矣。\n饮量添教不醉。\n好时节、逢场作戏。\n驱傩爆竹，软饧酥豆，通宵不睡。\n四海皆兄弟，阿鹊也、同添一岁。\n愿家家户户，和和顺顺，乐升平世。",
        "dynasty": "宋",
        "collection_info": null
    },
    {
        "uuid": "fdaa50670a3a4eacdef59b5def78cd9e",
        "title": "望远行 又还到元宵台榭",
        "author": "孙惟信",
        "content": "又还到元宵台榭。\n记轻衫短帽，酒朋诗社。\n烂漫向、罗绮丛中，驰骋风流俊雅。\n转头是、三十年话。\n量减才悭，自觉是、欢情衰谢。\n但一点难忘，酒痕香帕。\n如今雪鬓霜髭，嬉游不忺深夜。\n怕相逢、风前月下。",
        "dynasty": "宋",
        "collection_info": null
    },
    {
        "uuid": "37d4af16d6173c65c79887da531d90be",
        "title": "垂丝海棠",
        "author": "孙惟信",
        "content": "袅袅垂丝不自持，更禁日炙与风吹。\n仙家见惯浑闲事，乞与人间看一枝。",
        "dynasty": "宋",
        "collection_info": null
    },
    {
        "uuid": "ea996c544f70ca3ef18d48b38f66ac3a",
        "title": "赋女冠还俗",
        "author": "孙惟信",
        "content": "迭却霞绡上醮衣，女童髽髻绿杨垂。\n重调蛾黛为眉浅，再试弓鞋与步迟。\n紫府烟花鶑唤醒，僊房云雨鹤通知。\n帘低红杏春风暖，清梦应曾见旧师。",
        "dynasty": "宋",
        "collection_info": null
    },
    {
        "uuid": "94c86d33c2f50c15aefb56842b2ce716",
        "title": "禅寂之所有卖花声出廊庑间清婉动耳",
        "author": "孙惟信",
        "content": "曲巷深房忆帝州，卖花庭宇最风流。\n窗纱破晓斜开扇，帘绣笼阴半上鈎。\n少日喜拈春在手，暮年羞戴雪盈头。\n泉南寺裹潇潇雨，婉婉一声无限愁。",
        "dynasty": "宋",
        "collection_info": null
    },
    {
        "uuid": "57d0894fae3b2333433db2fccd388a59",
        "title": "题载雪录",
        "author": "孙惟信",
        "content": "诗字峥嵘照眼开，人随尘劫挽难回。\n清苕载雪流寒碧，老我扁舟独自来。",
        "dynasty": "宋",
        "collection_info": null
    },
    {
        "uuid": "ba78ceda7be9e72ec62409561af59721",
        "title": "题崇寿院",
        "author": "孙惟信",
        "content": "未欲鞭龙上玉京，赤城来炼八霞精。\n松风浩荡吹秋暑，偶到弥陀寺裏行。",
        "dynasty": "宋",
        "collection_info": null
    },
    {
        "uuid": "0f968bd743e34edce8b56245be944e22",
        "title": "秦村午炊",
        "author": "孙惟信",
        "content": "饭熟羹香客寐残，秦村山水树阴寒。\n古今一样邯郸枕，觉后方纔做梦看。",
        "dynasty": "宋",
        "collection_info": null
    },
    {
        "uuid": "767ac82476483d11d8f38f964592e040",
        "title": "深院",
        "author": "孙惟信",
        "content": "深院清明冷凤箫，梨花寂寂雨潇潇。\n秋千一架红墙角，终日无人影自摇。",
        "dynasty": "宋",
        "collection_info": null
    },
    {
        "uuid": "db4a5272fe3cca84e65e184068573ae8",
        "title": "小院",
        "author": "孙惟信",
        "content": "小院无人竹簟铺，昼眠难稳客心孤。\n窗前嫌怕惊残梦，自掷青梅打鹧鸪。",
        "dynasty": "宋",
        "collection_info": null
    },
    {
        "uuid": "ef56d02af863e224503e42a25df5ae77",
        "title": "玲珑山",
        "author": "孙惟信",
        "content": "晋汉高人迹已陈，同君仙屐叩山灵。\n涧悬白练流云液，路夹苍虬耸石屏。\n鸟下老藤摇翠木，僧归寒屋钥秋扃。\n萧萧落日闻笙鹤，满耳天风聒醉醒。",
        "dynasty": "宋",
        "collection_info": null
    },
    {
        "uuid": "dd6bb3a8a9a62db32022d22d31cdfe77",
        "title": "句",
        "author": "孙惟信",
        "content": "柳外细听鶑燕语，声声似度鞠花新。",
        "dynasty": "宋",
        "collection_info": null
    }
]