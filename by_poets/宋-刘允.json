[
    {
        "uuid": "fcc027ff13e9ff00195ef61ffd8d7565",
        "title": "纪梦八诗  其一",
        "author": "刘允",
        "content": "银筑层台玉砌成，五云深映百花明。\n兽环响彻重门启，无限青娥喜笑迎。",
        "dynasty": "宋",
        "collection_info": null
    },
    {
        "uuid": "9ecd1f58f5425dfd2b1ed970be43b050",
        "title": "纪梦八诗  其二",
        "author": "刘允",
        "content": "青鬟前引度回廊，帘捲云间旧院堂。\n松桂满庭龟鹤在，俨然丰观道家装。",
        "dynasty": "宋",
        "collection_info": null
    },
    {
        "uuid": "8145464de83bd054962b27997115f619",
        "title": "纪梦八诗  其三",
        "author": "刘允",
        "content": "徐入东堂百步余，虚堂犹记旧来居。\n窗纱掩映琼籤轴，尽是当时读遍书。",
        "dynasty": "宋",
        "collection_info": null
    },
    {
        "uuid": "5dfe7838e5c9776f8c5aa8e5c78e3ae2",
        "title": "纪梦八诗  其四",
        "author": "刘允",
        "content": "曈眬瑞日照觚棱，溶曳祥烟远栋甍。\n松桧雅知人趣尚，风来偏作步虚声。",
        "dynasty": "宋",
        "collection_info": null
    },
    {
        "uuid": "86e715f1784003a030049f631dbe2eb1",
        "title": "纪梦八诗  其五",
        "author": "刘允",
        "content": "侧金坛畔虬松老，甃玉池边绶虉长。\n吟折紫芝香满手，数声鸣凤在修篁。",
        "dynasty": "宋",
        "collection_info": null
    },
    {
        "uuid": "f180eacc8dfa5b3568b813624b09c30e",
        "title": "纪梦八诗  其六",
        "author": "刘允",
        "content": "兽炉烟和百花香，玉叶琼枝倚两旁。\n一曲云和鸾鹤舞，劝人争捧九霞觞。",
        "dynasty": "宋",
        "collection_info": null
    },
    {
        "uuid": "daf1319a119d9893036d8aa92632efc9",
        "title": "纪梦八诗  其七",
        "author": "刘允",
        "content": "云母屏间看旧题，醉吟阿母碧桃枝。\n羣仙指点未题处，更乞凌虚白鹤词。",
        "dynasty": "宋",
        "collection_info": null
    },
    {
        "uuid": "72dddf14890e078b73a0632c21ae515f",
        "title": "纪梦八诗  其八",
        "author": "刘允",
        "content": "步出朱宫日渐移，青鬟罗拜问归期。\n尘缘若断人间世，看取蟠桃正熟时。",
        "dynasty": "宋",
        "collection_info": null
    },
    {
        "uuid": "9e623483d90ac126d7b5b75761625cc8",
        "title": "梦中作  其一",
        "author": "刘允",
        "content": "刘郎平昔志烟霞，时到云山隠士家。\n除却松篁芝朮外，川源远近遍桃花。",
        "dynasty": "宋",
        "collection_info": null
    },
    {
        "uuid": "bc7bb08177a67701e90bea128dd501e9",
        "title": "梦中作  其二",
        "author": "刘允",
        "content": "尽日看山不厌山，白云飞去又飞还。\n傍人莫指云相似，云自无心我自闲。",
        "dynasty": "宋",
        "collection_info": null
    },
    {
        "uuid": "b204a0bbbe8f0e69a4dba3591b3fa5a0",
        "title": "又五言绝句一首",
        "author": "刘允",
        "content": "武陵源上雪，片片杂云霞。\n惟有雪中桃，长开三尺花。",
        "dynasty": "宋",
        "collection_info": null
    },
    {
        "uuid": "87f775e02f3291e058fca2bbc19bed98",
        "title": "韩山",
        "author": "刘允",
        "content": "惆怅昌黎去不还，小亭牢落古松间。\n月明夜静神游处，三十二峰江上山。",
        "dynasty": "宋",
        "collection_info": null
    }
]