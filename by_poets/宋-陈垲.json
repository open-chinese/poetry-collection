[
    {
        "title": "满江红 万里长江",
        "author": "陈垲",
        "content": "万里长江，天与限、东南吴楚。\n何人者，提英□□，指鞭欲渡。\n孟德舳舻烟赤壁，佛狸心胆寒瓜步。\n问波涛、说尽几英雄，今犹古。\n中原地，纷（下缺）。",
        "dynasty": "宋",
        "collection_info": null
    },
    {
        "title": "出郊观稼",
        "author": "陈垲",
        "content": "数月两出郊，劝农復观稼。\n始言麦垄春，今已稻畦夏。\n女红綵纴余，丁黄耘耔暇。\n暄凉虽不齐，晴雨倏忽乍。\n百丰未为多，一歉诚所怕。\n蠲逋广上恩，平粜裁米价。\n毫髮可及民，岂不念夙夜。\n昔有王长官，筑堰它山下。\n惠利久益博，神灵此其舍。\n泓深或龙蛰，坚屹无蚁罅。\n定为三七分，酾为数十汊。\n石梁贯云涛，谁敢着足跨。\n流沙从何来，疑有物驱驾。\n人力几淘浚，壅淤仍障坝。\n旦功终此惠，去沙而变化。\n视古谁比方，郑白其流亚。",
        "dynasty": "宋",
        "collection_info": null
    },
    {
        "title": "极目亭",
        "author": "陈垲",
        "content": "谁知极目名亭意，不在登临与品题。\n天地两间同汗漫，江淮一水自东西。\n惊栖何日能归雁，灵异当年任照犀。\n万境尽从心上化，静参飞跃悟端倪。",
        "dynasty": "宋",
        "collection_info": null
    },
    {
        "title": "怀古堂和陈梦斗诗",
        "author": "陈垲",
        "content": "蛾眉亭下路，舟楫几经过。\n晚识黄山面，新添白髮多。\n学仙徒化鹤，病偻喜名驼。\n四上江湖请，金章许换簑。",
        "dynasty": "宋",
        "collection_info": null
    }
]