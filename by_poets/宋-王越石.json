[
    {
        "title": "宿朝宗驿游洞天 宿朝宗驿",
        "author": "王越石",
        "content": "炎洲望处云南北，峣阙归时路屈盘。\n喜得夜深清枕簟，月华斜白洞天寒。",
        "dynasty": "宋",
        "collection_info": null
    },
    {
        "title": "宿朝宗驿游洞天 游洞天四首 其一",
        "author": "王越石",
        "content": "静然华烛扣灵关，云路登寻过几盘。\n溪水定流何处去，一条沈碧练光寒。",
        "dynasty": "宋",
        "collection_info": null
    },
    {
        "title": "宿朝宗驿游洞天 游洞天四首 其二",
        "author": "王越石",
        "content": "药盆丹竈石床閒，龙虎当年向此盘。\n云驭久登天穴路，仙风依旧拂衣寒。",
        "dynasty": "宋",
        "collection_info": null
    },
    {
        "title": "宿朝宗驿游洞天 游洞天四首 其三",
        "author": "王越石",
        "content": "乱峰如展画屏看，老蔓纡根虺斗盘。\n飞步寻真尽深处，乳花凝雪逼人寒。",
        "dynasty": "宋",
        "collection_info": null
    },
    {
        "title": "宿朝宗驿游洞天 游洞天四首 其四",
        "author": "王越石",
        "content": "清泉流急响珊珊，丹竈无烟玉石寒。\n拂石坐来心虑息，气清冰在玉精盘。",
        "dynasty": "宋",
        "collection_info": null
    }
]