[
    {
        "uuid": "bd2f5156e85450df3c75f0b2f10e82c8",
        "title": "瑞鹧鸪 倾城一笑得留人",
        "author": "郭世模",
        "content": "倾城一笑得留人。\n舞罢娇娥敛黛愁。\n明月宝鞲金洛臂，翠琼花珥碧搔头。\n晴云片雪腰支袅，晚吹微波眼色秋。\n清露亭皋芳草绿，轻绡软挂玉帘钩。",
        "dynasty": "宋",
        "collection_info": null
    },
    {
        "uuid": "2511b8da5cb6b8f067507eb8054aef33",
        "title": "瑞鹤仙 云阶连月地",
        "author": "郭世模",
        "content": "云阶连月地。\n记旧游、身在温柔乡里。\n花阴透窗绮。\n罗衾拥残梦，流莺惊起。\n银瓶水沸。\n待梳妆、屏风共倚。\n看情眉恨眼，宿粉剩香，乱愁无际。\n长记。\n多情消减，宋玉连墙，茂陵同里。\n离怀似水。\n天涯路，叹愁悴。\n想鸳机织锦，鸾台窥镜，秦丝幽怨未已。\n好归去、共把琴书，倚娇扶醉。",
        "dynasty": "宋",
        "collection_info": null
    },
    {
        "uuid": "1df794890b0cb28e078bbecd5b3da3ae",
        "title": "朝中措 青灯听雨夜荒凉",
        "author": "郭世模",
        "content": "青灯听雨夜荒凉。\n归梦苦难长。\n坐想玉奁鸳锦，空馀臂粉衣香。\n枕边共语，窗前执手，帘外啼妆。\n也是平生薄幸，须还几度思量。",
        "dynasty": "宋",
        "collection_info": null
    },
    {
        "uuid": "19fa166be489aa47731e9761e6c5d669",
        "title": "南歌子 玉盏浮琼蚁",
        "author": "郭世模",
        "content": "玉盏浮琼蚁，金奁吐翠虬。\n醉乡归路接温柔。\n暗卜幽期低约、笑藏阄。\n索去眉先锁，将言泪已流。\n小窗移火更迟留。\n自剔灯花油涴、玉搔头。",
        "dynasty": "宋",
        "collection_info": null
    },
    {
        "uuid": "9e655fefe78e7e6c0f558c644db9ce36",
        "title": "念奴娇 光风转蕙",
        "author": "郭世模",
        "content": "光风转蕙，泛崇兰、漠漠满城飞絮。\n金谷楼危山共远，几点亭亭烟树。\n枝上残花，胭脂满地，乱落如红雨。\n青春将暮，玉箫声在何处。\n无端天与娉婷，帘钩鹦鹉，梦断闻残语。\n玉骨瘦来无一把，手挹罗衣看取。\n江北江南，灵均去后，谁采苹花与。\n香销云散，断魂分付潮去。",
        "dynasty": "宋",
        "collection_info": null
    },
    {
        "uuid": "8dc844cf73d191b62c7d55fcafb35bcf",
        "title": "浣溪沙 几点胭脂印指红",
        "author": "郭世模",
        "content": "几点胭脂印指红。\n一双蛾绿敛眉浓。\n夜寒绡帐烛花融。\n剩炷龙涎熏骨冷，旋调银液镇心忪。\n整鬟羞顾半娇慵。",
        "dynasty": "宋",
        "collection_info": null
    },
    {
        "uuid": "c72d7aa7e3be20059e4bb981354856ce",
        "title": "长歌行",
        "author": "郭世模",
        "content": "若木无停阴，积石无还流。\n葵藿变旦莫，蟪蛄疑春秋。\n寸晷轻尺璧，神功宁九州。\n仰思坐待旦，礼乐隆成周。\n君子不可閒，努力崇嘉猷。\n当思竹帛载，不为鬓髮羞。",
        "dynasty": "宋",
        "collection_info": null
    },
    {
        "uuid": "0af6ef7bbb0214fb6a6fb1225cbe0ef3",
        "title": "短歌行",
        "author": "郭世模",
        "content": "天东衔烛龙，光景照四溟。\n羲和揽龙辔，鞭策日夜征。\n露华以春晖，霜叶当秋零。\n危柱无弱絃，急辕无留旌。\n华髮不再绿，雕颜宁重荣。\n良辰足行乐，羁旅难为情。\n乌程有美饷，为人驻颓龄。\n玉指陈兰藉，歌钟閒鸾笙。\n短章可娱日，意气聊相倾。",
        "dynasty": "宋",
        "collection_info": null
    },
    {
        "uuid": "1af7dd263cb1ad6890c2e39c694bec14",
        "title": "乌夜啼",
        "author": "郭世模",
        "content": "碧烟障楼天欲暮，飞乌夜集芜城戍。\n云外毕逋衔尾来，月明腷膊同枝语。\n楼中有人辍机杼，玉笙怨咽凝江雾。\n惆怅幽栖夜未阑，桂树秋风兰叶露。",
        "dynasty": "宋",
        "collection_info": null
    },
    {
        "uuid": "6d031ab5868ca0e76ccc1e3328cd812a",
        "title": "题清芬阁",
        "author": "郭世模",
        "content": "视世轩裳一露萤，平生苦节抱遗经。\n卧云句好传弟子，钓濑名高齐客星。\n尚想臞儒在山泽，空留遗庙落丹青。\n发挥家传标潜德，奕奕元孙有典刑。",
        "dynasty": "宋",
        "collection_info": null
    }
]