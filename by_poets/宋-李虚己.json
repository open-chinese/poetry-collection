[
    {
        "title": "建茶呈使君学士",
        "author": "李虚己",
        "content": "石乳标奇品，琼英碾细文。\n试将梁苑雪，煎勋建溪云。\n清味通宵在，余香隔坐闻。\n遥思摘山月，龙焙未春分。",
        "dynasty": "宋",
        "collection_info": null
    },
    {
        "title": "次韵和内翰杨大年见寄",
        "author": "李虚己",
        "content": "鳌冠三峰碧海宽，云谣初下霭芝兰。\n采珠宫裏骊龙睡，织锦机中彩凤盘。\n药砌苍苔钱作点，粉墙修竹玉为竿。\n闲从庄蜨亲鳬舄，曾得安期九转丹。",
        "dynasty": "宋",
        "collection_info": null
    },
    {
        "title": "和汝南秀才游浄土见寄",
        "author": "李虚己",
        "content": "长松繫马驻吟鞭，水殿沈檀一树烟。\n苔破闲阶幽鸟立，草芳深院老僧眠。\n桃花欲放条风后，茶蘂新供谷雨前。\n衰会赏诗多狎客，我无岐路近神仙。",
        "dynasty": "宋",
        "collection_info": null
    },
    {
        "title": "寄化城寺",
        "author": "李虚己",
        "content": "化城金地出人羣，瀑布峰前一径分。\n宝塔香灯诸洞见，石楼钟磬半天闻。\n子明丹竈封秋藓，李白书堂鏁暮云。\n欲去未能还结念，展图时诵北山文。",
        "dynasty": "宋",
        "collection_info": null
    },
    {
        "title": "送何水部蒙出牧宜阳",
        "author": "李虚己",
        "content": "宜川三月水东流，秀出江南二十州。\n红旆使君今日去，白衣举子昔年游。\n海潮赋就藏书府，竞渡诗成在郡楼。\n国史待修循吏传，政声早晚达凝旒。",
        "dynasty": "宋",
        "collection_info": null
    },
    {
        "title": "题义门胡氏华林书院  其一",
        "author": "李虚己",
        "content": "聚族逢修偃，垂绅偶会昌。\n里闾师重厚，门阀诫轻扬。\n木壠堆云秀，书帷积雪光。\n清名传异域，丽句出中堂。\n玉藴山还润，兰生谷更香。\n友朋敦布素，童稚味膏粱。\n铸剑归农器，休牛见服箱。\n斋心常拱极，端简立秋霜。",
        "dynasty": "宋",
        "collection_info": null
    },
    {
        "title": "题义门胡氏华林书院  其二",
        "author": "李虚己",
        "content": "绿池寒竹绕书斋，鼓箧横经任往迴。\n积善原从千里应，表门恩自九天来。\n文章卷裏蟾枝秀，礼义乡中棣萼开。\n记得浮云深处景，岩深应长栋梁材。",
        "dynasty": "宋",
        "collection_info": null
    },
    {
        "title": "题义门胡氏华林书院  其三",
        "author": "李虚己",
        "content": "部符南粤转轺车，三宝新题表义闾。\n药石好携灵运句，素筠留得蔡邕书。\n平原架上衣无主，过客堂中食无鱼。\n见说下帷多俊士，共瞻司马慕相如。",
        "dynasty": "宋",
        "collection_info": null
    }
]