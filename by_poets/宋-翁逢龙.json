[
    {
        "uuid": "3b7dbeebee554f9c728e8f1906c5788d",
        "title": "闰月见九华菊",
        "author": "翁逢龙",
        "content": "众草已枯霜，墙阴独自芳。\n旋开三四蕊，知为两重阳。\n酒恰今朝熟，花多一月香。\n又经风雨后，得尔慰凄凉。",
        "dynasty": "宋",
        "collection_info": null
    },
    {
        "uuid": "475dc1d6f1fc861818fec2e6a5d9cfff",
        "title": "天津桥",
        "author": "翁逢龙",
        "content": "下马过天津，听传禁漏频。\n惟怜一桥月，曾照六朝人。\n金剥宫门字，红飞粉壁尘。\n中官来宿内，因问帝乡亲。",
        "dynasty": "宋",
        "collection_info": null
    },
    {
        "uuid": "3ff090b3e4a84fb7100c59edf03630b1",
        "title": "金山寺",
        "author": "翁逢龙",
        "content": "波涛涌处浮双塔，塔影高低树影边。\n山下虽无归寺路，门前却有过淮船。\n石峰隔水难寻水，井脉通泉易得泉。\n闻说老龙归洞口，几回惊起定僧禅。",
        "dynasty": "宋",
        "collection_info": null
    },
    {
        "uuid": "acc5af5c7cc1cd501cb4db20a53224cb",
        "title": "祈雪",
        "author": "翁逢龙",
        "content": "谷中草木几经春，敕额犹存古隶文。\n千里耕桑安土俗，一炉香火奉山君。\n多留姓字溪边石，惯见旌旗陇上云。\n太守若贤神自感，夜来入梦雪缤纷。",
        "dynasty": "宋",
        "collection_info": null
    },
    {
        "uuid": "4a02a608008b313af87a12778f7c38dd",
        "title": "原西",
        "author": "翁逢龙",
        "content": "原西行来遍，独影在斜阳。\n骤雨晴明快，初秋早晚凉。\n猿摇山果落，麝浴涧泉香。\n不向闲中看，争知城郭忙。",
        "dynasty": "宋",
        "collection_info": null
    },
    {
        "uuid": "42b32bddc8ea601fe163b534a1a4c125",
        "title": "上马",
        "author": "翁逢龙",
        "content": "因行作游计，上马未须忙。\n旧路往来熟，新秋早晚凉。\n看图寻古迹，听语认同乡。\n一带陂塘近，西风菱藕香。",
        "dynasty": "宋",
        "collection_info": null
    },
    {
        "uuid": "962676c86b03f89bbb54ce4ec145c77f",
        "title": "过齐山人居",
        "author": "翁逢龙",
        "content": "自说住居年，山灵夙有缘。\n看经医病鹤，祭土凿新泉。\n食相过饥岁，眠蓑度雪天。\n所言非释老，难与世人传。",
        "dynasty": "宋",
        "collection_info": null
    },
    {
        "uuid": "f4a52fd687ac9419c6d10c48583c1f19",
        "title": "官满借居",
        "author": "翁逢龙",
        "content": "尽装家具已回京，便觉身如片叶轻。\n近市借居人语杂，闭门独处自心清。\n雨中蹑屣青苔滑，烛下梳头白髮明。\n余亦傍人檐底住，新来巢燕不须惊。",
        "dynasty": "宋",
        "collection_info": null
    },
    {
        "uuid": "e0bf098e464471293b1bcfea4fcb5b5c",
        "title": "夜读",
        "author": "翁逢龙",
        "content": "官事归来夜雪埋，儿曹灯火小茅斋。\n人家不必问贫富，但有读书声便佳。",
        "dynasty": "宋",
        "collection_info": null
    },
    {
        "uuid": "04b53d5e36d796dd3c05cbc7f8da5062",
        "title": "曹娥庙",
        "author": "翁逢龙",
        "content": "再拜灵娥庙，魂清若可招。\n幡风吹古渡，帆月落残潮。\n碑有行人读，香多野客烧。\n迎神汉朝曲，时听起云霄。",
        "dynasty": "宋",
        "collection_info": null
    },
    {
        "uuid": "adc899db470835d925f35f2e03f13005",
        "title": "曹娥墓",
        "author": "翁逢龙",
        "content": "何朝无朽骨，此地尚清阴。\n冢上独根树，江边孤女心。\n化钱烧石燥，落叶渍泥深。\n长有英灵在，风平烟浪沉。",
        "dynasty": "宋",
        "collection_info": null
    },
    {
        "uuid": "3ee8f2f5225a280d8a510477e5c42991",
        "title": "润州五州山",
        "author": "翁逢龙",
        "content": "五州山下路，樵牧自成羣。\n涧浅泉交径，岩高石碍云。\n老松前代寺，异草贵人坟。\n更陟重冈望，江淮地势分。",
        "dynasty": "宋",
        "collection_info": null
    },
    {
        "uuid": "a534c4a2374b66cf39a95d75ff2af2aa",
        "title": "除夜怀弟",
        "author": "翁逢龙",
        "content": "为官与为客，相望各天涯。\n明日同添岁，何年共在家。\n梅飘几片雪，灯结两心花。\n前月书无报，多因道路赊。",
        "dynasty": "宋",
        "collection_info": null
    },
    {
        "uuid": "9bd362b13214c670ccbe3ccbf96c0514",
        "title": "句",
        "author": "翁逢龙",
        "content": "知君游世磨不磷，往作道人之石友。",
        "dynasty": "宋",
        "collection_info": null
    }
]