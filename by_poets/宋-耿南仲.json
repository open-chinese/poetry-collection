[
    {
        "uuid": "3192394ddca394e80559af3019ab581a",
        "title": "和邓慎思诗呈同院诸公三首  其一",
        "author": "耿南仲",
        "content": "秋日同文馆，閒无一事依。\n鬬羊谁得隽，倦鸟客思归。\n寝处还相向，过从不患稀。\n何当有星聚，谁为问璇玑。",
        "dynasty": "宋",
        "collection_info": null
    },
    {
        "uuid": "13446799c3d44ba5edbc704d11f0cb6e",
        "title": "和邓慎思诗呈同院诸公三首  其二",
        "author": "耿南仲",
        "content": "秋日同文馆，褎然观国光。\n泗滨何限磬，岱麓易求梁。\n剑气频衝斗，锥锋定出囊。\n于余惭拙匠，操尺预量长。",
        "dynasty": "宋",
        "collection_info": null
    },
    {
        "uuid": "7f65a77dab634238936f188e1a7a33b5",
        "title": "和邓慎思诗呈同院诸公三首  其三",
        "author": "耿南仲",
        "content": "秋日同文馆，新凉逐雨回。\n棘垣婴吏局，蕙帐忆山隈。\n射为巧狙发，田因文豹来。\n西城随分鎻，夫我室多才。",
        "dynasty": "宋",
        "collection_info": null
    },
    {
        "uuid": "5633215235fbebf3ce4d39e030a0ae15",
        "title": "和邓慎思秋日同文馆诗三首  其一",
        "author": "耿南仲",
        "content": "诏命连催发，英髦一日齐。\n周瑜醇似酒，崔远爽于梨。\n高馆清无梦，寒灯坐赋题。\n还同宿山驿，风雨闭重闺。",
        "dynasty": "宋",
        "collection_info": null
    },
    {
        "uuid": "ea334cfc9a108ec8f244557eba380890",
        "title": "和邓慎思秋日同文馆诗三首  其二",
        "author": "耿南仲",
        "content": "槐市任花黄，赓歌且闢场。\n醒心流水曲，警耳白云章。\n冷竹枝枝翠，芳兰叶叶香。\n满前皆俊彦，何但有三康。",
        "dynasty": "宋",
        "collection_info": null
    },
    {
        "uuid": "fbb54e45837352120f7287baeb8b1f76",
        "title": "和邓慎思秋日同文馆诗三首  其三",
        "author": "耿南仲",
        "content": "翠幕春云合，场登看舞鸡。\n冥搜人不到，惊盼日沉西。\n矒学愁精鉴，英材喜巨题。\n何人当首选，双觡起蚖泥。",
        "dynasty": "宋",
        "collection_info": null
    },
    {
        "uuid": "7f1d037f96985cbea8b6dde96a200754",
        "title": "和邓慎思未试即事杂书率用秋日同文馆为首句三首  其一",
        "author": "耿南仲",
        "content": "败叶扫还飞，秋容肃粉闱。\n青钱如已选，白璧会须归。\n燕坐书横案，孤吟月满衣。\n还同潘散骑，鱼鸟性都违。",
        "dynasty": "宋",
        "collection_info": null
    },
    {
        "uuid": "0ba82d8833c3b78747967ea2c97bb1e8",
        "title": "和邓慎思未试即事杂书率用秋日同文馆为首句三首  其二",
        "author": "耿南仲",
        "content": "大轴累千箱，鳬中见鹤长。\n静临窓几读，爽入肺肝凉。\n夸咤争求胜，疲劳忽自忘。\n由来京邑贡，正合冠多方。",
        "dynasty": "宋",
        "collection_info": null
    },
    {
        "uuid": "2adb25621a068f524eac6a906c2ab16f",
        "title": "和邓慎思未试即事杂书率用秋日同文馆为首句三首  其三",
        "author": "耿南仲",
        "content": "蔼蔼儒冠至，恢恢贤路开。\n才须金鉴别，人自玉山来。\n谢客书千卷，嵇康酒一杯。\n如君富术业，当与雉为媒。",
        "dynasty": "宋",
        "collection_info": null
    },
    {
        "uuid": "e46c5164c754ed83929a643f8c772fb6",
        "title": "和邓慎思初入试院",
        "author": "耿南仲",
        "content": "昭回云汉九天横，冠带彬彬尽俊英。\n梁国有珠光照乘，赵人怀璧价连城。\n道山邃处分羣彦，文律持来考正声。\n秋晚定知谁入彀，叔通还进鲁诸生。",
        "dynasty": "宋",
        "collection_info": null
    },
    {
        "uuid": "f0fbff558b20090a173bfc63520c0bd8",
        "title": "和余樗年试院即事呈诸公",
        "author": "耿南仲",
        "content": "重门键钥阻山河，顾有良朋不厌过。\n唾落如珠倾巨斛，袂挥成幕散轻罗。\n惭分处士吹竽俸，谩学东人掩鼻歌。\n笑语哄堂俄又夜，客愁还奈我曹何。",
        "dynasty": "宋",
        "collection_info": null
    },
    {
        "uuid": "04e5fa6c7092e62ab391160a28117b66",
        "title": "和邓慎思重九考罢试卷书呈同院诸公",
        "author": "耿南仲",
        "content": "贡珍已选茂良充，犹被拘縻类縳钟。\n渌酒强陪高馆饮，黄花不似故园逢。\n碁枰苦战挑灯坐，藓壁閒题捧砚从。\n风叶满庭秋索寞，更筹向尽睡方浓。",
        "dynasty": "宋",
        "collection_info": null
    },
    {
        "uuid": "dd2f857efab7112f37d8167a7118b80e",
        "title": "和邓慎思同舍问及故山景物用钟字韵诗以答",
        "author": "耿南仲",
        "content": "草庐高卧对千峰，白眼谁能顾万钟。\n仄席不因天子诏，藏诗未许世人逢。\n他年社禝勋如立，归老烟霞志会从。\n五柳一松应好在，月明空自结阴浓。",
        "dynasty": "宋",
        "collection_info": null
    },
    {
        "uuid": "ff349e40e82578744f37a88a927a81bc",
        "title": "延祥寺",
        "author": "耿南仲",
        "content": "罗浮仙客隐，准拟访丹台。\n为国身将老，逢山眼倍开。\n月依松上过，风自竹间来。\n僧欲延清话，茶香屡拨灰。",
        "dynasty": "宋",
        "collection_info": null
    },
    {
        "uuid": "aabe62f2a5e0f1f76cc2f1b3f7bacda7",
        "title": "题丹竈  其一",
        "author": "耿南仲",
        "content": "穉川初隐地，山邃枕如城。\n宝鼎丹何在，云衣骨亦轻。",
        "dynasty": "宋",
        "collection_info": null
    },
    {
        "uuid": "d95b18154365de033245b4a3eba12cdb",
        "title": "题丹竈  其二",
        "author": "耿南仲",
        "content": "金鼎交龙虎，当年想闭扃。\n一丸丹既就，五色土犹灵。",
        "dynasty": "宋",
        "collection_info": null
    },
    {
        "uuid": "2748029935f0cadd514819e3ee727368",
        "title": "题丹竈  其三",
        "author": "耿南仲",
        "content": "始知勾漏地，犹胜步兵营。\n往躅今谁继，游人空慕名。",
        "dynasty": "宋",
        "collection_info": null
    },
    {
        "uuid": "82e97ea44538ff2854b9a558e0b8ff8c",
        "title": "题丹竈  其四",
        "author": "耿南仲",
        "content": "过客空寻访，飞仙已杳冥。\n他山多可买，归去读黄庭。",
        "dynasty": "宋",
        "collection_info": null
    }
]