[
    {
        "uuid": "d100269e496abe09e37102210b3d93b7",
        "title": "沁园春 谷口高人",
        "author": "黄师参",
        "content": "谷口高人，偶溯明河，近尺五天。\n见紫霄宫阙，空中突兀，玉皇姬侍，云里蹁跹。\n滴露研朱，披肝作纸，细写灵均孤愤篇。\n排云叫，奈大钧不管，沙界三千。\n语高天上惊传。\n早斥去人间伴谪仙。\n念赤城丹籍，香名空在，蓬莱弱水，欲到无缘。\n还倚枯槎，飘然归去，回首清都若个边。\n家山好，有一湾风月，小小渔船。",
        "dynasty": "宋",
        "collection_info": null
    },
    {
        "uuid": "6053ad9664834c78ce6712f7813df38d",
        "title": "李咸谷歌",
        "author": "黄师参",
        "content": "李咸谷，真诗人，无枝可栖云水身。\n去年县官为架屋，纔有数枝堪寄宿。\n朝厨无烟眠正高，痴儿叫怒吟转豪。\n人间六月尽絺服，独着春衫凉自足。\n黄鸡白酒东家留，西家欲留还住休。\n凿池养鱼未盈掌，有客过门须举网。\n网收鱼尽镜奁空，菜羹作供尤春风。\n谷之山，窈復深，谁其友之紫芝民。\n谷之水，清且泚，谁其似之巢父耳。\n再拜号君咸谷子，白头结交从此始。",
        "dynasty": "宋",
        "collection_info": null
    },
    {
        "uuid": "488de466832bf5ec6e5fa9ebfed48025",
        "title": "过庐陵",
        "author": "黄师参",
        "content": "昔年楼迹处，今访不知门。\n华屋半尘土，故人余子孙。\n少留谁共语，欲去转销魂。\n落日江楼望，江山空復存。",
        "dynasty": "宋",
        "collection_info": null
    },
    {
        "uuid": "352911006bb19b5be98a5813eb733c0d",
        "title": "咏怀",
        "author": "黄师参",
        "content": "南国有佳人，不数阴丽华。\n长年事絺葛，无语吟柳花。\n平生父母心，岂不愿有家。\n纷纷轻薄儿，媒氏空自譁。\n失身死堪羞，失时未须嗟。",
        "dynasty": "宋",
        "collection_info": null
    },
    {
        "uuid": "ac7c5e89c1fb2ffcb119fac251ae0f57",
        "title": "小楼即事",
        "author": "黄师参",
        "content": "病起懒拈酒盏，衣单顿怯春寒。\n独把东坡诗卷，立残西日阑干。",
        "dynasty": "宋",
        "collection_info": null
    },
    {
        "uuid": "4c0adcd372dac2564be82c05f2fa5a67",
        "title": "玉岩有感",
        "author": "黄师参",
        "content": "游山苦无侣，独行亦自佳。\n不羡篮舆稳，软草供蒲鞋。\n小僧倚门问，客从何处来。\n长啸不復答，露坐面山隈。\n往谒玉岩翁，缟衣绝纤埃。\n祠宫蔽风雨，碑碣荒莓苔。\n四山壮幽閒，百感撄我怀。\n先生竟何之，山猿朝夕哀。\n出处非有意，于道相萦迴。\n翁看岭表人，白骨漫成堆。\n所见明且哲，屡表乞归骸。\n伫立三太息，归思落日催。",
        "dynasty": "宋",
        "collection_info": null
    }
]