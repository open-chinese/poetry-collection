[
    {
        "title": "县斋 弦歌堂",
        "author": "朱之纯",
        "content": "洋洋百里起呕吟，惠化熏陶谷水阴。\n明月诗函三岛秀，清风曲奏一堂深。\n武城浪说言游道，单父休夸子贱音。\n政敏谁知过齐国，想君真得古人心。",
        "dynasty": "宋",
        "collection_info": null
    },
    {
        "title": "县斋 三山亭",
        "author": "朱之纯",
        "content": "俗易风移古道还，县斋迭石作三山。\n因怜席上红尘少，赢得壶中白日闲。\n想见六鳌擎水下，坐看双鹤落云间。\n何须更叩黄金阙，只此幽亭是玉关。",
        "dynasty": "宋",
        "collection_info": null
    },
    {
        "title": "县斋 艮阁",
        "author": "朱之纯",
        "content": "画阁峨然冠翠峦，更占艮地特巑岏。\n晓窗高揖东风暖，夜幕低垂北斗寒。\n突兀状惊青蜃吐，徘徊势若老龙蟠。\n嗟予劲节非徐子，那得陈侯一榻看。",
        "dynasty": "宋",
        "collection_info": null
    },
    {
        "title": "思吴堂",
        "author": "朱之纯",
        "content": "画堂重构一湖中，更述民思渤海公。\n自昔三年留惠政，至今百里诵清风。\n波间𨺗觉欢声别，陌上新传乐事同。\n从此邦人转怀德，悠悠谷水几时穷。",
        "dynasty": "宋",
        "collection_info": null
    },
    {
        "title": "湖斋",
        "author": "朱之纯",
        "content": "平湖十顷水汪洋，得意茅斋且屈藏。\n园种小桃今结子，池栽翠芰更闻香。\n六龟已兆千年瑞，双鹤看呈八月祥。\n居此倏然忘世味，此心尤懒去龙阳。",
        "dynasty": "宋",
        "collection_info": null
    }
]