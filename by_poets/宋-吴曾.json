[
    {
        "title": "冬",
        "author": "吴曾",
        "content": "看了青灯梦不成，东风辊雪落寒声。\n半生客裏无穷恨，告诉梅花说到明。",
        "dynasty": "宋",
        "collection_info": null
    },
    {
        "title": "罗山",
        "author": "吴曾",
        "content": "儿时闻罗山，窟穴居神仙。\n念念每欲往，终为俗累牵。\n兹晨復何夕，风日媚晴暄。\n偶与二三子，径来践前言。\n崎岖涉冈涧，峭蒨凌云烟。\n崖断或如泻，坡平俄若川。\n有泉何自来，但觉声涓涓。\n萦纡若蛇走，往注山腹田。\n徘徊一濯足，入袖风翩翩。\n俄登最高岭，中观屋数椽。\n嶙峋老石像，摩挲不记年。\n桃花破丛菅，一笑为嫣然。\n石屏与翠壁，拥从相后先。\n物色恣观览，万界满眼前。\n适问同游人，兹为第几天。\n不然何秀拔，不与众峰连。\n长安在何许，无乃落日边。\n十年苦抢攘，战血腥戈鋋。\n谁知尘外客，一壑能自专。\n徜徉得此乐，疑已飘飘然。\n兹游恐难再，迟留不能前。\n如何林间月，弄影明娟娟。\n催归犹恨早，正恐陵谷迁。\n到家追悔甚，誓将世务捐。\n却寻向来路，迹断难攀援。\n春雨正蒙密，涧水鸣潺湲。\n徘徊不可上，愧尔无仙缘。",
        "dynasty": "宋",
        "collection_info": null
    },
    {
        "title": "南湖诗上晁侍郎",
        "author": "吴曾",
        "content": "已将政事继龚黄，更与风光作主张。\n见说南湖桃与李，郡人今復比甘棠。",
        "dynasty": "宋",
        "collection_info": null
    }
]