[
    {
        "uuid": "cc19e922b265053568df694bfa4dda3a",
        "title": "莺啼序 离骚困吟梦醒",
        "author": "叶润",
        "content": "离骚困吟梦醒，访台城旧路。\n问流水、东入沧溟，还解流转西否。\n乌衣梦、浪传故国，晴烟冉冉宫墙树。\n念吟魂凄断，待随燕子来去。\n回首十年，阑锦花场，趁吟云赋雨。\n可曾对、宝瑟知音，高轩为谁轻驻。\n倚东风、愁长笑短，水云深、春江日暮。\n伴羁怀，唯有征衫，贮寒半缕。\n高情谩赋，蕙带兰襟，蛾眉古来相妒。\n英雄到、江南易老。\n后来谁更，风景伤心，泪沾樽俎。\n登山宴水，横江酹酒，倾将慷慨酬形势，付兴亡、一笑翻歌舞。\n独醒难继山公，上马旌旗动，又还惊起鸥鹭。\n危亭恨极，落尽寒香，怕道断肠句。\n有多少、行星翠点，春浅寒深，孕粉藏香，蝶清蜂瘦。\n因孤彩笔芳笺，拟待倩取游丝，系却离绪。\n旋□□、写入鸣弦柱。\n曲高调古。\n更人何在，谁比和、此幽素。",
        "dynasty": "宋",
        "collection_info": null
    }
]