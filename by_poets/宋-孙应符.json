[
    {
        "uuid": "9ae9fa389dbb385618ea008c1f5fb7ba",
        "title": "应符读韩文公龊龊诗考其岁月乃三十二所作今应符生亦三十二年矣深有媿焉因借其韵为咄咄篇以自警",
        "author": "孙应符",
        "content": "咄咄汝为子，念之心可寒。\n慕则非所慕，叹则非所叹。\n愚生乃繫俗，达人斯大观。\n大明高照耀，沧海足波澜。\n不求胜己友，有过孰抨弹。\n不绝害心念，诚身奚喜欢。\n沟浍无源本，易盈还易干。\n见善苟不明，譬彼东西湍。\n仁义根于心，视精而行端。\n读书贵知道，事亲宁以官。\n会稽产竹箭，西海出琅玕。\n虚名何足尚，所惧实才难。",
        "dynasty": "宋",
        "collection_info": null
    },
    {
        "uuid": "918a8aa1bb65f1e6a63c90d8960d33ac",
        "title": "次季和宿龙泉寺遇雪韵",
        "author": "孙应符",
        "content": "同入招提宿，初从城市归。\n雪轻浑欲舞，云冻不成飞。\n客去寻溪棹，僧来叩竹扉。\n篱边一枝玉，漏泄化工机。",
        "dynasty": "宋",
        "collection_info": null
    },
    {
        "uuid": "c3a5a27e7d620d5bf2f25ee859cfc401",
        "title": "丁未仲夏季弟海陵官舍家大人赏月作诗恭次元韵",
        "author": "孙应符",
        "content": "宾僚成雅集，夜月正清圆。\n幸对芳樽满，兼逢乐事全。\n哦诗追旧日，举盏望青天。\n此会宜频讲，何妨祝寿延。",
        "dynasty": "宋",
        "collection_info": null
    },
    {
        "uuid": "8aeb544b3391a178743aeba7195a0693",
        "title": "应符生日大人作诗以示恭次元韵",
        "author": "孙应符",
        "content": "初度追思夜向晨，敢安暇逸负青春。\n鸰原友悌同三益，鹤髮康宁拱二亲。\n未遂功名酬诲育，勉将诚孝信乡邻。\n从今且愿蒙天佑，日侍慈颜拜北辰。",
        "dynasty": "宋",
        "collection_info": null
    },
    {
        "uuid": "de249dbfa7f062106827f20ac1eb27f2",
        "title": "季弟黄岩任满大人挈家众先扫作诗见示恭和元韵",
        "author": "孙应符",
        "content": "心处中虚治五官，物来能应固非难。\n移忠益本居家孝，阅暑知曾历岁寒。\n父子赓歌真内乐，弟兄分职頼居安。\n何妨菽水为欢养，会有时来诏赐餐。",
        "dynasty": "宋",
        "collection_info": null
    },
    {
        "uuid": "28dacf808d577e19b63f9a46f33269f4",
        "title": "恭次家大人初抵季弟海陵官舍之韵  其一",
        "author": "孙应符",
        "content": "学山初不止邱陵，骥子终期万里程。\n莫问官曹今落寞，正须人物自高明。\n斗升聊可为亲养，岁月行看播治声。\n膝下团圞事文史，此身何幸忝居兄。",
        "dynasty": "宋",
        "collection_info": null
    },
    {
        "uuid": "ed819990dd2e53875d53db58574c6cc8",
        "title": "恭次家大人初抵季弟海陵官舍之韵  其二",
        "author": "孙应符",
        "content": "生于陵者自安陵，何事驱驰较驿程。\n却望乡山千里隔，共看淮月一轮明。\n官閒足遂吟哦乐，俸薄休形叹息声。\n最幸一家仍聚首，不须嗟弟与瞻兄。",
        "dynasty": "宋",
        "collection_info": null
    },
    {
        "uuid": "7694c3b62646f0286506b74f8152dae1",
        "title": "恭次家大人初抵季弟海陵官舍之韵  其三",
        "author": "孙应符",
        "content": "生憎世俗迭相陵，反己工夫有度程。\n大学在先知本末，中庸当务造诚明。\n谆谆自昔承严训，默默终年愧令声。\n至道不须由外索，事亲友弟及从兄。",
        "dynasty": "宋",
        "collection_info": null
    },
    {
        "uuid": "3a206333952b559d877d8fe51ef5256c",
        "title": "恭次家大人鬻田训子诗韵",
        "author": "孙应符",
        "content": "厄穷那復值凶年，典尽贫家五亩田。\n暂给箪瓢居巷内，且将经史向窗前。\n潜心矻矻先修己，安命栖栖不怨天。\n爵禄功名宜自取，尤当勉力务勤拳。",
        "dynasty": "宋",
        "collection_info": null
    },
    {
        "uuid": "c5394e868479f6ac9ab3b7d8c243fd90",
        "title": "恭和家大人将赴季弟官舍书示及门之作  其一",
        "author": "孙应符",
        "content": "纯熟工夫积岁年，能知本性则知天。\n揠苗助长犹为害，况復芸人舍己田。",
        "dynasty": "宋",
        "collection_info": null
    },
    {
        "uuid": "2c118f04711db410464ee6ec27652177",
        "title": "恭和家大人将赴季弟官舍书示及门之作  其二",
        "author": "孙应符",
        "content": "焚膏继晷且穷年，荣悴他时却在天。\n莫把光阴虚度了，吾徒耕道若耕田。",
        "dynasty": "宋",
        "collection_info": null
    }
]