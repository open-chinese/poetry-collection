[
    {
        "uuid": "7c89e58bd6ae80c1e033590219b5e4f9",
        "title": "减字木兰花 暂游大庾",
        "author": "吕岩",
        "content": "暂游大庾。\n白鹤飞来谁共语。\n岭畔人家。\n曾见寒梅几度花。\n春来春去。\n人在落花流水处。\n花满前溪。\n藏尽神仙人不知。",
        "dynasty": "宋",
        "collection_info": null
    },
    {
        "uuid": "9f0370236495f5a25a60596dd2670e4b",
        "title": "渔家傲 二月江南山水路",
        "author": "吕岩",
        "content": "二月江南山水路。\n李花零落春无主。\n一个鱼儿无觅处。\n风和雨。\n玉龙生甲归天去。",
        "dynasty": "宋",
        "collection_info": null
    },
    {
        "uuid": "78f42310be5c1acf8d8f18ff13024412",
        "title": "望江南・忆江南 瑶池上",
        "author": "吕岩",
        "content": "瑶池上，瑞雾霭群仙。\n素练金童锵凤板，青衣玉女啸鸾笙。\n身在大罗天。\n沉醉处，缥缈玉京山。\n唱彻步虚清燕罢，不知今夕是何年。\n海水又桑田。",
        "dynasty": "宋",
        "collection_info": null
    },
    {
        "uuid": "a9660a0b082d65ea421e6d2e77d208ca",
        "title": "梧桐影 落日斜",
        "author": "吕岩",
        "content": "落日斜，西风冷。\n幽人今夜来不来，教人立尽梧桐影。",
        "dynasty": "宋",
        "collection_info": null
    },
    {
        "uuid": "c8d03267c82e688b909d889c57e30ea8",
        "title": "促拍满路花 秋风吹渭水",
        "author": "吕岩",
        "content": "秋风吹渭水，落叶满长安。\n黄尘车马道、独清闲。\n自然炉鼎，虎绕与龙盘。\n九转丹砂就，琴心三叠，蕊宫看舞胎仙。\n任万钉、宝带貂蝉。\n富贵欲熏天。\n黄粱炊未熟、梦惊残。\n是非海里，直道作人难。\n袖手江南去，白苹红寥，又寻湓浦庐山。",
        "dynasty": "宋",
        "collection_info": null
    },
    {
        "uuid": "f453e24dba49917110f80dc09617ed82",
        "title": "沁园春 七返还丹",
        "author": "吕岩",
        "content": "七返还丹，在人先须，炼已待时。\n正一阳初动，中宵漏永，温温铅鼎，光透帘帏。\n造化争驰，虎龙交合，进火工夫犹斗危。\n曲江上，看月华莹静，有个乌飞。\n当时。\n自饮刀圭。\n又谁信无中养就儿。\n辨水源清浊，木金间隔，不因师指，此事难知。\n道要玄微，天机深远，下手速修犹太迟。\n蓬莱路，仗三千行满，动步云归。",
        "dynasty": "宋",
        "collection_info": null
    },
    {
        "uuid": "a47e5081c55ae162e769612f6222e0ed",
        "title": "浪淘沙 我有屋三间",
        "author": "吕岩",
        "content": "我有屋三间。\n柱用八山。\n周回四壁海遮拦。\n万象森罗为斗栱，瓦盖青天。\n无漏得多年。\n结就因缘。\n修成功行满三千。\n降得火龙伏得虎，陆地通仙。",
        "dynasty": "宋",
        "collection_info": null
    },
    {
        "uuid": "875244e22d77346f152d093a1ba86370",
        "title": "失调名 别无巧妙",
        "author": "吕岩",
        "content": "别无巧妙，与你方儿一个。\n子后午前定息坐。\n夹脊双门昆仑过。\n恁时得气力，思量我。",
        "dynasty": "宋",
        "collection_info": null
    },
    {
        "uuid": "a6128c71273f75f62e27592caaba0ee6",
        "title": "步蟾宫 坎离干兑分子午",
        "author": "吕岩",
        "content": "坎离干兑分子午。\n但认取、自家宗祖。\n炼甲庚、更降龙虎。\n地雷震动山头雨。\n要浇灌、黄芽出土。\n有人若问是谁传，但说道、先生姓吕。",
        "dynasty": "宋",
        "collection_info": null
    },
    {
        "uuid": "71bdb0bc5993850f55ca68b8a58db389",
        "title": "西江月 落日数声啼鸟",
        "author": "吕岩",
        "content": "落日数声啼鸟，香风满路吹花。\n道人邀我煮新茶。\n荡涤胸中潇洒。\n世事不堪回首，梦魂犹绕天涯。\n凤停桥畔即吾家，管甚月明今夜。",
        "dynasty": "宋",
        "collection_info": null
    },
    {
        "uuid": "44788c72a4c0f461f0d3c29c631b7c0d",
        "title": "沁园春 琳馆清标",
        "author": "吕岩",
        "content": "琳馆清标，琼台丽质，何年天上飞来。\n扬州暂倚，后土为深栽。\n独立干坤一树，春风占、万朵齐开。\n天然巧，蕊珠圆簇，玉瓣轻裁。\n见一花九朵，类玲珑玉斝，错落琼杯。\n得满盛香露，洗荡尘埃。\n是真元孕育，有仙风道骨，岂是凡胎。\n问真宰，难留下土，携而上蓬莱。",
        "dynasty": "宋",
        "collection_info": null
    },
    {
        "uuid": "eb95ccf1d51fc722cbad29f3a31ea0d0",
        "title": "失调名 鼎里坎离",
        "author": "吕岩",
        "content": "鼎里坎离，壶中天地，满怀风月，一吸虚空。\n尘寰里，何人识我，开口问鸿蒙。\n云中。\n三弄笛，岳阳楼外，天远霞红。\n笑骑黄鹤，暂过海陵东。\n拂袖呵呵归去，銮和玉佩，风响乔松。\n君若要，知吾踪迹，试与问仙翁。",
        "dynasty": "宋",
        "collection_info": null
    },
    {
        "uuid": "13ea989cf0b9b752e999e176863e0474",
        "title": "西江月 葆炼中分相火",
        "author": "吕岩",
        "content": "葆炼中分相火，行持外借方鞋。\n清虚爽彻御□□。\n□□□□□□。\n□□□□□□，□□灵宝为胎。\n十分无极至真来。\n恍惚芝骈羽盖。",
        "dynasty": "宋",
        "collection_info": null
    },
    {
        "uuid": "2230c2bd20da75572e2a962636d2048c",
        "title": "西江月 一日清欢何往",
        "author": "吕岩",
        "content": "一日清欢何往，十年旧事重拈。\n细风斜日到江南。\n春满平湖潋滟。\n黄简手题龙篆，绿舆前控鸾骖。\n玉清真軿署仙衔。\n列职灵台书监。",
        "dynasty": "宋",
        "collection_info": null
    },
    {
        "uuid": "a9579e2b5fa414282e5a69f07640edeb",
        "title": "霜天晓角 干坤未裂",
        "author": "吕岩",
        "content": "干坤未裂。\n有物如何别。\n解把鸿蒙擘破，说不知、知不说。\n妙诀。\n真难彻。\n知音世所绝。\n要识阴阳颠倒，月中日、日中月。",
        "dynasty": "宋",
        "collection_info": null
    }
]