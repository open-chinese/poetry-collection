[
    {
        "uuid": "15287e00f2efceae5d10670425252e22",
        "title": "赵侯保民惠政纪实诗 纪措置夫丁一",
        "author": "邵君美",
        "content": "习书来自浒黄州，南北相关事可忧。\n弓手寨兵差发了，民丁箇箇是貔貅。",
        "dynasty": "宋",
        "collection_info": null
    },
    {
        "uuid": "0210f74629fedff4f389b7c05c19a0e1",
        "title": "赵侯保民惠政纪实诗 纪镇静有功二",
        "author": "邵君美",
        "content": "官船隻隻离巴城，邻境如何免得惊。\n镇日爱人堂上坐，夜更朝鼓转分明。",
        "dynasty": "宋",
        "collection_info": null
    },
    {
        "uuid": "2af89a7391c3b49dad46867a39d0318f",
        "title": "赵侯保民惠政纪实诗 纪存恤流民三",
        "author": "邵君美",
        "content": "南阳过渡尽流移，携子携妻那处依。\n兴化寺中都住满，俵钱俵米给他归。",
        "dynasty": "宋",
        "collection_info": null
    },
    {
        "uuid": "50ca5c7343e9686fa53442182b8a5931",
        "title": "赵侯保民惠政纪实诗 纪犒遣过军四",
        "author": "邵君美",
        "content": "客军过县没公凭，百姓惊移怕起争。\n犒物犒钱皆望外，秋毫无犯奔程行。",
        "dynasty": "宋",
        "collection_info": null
    },
    {
        "uuid": "b2b4c97b715a54ab34468bca4df2a994",
        "title": "赵侯保民惠政纪实诗 纪置栅关防五",
        "author": "邵君美",
        "content": "县方忧北又忧南，无寨无城么障拦。\n近县路头都置栅，哨鞭直突也应难。",
        "dynasty": "宋",
        "collection_info": null
    },
    {
        "uuid": "762d6cd22b7280b61a398675eed90b1f",
        "title": "赵侯保民惠政纪实诗 纪钉截县江六",
        "author": "邵君美",
        "content": "县江日日过车船，传是官军或不然。\n截断县江教莫入，民舟方始得安眠。",
        "dynasty": "宋",
        "collection_info": null
    },
    {
        "uuid": "cdeac2137059e2c55445ee7a74bfef5c",
        "title": "赵侯保民惠政纪实诗 纪劝谕发粜七",
        "author": "邵君美",
        "content": "米舟米担尽无来，有米有家户不开。\n急把公文行劝粜，贫民生意挽将回。",
        "dynasty": "宋",
        "collection_info": null
    },
    {
        "uuid": "e27907c1634e08eecf3493db21090275",
        "title": "赵侯保民惠政纪实诗 纪出俸钱权当八",
        "author": "邵君美",
        "content": "库家不典更愁人，作么经营米与薪。\n自出俸钱权抵当，雪霜时候反如春。",
        "dynasty": "宋",
        "collection_info": null
    },
    {
        "uuid": "094ad5aeaac43fb01c789899c11bdd10",
        "title": "赵侯保民惠政纪实诗 纪杜绝草窃九",
        "author": "邵君美",
        "content": "盗猪何足挠官刑，却恐因兹草寇萌。\n押向市心搥去手，金场窑卒敢纵横。",
        "dynasty": "宋",
        "collection_info": null
    },
    {
        "uuid": "b23b7f1b39b160136b85e06816d05b2d",
        "title": "赵侯保民惠政纪实诗 纪团集民舟十",
        "author": "邵君美",
        "content": "居民苦要买船般，甲在前湖作一团。\n好箇规模如水寨，风波无恐况风寒。",
        "dynasty": "宋",
        "collection_info": null
    },
    {
        "uuid": "4cdbed845880dd71004659a0ffbe0bff",
        "title": "赵侯保民惠政纪实诗 纪置安报旗十一",
        "author": "邵君美",
        "content": "朝朝探报晓民间，犹更讹传百十般。\n旗上大书安与急，展开安字一齐安。",
        "dynasty": "宋",
        "collection_info": null
    },
    {
        "uuid": "a4001a0dcc14309adfbae58b7459f392",
        "title": "赵侯保民惠政纪实诗 纪帮给官军十二",
        "author": "邵君美",
        "content": "官司调卒过千余，帮请那知廪帑虚。\n一发券头支五日，这般调画有谁如。",
        "dynasty": "宋",
        "collection_info": null
    },
    {
        "uuid": "2d37ebf7fbeabd10bdaa97f58736dde6",
        "title": "赵侯保民惠政纪实诗 纪关防县界十三",
        "author": "邵君美",
        "content": "巴湘二界缺关防，不是隅官不说详。\n费得琴堂数杯酒，南阳一度胜金汤。",
        "dynasty": "宋",
        "collection_info": null
    },
    {
        "uuid": "f9df8669b5a20db147e49ee3910e982f",
        "title": "赵侯保民惠政纪实诗 纪哨马伏地十四",
        "author": "邵君美",
        "content": "黄花市路苦无多，长乐街头几度过。\n哨骑欲来先自伏，邦人喜不见兵戈。",
        "dynasty": "宋",
        "collection_info": null
    },
    {
        "uuid": "4ce09b86aef15ebb1fe5f264d7150da6",
        "title": "赵侯保民惠政纪实诗 纪百姓感恩十五",
        "author": "邵君美",
        "content": "花欢柳喜劝耕夫，綵帜如云拥轿前。\n万口一辞何以祝，福王坐处有青毡。",
        "dynasty": "宋",
        "collection_info": null
    }
]