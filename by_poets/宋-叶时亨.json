[
    {
        "uuid": "678eeed2b2d233c11626e8f898b02c81",
        "title": "示郭仲达  其一",
        "author": "叶时亨",
        "content": "撮髮从游成潦倒，拍肩话旧叹蹉跎。\n年来对酒诗狂减，老去伤时愁绪多。\n顾我曳裙今尚尔，念君求禄竟如何。\n不应例合俱穷踬，造化儿痴故作魔。",
        "dynasty": "宋",
        "collection_info": null
    },
    {
        "uuid": "5c932c823d905205067be0f0b4c54ef5",
        "title": "示郭仲达  其二",
        "author": "叶时亨",
        "content": "男子升沉虽繫天，风花高下亦俄然。\n功名未老终归手，富贵须时小着鞭。\n落魄羁怀长道路，苍茫客面染风烟。\n张仪此舌欣无恙，谈笑封侯会有年。",
        "dynasty": "宋",
        "collection_info": null
    },
    {
        "uuid": "baeb2c38d229139b93a131f2ddd524c4",
        "title": "泛舟松江",
        "author": "叶时亨",
        "content": "短棹夷由落照间，不堪凝望发愁端。\n雁行影没暮天阔，苹叶香残秋水寒。\n朝市触涂成险棘，风波投足却轻安。\n白鸥盟在容寻理，急办烟簑与钓竿。",
        "dynasty": "宋",
        "collection_info": null
    }
]