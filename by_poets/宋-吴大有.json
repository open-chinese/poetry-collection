[
    {
        "uuid": "fa8b606c910501972c682f4da1224d01",
        "title": "点绛唇 江上旗亭",
        "author": "吴大有",
        "content": "江上旗亭，送君还是逢君处。\n酒阑呼渡。\n云压沙鸥暮。\n漠漠萧萧，香冻梨花雨。\n添愁绪。\n断肠柔橹。\n相逐寒潮去。",
        "dynasty": "宋",
        "collection_info": null
    },
    {
        "uuid": "b40282c64e13f21561478559f71facfc",
        "title": "饯陈随隠归临川",
        "author": "吴大有",
        "content": "我昔见君方成童，长吉才华惊鉅公。\n人间科第不屑就，直使声名闻九重。\n乃翁引上凝华殿，子虚不待他人荐。\n入直来来凡几年，天上奇书尽曾见。\n翩然归去大江西，二疏父子还相随。\n故乡分得云水地，却喜不爽渔樵期。\n春雨骑牛对烟草，何如振衣随龙五云表。\n秋霜黄独煨地炉，何如驼峰犀筯食天厨。\n林间拾叶抄诗句，何如宫妃捧砚挥毫处。\n溪边照影着荷衣，何如龙门应制夺锦时。\n钧天梦断难回顾，浩然合在山中住。\n金石台前伴白云，六年不踏西湖路。\n今日重来发长吁，忍看清平破草庐。\n尽拈书籍向人卖，归买田园供荷锄。\n乃翁八十齿髮落，倚门待儿斜日薄。\n孤山梅花带不归，却唤扁舟载童鹤。",
        "dynasty": "宋",
        "collection_info": null
    },
    {
        "uuid": "6811fea6b205de3ce82d63073274afeb",
        "title": "晚过西湖",
        "author": "吴大有",
        "content": "曙色溟溟湿缊袍，涌金门下上轻桡。\n五更钟鼓星初没，两岸楼台雾未消。\n路傍柳洲人语近，山连葛岭鹤声遥。\n衝寒亦有寻梅客，拥袖骑馿过短桥。",
        "dynasty": "宋",
        "collection_info": null
    },
    {
        "uuid": "6915fff3545283fdc56499d015198057",
        "title": "杂诗  其一",
        "author": "吴大有",
        "content": "多年书问断，湖海竟悠悠。\n一见心虽满，相看泪忽流。\n彩烟山色暮，碧濑月痕秋。\n明日登程去，鹡鸰河上愁。",
        "dynasty": "宋",
        "collection_info": null
    },
    {
        "uuid": "2e8169ac22ae7e34b10d6567e8b9f4b2",
        "title": "杂诗  其二",
        "author": "吴大有",
        "content": "山中多雨水，秋晚正妨农。\n病菜和根煮，新粳带湿舂。\n拥沙埋废井，堕石折枯松。\n寂寂猿啼昼，白云藏数峰。",
        "dynasty": "宋",
        "collection_info": null
    },
    {
        "uuid": "4cc0dc3e57836b7b1dc24b1bf7f7a980",
        "title": "杂诗  其三",
        "author": "吴大有",
        "content": "客行情最苦，草草共清尊。\n万水千山路，今朝好出门。",
        "dynasty": "宋",
        "collection_info": null
    },
    {
        "uuid": "ed748dbf6bcf577104f9baf0f46971ce",
        "title": "杂诗  其四",
        "author": "吴大有",
        "content": "雁声低度水村深，中有人敲月下门。\n满屋秋风灯欲暗，江山千里故园心。",
        "dynasty": "宋",
        "collection_info": null
    },
    {
        "uuid": "e2cb037b0809ff2b4562e25649fccea2",
        "title": "游上竺寺",
        "author": "吴大有",
        "content": "编茅为屋住，结叶作衣裳。\n不试烧金诀，惟寻煮石方。\n洗瓢溪月冷，采药野云香。\n尝有仙家鹤，飞来绕石傍。",
        "dynasty": "宋",
        "collection_info": null
    }
]