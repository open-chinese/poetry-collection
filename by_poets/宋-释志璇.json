[
    {
        "uuid": "860b754843f4f05192b134ba9df8e27e",
        "title": "偈五首  其一",
        "author": "释志璇",
        "content": "休去，歇去，一切万年去。\n寒灰枯木去，古庙裏香炉去，一条白练去。",
        "dynasty": "宋",
        "collection_info": null
    },
    {
        "uuid": "0c78bb346d647ac19fca9a7dd52c18c8",
        "title": "偈五首  其二",
        "author": "释志璇",
        "content": "不休去，不歇去，业识忙忙去。\n七颠八倒去，十字街头闹浩浩地声色裏坐卧去。\n三家村裏盈衢寒路荆棘裏游戏去，刀山剑树劈腹剜心镬汤炉炭皮穿骨烂去。",
        "dynasty": "宋",
        "collection_info": null
    },
    {
        "uuid": "209a2fa986df00e5b58f318eba97a6b3",
        "title": "偈五首  其三",
        "author": "释志璇",
        "content": "瘦竹长松滴翠香，流风疏月度炎凉。\n不知谁住原西寺，每日钟声送夕阳。",
        "dynasty": "宋",
        "collection_info": null
    },
    {
        "uuid": "6b42ab8b84173b98417014250f89f5b4",
        "title": "偈五首  其四",
        "author": "释志璇",
        "content": "声色头上睡眠，虎狼羣裏安禅。\n荆棘林内翻身，雪刃丛中游戏。\n竹影扫阶尘不动，月穿潭底水无痕。",
        "dynasty": "宋",
        "collection_info": null
    },
    {
        "uuid": "ebc30270353da3cdbddec47a1ab533d9",
        "title": "偈五首  其五",
        "author": "释志璇",
        "content": "不是风动，不是幡动，衲僧失却鼻孔。\n是风动，是幡动，分明是箇漆桶。\n两段不同，眼暗耳聋。\n涧水如蓝碧，山花似火红。",
        "dynasty": "宋",
        "collection_info": null
    }
]