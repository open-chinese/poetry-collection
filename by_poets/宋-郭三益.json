[
    {
        "uuid": "e201bc847ce5ef5bb5217c2546465efc",
        "title": "游日山",
        "author": "郭三益",
        "content": "洗光朝日上旋旋，瑞色分临此地先。\n门迥帆收江市密，山深龙卧海潭圆。\n静然柏子听幽偈，閒立苔痕问小禅。\n莫讶潮平归渡晚，斯游有意已三年。",
        "dynasty": "宋",
        "collection_info": null
    },
    {
        "uuid": "b082e97d6cce585a3b2b5ee8e4335569",
        "title": "流花亭",
        "author": "郭三益",
        "content": "面幽连野色，审曲带城闉。\n但见流花水，难寻避世人。\n蟠桃知几熟，藓洞谩长春。\n税驾追前事，踌躇要路津。",
        "dynasty": "宋",
        "collection_info": null
    },
    {
        "uuid": "5af3af52f3dbea7573a38142ebc06341",
        "title": "韦羌山式公绿筠庵诗",
        "author": "郭三益",
        "content": "道人栖碧山，云居在空曲。\n十年海潮音，利物缘已熟。\n更寻妙高顶，超然具幽筑。\n古木插空青，寒筠抱岩绿。\n时携贝叶书，步入深林读。\n云衣冷萧条，静对含烟玉。\n客来境非喧，客去境自足。\n宵眠护禅虎，昼引衔花鹿。\n庵中三昧语，药我贪瞋毒。\n何当脱双鳬，藜杖追高躅。",
        "dynasty": "宋",
        "collection_info": null
    },
    {
        "uuid": "05e7bf90ddb26f6eafb5797d349bd9ed",
        "title": "题多福院分翠轩",
        "author": "郭三益",
        "content": "平生但爱山中寺，此日来看竹外山。\n心境顿开清浄想，客尘无復更相关。",
        "dynasty": "宋",
        "collection_info": null
    },
    {
        "uuid": "236897ed3782cbe577c5dd69afab57fb",
        "title": "题广度院",
        "author": "郭三益",
        "content": "羲和均四时，曜灵有急节。\n沈迷簿领书，坐叹春事歇。\n及兹新雨收，西郊轫初发。\n苍顽山气嘉，奔悍溪流活。\n风惊麦翻浪，水浄秧抽髮。\n渐穷萧寺幽，顿使烦襟豁。\n蜂喧酿蜜翅，鸟落啼林血。\n高僧日无事，种朮畦亩阔。\n绿苗已纾纾，紫花行復结。\n吾欲访长生，终岁期采撷。",
        "dynasty": "宋",
        "collection_info": null
    },
    {
        "uuid": "f9f5fdcd96c1da433806c523272e1a3b",
        "title": "题南岳寺",
        "author": "郭三益",
        "content": "古木阴森梵帝家，帘泉一酌试新芽。\n官符星火催春焙，却使山僧怨白蛇。",
        "dynasty": "宋",
        "collection_info": null
    },
    {
        "uuid": "1d554302ce550d58a0b6faa40f3032a6",
        "title": "题仙居南峰寺蓝光轩",
        "author": "郭三益",
        "content": "山光竹影交寒辉，下有碧浸吹涟漪。\n沙痕隠隠白鸟去，石声凿凿扁舟归。\n芝兰发香禅味远，云雾吐秀人家稀。\n须知春事不可挽，杜鹃已绕林中飞。",
        "dynasty": "宋",
        "collection_info": null
    },
    {
        "uuid": "1cfea53725ea729801fd0536c3920bef",
        "title": "句  其一",
        "author": "郭三益",
        "content": "晓鸟啼哑哑，游子初去家。\n去家向何许，雪暗天一涯。",
        "dynasty": "宋",
        "collection_info": null
    },
    {
        "uuid": "54b2db65c88907ade285ace5f61bd37f",
        "title": "句  其二",
        "author": "郭三益",
        "content": "举头语天公，慇懃推日车。",
        "dynasty": "宋",
        "collection_info": null
    }
]