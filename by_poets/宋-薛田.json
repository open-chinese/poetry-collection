[
    {
        "uuid": "e930662d69f2303a3196592a82829656",
        "title": "别云台观同宿饶益寺与魏野联句",
        "author": "薛田",
        "content": "自古人人足叹嗟，閒游得侣復堪夸。\n可怜十宿无喧杂，不在僧家即道家。\n田。",
        "dynasty": "宋",
        "collection_info": null
    },
    {
        "uuid": "43f3ab7e69db299c094196001d5b0dd9",
        "title": "成都书事百韵",
        "author": "薛田",
        "content": "混茫丕变造西阡，物象熙熙被一川。\n易觉锦城销白日，难歌蜀道上青天。\n云敷牧野耕桑雨，柳拂旗亭市井烟。\n院锁玉溪留好景，坊题金马促繁絃。\n风流铺席堆红豆，潇洒门庭映碧鲜。\n表状屡言同颖穗，敕书频奬并生莲。\n旋科杞树炊香稻，剩种豌巢沃晚田。\n仁宅不隳由政立，议闱无取任情迁。\n民知礼逊蚕丛后，俗尚奢华邃古先。\n绕郭波涛来浩浩，归朝岐路去绵绵。\n乍回黑水将成道，潜到青羊恐遇仙。\n靓女各攻翻样绣，袪商兼制砑绫笺。\n垆边泛蚁张裙幄，江上鸣鼍簇泪船。\n石笋崚嶒衙对峙，琴台恢阔寺相连。\n羣葩艷裏珍禽语，百草香中瑞兽眠。\n喜处必臻尤伫望，胜游争倦更迁延。\n早荷叶底蹲鸱伏，椶树梢头乱蝶穿。\n鹾发牢盆浑弃卤，铁资圜法免鉟铅。\n丰饶物态宁殊越，美丽姝姬酷类燕。\n西海号雄彰传纪，南康辞健积铭镌。\n良工手技高容学，妙隠丹方秘不传。\n倚剑灵关凌绝顶，梦刀孤垒削危巅。\n金华巷陌遗三品，石镜伽蓝露一拳。\n信落荆州随鼓枻，检颁芝阙听摇鞭。\n若量内地寒暄异，且在遐陬水陆全。\n渝舞旧云传乐府，巴谈谁曰繫言诠。\n九苞绾就佳人髻，三闹装成子弟鞯。\n欲辨坤维寻地理，纔临益部认郊癦。\n文翁室暗封苔藓，葛亮祠荒享豆笾。\n货出军储推赈济，转行交子颂轻便。\n气蒸蒟蒻根鬚润，日罩楩柟树影圆。\n药市风光虫蛰外，花潭遨乐鵙鸣前。\n聚源待拟求鳬氏，贮怨那能雪杜鹃。\n藂植森荣还蓊蔚，夹流湍迅迥潺湲。\n鲜明机杼知无算，细碎锥刀不啻千。\n合伴鸦鬟齐窈窕，对陪霓袖竞翩翾。\n五门冷映岷峨雪，千里爰疏灌堋泉。\n茂盛八纮宜得最，膏腴十道比俱偏。\n袁滋不到生无分，段相重来宿有缘。\n款召相如登兔苑，骤迁太白步花砖。\n葳蕤草木时为瑞，奇秀江山代产贤。\n晓后细风红灼灼，夜中微雨碧芊芊。\n锦亭焰烛明欹障，绣阁香毬暖熨毡。\n宝塔徘徊停隼旟，观街杂沓拥辎軿。\n酴醾引架家家郁，踯躅攀条处处妍。\n重爱鲁儒提德柄，威降曹将董戎旃。\n欢谣少负賨人勇，长讲多经楚客禅。\n似簇绮罗偏焕耀，如流车马倍喧阗。\n搘机显绰名堪录，题柱芬芳事莫捐。\n李特锋铓徒恃险，张仪规画自持颠。\n鹰扬事业成悠久，乌合奸雄败转旋。\n漫向鼎分澄霸道，却当龟化验都鄽。\n强贪楚灭悲倾辙，广洽尧询喜慕羶。\n侧弁猖狂抛玉斝，归鞍酩酊坠金钿。\n氛埃屏息云常覆，稼穑繁滋泽靡愆。\n睿圣宵衣垂乃睠，贵臣驰驲每传宣。\n石牛迈路加歆飨，江渎隆区助洁蠲。\n避暑亭台珍簟设，纵閒池沼钓丝牵。\n遮蛮带砺长能固，捍蜀金汤远益坚。\n何武甲科曾继踵，严遵卜兆罕差肩。\n雠书竞印诸家集，博识咸修百氏笺。\n纸碓暮春临岸浒，水樽春注截河壖。\n华严像阁凉堪爱，浄众松溪僻可怜。\n学射崔嵬横罨霭，放生宽广媚漪涟。\n藓庭嫩笋青篸篸，风槛新荷绿扇扇。\n守戍貔貅千万骑，采葑簪笏两三员。\n清江泻势方流巽，大面盘形正压干。\n电扫谷风藏虎啸，雷瞋宫树洒龙涎。\n合占逖应星舒彩，栾噀端聆火扑燃。\n令范式驱民缺缺，咨谋畴倚道平平。\n性寒甘蔗猱偷啮，体腻芭蕉蠹莫沿。\n志读备兴重掩卷，史看唐幸嫩终篇。\n雕盘姹女呈酥作，水巷痴童扬纸鸢。\n初下鹿头迷鄠杜，暂来犀浦误伊瀍。\n变秦言语生皆会，恋土情怀死不悛。\n结厦斧斤宗简易，入神丹雘励精专。\n柳堤夜月珠帘捲，花市春风绣幕褰。\n十县版图分户籍，一城牌肆系民编。\n受辛滋味饶姜蒜，剧馔盘餐足鲔鳣。\n月季冒霜秋肯挫，荔枝衝瘴夏宜然。\n几番藂箐鸣虚籁，是箇园林噪懒蝉。\n蠢动乘时先养育，菁英届候别陶甄。\n地丁叶嫩和岚采，天蓼芽新入粉煎。\n平代启闱闻继岌，监军凭轼见刘焉。\n蕙兰馥裛幽蹊畔，菱芡交铺曲岛边。\n绘网晚晴夸蹴踘，画绳寒食戏秋韆。\n氤氲紫雾蒙都邑，缥缈彤霞聚偓佺。\n螭伏自然销剑戟，蝼翻几度起戈鋋。\n宦游止叹音尘阙，乡饮何惊岁月遄。\n灵寿桃枝奇共结，金砂银铄贵相联。\n埋轮昔按均输命，叱驭今分太守权。\n徒为行春飞皂盖，讵能许国报青钱。\n政经旋考尤多僻，民瘼深求尚未痊。\n虽愧袴襦非叔度，且期毫墨有冯涓。\n僶遵廉察思从训，克谨操修敢好畋。\n南市醉过攒帜队，西楼欢坐列琼筵。\n烦嚣谨畏伤淳厚，慧黠周防近巧谝。\n重禄省心宜致寇，薄材庄貌若临渊。\n扶危颇异巢居幕，劝善还同矢在弦。\n叨莅一麾康远俗，等閒光景又三年。",
        "dynasty": "宋",
        "collection_info": null
    },
    {
        "uuid": "94279582df21e06e7a072c0dca3ae3e9",
        "title": "景德四年为中江令后为益州转运赋诗",
        "author": "薛田",
        "content": "一同旧治居芸阁，八使新衔忝柏台。\n父老出郊迎马首，人情似到故乡来。",
        "dynasty": "宋",
        "collection_info": null
    }
]