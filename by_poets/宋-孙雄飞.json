[
    {
        "uuid": "f632ede996d02949c64a8ac13ef623de",
        "title": "钱塘感兴",
        "author": "孙雄飞",
        "content": "百年承袭地，和气媚芳尘。\n车马当吴会，山川与楚邻。\n酒楼絃管暮，花市绮罗春。\n风俗真佳丽，多应笑鲁民。",
        "dynasty": "宋",
        "collection_info": null
    },
    {
        "uuid": "e2d0040a5c77a679f2b8b9774e11a3af",
        "title": "灵隠莲峰堂",
        "author": "孙雄飞",
        "content": "堂开金色界，梵客为钩帘。\n山影碧侵座，水声清绕檐。\n粉云埋石脚，珠露泣松髯。\n终拟携孤笛，凭栏唤玉蟾。",
        "dynasty": "宋",
        "collection_info": null
    },
    {
        "uuid": "8df6dba1fb58ed091a44b82ebf8e8b01",
        "title": "上天竺",
        "author": "孙雄飞",
        "content": "行穷湖上径，迤逦到林峦。\n地瘦马蹄涩，水清山骨寒。\n楼台栖树杪，钟磬闹云端。\n自笑利名役，未能来挂冠。",
        "dynasty": "宋",
        "collection_info": null
    }
]