[
    {
        "title": "和邓慎思诗呈同院诸公三首  其一",
        "author": "余干",
        "content": "秋日同文馆，官寮许暂依。\n卫轩留鹤住，楚泽滞鸿归。\n木选山中胜，珍求世上稀。\n清时方物贡，宁在箧中玑。",
        "dynasty": "宋",
        "collection_info": null
    },
    {
        "title": "和邓慎思诗呈同院诸公三首  其二",
        "author": "余干",
        "content": "秋日同文馆，兴贤道与光。\n雄奇思汝颍，浮巧笑齐梁。\n绿醑倾蛆瓮，青灯拆米囊。\n雅谈挥玉麈，未厌漏声长。",
        "dynasty": "宋",
        "collection_info": null
    },
    {
        "title": "和邓慎思诗呈同院诸公三首  其三",
        "author": "余干",
        "content": "秋日同文馆，抡才又一回。\n楩柟输海徼，金玉振岩隈。\n富赡看先达，清新畏后来。\n百朋行可锡，所乐在多才。",
        "dynasty": "宋",
        "collection_info": null
    },
    {
        "title": "和邓慎思未试即事杂书率用秋日同文馆为首句三首  其一",
        "author": "余干",
        "content": "零露沾明砌，凄风入邃闱。\n添愁虫劝织，惊梦鸟催归。\n哀调孤吹笛，寒声远捣衣。\n飘蓬虽已久，今夜觉分违。",
        "dynasty": "宋",
        "collection_info": null
    },
    {
        "title": "和邓慎思未试即事杂书率用秋日同文馆为首句三首  其二",
        "author": "余干",
        "content": "引类凭先进，搜材及寸长。\n隔帘愁昼暝，隠几怯秋凉。\n化力人难测，机心我已忘。\n封侯良可待，谁有不龟方。",
        "dynasty": "宋",
        "collection_info": null
    },
    {
        "title": "和邓慎思未试即事杂书率用秋日同文馆为首句三首  其三",
        "author": "余干",
        "content": "帘幕深常闭，门庭閴未开。\n愁将河女隔，喜见月娥来。\n骚客吟冰柱，仙官醉玉杯。\n蹇修那可得，笑齿竟谁媒。",
        "dynasty": "宋",
        "collection_info": null
    },
    {
        "title": "和邓慎思初入试院",
        "author": "余干",
        "content": "江南尝应檄书行，多向西风拂露英。\n薄暮解装融祖寺，侵晨挥策楚王城。\n明蟾又见中秋色，哀雁仍闻半夜声。\n怀旧感新搔短髮，归时应有二毛生。",
        "dynasty": "宋",
        "collection_info": null
    },
    {
        "title": "试院即事呈诸公",
        "author": "余干",
        "content": "去家策马上长河，逆旅光阴忽忽过。\n陈迹不堪追放浪，新才仍復委搜罗。\n雅谈幸有青云士，佳句宁无白雪歌。\n此兴非凭吟笑遣，未应能奈客愁何。",
        "dynasty": "宋",
        "collection_info": null
    },
    {
        "title": "和邓慎思重九考罢试卷书呈同院诸公",
        "author": "余干",
        "content": "庭实方期国士充，知音须办铎符钟。\n孔融爱客樽常满，摩诘思亲节又逢。\n鸟养任真终自适，彘谋伤性竟谁从。\n开门预计无多日，犹起清愁暮霭浓。",
        "dynasty": "宋",
        "collection_info": null
    },
    {
        "title": "和邓慎思同舍问及故山景物用钟字韵诗以答",
        "author": "余干",
        "content": "烟霞曾是踏诸峰，翻作清歌笑玉钟。\n几代孙经桃坞隔，千年坛忆华山逢。\n美才方赴鸣驺召，逸兴何由税驾从。\n我亦江乡成阻阔，西风归意浩然浓。",
        "dynasty": "宋",
        "collection_info": null
    },
    {
        "title": "和曹子方呈邓张晁蔡",
        "author": "余干",
        "content": "可畏日轮如赤釜，頼有羣仙司下土。\n稍从寥廓涌浓云，旋向尘埃洒甘雨。\n松萝既女更施泽，山木欲童俄得乳。\n马牛暂息要途劳，鱼鼈顿舒炎海苦。\n野鹳那虚屋上鸣，穴狸不缪山中语。\n清风岂假白羽摇，轻汗宁沾翠绡舞。\n已怜爽气满襟袖，更喜余霞照庭户。\n后朝便足阅英才，为指帡幪设千俎。",
        "dynasty": "宋",
        "collection_info": null
    },
    {
        "title": "次韵天启戏为禅句之作",
        "author": "余干",
        "content": "一片木柴投向釜，不是知音色如土。\n道途谩用运三车，根性终然资一雨。\n相逢倘获个中人，涓滴何辞北馿乳。\n善才童子天质奇，抛官远遁修行苦。\n果向北山曾遇人，便解捐书寻一语。\n而今脱却七斤衫，相见山山惟作舞。\n秋闱何幸相握手，未厌夜深来叩户。\n莫愁客至将何待，困有眠床饥有俎。",
        "dynasty": "宋",
        "collection_info": null
    },
    {
        "title": "次韵赠无咎学士",
        "author": "余干",
        "content": "毗陵城如金斗方，往事历历那能忘。\n相逢童子佩兰芳，秀髮人指谁家郎。\n未几重见突而长，即今不觉秋蓬苍。\n戏笑岂復为儿狂，追昔宓子初登堂。\n辞锋峭拔森刀枪，器识沉远包氐羌。\n阳秋宁肯露否臧，有子游学先聚粮。\n相将百里陟岵冈，邂逅一挹坐僧床。\n大辩倾注如无旁，天马方谓先骞骧。\n观鱼谁復驻濠隍，瓜期受代垂趋装。\n当路奏牍交称扬，行将超擢奄云亡。\n坐令志气不得偿，传家岂诧钱一囊。\n诸儿经行名州乡，挟书继踵诸父行。\n旋见天衢飞骕骦，论治直要超周商。\n术卑效浅笑杜房，况是亨运遭兴王。\n致君绍祖邦家光，何止追考归焚黄。\n邃庭朝露明芸香，异书满阁秋气凉。\n咏歌间成随豆觞，读之如欲凌云翔。\n暂近大手离未央，□□□□□□望。\n挈箧来寄深闺霜，宾兴贤能视文章。\n尊尚周孔麾韩庄，搜奇殆有通夕忙。\n英游疑动聚星祥，我归復翳环堵墙。\n世味已能如饮浆，羲皇上人琴一张。",
        "dynasty": "宋",
        "collection_info": null
    }
]