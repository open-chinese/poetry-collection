[
    {
        "title": "秋晚怀友",
        "author": "程洙",
        "content": "长亭一樽酒，犹记别时斟。\n碧草思前梦，黄花见此心。\n关河秋北望，天地日西沈。\n遥想山中桂，何人月下吟。",
        "dynasty": "宋",
        "collection_info": null
    },
    {
        "title": "雨晴",
        "author": "程洙",
        "content": "溪雨生流水，山晴出白云。\n花来风逐逐，泥遣燕纷纷。\n客路犹千里，春光已十分。\n归从都下者，相遇说新闻。",
        "dynasty": "宋",
        "collection_info": null
    },
    {
        "title": "奉送丞相讷斋程先生二首  其一",
        "author": "程洙",
        "content": "先生富贵本无心，冰节从来照士林。\n三载调元名愈重，七章告老意何深。\n九重屡挽音形玉，一念难回归散金。\n此是吾邦真伟事，清风万古孰追寻。",
        "dynasty": "宋",
        "collection_info": null
    },
    {
        "title": "奉送丞相讷斋程先生二首  其二",
        "author": "程洙",
        "content": "公相胸中藴识几，中和不假佩弦韦。\n人心未免自强弱，公论何尝无是非。\n岁到寒时知劲节，事当难处见圆机。\n便须再出扶宗社，未许从容恋翠微。",
        "dynasty": "宋",
        "collection_info": null
    }
]