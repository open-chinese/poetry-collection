[
    {
        "title": "颂古九首  其一",
        "author": "释善悟",
        "content": "昨日与今日，说定说不定。\n寰中天子敕，塞外将军令。\n外道当年入梦乡，直至如今犹未省。",
        "dynasty": "宋",
        "collection_info": null
    },
    {
        "title": "颂古九首  其二",
        "author": "释善悟",
        "content": "祖师远远没东土，面壁少林坐九年。\n二祖传心亲得髓，算来早是已轮先。",
        "dynasty": "宋",
        "collection_info": null
    },
    {
        "title": "颂古九首  其三",
        "author": "释善悟",
        "content": "宝剑连飞急，透顶便通神。\n有时轻按处，惊动五湖宾。",
        "dynasty": "宋",
        "collection_info": null
    },
    {
        "title": "颂古九首  其四",
        "author": "释善悟",
        "content": "寻思去此地，清凉离烦暑。\n暮雨朝云乐太平，青山绿水人难睹。\n不难睹，深林有箇白额虫，元来却是玄沙虎。",
        "dynasty": "宋",
        "collection_info": null
    },
    {
        "title": "颂古九首  其五",
        "author": "释善悟",
        "content": "老清源，没缝罅。\n问佛法，酬米价。\n衲僧一粒若沾唇，拄杖横担绕天下。",
        "dynasty": "宋",
        "collection_info": null
    },
    {
        "title": "颂古九首  其六",
        "author": "释善悟",
        "content": "马祖纔升堂，百丈便卷席。\n春风一阵来，满地花狼藉。",
        "dynasty": "宋",
        "collection_info": null
    },
    {
        "title": "颂古九首  其七",
        "author": "释善悟",
        "content": "一口吸尽西江水，岭上桃华香扑鼻。\n枝枝叶叶尽含春，也是因我得礼你。",
        "dynasty": "宋",
        "collection_info": null
    },
    {
        "title": "颂古九首  其八",
        "author": "释善悟",
        "content": "台山路坦平，婆子苦商量。\n赵州勘破了，清风满大唐。",
        "dynasty": "宋",
        "collection_info": null
    },
    {
        "title": "颂古九首  其九",
        "author": "释善悟",
        "content": "因我得礼你，牵牛去饮水。\n岸上蹄踏蹄，水中觜对觜。",
        "dynasty": "宋",
        "collection_info": null
    }
]