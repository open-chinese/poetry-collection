[
    {
        "uuid": "157f853772806fa174c96f46b03b6034",
        "title": "和杨廷秀下元日诣会庆节所道场",
        "author": "余端礼",
        "content": "殊庭冠佩俨晨趋，联辔朝真下马初。\n帘透晴曦金碎剪，霜雕细柳髮新梳。\n三呼献瑞闻班列，万籁收声入步虚。\n祝圣归来无一事，时平翻恨酒杯疎。",
        "dynasty": "宋",
        "collection_info": null
    },
    {
        "uuid": "70d17c22e3c5d06c47efb3488af2d347",
        "title": "劝农石头城赋诗",
        "author": "余端礼",
        "content": "去年出郊春欲半，钟阜林峦青未遍。\n今年此日蛰初惊，动地春光满石城。\n柳如蹙金梅碾玉，川原高下麦苗绿。\n一声布谷已催人，吴侬莫问春迟速。\n苍颜老守政无奇，只要我民不苦饥。\n奉诏偕行两赤令，职在劝耕无扰之。\n鲐背厖眉数十叟，听取吾言醉此酒。\n但遣儿郎力南亩，不患三钱无米斗。\n米斗三钱大江东，从今更祝八方同。\n同见三登太平日，老守不愿万户封。",
        "dynasty": "宋",
        "collection_info": null
    }
]