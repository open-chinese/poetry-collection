[
    {
        "uuid": "27a32407c3613ad11d4a358b73d96a43",
        "title": "嵩山二十四咏 青童峰",
        "author": "楼异",
        "content": "斩新高髻掠云开，翠色罗衣一样裁。\n知有真仙此中住，故命天女捧书来。",
        "dynasty": "宋",
        "collection_info": null
    },
    {
        "uuid": "e0498086ba3b9d51d80e5604410f5dad",
        "title": "嵩山二十四咏 黄盖峰",
        "author": "楼异",
        "content": "一片黄云驻不飞，中天帝子欲何知。\n不须更问玉人事，自有嵩高峻极诗。",
        "dynasty": "宋",
        "collection_info": null
    },
    {
        "uuid": "73076db56ae4a318064d2cbd7ac7367c",
        "title": "嵩山二十四咏 浮邱峰",
        "author": "楼异",
        "content": "谁知方丈与瀛洲，尘世纷纷漫白头。\n不到嵩山最高处，世人容易揖浮邱。",
        "dynasty": "宋",
        "collection_info": null
    },
    {
        "uuid": "222b0a29f84bed5445e1bc3a23b57900",
        "title": "嵩山二十四咏 三鹤峰",
        "author": "楼异",
        "content": "昔有仙翁住此间，炼成青髮与朱颜。\n一朝跨鹤昇天去，涧草岩花岂復攀。",
        "dynasty": "宋",
        "collection_info": null
    },
    {
        "uuid": "4264e9734306aa58f886fa50703987c2",
        "title": "嵩山二十四咏 遇圣峰",
        "author": "楼异",
        "content": "汉家天子学神仙，曾遇真人耳过肩。\n不待菖蒲长黑髮，须知逸乐自延年。",
        "dynasty": "宋",
        "collection_info": null
    },
    {
        "uuid": "8c15eb7738f1c73fa6acdf5ee7d17047",
        "title": "嵩山二十四咏 万岁峰",
        "author": "楼异",
        "content": "仙仗西来感百神，泥金检玉尚如新。\n山灵知是真天子，万岁声中第一人。",
        "dynasty": "宋",
        "collection_info": null
    },
    {
        "uuid": "bfd7a0e31d4e20014e838b0e41b165a1",
        "title": "嵩山二十四咏 玉镜峰",
        "author": "楼异",
        "content": "皎皎冰盘莹百围，广寒宫殿见依稀。\n青山万迭浑如洗，浮翠光中一镜飞。",
        "dynasty": "宋",
        "collection_info": null
    },
    {
        "uuid": "f32bf9fe207d6ad0e344b3868d43b9de",
        "title": "嵩山二十四咏 狮子峰",
        "author": "楼异",
        "content": "苍苔藤蔓饰鬚眉，狮子标形是与非。\n果解嚬呻作哮吼，窟中狐兔定魂飞。",
        "dynasty": "宋",
        "collection_info": null
    },
    {
        "uuid": "0cb7a48b2f1ab66271e4be7102a0022c",
        "title": "嵩山二十四咏 虎头峰",
        "author": "楼异",
        "content": "万里封侯相不如，道人曾此获阴符。\n轩牙露舌惊樵采，猛士还当捋尔鬚。",
        "dynasty": "宋",
        "collection_info": null
    },
    {
        "uuid": "a6f71a8f0f4962f750e8d1d08f9d69a2",
        "title": "嵩山二十四咏 起云峰",
        "author": "楼异",
        "content": "触石孤飞一叶蓬，雷公电母昼鞭龙。\n但知四海为霖雨，不道中天第几峰。",
        "dynasty": "宋",
        "collection_info": null
    },
    {
        "uuid": "631694c2b52df7db5172b5b3cc93c164",
        "title": "嵩山二十四咏 凤凰峰",
        "author": "楼异",
        "content": "当年翔凤此徘徊，曾为真人览德来。\n今日飞鸣天外过，纷纷燕雀不须猜。",
        "dynasty": "宋",
        "collection_info": null
    },
    {
        "uuid": "498b27b2065bd9e25ebcc49d9ac174ae",
        "title": "嵩山二十四咏 金壶峰",
        "author": "楼异",
        "content": "想见金壶泻墨河，皂林余润鬰嵯峨。\n伯阳当日传经后，肯向山阴与换鹅。",
        "dynasty": "宋",
        "collection_info": null
    },
    {
        "uuid": "b09b90ed0daefdfc40668d728dc26e21",
        "title": "嵩山二十四咏 华盖峰",
        "author": "楼异",
        "content": "华盖峰高未易穷，扪参历井到天中。\n回头却顾人间世，但见羣青似小童。",
        "dynasty": "宋",
        "collection_info": null
    },
    {
        "uuid": "31e0c41d5a007a0b56c0b1a30ae49e59",
        "title": "嵩山二十四咏 玄龟峰",
        "author": "楼异",
        "content": "玄武名峰古所传，晨昏吐气作云烟。\n虽无钻灼刳肠患，岁晚风霜亦可怜。",
        "dynasty": "宋",
        "collection_info": null
    },
    {
        "uuid": "edec8f27f09d63ff0810e4b30b41f19a",
        "title": "嵩山二十四咏 卧龙峰",
        "author": "楼异",
        "content": "头角低回藓蔓封，蜿蜒端似卧真龙。\n旱干岁祷多灵应，时见油云出此峰。",
        "dynasty": "宋",
        "collection_info": null
    },
    {
        "uuid": "1249d5fa3053ae07328596c6f7691880",
        "title": "嵩山二十四咏 会仙峰",
        "author": "楼异",
        "content": "鹤乘云軿下九天，玉盘星子竟谁先。\n相应汉武题花品，留作人间聚八仙。",
        "dynasty": "宋",
        "collection_info": null
    },
    {
        "uuid": "dd79f3dcf25557c66aac1c0830391721",
        "title": "嵩山二十四咏 子晋峰",
        "author": "楼异",
        "content": "当年曾悟镜中形，道骨仙风拟紫冥。\n二十四峰明月夜，玉笙须向揖仙听。",
        "dynasty": "宋",
        "collection_info": null
    },
    {
        "uuid": "632406ab2d3b4179fbfa186b04f9c4c0",
        "title": "嵩山二十四咏 玉柱峰",
        "author": "楼异",
        "content": "丹楹未羡人间侈，玉柱一峰天外高。\n自古大材须大用，扶持广厦岂辞劳。",
        "dynasty": "宋",
        "collection_info": null
    },
    {
        "uuid": "31ecccb5a242d9dfd80e7e9609e601a7",
        "title": "嵩山二十四咏 老翁峰",
        "author": "楼异",
        "content": "翳雾埋云皓首翁，难将书传考前踪。\n商山羽翼朝天后，化作中天一石峰。",
        "dynasty": "宋",
        "collection_info": null
    },
    {
        "uuid": "95579fdc5c599f5d7bc242510ef1b61f",
        "title": "嵩山二十四咏 玉人峰",
        "author": "楼异",
        "content": "汉武求仙未得仙，玉人何事落峰前。\n故知帝子乘云下，神盖峰头启洞天。",
        "dynasty": "宋",
        "collection_info": null
    },
    {
        "uuid": "f9d01dbe11a15e135cb7ad1d5f202b60",
        "title": "嵩山二十四咏 玉女峰",
        "author": "楼异",
        "content": "玉仙曾此驻云车，日薄窗纱映雪肤。\n七字天书人不辨，定知玄女手中符。",
        "dynasty": "宋",
        "collection_info": null
    },
    {
        "uuid": "cf0cc19f7a629941699bee200db93fdb",
        "title": "嵩山二十四咏 独秀峰",
        "author": "楼异",
        "content": "孕玉怀金不待媒，蓊然佳气罩崔嵬。\n天教秀拔诸峰上，未信狂飈解折摧。",
        "dynasty": "宋",
        "collection_info": null
    },
    {
        "uuid": "238613dd05714d2001862fbd0ff8a55a",
        "title": "嵩山二十四咏 积翠峰",
        "author": "楼异",
        "content": "翠幄笼云自一家，萝梯夜碾七香车。\n举头雨过余霞散，绿芰池开菡萏花。",
        "dynasty": "宋",
        "collection_info": null
    },
    {
        "uuid": "d6677507ef44a7157210f1edf5f5dd21",
        "title": "嵩山二十四咏 太白峰",
        "author": "楼异",
        "content": "仰攀日月风云近，俯瞰冈峦培塿低。\n绝顶光芒长不断，人言太白此中栖。",
        "dynasty": "宋",
        "collection_info": null
    },
    {
        "uuid": "00d2baa4343e91769a2be94d46b3e53c",
        "title": "存目",
        "author": "楼异",
        "content": "诗题：宿少林寺首句：六六仙峰绕佛居。",
        "dynasty": "宋",
        "collection_info": null
    }
]