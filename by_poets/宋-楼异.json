[
    {
        "uuid": "5b27d2388eea0409946a3ac8252ad41b",
        "title": "嵩山二十四咏 青童峰",
        "author": "楼异",
        "content": "斩新高髻掠云开，翠色罗衣一样裁。\n知有真仙此中住，故命天女捧书来。",
        "dynasty": "宋",
        "collection_info": null
    },
    {
        "uuid": "2af46aaf60ddc1400131151703c37e75",
        "title": "嵩山二十四咏 黄盖峰",
        "author": "楼异",
        "content": "一片黄云驻不飞，中天帝子欲何知。\n不须更问玉人事，自有嵩高峻极诗。",
        "dynasty": "宋",
        "collection_info": null
    },
    {
        "uuid": "36201dfed437c201251e38b62edb8a96",
        "title": "嵩山二十四咏 浮邱峰",
        "author": "楼异",
        "content": "谁知方丈与瀛洲，尘世纷纷漫白头。\n不到嵩山最高处，世人容易揖浮邱。",
        "dynasty": "宋",
        "collection_info": null
    },
    {
        "uuid": "b7123746d9893ec76de9ed49bc68a80d",
        "title": "嵩山二十四咏 三鹤峰",
        "author": "楼异",
        "content": "昔有仙翁住此间，炼成青髮与朱颜。\n一朝跨鹤昇天去，涧草岩花岂復攀。",
        "dynasty": "宋",
        "collection_info": null
    },
    {
        "uuid": "8560791a55bdbb7bdf6ad56022813b5b",
        "title": "嵩山二十四咏 遇圣峰",
        "author": "楼异",
        "content": "汉家天子学神仙，曾遇真人耳过肩。\n不待菖蒲长黑髮，须知逸乐自延年。",
        "dynasty": "宋",
        "collection_info": null
    },
    {
        "uuid": "5d4d43d5faca9baa54e6d1866785bc88",
        "title": "嵩山二十四咏 万岁峰",
        "author": "楼异",
        "content": "仙仗西来感百神，泥金检玉尚如新。\n山灵知是真天子，万岁声中第一人。",
        "dynasty": "宋",
        "collection_info": null
    },
    {
        "uuid": "f248fbf93b21fb91c0542fd605ea6149",
        "title": "嵩山二十四咏 玉镜峰",
        "author": "楼异",
        "content": "皎皎冰盘莹百围，广寒宫殿见依稀。\n青山万迭浑如洗，浮翠光中一镜飞。",
        "dynasty": "宋",
        "collection_info": null
    },
    {
        "uuid": "b7717504cde8847192f7f7cfc2336fde",
        "title": "嵩山二十四咏 狮子峰",
        "author": "楼异",
        "content": "苍苔藤蔓饰鬚眉，狮子标形是与非。\n果解嚬呻作哮吼，窟中狐兔定魂飞。",
        "dynasty": "宋",
        "collection_info": null
    },
    {
        "uuid": "03058d425ca9a773a0c6b000bdee3a51",
        "title": "嵩山二十四咏 虎头峰",
        "author": "楼异",
        "content": "万里封侯相不如，道人曾此获阴符。\n轩牙露舌惊樵采，猛士还当捋尔鬚。",
        "dynasty": "宋",
        "collection_info": null
    },
    {
        "uuid": "b21de5ea23ab7c32f3d7fbe1e7fc04e6",
        "title": "嵩山二十四咏 起云峰",
        "author": "楼异",
        "content": "触石孤飞一叶蓬，雷公电母昼鞭龙。\n但知四海为霖雨，不道中天第几峰。",
        "dynasty": "宋",
        "collection_info": null
    },
    {
        "uuid": "a4d944c16ce2b03828dc4e86ed0d3040",
        "title": "嵩山二十四咏 凤凰峰",
        "author": "楼异",
        "content": "当年翔凤此徘徊，曾为真人览德来。\n今日飞鸣天外过，纷纷燕雀不须猜。",
        "dynasty": "宋",
        "collection_info": null
    },
    {
        "uuid": "635980bec37eb38edee68b75bf01f2b8",
        "title": "嵩山二十四咏 金壶峰",
        "author": "楼异",
        "content": "想见金壶泻墨河，皂林余润鬰嵯峨。\n伯阳当日传经后，肯向山阴与换鹅。",
        "dynasty": "宋",
        "collection_info": null
    },
    {
        "uuid": "5f15f5dd92b30372e7922b91f630ae24",
        "title": "嵩山二十四咏 华盖峰",
        "author": "楼异",
        "content": "华盖峰高未易穷，扪参历井到天中。\n回头却顾人间世，但见羣青似小童。",
        "dynasty": "宋",
        "collection_info": null
    },
    {
        "uuid": "9f929ab5de8a2730205027f3a9ce8c1a",
        "title": "嵩山二十四咏 玄龟峰",
        "author": "楼异",
        "content": "玄武名峰古所传，晨昏吐气作云烟。\n虽无钻灼刳肠患，岁晚风霜亦可怜。",
        "dynasty": "宋",
        "collection_info": null
    },
    {
        "uuid": "9cbd81da99faaad95098a9596b4bdf70",
        "title": "嵩山二十四咏 卧龙峰",
        "author": "楼异",
        "content": "头角低回藓蔓封，蜿蜒端似卧真龙。\n旱干岁祷多灵应，时见油云出此峰。",
        "dynasty": "宋",
        "collection_info": null
    },
    {
        "uuid": "3dbf8e25c935f05cabf7cdb880a038ce",
        "title": "嵩山二十四咏 会仙峰",
        "author": "楼异",
        "content": "鹤乘云軿下九天，玉盘星子竟谁先。\n相应汉武题花品，留作人间聚八仙。",
        "dynasty": "宋",
        "collection_info": null
    },
    {
        "uuid": "27c466b9b146e2ff49e037c69a3ba37a",
        "title": "嵩山二十四咏 子晋峰",
        "author": "楼异",
        "content": "当年曾悟镜中形，道骨仙风拟紫冥。\n二十四峰明月夜，玉笙须向揖仙听。",
        "dynasty": "宋",
        "collection_info": null
    },
    {
        "uuid": "99eca6e53d7d3a6b933046f29e7da406",
        "title": "嵩山二十四咏 玉柱峰",
        "author": "楼异",
        "content": "丹楹未羡人间侈，玉柱一峰天外高。\n自古大材须大用，扶持广厦岂辞劳。",
        "dynasty": "宋",
        "collection_info": null
    },
    {
        "uuid": "6327666c1ea13d94a5333053e36c5731",
        "title": "嵩山二十四咏 老翁峰",
        "author": "楼异",
        "content": "翳雾埋云皓首翁，难将书传考前踪。\n商山羽翼朝天后，化作中天一石峰。",
        "dynasty": "宋",
        "collection_info": null
    },
    {
        "uuid": "71ed89236aad3c81f34e82da003d34df",
        "title": "嵩山二十四咏 玉人峰",
        "author": "楼异",
        "content": "汉武求仙未得仙，玉人何事落峰前。\n故知帝子乘云下，神盖峰头启洞天。",
        "dynasty": "宋",
        "collection_info": null
    },
    {
        "uuid": "06395fbaf198f71d0b7f4a9000f95a17",
        "title": "嵩山二十四咏 玉女峰",
        "author": "楼异",
        "content": "玉仙曾此驻云车，日薄窗纱映雪肤。\n七字天书人不辨，定知玄女手中符。",
        "dynasty": "宋",
        "collection_info": null
    },
    {
        "uuid": "8acb4fbadfbbf907419c4f48ed439b26",
        "title": "嵩山二十四咏 独秀峰",
        "author": "楼异",
        "content": "孕玉怀金不待媒，蓊然佳气罩崔嵬。\n天教秀拔诸峰上，未信狂飈解折摧。",
        "dynasty": "宋",
        "collection_info": null
    },
    {
        "uuid": "d0b7ebc13d8d4f42544ab5d7fd52a87b",
        "title": "嵩山二十四咏 积翠峰",
        "author": "楼异",
        "content": "翠幄笼云自一家，萝梯夜碾七香车。\n举头雨过余霞散，绿芰池开菡萏花。",
        "dynasty": "宋",
        "collection_info": null
    },
    {
        "uuid": "90a61842b92ba096d92478675f193f1e",
        "title": "嵩山二十四咏 太白峰",
        "author": "楼异",
        "content": "仰攀日月风云近，俯瞰冈峦培塿低。\n绝顶光芒长不断，人言太白此中栖。",
        "dynasty": "宋",
        "collection_info": null
    },
    {
        "uuid": "694dc278f7b7acc263ee72b7f4bca628",
        "title": "存目",
        "author": "楼异",
        "content": "诗题：宿少林寺首句：六六仙峰绕佛居。",
        "dynasty": "宋",
        "collection_info": null
    }
]