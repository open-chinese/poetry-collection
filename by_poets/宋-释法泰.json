[
    {
        "uuid": "273b0aa1ac3ffcbfde582e0a0d67885e",
        "title": "偈十三首  其一",
        "author": "释法泰",
        "content": "客从远方来，遗我一张琴。\n中含太古意，举世无知音。\n子期徒侧耳，师旷谩追寻。\n今朝呈似君，试请弹一曲。",
        "dynasty": "宋",
        "collection_info": null
    },
    {
        "uuid": "1fc437496260e78fa644fa41de62d888",
        "title": "偈十三首  其二",
        "author": "释法泰",
        "content": "达得人空法空，未称祖师家风。\n体得全用全照，亦非衲僧要妙。\n直须打破牢关，识取向上一窍。",
        "dynasty": "宋",
        "collection_info": null
    },
    {
        "uuid": "380d809b187521c34b3ca27c1759723f",
        "title": "偈十三首  其三",
        "author": "释法泰",
        "content": "开口错，合口丧，明眼衲僧无伎俩。\n春风吹落桃李花，淡烟疏雨笼青嶂。",
        "dynasty": "宋",
        "collection_info": null
    },
    {
        "uuid": "528a0f5ed0c1ca6bf573f51c25ae364e",
        "title": "偈十三首  其四",
        "author": "释法泰",
        "content": "一叶落，天下秋，看看空际火云收。\n万里长江凈如练，谢家人不在渔舟。",
        "dynasty": "宋",
        "collection_info": null
    },
    {
        "uuid": "0293fa5611625d04ac723a700437f47d",
        "title": "偈十三首  其五",
        "author": "释法泰",
        "content": "一雁度长空，影落寒江水。\n水无沉影心，雁无遗踪意。\n踪影两相忘，凭何为的旨。\n篱边金菊黄，江上芙蓉翠。",
        "dynasty": "宋",
        "collection_info": null
    },
    {
        "uuid": "0bc08c503bcb9174ad329922d806cb7d",
        "title": "偈十三首  其六",
        "author": "释法泰",
        "content": "三角牯牛独脚舞，两轮石磨遶空飞。\n新生孩子擎铁棒，直上须弥打一槌。",
        "dynasty": "宋",
        "collection_info": null
    },
    {
        "uuid": "8199804dc7b831dd1109b57315ffd285",
        "title": "偈十三首  其七",
        "author": "释法泰",
        "content": "开口有时非，开口有时是。\n粗言及细语，皆归第一义。\n释迦老子碗鸣声，达磨西来屎臭气。\n惟有山前水牯牛，身放毫光照天地。",
        "dynasty": "宋",
        "collection_info": null
    },
    {
        "uuid": "6306ecd493f55876f6e64ec8a6b94180",
        "title": "偈十三首  其八",
        "author": "释法泰",
        "content": "推真真无有相，穷妄妄无有形。\n真妄两无所有，廓然露出眼睛。\n眼睛既露，见个什么。\n晓日烁开岩畔雪，朔风吹绽腊梅花。",
        "dynasty": "宋",
        "collection_info": null
    },
    {
        "uuid": "120d7b39a9a7563759557b531e8651dc",
        "title": "偈十三首  其九",
        "author": "释法泰",
        "content": "咄咄，何似生，穿云俊鹘摩青天。\n抬眸一顾十万里，林间钝羽空忙然。\n求解会，着言诠，还同日午打三更。\n争如一句声前荐，独向毗卢顶上行。",
        "dynasty": "宋",
        "collection_info": null
    },
    {
        "uuid": "4aa865d3ca3dcf4c9781f6a693161491",
        "title": "偈十三首  其一○",
        "author": "释法泰",
        "content": "久雨不晴，有理难伸。\n云雾长埋大野，檐声不断前旬。\n阿喇喇，闻不闻。\n补陀岩上客，应笑未归人。",
        "dynasty": "宋",
        "collection_info": null
    },
    {
        "uuid": "6a382a241ecf135ce44accca5ace51d2",
        "title": "偈十三首  其一一",
        "author": "释法泰",
        "content": "幽鸟语如篁，柳垂金线长。\n少林传底事，对面不囊藏。",
        "dynasty": "宋",
        "collection_info": null
    },
    {
        "uuid": "0051af812239bcfaa95c63a5a78a183c",
        "title": "偈十三首  其一二",
        "author": "释法泰",
        "content": "有佛处不增，无佛处不减。\n人人一段光明，历劫何曾欠少。\n咄，释迦谩自化西干，达磨无端来此土。",
        "dynasty": "宋",
        "collection_info": null
    },
    {
        "uuid": "a82450888a8d9479ff9aaef77cc8c38e",
        "title": "偈十三首  其一三",
        "author": "释法泰",
        "content": "勿思惟，休造作，展手开拳咄咄咄。\n随意说，任天真，镇州萝卜重三所。\n堪笑老胡不知有，九年面壁太劳神。",
        "dynasty": "宋",
        "collection_info": null
    },
    {
        "uuid": "bfa828af9449338444ac64fd7f792a2c",
        "title": "偈七首  其一",
        "author": "释法泰",
        "content": "今朝正月已半，是处灯火缭乱。\n满城罗骑骈阗，交互往来游翫。\n文殊走入闹篮中，普贤端坐高楼看。",
        "dynasty": "宋",
        "collection_info": null
    },
    {
        "uuid": "2ac2b97acef3f92b0d685b80f7b73c81",
        "title": "偈七首  其二",
        "author": "释法泰",
        "content": "渺渺邈邈，十方该括。\n坦坦荡荡，绝形绝相。\n目欲视而睛枯，口欲谈而词丧。\n文殊普贤，全无伎俩。\n临济德山，不妨提唱，龟吞陕府铁牛，蛇咬嘉州大像。\n吓得东海鲤鱼，直至如今肚胀。",
        "dynasty": "宋",
        "collection_info": null
    },
    {
        "uuid": "18bf2da37fefcb532e9d8a791cf37d30",
        "title": "偈七首  其三",
        "author": "释法泰",
        "content": "火云烧田苗，泉源绝流注。\n婆竭大龙王，不知在何处。",
        "dynasty": "宋",
        "collection_info": null
    },
    {
        "uuid": "39dd46b0f9dd54557a30baa7e781b452",
        "title": "偈七首  其四",
        "author": "释法泰",
        "content": "南山起云，北山下雨。\n老僧更为震雷声，助发威光令远布。",
        "dynasty": "宋",
        "collection_info": null
    },
    {
        "uuid": "c627e796a698e968d81cf36aea6b72a0",
        "title": "偈七首  其五",
        "author": "释法泰",
        "content": "德山棒下金沙异，临济喝中宾主分。\n到此若无真正眼，可怜辜负本来人。",
        "dynasty": "宋",
        "collection_info": null
    },
    {
        "uuid": "1d4aa08896b71cde0198132bbe6b10ab",
        "title": "偈七首  其六",
        "author": "释法泰",
        "content": "空手把锄头，步行骑水牛。\n人从桥上过，桥流水不流。",
        "dynasty": "宋",
        "collection_info": null
    },
    {
        "uuid": "44ba5e2fcc7677b81bb1db3dd1bfa51e",
        "title": "偈七首  其七",
        "author": "释法泰",
        "content": "忆昔游方日，获得二种物。\n一是金刚锤，一是千圣骨。\n持行宇宙中，气岸高突兀。\n如是三十年，用之为准则。\n而今年老矣，一物知何物。\n掷下金刚锤，击碎千圣骨。\n抛向四衢道，不能更惜得。\n任意过浮生，指南将作北。\n呼龟以为鼈，唤豆以为粟。\n从他明眼人，笑我无绳墨。",
        "dynasty": "宋",
        "collection_info": null
    },
    {
        "uuid": "3c864f820dcb5340e5635ef61ca527ff",
        "title": "颂古十二首  其一",
        "author": "释法泰",
        "content": "朝三暮四一何少，暮四朝三何太多。\n多少未能知数量，有无从此见殽讹。\n不殽讹，唵苏嚧，㗭唎萨婆诃。",
        "dynasty": "宋",
        "collection_info": null
    },
    {
        "uuid": "f525f03484a16928455907e73647d0b8",
        "title": "颂古十二首  其二",
        "author": "释法泰",
        "content": "三脚驴子弄蹄行，步步莲华衬足生。\n堪笑草中寻觅者，不知芳树啭新莺。",
        "dynasty": "宋",
        "collection_info": null
    },
    {
        "uuid": "503ee1effadd9a6c5746dd8deaea8c23",
        "title": "颂古十二首  其三",
        "author": "释法泰",
        "content": "无量秤子两头平，拈起应须见得明。\n若向箇中争分两，知渠错认定盘星。",
        "dynasty": "宋",
        "collection_info": null
    },
    {
        "uuid": "809a4497765cb9bdd12abb6cb8bf9a30",
        "title": "颂古十二首  其四",
        "author": "释法泰",
        "content": "十分风采露堂堂，玉蘂琼华未比量。\n刚被傍人论好丑，因兹难嫁与潘郎。",
        "dynasty": "宋",
        "collection_info": null
    },
    {
        "uuid": "34aa2a0ad3b4f4491b8c60aabdc16e0f",
        "title": "颂古十二首  其五",
        "author": "释法泰",
        "content": "子卿不下单于拜，始末常遵汉帝仪。\n雪后乃知松柏操，事难方见丈夫儿。",
        "dynasty": "宋",
        "collection_info": null
    },
    {
        "uuid": "7889d40388bc8b9bed9191e954e8f72e",
        "title": "颂古十二首  其六",
        "author": "释法泰",
        "content": "得人一牛，还人一马。\n有往有来，可知礼也。",
        "dynasty": "宋",
        "collection_info": null
    },
    {
        "uuid": "4d52d8be4ad180274372afd1aac2284f",
        "title": "颂古十二首  其七",
        "author": "释法泰",
        "content": "应用从来不覆藏，当机何得昧真常。\n只知报道王来也，不觉浑身在帝乡。",
        "dynasty": "宋",
        "collection_info": null
    },
    {
        "uuid": "65a4215047d4b5b0a927d4a4475833ab",
        "title": "颂古十二首  其八",
        "author": "释法泰",
        "content": "不落因果何曾堕，不昧因果何曾脱。\n当堂镜破两头忘，扫影灭踪无摸索。\n无摸索，何倚托。\n秋风吹梧桐，树叶鸣嚗嚗。",
        "dynasty": "宋",
        "collection_info": null
    },
    {
        "uuid": "cc541ac48dcbe5eab4e23e94e9831216",
        "title": "颂古十二首  其九",
        "author": "释法泰",
        "content": "商岭东西路不分，两间茅屋一溪云。\n师年耳聩知师意，人是人非不欲闻。",
        "dynasty": "宋",
        "collection_info": null
    },
    {
        "uuid": "f4716a257734e8c5da23d2c79ff77fc4",
        "title": "颂古十二首  其一○",
        "author": "释法泰",
        "content": "树倒藤枯意若何，沩山开口笑呵呵。\n可怜三尺龙泉剑，唤作陶家壁上梭。",
        "dynasty": "宋",
        "collection_info": null
    },
    {
        "uuid": "e408cad1ce88a3b4e7e04c9d890cdde2",
        "title": "颂古十二首  其一一",
        "author": "释法泰",
        "content": "有无不问语先堕，明镜当台双照破。\n迷云散尽晓天空，杲日团团红似火。",
        "dynasty": "宋",
        "collection_info": null
    },
    {
        "uuid": "90ccc2efb3022a667887c5fe8a21e67c",
        "title": "颂古十二首  其一二",
        "author": "释法泰",
        "content": "多子塔前衣付后，更传何物示于人。\n双珠迸出剎竿倒，直得寒光彻四邻。",
        "dynasty": "宋",
        "collection_info": null
    },
    {
        "uuid": "b0dc2aad793da09f4b6a696f76faf5c1",
        "title": "四时般若  其一",
        "author": "释法泰",
        "content": "日暖风和天地春，野华芳草一翻新。\n灵山佳致依然在，谁是当年微笑人。",
        "dynasty": "宋",
        "collection_info": null
    },
    {
        "uuid": "8f3bd53329600a421c52a9137c37c974",
        "title": "四时般若  其二",
        "author": "释法泰",
        "content": "万木扶疏夏景长，园林梅杏嚼红香。\n山前麦熟还知否，一一当机为举扬。",
        "dynasty": "宋",
        "collection_info": null
    },
    {
        "uuid": "ec2c1a9fd8bd14e5174fdea00901a8cf",
        "title": "四时般若  其三",
        "author": "释法泰",
        "content": "飘飘黄叶坠幽庭，万里无云宇宙清。\n飒飒凉飈生户外，韶阳三句转分明。",
        "dynasty": "宋",
        "collection_info": null
    },
    {
        "uuid": "546845d237886aa44a25b7180b3b5fbf",
        "title": "四时般若  其四",
        "author": "释法泰",
        "content": "林木萧条復本根，严霜冻雪鏁松门。\n地炉煨火通身暖，寒暑到来休更论。",
        "dynasty": "宋",
        "collection_info": null
    },
    {
        "uuid": "4364d2cc97a160f43555d67b161e6bec",
        "title": "赞达磨",
        "author": "释法泰",
        "content": "泛舶来梁自普通，一锤击碎有为功。\n谁云面壁无言说，争奈当门齿露风。",
        "dynasty": "宋",
        "collection_info": null
    },
    {
        "uuid": "4d9d476b4d2243984197bddde2a65021",
        "title": "颂古四十四首  其一",
        "author": "释法泰",
        "content": "生无所生，死无所死。\n风动尘飞，波澄浪止。\n和合离散，随处发现。\n满月弯弓，双雕一箭。",
        "dynasty": "宋",
        "collection_info": null
    },
    {
        "uuid": "c21cf92f01a634af843ab7b7813f9073",
        "title": "颂古四十四首  其二",
        "author": "释法泰",
        "content": "重城晓入冒轻烟，闹市相逢岂偶然。\n一句等闲相借问，平田忽尔浪滔天。\n月上女，实堪怜，云髻高梳何处去，借婆裙子拜婆年。",
        "dynasty": "宋",
        "collection_info": null
    },
    {
        "uuid": "7a10f209d264c92cf589052e837d2b90",
        "title": "颂古四十四首  其三",
        "author": "释法泰",
        "content": "不是风兮不是旛，一重山后一重山。\n青春雨过无余因，独倚危楼望剎竿。",
        "dynasty": "宋",
        "collection_info": null
    },
    {
        "uuid": "bb77905a5c38b943c9afa235f938c9eb",
        "title": "颂古四十四首  其四",
        "author": "释法泰",
        "content": "堂堂妙相绝锱铢，善恶都忘见也无。\n万里云收天界凈，海心无浪月轮孤。",
        "dynasty": "宋",
        "collection_info": null
    },
    {
        "uuid": "df3d1e6d62f159453bb18f917229aa3b",
        "title": "颂古四十四首  其五",
        "author": "释法泰",
        "content": "张公养得三箇儿，长大不知谁立志。\n呼来月下同踪由，眼睛箇箇皆相似。",
        "dynasty": "宋",
        "collection_info": null
    },
    {
        "uuid": "63de9c8e7e5d5cb0865117c2e9f7a8ce",
        "title": "颂古四十四首  其六",
        "author": "释法泰",
        "content": "朱沙镜裏开颜笑，白玉盘中展脚眠。\n大抵人生难得共，得团圆处且团圆。",
        "dynasty": "宋",
        "collection_info": null
    },
    {
        "uuid": "9dd1d3c7b8065c0eb078fa8cabd9f5b9",
        "title": "颂古四十四首  其七",
        "author": "释法泰",
        "content": "三界无法，何处求心。\n山容雨过，松韵风吟。\n横眠倒卧无余事，一任莓苔满地侵。",
        "dynasty": "宋",
        "collection_info": null
    },
    {
        "uuid": "fdb2e3d2f08e70f84eaa1bdc8cba16e7",
        "title": "颂古四十四首  其八",
        "author": "释法泰",
        "content": "百丈开田说大义，理事圆融无不备。\n梵音清彻十方闻，草树锄锹皆耸起。\n末后双拳再展开，拖泥带水为痴獃。\n船流到岸五千里，刻舟求剑徒悠哉。",
        "dynasty": "宋",
        "collection_info": null
    },
    {
        "uuid": "13c5b6978be6fb1ff9c2e2321901496a",
        "title": "颂古四十四首  其九",
        "author": "释法泰",
        "content": "相见不虚图，分明付与渠。\n汝醉我扶起，我倒汝相扶。\n交互为宾主，相将入帝都。\n高歌大笑九衢裏，天上人间我唯尔。",
        "dynasty": "宋",
        "collection_info": null
    },
    {
        "uuid": "8b8c0db670327656b5d7bb30c4d1d372",
        "title": "颂古四十四首  其一○",
        "author": "释法泰",
        "content": "胶投漆，水和乳，一卷一舒，全宾全主。\n谁言不落青黄，就中要人道取。\n谁道取，分付镬汤，熟蒸烂煮。",
        "dynasty": "宋",
        "collection_info": null
    },
    {
        "uuid": "6b19ff1f7d21b0b2538a031ddd3434ad",
        "title": "颂古四十四首  其一一",
        "author": "释法泰",
        "content": "行婆能击涂毒鼓，远近闻之皆胆怖。\n唯有南泉与赵州，同死同生殊不顾。\n阿呵呵，伎死禅和不奈何。",
        "dynasty": "宋",
        "collection_info": null
    },
    {
        "uuid": "55de955733796b00f80d3d5dfe8ed8f8",
        "title": "颂古四十四首  其一二",
        "author": "释法泰",
        "content": "试问田中有几人，插锹叉手意分明。\n可怜不逐南山去，撒手归家罢问程。",
        "dynasty": "宋",
        "collection_info": null
    },
    {
        "uuid": "08b6259b43afcf2d0aa4a7c8f9df1884",
        "title": "颂古四十四首  其一三",
        "author": "释法泰",
        "content": "堂堂妙相真难比，历历梵音犹更奇。\n可怜逐句寻言者，嗟过长沙觌面机。\n知不知，黄鹤楼崔颢题诗。",
        "dynasty": "宋",
        "collection_info": null
    },
    {
        "uuid": "d6aefaeb27836bc07f18b69de54e7a9d",
        "title": "颂古四十四首  其一四",
        "author": "释法泰",
        "content": "宗师垂手贵天真，肯事雕虫篆刻新。\n只向平田浅草处，等闲推出玉麒麟。",
        "dynasty": "宋",
        "collection_info": null
    },
    {
        "uuid": "835164eb414fed0ee9d07e4a9e9b263c",
        "title": "颂古四十四首  其一五",
        "author": "释法泰",
        "content": "赵州三度吃茶，禾山打鼓难比。\n休于句下寻求，识取口中滋味。\n若识得，观音院裏有弥勒。",
        "dynasty": "宋",
        "collection_info": null
    },
    {
        "uuid": "f43f688a8e6255c216b6ca0426acd63d",
        "title": "颂古四十四首  其一六",
        "author": "释法泰",
        "content": "等闲施设岂徒然，平地波澜欲浸天。\n更向胡梯敲数下，免教失脚堕黄泉。",
        "dynasty": "宋",
        "collection_info": null
    },
    {
        "uuid": "7490a17b6e87dabdc0ed0ca2748ebeeb",
        "title": "颂古四十四首  其一七",
        "author": "释法泰",
        "content": "病餐毒药访良医，医使元餐药治之。\n病去药回滋味别，舌头具眼者方知。",
        "dynasty": "宋",
        "collection_info": null
    },
    {
        "uuid": "1916a0288b27e17cb41e757fa008d878",
        "title": "颂古四十四首  其一八",
        "author": "释法泰",
        "content": "打破当年山鬼窟，豁开正眼耀干坤。\n三拳肋下无多子，一喝雷轰迸海门。",
        "dynasty": "宋",
        "collection_info": null
    },
    {
        "uuid": "2a203620dcb809e57209c6f6716f8ba3",
        "title": "颂古四十四首  其一九",
        "author": "释法泰",
        "content": "溪边嫩柳条条绿，陌上桃花树树红。\n勿谓东君无管带，更加暖日与和风。",
        "dynasty": "宋",
        "collection_info": null
    },
    {
        "uuid": "a6383f161466805363fd110d382abd41",
        "title": "颂古四十四首  其二○",
        "author": "释法泰",
        "content": "臭烟蓬㶿中，迸出铁蒺藜。\n当如如未委，丧却目前机。",
        "dynasty": "宋",
        "collection_info": null
    },
    {
        "uuid": "6d7b4eb7ebefd0c6352f16e40b2e39b6",
        "title": "颂古四十四首  其二一",
        "author": "释法泰",
        "content": "皮裹骨兮骨裹皮，分明道了復何疑。\n拈起草鞋如未委，不如别处且乌龟。",
        "dynasty": "宋",
        "collection_info": null
    },
    {
        "uuid": "813e8069e30efdedd17d887e6e93f35f",
        "title": "颂古四十四首  其二二",
        "author": "释法泰",
        "content": "无寒暑处为君通，枯木生死花又一重。\n堪笑刻舟求剑者，至今犹在冷灰中。",
        "dynasty": "宋",
        "collection_info": null
    },
    {
        "uuid": "7e4c3de6ccddc868ca3c68c4b1b825f9",
        "title": "颂古四十四首  其二三",
        "author": "释法泰",
        "content": "白衣拜相喜难加，暂时流落向天涯。\n移身换步人难用，夜来归宿五侯家。",
        "dynasty": "宋",
        "collection_info": null
    },
    {
        "uuid": "992b328e9e4e51c0f9c1c1b36c5fa9fb",
        "title": "颂古四十四首  其二四",
        "author": "释法泰",
        "content": "无鬚锁子两头摇，无瑕璧玉三回献。\n反遭刖足太无端，谁料正言还似反。",
        "dynasty": "宋",
        "collection_info": null
    },
    {
        "uuid": "23547c3029dc6da909de70286e90cd2c",
        "title": "颂古四十四首  其二五",
        "author": "释法泰",
        "content": "吞却易，吐还难，须弥顶上无风寒。\n昨夜三更白如昼，不知谁共倚阑观。",
        "dynasty": "宋",
        "collection_info": null
    },
    {
        "uuid": "af0054edfa24be1e46cac6a9b4481a45",
        "title": "颂古四十四首  其二六",
        "author": "释法泰",
        "content": "雪峰古涧泉深，赵州石桥水苦。\n若知异水同源，饮者不妨疑悟。\n不从鼻孔入，白浪高三级。\n从此不答话，岂免酬高价。\n金刚圈子栗棘蓬，解透横行四天下。",
        "dynasty": "宋",
        "collection_info": null
    },
    {
        "uuid": "b50824155b85a242728ea1148ee26c6b",
        "title": "颂古四十四首  其二七",
        "author": "释法泰",
        "content": "嵯峨万仞是曹山，气岸雄雄坐祖关。\n横按镆铘全正令，太平寰宇斩痴顽。",
        "dynasty": "宋",
        "collection_info": null
    },
    {
        "uuid": "9e86041a93dc6672a41a7db8c359c67c",
        "title": "颂古四十四首  其二八",
        "author": "释法泰",
        "content": "窣堵波成赏匠人，工钱一二与三文。\n可怜眼裏无筋者，当面定将数目分。",
        "dynasty": "宋",
        "collection_info": null
    },
    {
        "uuid": "84984171476394df58aa8a57d7203494",
        "title": "颂古四十四首  其二九",
        "author": "释法泰",
        "content": "高楼美女一双双，各向琼窗坐玉床。\n绣绣出鸳鸯呈似了，金针深插锦香囊。",
        "dynasty": "宋",
        "collection_info": null
    },
    {
        "uuid": "2bc8f8b766e65ba9196340e9d966d322",
        "title": "颂古四十四首  其三○",
        "author": "释法泰",
        "content": "垂鈎四海钓狞龙，格外玄谈知己从。\n相见披衫带席帽，不妨把手上高峰。",
        "dynasty": "宋",
        "collection_info": null
    },
    {
        "uuid": "4325980d2f7e5cd65368e64777ebcc9b",
        "title": "颂古四十四首  其三一",
        "author": "释法泰",
        "content": "蓦刃开时飞銕骑，电光闪处掷金槌。\n一城瞎却浑闲事，直至而今成是非。",
        "dynasty": "宋",
        "collection_info": null
    },
    {
        "uuid": "ad874da283e1ae00239b6a4bcfc4fcc7",
        "title": "颂古四十四首  其三二",
        "author": "释法泰",
        "content": "一拳拳倒黄鹤楼，一趯趯翻鹦鹉洲。\n幸有傍人为着力，自家端坐看扬州。",
        "dynasty": "宋",
        "collection_info": null
    },
    {
        "uuid": "a088216719ecf10a903f899b1d23f234",
        "title": "颂古四十四首  其三三",
        "author": "释法泰",
        "content": "格外谈，惊人句，懵懂禅和徒指注。\n灼然好箇佛无光，言下迷宗空自忙。\n赖有知音招庆在，譊讹一夏为雌黄。\n雌黄出，暗写愁肠寄知识。",
        "dynasty": "宋",
        "collection_info": null
    },
    {
        "uuid": "59bb469fd14f01092842f56246c0315b",
        "title": "颂古四十四首  其三四",
        "author": "释法泰",
        "content": "白纸三张通信去，展开千里却同风。\n阳春转入胡笳曲，不是风吹别调中。",
        "dynasty": "宋",
        "collection_info": null
    },
    {
        "uuid": "d92c25204771e6c1018f304b26647408",
        "title": "颂古四十四首  其三五",
        "author": "释法泰",
        "content": "河目海口，钉觜镜舌。\n鸡宿凤巢，素非其鸭。\n直饶啐啄同时，未免当头一札。",
        "dynasty": "宋",
        "collection_info": null
    },
    {
        "uuid": "ef5f80cb4844255761e9067a2cbea77c",
        "title": "颂古四十四首  其三六",
        "author": "释法泰",
        "content": "对一说，五教三乘尽该摄。\n龙宫海藏任纵横，水底泥牛吞却月。",
        "dynasty": "宋",
        "collection_info": null
    },
    {
        "uuid": "5e246431913849183e9e7085c3d9bcf9",
        "title": "颂古四十四首  其三七",
        "author": "释法泰",
        "content": "凉风落木楚山秋，满树寒蝉噪不休。\n红蓼白苹开两岸，不知谁在钓鱼舟。",
        "dynasty": "宋",
        "collection_info": null
    },
    {
        "uuid": "affe24921212a59b9b7facac23b02edf",
        "title": "颂古四十四首  其三八",
        "author": "释法泰",
        "content": "明镜当台湛如水，无端特地起尘埃。\n积成山岳面前立，千手大悲擘不开。",
        "dynasty": "宋",
        "collection_info": null
    },
    {
        "uuid": "34e78221c7bf97ec3d25c4daaef99e4e",
        "title": "颂古四十四首  其三九",
        "author": "释法泰",
        "content": "汝水向东流，楚水从南至。\n皆归大海中，咸淡同一味。\n顶门具眼底衲僧，试向其中辨浅深。",
        "dynasty": "宋",
        "collection_info": null
    },
    {
        "uuid": "b8d5d7599e030cd517358dc9083a489c",
        "title": "颂古四十四首  其四○",
        "author": "释法泰",
        "content": "三人证龟成鳖，井底泥牛气噎。\n直饶辩泻悬河，有理亦难分雪。\n耿耿孤光常皎洁。",
        "dynasty": "宋",
        "collection_info": null
    },
    {
        "uuid": "582cc48b5c92e9a132f7a6772693aef5",
        "title": "颂古四十四首  其四一",
        "author": "释法泰",
        "content": "风前露出无瑕璧，室内擎将如意珠。\n两度献渠渠不识，可怜流落在江湖。",
        "dynasty": "宋",
        "collection_info": null
    },
    {
        "uuid": "d465434b26d8930c6a55ad1e22f60c6f",
        "title": "颂古四十四首  其四二",
        "author": "释法泰",
        "content": "银椀裏盛雪，冰壶含宝月。\n纵具四韦陀，到此虚摇舌。\n西天令严，此土还别。",
        "dynasty": "宋",
        "collection_info": null
    },
    {
        "uuid": "a20f1d5a7f311877df524f6ea49a67aa",
        "title": "颂古四十四首  其四三",
        "author": "释法泰",
        "content": "鸡寒上树，鸭寒下水。\n三百余会不能宣，九年面壁徒瞌睡。\n休瞌睡，上是天兮下是地。",
        "dynasty": "宋",
        "collection_info": null
    },
    {
        "uuid": "dce7c2e0cc174d2a0e3f6447bbeaeae4",
        "title": "颂古四十四首  其四四",
        "author": "释法泰",
        "content": "西天人不会唐言，端坐巍巍少室前。\n刚被流支打齿缺，至令有理不能宣。",
        "dynasty": "宋",
        "collection_info": null
    }
]