[
    {
        "uuid": "f96dae227802c3623456838de324f32f",
        "title": "偈十三首  其一",
        "author": "释法泰",
        "content": "客从远方来，遗我一张琴。\n中含太古意，举世无知音。\n子期徒侧耳，师旷谩追寻。\n今朝呈似君，试请弹一曲。",
        "dynasty": "宋",
        "collection_info": null
    },
    {
        "uuid": "626afba6f6916e94c8c4fe43c523b8d1",
        "title": "偈十三首  其二",
        "author": "释法泰",
        "content": "达得人空法空，未称祖师家风。\n体得全用全照，亦非衲僧要妙。\n直须打破牢关，识取向上一窍。",
        "dynasty": "宋",
        "collection_info": null
    },
    {
        "uuid": "6a673b21f7aa2e8b0666c556ba5200f3",
        "title": "偈十三首  其三",
        "author": "释法泰",
        "content": "开口错，合口丧，明眼衲僧无伎俩。\n春风吹落桃李花，淡烟疏雨笼青嶂。",
        "dynasty": "宋",
        "collection_info": null
    },
    {
        "uuid": "ebb9c97e2e487d631bd94ede9ccfbaa7",
        "title": "偈十三首  其四",
        "author": "释法泰",
        "content": "一叶落，天下秋，看看空际火云收。\n万里长江凈如练，谢家人不在渔舟。",
        "dynasty": "宋",
        "collection_info": null
    },
    {
        "uuid": "d7f0ae1a6f8beb88500f6affabdcf80c",
        "title": "偈十三首  其五",
        "author": "释法泰",
        "content": "一雁度长空，影落寒江水。\n水无沉影心，雁无遗踪意。\n踪影两相忘，凭何为的旨。\n篱边金菊黄，江上芙蓉翠。",
        "dynasty": "宋",
        "collection_info": null
    },
    {
        "uuid": "2fbef2710df4d6e5b2054763f0d7a847",
        "title": "偈十三首  其六",
        "author": "释法泰",
        "content": "三角牯牛独脚舞，两轮石磨遶空飞。\n新生孩子擎铁棒，直上须弥打一槌。",
        "dynasty": "宋",
        "collection_info": null
    },
    {
        "uuid": "e1aa9103e348363e8c928b6ea2cd153d",
        "title": "偈十三首  其七",
        "author": "释法泰",
        "content": "开口有时非，开口有时是。\n粗言及细语，皆归第一义。\n释迦老子碗鸣声，达磨西来屎臭气。\n惟有山前水牯牛，身放毫光照天地。",
        "dynasty": "宋",
        "collection_info": null
    },
    {
        "uuid": "0bad6150309b79ae608d5f9e01ca176e",
        "title": "偈十三首  其八",
        "author": "释法泰",
        "content": "推真真无有相，穷妄妄无有形。\n真妄两无所有，廓然露出眼睛。\n眼睛既露，见个什么。\n晓日烁开岩畔雪，朔风吹绽腊梅花。",
        "dynasty": "宋",
        "collection_info": null
    },
    {
        "uuid": "25ad709b7798c1f59992c7326107e4b6",
        "title": "偈十三首  其九",
        "author": "释法泰",
        "content": "咄咄，何似生，穿云俊鹘摩青天。\n抬眸一顾十万里，林间钝羽空忙然。\n求解会，着言诠，还同日午打三更。\n争如一句声前荐，独向毗卢顶上行。",
        "dynasty": "宋",
        "collection_info": null
    },
    {
        "uuid": "9d5c72ea127e078039651c00f2fdca89",
        "title": "偈十三首  其一○",
        "author": "释法泰",
        "content": "久雨不晴，有理难伸。\n云雾长埋大野，檐声不断前旬。\n阿喇喇，闻不闻。\n补陀岩上客，应笑未归人。",
        "dynasty": "宋",
        "collection_info": null
    },
    {
        "uuid": "fd223b3aa7221ca391bd4bbb298649cb",
        "title": "偈十三首  其一一",
        "author": "释法泰",
        "content": "幽鸟语如篁，柳垂金线长。\n少林传底事，对面不囊藏。",
        "dynasty": "宋",
        "collection_info": null
    },
    {
        "uuid": "02d5c9a74137eae5cd3c13193966df37",
        "title": "偈十三首  其一二",
        "author": "释法泰",
        "content": "有佛处不增，无佛处不减。\n人人一段光明，历劫何曾欠少。\n咄，释迦谩自化西干，达磨无端来此土。",
        "dynasty": "宋",
        "collection_info": null
    },
    {
        "uuid": "6fa452f591fc58f7cd046f5b96848347",
        "title": "偈十三首  其一三",
        "author": "释法泰",
        "content": "勿思惟，休造作，展手开拳咄咄咄。\n随意说，任天真，镇州萝卜重三所。\n堪笑老胡不知有，九年面壁太劳神。",
        "dynasty": "宋",
        "collection_info": null
    },
    {
        "uuid": "88ef7fcf1376de7335adf6a312b59d51",
        "title": "偈七首  其一",
        "author": "释法泰",
        "content": "今朝正月已半，是处灯火缭乱。\n满城罗骑骈阗，交互往来游翫。\n文殊走入闹篮中，普贤端坐高楼看。",
        "dynasty": "宋",
        "collection_info": null
    },
    {
        "uuid": "5fcc0116d5e76569886252d518d5fd47",
        "title": "偈七首  其二",
        "author": "释法泰",
        "content": "渺渺邈邈，十方该括。\n坦坦荡荡，绝形绝相。\n目欲视而睛枯，口欲谈而词丧。\n文殊普贤，全无伎俩。\n临济德山，不妨提唱，龟吞陕府铁牛，蛇咬嘉州大像。\n吓得东海鲤鱼，直至如今肚胀。",
        "dynasty": "宋",
        "collection_info": null
    },
    {
        "uuid": "6d50c96188bd9441a5a105f530eb53ed",
        "title": "偈七首  其三",
        "author": "释法泰",
        "content": "火云烧田苗，泉源绝流注。\n婆竭大龙王，不知在何处。",
        "dynasty": "宋",
        "collection_info": null
    },
    {
        "uuid": "a8e23e52c6a935254c0674b70e49a71b",
        "title": "偈七首  其四",
        "author": "释法泰",
        "content": "南山起云，北山下雨。\n老僧更为震雷声，助发威光令远布。",
        "dynasty": "宋",
        "collection_info": null
    },
    {
        "uuid": "9f6a601d6f55902116150e4bcbb48499",
        "title": "偈七首  其五",
        "author": "释法泰",
        "content": "德山棒下金沙异，临济喝中宾主分。\n到此若无真正眼，可怜辜负本来人。",
        "dynasty": "宋",
        "collection_info": null
    },
    {
        "uuid": "e5b57c93dd53066b3be1f47fa04936e5",
        "title": "偈七首  其七",
        "author": "释法泰",
        "content": "忆昔游方日，获得二种物。\n一是金刚锤，一是千圣骨。\n持行宇宙中，气岸高突兀。\n如是三十年，用之为准则。\n而今年老矣，一物知何物。\n掷下金刚锤，击碎千圣骨。\n抛向四衢道，不能更惜得。\n任意过浮生，指南将作北。\n呼龟以为鼈，唤豆以为粟。\n从他明眼人，笑我无绳墨。",
        "dynasty": "宋",
        "collection_info": null
    },
    {
        "uuid": "d927652d17b4ff1029baa25d16697ff0",
        "title": "颂古十二首  其一",
        "author": "释法泰",
        "content": "朝三暮四一何少，暮四朝三何太多。\n多少未能知数量，有无从此见殽讹。\n不殽讹，唵苏嚧，㗭唎萨婆诃。",
        "dynasty": "宋",
        "collection_info": null
    },
    {
        "uuid": "d45663bcfde4378341dfd9705b81d607",
        "title": "颂古十二首  其二",
        "author": "释法泰",
        "content": "三脚驴子弄蹄行，步步莲华衬足生。\n堪笑草中寻觅者，不知芳树啭新莺。",
        "dynasty": "宋",
        "collection_info": null
    },
    {
        "uuid": "68ab5f54a0a0f6f4c7a295e6cf97f532",
        "title": "颂古十二首  其三",
        "author": "释法泰",
        "content": "无量秤子两头平，拈起应须见得明。\n若向箇中争分两，知渠错认定盘星。",
        "dynasty": "宋",
        "collection_info": null
    },
    {
        "uuid": "015750c9e0fad5cc3a65389135af4452",
        "title": "颂古十二首  其四",
        "author": "释法泰",
        "content": "十分风采露堂堂，玉蘂琼华未比量。\n刚被傍人论好丑，因兹难嫁与潘郎。",
        "dynasty": "宋",
        "collection_info": null
    },
    {
        "uuid": "af56d1dd505bc0f8ee3ff4aea1cd031d",
        "title": "颂古十二首  其五",
        "author": "释法泰",
        "content": "子卿不下单于拜，始末常遵汉帝仪。\n雪后乃知松柏操，事难方见丈夫儿。",
        "dynasty": "宋",
        "collection_info": null
    },
    {
        "uuid": "b038b235aeef4d74f83fa577637342af",
        "title": "颂古十二首  其六",
        "author": "释法泰",
        "content": "得人一牛，还人一马。\n有往有来，可知礼也。",
        "dynasty": "宋",
        "collection_info": null
    },
    {
        "uuid": "2fe04b310f40f214258e5d80fbdd0347",
        "title": "颂古十二首  其七",
        "author": "释法泰",
        "content": "应用从来不覆藏，当机何得昧真常。\n只知报道王来也，不觉浑身在帝乡。",
        "dynasty": "宋",
        "collection_info": null
    },
    {
        "uuid": "a79d3eaa6f39b54076e3e13c60eb06d7",
        "title": "颂古十二首  其八",
        "author": "释法泰",
        "content": "不落因果何曾堕，不昧因果何曾脱。\n当堂镜破两头忘，扫影灭踪无摸索。\n无摸索，何倚托。\n秋风吹梧桐，树叶鸣嚗嚗。",
        "dynasty": "宋",
        "collection_info": null
    },
    {
        "uuid": "9c7a09e0a6efa91a99e4dece236c9619",
        "title": "颂古十二首  其九",
        "author": "释法泰",
        "content": "商岭东西路不分，两间茅屋一溪云。\n师年耳聩知师意，人是人非不欲闻。",
        "dynasty": "宋",
        "collection_info": null
    },
    {
        "uuid": "6fb60257a6807e580e8bfbf6a6a1cb63",
        "title": "颂古十二首  其一○",
        "author": "释法泰",
        "content": "树倒藤枯意若何，沩山开口笑呵呵。\n可怜三尺龙泉剑，唤作陶家壁上梭。",
        "dynasty": "宋",
        "collection_info": null
    },
    {
        "uuid": "208e8179f2b960c970b7c472b46301eb",
        "title": "颂古十二首  其一一",
        "author": "释法泰",
        "content": "有无不问语先堕，明镜当台双照破。\n迷云散尽晓天空，杲日团团红似火。",
        "dynasty": "宋",
        "collection_info": null
    },
    {
        "uuid": "199b51dc0d626dd4d371c08372b7ba60",
        "title": "颂古十二首  其一二",
        "author": "释法泰",
        "content": "多子塔前衣付后，更传何物示于人。\n双珠迸出剎竿倒，直得寒光彻四邻。",
        "dynasty": "宋",
        "collection_info": null
    },
    {
        "uuid": "9b0850dced2bba7bf944bf3a3465f722",
        "title": "四时般若  其一",
        "author": "释法泰",
        "content": "日暖风和天地春，野华芳草一翻新。\n灵山佳致依然在，谁是当年微笑人。",
        "dynasty": "宋",
        "collection_info": null
    },
    {
        "uuid": "8536cdfea4066ed73572dce48c09f9fb",
        "title": "四时般若  其二",
        "author": "释法泰",
        "content": "万木扶疏夏景长，园林梅杏嚼红香。\n山前麦熟还知否，一一当机为举扬。",
        "dynasty": "宋",
        "collection_info": null
    },
    {
        "uuid": "a6a99ad5fd45659499e9773a13861a03",
        "title": "四时般若  其三",
        "author": "释法泰",
        "content": "飘飘黄叶坠幽庭，万里无云宇宙清。\n飒飒凉飈生户外，韶阳三句转分明。",
        "dynasty": "宋",
        "collection_info": null
    },
    {
        "uuid": "cc68328bb744754688379816f6cdac72",
        "title": "四时般若  其四",
        "author": "释法泰",
        "content": "林木萧条復本根，严霜冻雪鏁松门。\n地炉煨火通身暖，寒暑到来休更论。",
        "dynasty": "宋",
        "collection_info": null
    },
    {
        "uuid": "6564628cd0a1e83cdc479bb4aa4fbe7a",
        "title": "赞达磨",
        "author": "释法泰",
        "content": "泛舶来梁自普通，一锤击碎有为功。\n谁云面壁无言说，争奈当门齿露风。",
        "dynasty": "宋",
        "collection_info": null
    },
    {
        "uuid": "a91e1b71f0efe589004a4df23bdaffb8",
        "title": "颂古四十四首  其一",
        "author": "释法泰",
        "content": "生无所生，死无所死。\n风动尘飞，波澄浪止。\n和合离散，随处发现。\n满月弯弓，双雕一箭。",
        "dynasty": "宋",
        "collection_info": null
    },
    {
        "uuid": "acbec6d2572a42408e9c462b7db36a63",
        "title": "颂古四十四首  其二",
        "author": "释法泰",
        "content": "重城晓入冒轻烟，闹市相逢岂偶然。\n一句等闲相借问，平田忽尔浪滔天。\n月上女，实堪怜，云髻高梳何处去，借婆裙子拜婆年。",
        "dynasty": "宋",
        "collection_info": null
    },
    {
        "uuid": "cafc6feb09dcfe74eaf8a5bcfd911b21",
        "title": "颂古四十四首  其三",
        "author": "释法泰",
        "content": "不是风兮不是旛，一重山后一重山。\n青春雨过无余因，独倚危楼望剎竿。",
        "dynasty": "宋",
        "collection_info": null
    },
    {
        "uuid": "0af96a3e163797596058760ee004338d",
        "title": "颂古四十四首  其四",
        "author": "释法泰",
        "content": "堂堂妙相绝锱铢，善恶都忘见也无。\n万里云收天界凈，海心无浪月轮孤。",
        "dynasty": "宋",
        "collection_info": null
    },
    {
        "uuid": "fc34de9da818f45b744fafcc2cfd55b0",
        "title": "颂古四十四首  其五",
        "author": "释法泰",
        "content": "张公养得三箇儿，长大不知谁立志。\n呼来月下同踪由，眼睛箇箇皆相似。",
        "dynasty": "宋",
        "collection_info": null
    },
    {
        "uuid": "12aebb4e64a79d7e0eae4badaefa8bee",
        "title": "颂古四十四首  其六",
        "author": "释法泰",
        "content": "朱沙镜裏开颜笑，白玉盘中展脚眠。\n大抵人生难得共，得团圆处且团圆。",
        "dynasty": "宋",
        "collection_info": null
    },
    {
        "uuid": "f8459f7ed2be7cc89c0a2b76839ac6c4",
        "title": "颂古四十四首  其七",
        "author": "释法泰",
        "content": "三界无法，何处求心。\n山容雨过，松韵风吟。\n横眠倒卧无余事，一任莓苔满地侵。",
        "dynasty": "宋",
        "collection_info": null
    },
    {
        "uuid": "68dd483cae9a31f3c2df7304d242cee9",
        "title": "颂古四十四首  其八",
        "author": "释法泰",
        "content": "百丈开田说大义，理事圆融无不备。\n梵音清彻十方闻，草树锄锹皆耸起。\n末后双拳再展开，拖泥带水为痴獃。\n船流到岸五千里，刻舟求剑徒悠哉。",
        "dynasty": "宋",
        "collection_info": null
    },
    {
        "uuid": "92680688d9e9ce0d458d74a4e8fcb4d5",
        "title": "颂古四十四首  其九",
        "author": "释法泰",
        "content": "相见不虚图，分明付与渠。\n汝醉我扶起，我倒汝相扶。\n交互为宾主，相将入帝都。\n高歌大笑九衢裏，天上人间我唯尔。",
        "dynasty": "宋",
        "collection_info": null
    },
    {
        "uuid": "99144903b46d1a27cfa97cb4215587b3",
        "title": "颂古四十四首  其一○",
        "author": "释法泰",
        "content": "胶投漆，水和乳，一卷一舒，全宾全主。\n谁言不落青黄，就中要人道取。\n谁道取，分付镬汤，熟蒸烂煮。",
        "dynasty": "宋",
        "collection_info": null
    },
    {
        "uuid": "7c055aaf01d287b7be5f6db6e254a7ac",
        "title": "颂古四十四首  其一一",
        "author": "释法泰",
        "content": "行婆能击涂毒鼓，远近闻之皆胆怖。\n唯有南泉与赵州，同死同生殊不顾。\n阿呵呵，伎死禅和不奈何。",
        "dynasty": "宋",
        "collection_info": null
    },
    {
        "uuid": "35e5a9c90130957deef6477e65743374",
        "title": "颂古四十四首  其一二",
        "author": "释法泰",
        "content": "试问田中有几人，插锹叉手意分明。\n可怜不逐南山去，撒手归家罢问程。",
        "dynasty": "宋",
        "collection_info": null
    },
    {
        "uuid": "041a14801a317d4fa1079f349af984ff",
        "title": "颂古四十四首  其一三",
        "author": "释法泰",
        "content": "堂堂妙相真难比，历历梵音犹更奇。\n可怜逐句寻言者，嗟过长沙觌面机。\n知不知，黄鹤楼崔颢题诗。",
        "dynasty": "宋",
        "collection_info": null
    },
    {
        "uuid": "34e5a7ce37e5c05f2af2446ff015d91c",
        "title": "颂古四十四首  其一四",
        "author": "释法泰",
        "content": "宗师垂手贵天真，肯事雕虫篆刻新。\n只向平田浅草处，等闲推出玉麒麟。",
        "dynasty": "宋",
        "collection_info": null
    },
    {
        "uuid": "82529eee4c16ffc27983111d14ef8a7b",
        "title": "颂古四十四首  其一五",
        "author": "释法泰",
        "content": "赵州三度吃茶，禾山打鼓难比。\n休于句下寻求，识取口中滋味。\n若识得，观音院裏有弥勒。",
        "dynasty": "宋",
        "collection_info": null
    },
    {
        "uuid": "0db79c75e62df574a2caffb8a94bdb27",
        "title": "颂古四十四首  其一六",
        "author": "释法泰",
        "content": "等闲施设岂徒然，平地波澜欲浸天。\n更向胡梯敲数下，免教失脚堕黄泉。",
        "dynasty": "宋",
        "collection_info": null
    },
    {
        "uuid": "d32fb8ef9d7f1bb92739f803a8d5a5cd",
        "title": "颂古四十四首  其一七",
        "author": "释法泰",
        "content": "病餐毒药访良医，医使元餐药治之。\n病去药回滋味别，舌头具眼者方知。",
        "dynasty": "宋",
        "collection_info": null
    },
    {
        "uuid": "e35dfada75ffb2a6c36d84d90f9a954f",
        "title": "颂古四十四首  其一八",
        "author": "释法泰",
        "content": "打破当年山鬼窟，豁开正眼耀干坤。\n三拳肋下无多子，一喝雷轰迸海门。",
        "dynasty": "宋",
        "collection_info": null
    },
    {
        "uuid": "832208865106666ee7e29263639b905e",
        "title": "颂古四十四首  其一九",
        "author": "释法泰",
        "content": "溪边嫩柳条条绿，陌上桃花树树红。\n勿谓东君无管带，更加暖日与和风。",
        "dynasty": "宋",
        "collection_info": null
    },
    {
        "uuid": "d56bc3eed1673424af117ffbbc9383d7",
        "title": "颂古四十四首  其二○",
        "author": "释法泰",
        "content": "臭烟蓬㶿中，迸出铁蒺藜。\n当如如未委，丧却目前机。",
        "dynasty": "宋",
        "collection_info": null
    },
    {
        "uuid": "c0e80575e0ffab948f5f69a16e40f6d9",
        "title": "颂古四十四首  其二一",
        "author": "释法泰",
        "content": "皮裹骨兮骨裹皮，分明道了復何疑。\n拈起草鞋如未委，不如别处且乌龟。",
        "dynasty": "宋",
        "collection_info": null
    },
    {
        "uuid": "593ec3d01df3fd1c06802f93dc445be6",
        "title": "颂古四十四首  其二二",
        "author": "释法泰",
        "content": "无寒暑处为君通，枯木生死花又一重。\n堪笑刻舟求剑者，至今犹在冷灰中。",
        "dynasty": "宋",
        "collection_info": null
    },
    {
        "uuid": "c0e6f5586247e1520e1cbd00ee96799a",
        "title": "颂古四十四首  其二三",
        "author": "释法泰",
        "content": "白衣拜相喜难加，暂时流落向天涯。\n移身换步人难用，夜来归宿五侯家。",
        "dynasty": "宋",
        "collection_info": null
    },
    {
        "uuid": "65069b98a265dd31c462baf95ab89c3d",
        "title": "颂古四十四首  其二四",
        "author": "释法泰",
        "content": "无鬚锁子两头摇，无瑕璧玉三回献。\n反遭刖足太无端，谁料正言还似反。",
        "dynasty": "宋",
        "collection_info": null
    },
    {
        "uuid": "fae88b6ac6f846ab155176036b96ccff",
        "title": "颂古四十四首  其二五",
        "author": "释法泰",
        "content": "吞却易，吐还难，须弥顶上无风寒。\n昨夜三更白如昼，不知谁共倚阑观。",
        "dynasty": "宋",
        "collection_info": null
    },
    {
        "uuid": "cdb1cfbe5587415adc21ca9fb9555e8d",
        "title": "颂古四十四首  其二六",
        "author": "释法泰",
        "content": "雪峰古涧泉深，赵州石桥水苦。\n若知异水同源，饮者不妨疑悟。\n不从鼻孔入，白浪高三级。\n从此不答话，岂免酬高价。\n金刚圈子栗棘蓬，解透横行四天下。",
        "dynasty": "宋",
        "collection_info": null
    },
    {
        "uuid": "4218f3f673c0f1cb717e5a2300454f84",
        "title": "颂古四十四首  其二七",
        "author": "释法泰",
        "content": "嵯峨万仞是曹山，气岸雄雄坐祖关。\n横按镆铘全正令，太平寰宇斩痴顽。",
        "dynasty": "宋",
        "collection_info": null
    },
    {
        "uuid": "b3139c43c501b2aff2b305260707b56c",
        "title": "颂古四十四首  其二八",
        "author": "释法泰",
        "content": "窣堵波成赏匠人，工钱一二与三文。\n可怜眼裏无筋者，当面定将数目分。",
        "dynasty": "宋",
        "collection_info": null
    },
    {
        "uuid": "cc9581a13eb0c84976bdd8d455a77c22",
        "title": "颂古四十四首  其二九",
        "author": "释法泰",
        "content": "高楼美女一双双，各向琼窗坐玉床。\n绣绣出鸳鸯呈似了，金针深插锦香囊。",
        "dynasty": "宋",
        "collection_info": null
    },
    {
        "uuid": "4189dadb562832e3af51000bd7a53ea8",
        "title": "颂古四十四首  其三○",
        "author": "释法泰",
        "content": "垂鈎四海钓狞龙，格外玄谈知己从。\n相见披衫带席帽，不妨把手上高峰。",
        "dynasty": "宋",
        "collection_info": null
    },
    {
        "uuid": "62c2d8ca7b8c09311a7d83530c6b3f6a",
        "title": "颂古四十四首  其三一",
        "author": "释法泰",
        "content": "蓦刃开时飞銕骑，电光闪处掷金槌。\n一城瞎却浑闲事，直至而今成是非。",
        "dynasty": "宋",
        "collection_info": null
    },
    {
        "uuid": "66a8c2a7d28ff652e81114d89e82eb88",
        "title": "颂古四十四首  其三二",
        "author": "释法泰",
        "content": "一拳拳倒黄鹤楼，一趯趯翻鹦鹉洲。\n幸有傍人为着力，自家端坐看扬州。",
        "dynasty": "宋",
        "collection_info": null
    },
    {
        "uuid": "1ab94e03e1e65c0545afc37b9f3e6322",
        "title": "颂古四十四首  其三三",
        "author": "释法泰",
        "content": "格外谈，惊人句，懵懂禅和徒指注。\n灼然好箇佛无光，言下迷宗空自忙。\n赖有知音招庆在，譊讹一夏为雌黄。\n雌黄出，暗写愁肠寄知识。",
        "dynasty": "宋",
        "collection_info": null
    },
    {
        "uuid": "3dde785a4a165dfdc4e51ac8d9050816",
        "title": "颂古四十四首  其三四",
        "author": "释法泰",
        "content": "白纸三张通信去，展开千里却同风。\n阳春转入胡笳曲，不是风吹别调中。",
        "dynasty": "宋",
        "collection_info": null
    },
    {
        "uuid": "7a724cf8adb1d1664f157640ce3e7659",
        "title": "颂古四十四首  其三五",
        "author": "释法泰",
        "content": "河目海口，钉觜镜舌。\n鸡宿凤巢，素非其鸭。\n直饶啐啄同时，未免当头一札。",
        "dynasty": "宋",
        "collection_info": null
    },
    {
        "uuid": "66a5e37a70f99cc5dfe35bd24f5f9846",
        "title": "颂古四十四首  其三六",
        "author": "释法泰",
        "content": "对一说，五教三乘尽该摄。\n龙宫海藏任纵横，水底泥牛吞却月。",
        "dynasty": "宋",
        "collection_info": null
    },
    {
        "uuid": "96c190b7807976a45c1cdb01aef109e7",
        "title": "颂古四十四首  其三七",
        "author": "释法泰",
        "content": "凉风落木楚山秋，满树寒蝉噪不休。\n红蓼白苹开两岸，不知谁在钓鱼舟。",
        "dynasty": "宋",
        "collection_info": null
    },
    {
        "uuid": "b1c7e509737b5bd3bfd8766c887b56e9",
        "title": "颂古四十四首  其三八",
        "author": "释法泰",
        "content": "明镜当台湛如水，无端特地起尘埃。\n积成山岳面前立，千手大悲擘不开。",
        "dynasty": "宋",
        "collection_info": null
    },
    {
        "uuid": "959355212efb5b0c7c5ea9abd734dd97",
        "title": "颂古四十四首  其三九",
        "author": "释法泰",
        "content": "汝水向东流，楚水从南至。\n皆归大海中，咸淡同一味。\n顶门具眼底衲僧，试向其中辨浅深。",
        "dynasty": "宋",
        "collection_info": null
    },
    {
        "uuid": "03452adf0bbc0c0e0dc011221fc19c31",
        "title": "颂古四十四首  其四○",
        "author": "释法泰",
        "content": "三人证龟成鳖，井底泥牛气噎。\n直饶辩泻悬河，有理亦难分雪。\n耿耿孤光常皎洁。",
        "dynasty": "宋",
        "collection_info": null
    },
    {
        "uuid": "888885acac9113b86d83d51febdd7cfb",
        "title": "颂古四十四首  其四一",
        "author": "释法泰",
        "content": "风前露出无瑕璧，室内擎将如意珠。\n两度献渠渠不识，可怜流落在江湖。",
        "dynasty": "宋",
        "collection_info": null
    },
    {
        "uuid": "f7de1c3d9725de7de1eb88730aecb2f6",
        "title": "颂古四十四首  其四二",
        "author": "释法泰",
        "content": "银椀裏盛雪，冰壶含宝月。\n纵具四韦陀，到此虚摇舌。\n西天令严，此土还别。",
        "dynasty": "宋",
        "collection_info": null
    },
    {
        "uuid": "4ee7dcf6457c512f5f9c9b0d187128c0",
        "title": "颂古四十四首  其四三",
        "author": "释法泰",
        "content": "鸡寒上树，鸭寒下水。\n三百余会不能宣，九年面壁徒瞌睡。\n休瞌睡，上是天兮下是地。",
        "dynasty": "宋",
        "collection_info": null
    },
    {
        "uuid": "8d9b1f27a893cbc5c1edf8e81fe046f8",
        "title": "颂古四十四首  其四四",
        "author": "释法泰",
        "content": "西天人不会唐言，端坐巍巍少室前。\n刚被流支打齿缺，至令有理不能宣。",
        "dynasty": "宋",
        "collection_info": null
    }
]