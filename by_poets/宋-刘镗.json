[
    {
        "uuid": "9b36b946a2cb02f13f3e11d169076b62",
        "title": "观傩",
        "author": "刘镗",
        "content": "寒云岑岑天四阴，画堂烛影红帘深。\n鼓声渊渊管声脆，鬼神变化供剧戏。\n金漥玉注始淙潺，眼前倏已非人间。\n夜叉蓬头铁骨朵，赭衣蓝面眼迸火。\n魆蜮罔象初偋伶，跪羊立豕相嚘嘤。\n红裳姹女掩蕉扇，绿绶髯翁握蒲剑。\n翻筋踢斗臂膊宽，张颐吐舌唇吻干。\n摇头四顾百距跃，敛身千态万斝索。\n青衫舞蹈忽屏营，采云揭帐森麾旌。\n紫衣金章独据案，马䰎牛权两披判。\n能言祸福不由天，躬履率越分愚贤。\n蒺藜奋威小甶服，䰐縿扬声大髽哭。\n白面使者竹筱鎗，自夸搜捕无遗藏。\n牛冠箝卷试阅检，虎冒肩戟光睒闪。\n五方点队乱纷纭，何物老妪绷獶熏。\n终南进士破鞮绔，嗜酒不悟鬼看觑。\n奋髯瞠目起婆娑，众邪一正将那何。\n披髮将毕飞一吷，风捲云收鼓箫歇。\n夜阑四坐惨不怡，主人送客客尽悲。\n归来桃茢坐深蕳，翠鸮黄狐犹在眼。\n自歌楚些大小招，坐久魂魄游逍遥。\n会稽山中禹非死，铸鼎息壤乃若此。\n又闻鬼姦多冯人，人姦冯鬼姦入神。\n明日冠裳好妆束，白昼通都人面目。",
        "dynasty": "宋",
        "collection_info": null
    },
    {
        "uuid": "0db3b3746c7cf112328a8d2d3b00a05e",
        "title": "咏陈后主",
        "author": "刘镗",
        "content": "晋王前殿贺平陈，从此江南雨露均。\n四百年间重混一，谁知江令是忠臣。",
        "dynasty": "宋",
        "collection_info": null
    },
    {
        "uuid": "9b426fdae9f48362257f14b1986cd9a5",
        "title": "句  其一",
        "author": "刘镗",
        "content": "孔曾有道官天下，韩柳无文世子孙。",
        "dynasty": "宋",
        "collection_info": null
    },
    {
        "uuid": "08c1ac5cdb7a875eb592150fcfc1bc1d",
        "title": "句  其二",
        "author": "刘镗",
        "content": "村桥日落市声散，山路月明人语归。",
        "dynasty": "宋",
        "collection_info": null
    },
    {
        "uuid": "0961ad486707f4d895668004923a3204",
        "title": "句  其三",
        "author": "刘镗",
        "content": "月下有闻思望帝，山中无曲舞胎仙。",
        "dynasty": "宋",
        "collection_info": null
    },
    {
        "uuid": "2e1643fa4a82b73973d87027df6f3555",
        "title": "句  其四",
        "author": "刘镗",
        "content": "版桥雨过秋苔滑，村碓寒吹暴稻香。",
        "dynasty": "宋",
        "collection_info": null
    },
    {
        "uuid": "90213671672f6220fc85a5ef86cdb080",
        "title": "句  其五",
        "author": "刘镗",
        "content": "尊前能是几时客，山下已成千古坟。",
        "dynasty": "宋",
        "collection_info": null
    },
    {
        "uuid": "bdc5fcc1d7c3c33670776ac681a0e3ba",
        "title": "句  其六",
        "author": "刘镗",
        "content": "柳条风慢天初暖，花影晴光地亦香。",
        "dynasty": "宋",
        "collection_info": null
    },
    {
        "uuid": "fe68ef65f8b8db591cb73d608751c1df",
        "title": "句  其七",
        "author": "刘镗",
        "content": "故人皆死谁为佛，老我犹生即是仙。",
        "dynasty": "宋",
        "collection_info": null
    },
    {
        "uuid": "6d86cbcb5a2bb5deb4e24cb3cedd2134",
        "title": "句  其八",
        "author": "刘镗",
        "content": "草隥水流襜佩响，松梢月冷露珠圆。",
        "dynasty": "宋",
        "collection_info": null
    },
    {
        "uuid": "913c80c2229eaa9feddf0a9b451a612c",
        "title": "句  其九",
        "author": "刘镗",
        "content": "几番雨过山仍在，独望人间鹤未归。",
        "dynasty": "宋",
        "collection_info": null
    }
]