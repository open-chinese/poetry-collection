[
    {
        "uuid": "f8edc6c92d08cd2e11f5d427e77599de",
        "title": "庆江检详太夫人  其一",
        "author": "潜放",
        "content": "盛事于今苏老泉，郡侯端的是坡仙。\n棣华咫尺龙颜近，竞诧皆出孟母贤。",
        "dynasty": "宋",
        "collection_info": null
    },
    {
        "uuid": "6c5522442b25841696d727ba4beb8455",
        "title": "庆江检详太夫人  其二",
        "author": "潜放",
        "content": "见说团栾醉寿觥，椒盘长近岁峥嵘。\n今年腊裏欣逢闰，直待春回却举行。",
        "dynasty": "宋",
        "collection_info": null
    },
    {
        "uuid": "4348e21337aea30ba193e31371934109",
        "title": "庆江检详太夫人  其三",
        "author": "潜放",
        "content": "笑着斑襕学乳儿，民情物意总相宜。\n嬉嬉同在春风裏，父样尊严母样慈。",
        "dynasty": "宋",
        "collection_info": null
    },
    {
        "uuid": "1bca7ef4e04bd2bcc9825e038e6492f1",
        "title": "庆江检详太夫人  其四",
        "author": "潜放",
        "content": "谁谓庐陵是富州，反成穷匮省支收。\n寿筵只作家常办，不学豪奢逞异羞。",
        "dynasty": "宋",
        "collection_info": null
    },
    {
        "uuid": "c51779cab2a87f8a2d870eb94c3d0b30",
        "title": "庆江检详太夫人  其五",
        "author": "潜放",
        "content": "只把双珠学道功，可占椿算与萱同。\n平反阴德知多少，尽在慈祥岂弟中。",
        "dynasty": "宋",
        "collection_info": null
    },
    {
        "uuid": "5aef7f55b8bbd26504008802ba91e04e",
        "title": "庆江检详太夫人  其六",
        "author": "潜放",
        "content": "记得迎承过葛川，穉金未肃嫩凉天。\n当时若径趋金阙，安得庐陵有此缘。",
        "dynasty": "宋",
        "collection_info": null
    },
    {
        "uuid": "9970ec8e9c5e454d2722389525690293",
        "title": "庆江检详太夫人  其七",
        "author": "潜放",
        "content": "吉文江口到临川，半是康衢半是舡。\n泛绿依红春正好，鱼轩来往綵衣边。",
        "dynasty": "宋",
        "collection_info": null
    },
    {
        "uuid": "fbd129046c3b0e7c0676c787b62bf513",
        "title": "庆江检详太夫人  其八",
        "author": "潜放",
        "content": "君王宣室正兴思，尺一催归四辈驰。\n寿宴明年当此日，蟠桃宣劝在瑶池。",
        "dynasty": "宋",
        "collection_info": null
    }
]