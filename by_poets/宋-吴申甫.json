[
    {
        "title": "寿主簿",
        "author": "吴申甫",
        "content": "武夷之山奇而青，九曲之水秀且清。\n山奇水秀佳气萃，孕毓多少名公卿。\n世运推来五百岁，岳渎又应一贤生。\n相国萧何储大昴，谪仙李白扶长庚。\n拍塞家声今几载，云来见此千人英。\n年少万卷付一读，胸中霜气秋空横。\n骅骝不作伏枥态，梦寐抵掌收功名。\n属时绿林肆分扰，邻疆鼎沸无遑宁。\n笑看吴鈎应嚼齿，折衝不辞鞍马尘。\n发输红腐活饥殍，呻吟变作讴歌声。\n勾稽讵足究施设，直须舟楫济通津。\n幕府筹功居第一，联翩奏剡飞天庭。\n日边消息清夜至，芝泥炳焕皇恩新。\n铨闱行脱囊中颖，佩玉鸣珂游帝京。\n书云过后两旬及，还是霄躔初度辰。\n和气恰随阳气转，台星还并寿星明。\n北山底处香风动，湖山裏外祥烟轻。\n帏罗幙绣玳筵列，歌珠舞翠金壶倾。\n未祝修身如成子，未祝庞眉偕钱铿。\n但愿登金仍步玉，盐梅商鼎早调羹。\n归来武夷溪九曲，幔亭曾孙旋寻盟。\n眉寿堂中恣盘礴，摩挲铜狄细推评。\n武夷之山比公寿，与公千岁同峥嵘。\n九曲之水酿公酒，与公千岁供寿觥。\n我亦更办诗千首，一年一首伸贺诚。",
        "dynasty": "宋",
        "collection_info": null
    }
]