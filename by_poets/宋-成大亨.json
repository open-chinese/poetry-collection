[
    {
        "uuid": "f7a7f4607737ff0d362a8c098508f79d",
        "title": "游石桥",
        "author": "成大亨",
        "content": "昙花亭下卧晴虹，两瀑交流雪喷洪。\n已许银灯观浚壑，未瞻秋月印长空。\n龙盘修榜千峰霁，金吼霜钟半夜风。\n念我宿根惟德本，为除冥障与心通。",
        "dynasty": "宋",
        "collection_info": null
    },
    {
        "uuid": "3e9b41a6a77b8b4e831f6afad9a10a3a",
        "title": "建炎丞相成国吕忠穆公退老堂  其一",
        "author": "成大亨",
        "content": "调燮勋庸万国欢，暂携造化入名园。\n芝兰遶砌初争秀，桃李成蹊自不言。\n沧海从龙扬巽翼，虞渊取日破妖昏。\n功存社稷膺宸眷，莫滞芳菲远帝阍。",
        "dynasty": "宋",
        "collection_info": null
    },
    {
        "uuid": "4db5788486cca3c4f018ef40013b99ac",
        "title": "建炎丞相成国吕忠穆公退老堂  其二",
        "author": "成大亨",
        "content": "恳辞钧轴逸祠庭，园闢东郊以退名。\n花木争妍虽寓目，干戈未戢可忘情。\n鹰扬蚤继磻溪业，霖雨爰从傅野生。\n愿把经营芳圃手，更将春色徧寰瀛。",
        "dynasty": "宋",
        "collection_info": null
    },
    {
        "uuid": "3416957a2690a3d2c2095c88f8d9a15a",
        "title": "次韵仲举知府徽猷劝农出郊",
        "author": "成大亨",
        "content": "鹤盖羣山晓，熊旗爱日明。\n万夫观拥路，千耦劝深耕。\n江熟渔歌闹，山丰社鼓声。\n老农醉酺饮，鼓舞暮归情。",
        "dynasty": "宋",
        "collection_info": null
    }
]