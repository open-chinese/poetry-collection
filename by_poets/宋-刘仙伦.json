[
    {
        "title": "贺新郎 翠盖笼娇面",
        "author": "刘仙伦",
        "content": "翠盖笼娇面。\n记当年、沈香亭北，醉中曾见。\n见了风流倾国艳，红紫纷纷过眼。\n算好处、何嫌春晚。\n谁把天香和晓露，倩东君、特地匀娇脸。\n千万朵，开时遍。\n隔花听取提壶劝。\n道此花过了，春归蝶愁莺怨。\n挽住东君须醉倒，花底不妨留恋。\n待唤取、笙歌一片。\n最爱就中红一朵，似状元、得意春风殿。\n还惹起，少年恨。",
        "dynasty": "宋",
        "collection_info": null
    },
    {
        "title": "木兰花慢 渐秋空向晚",
        "author": "刘仙伦",
        "content": "渐秋空向晚，被风雨、趱重阳。\n正木落疏林，海棠枝上，忽见红妆。\n料应妒他兰菊，任年年、独甚占秋光。\n故把春风娇面，向人逞艳呈芳。\n看来毕竟此花强。\n只是欠些香。\n诮一似当年，五陵公子，却厌膏梁。\n肯来水边竹下，与幽人、相对说凄凉。\n只恐夜深花睡，五更微有清霜。",
        "dynasty": "宋",
        "collection_info": null
    },
    {
        "title": "菩萨蛮 东风去了秦楼畔",
        "author": "刘仙伦",
        "content": "东风去了秦楼畔。\n一川烟草无人管。\n芳树雨初晴。\n黄鹂三两声。\n海棠花已谢。\n春事无多也。\n只有牡丹时。\n知他归不归。",
        "dynasty": "宋",
        "collection_info": null
    },
    {
        "title": "贺新郎 小队停钲鼓",
        "author": "刘仙伦",
        "content": "小队停钲鼓。\n向沙边、柳下维舟，庆公初度。\n平尽群蛮方易镇，此事多应有数。\n奈自古、功成人妒。\n君看乐羊中山役，任谤书、盈箧终无据。\n千载下，竞谁与。\n诗中带得西山雨。\n指天台、雁荡归欤，寿乡深处。\n缓急朝廷须公出，更作中流砥柱。\n笑痴呆、纷纷儿女。\n多少人间不平事，有皇天、老眼能区处。\n挥玉斝，听金缕。",
        "dynasty": "宋",
        "collection_info": null
    },
    {
        "title": "贺新郎 重唤松江渡",
        "author": "刘仙伦",
        "content": "重唤松江渡。\n叹垂虹亭下，销磨几番今古。\n依旧四桥风景在，为问坡仙甚处。\n但遗爱、沙边鸥鹭。\n天水相连苍茫外，更碧云、去尽山无数。\n潮正落，日还暮。\n十年到此长凝伫。\n恨无人、与共秋风，脍丝莼缕。\n小转朱弦弹九奏，拟致湘妃伴侣。\n俄皓月、飞来烟渚。\n恍若乘槎河汉上，怕客星、犯斗蛟龙怒。\n歌欸乃，过江去。",
        "dynasty": "宋",
        "collection_info": null
    },
    {
        "title": "贺新郎 郑玉非娼女",
        "author": "刘仙伦",
        "content": "郑玉非娼女。\n叹尘缘未了，飘零被春留住。\n肠断胭脂坡下路。\n成甚心情意绪。\n生怕入、梨园歌舞。\n寂寞阳台云雨散，算人间、谁是吹箫侣。\n空买断，两眉聚。\n新来镜里惊如许。\n暗伤怀、莺老花残，几番春暮。\n事逐孤鸿都已往，月落千山杜宇。\n念修竹、天寒何处。\n不念琐窗并绣户，妾从前、命薄甘荆布。\n谁为作，解绦主。",
        "dynasty": "宋",
        "collection_info": null
    },
    {
        "title": "念奴娇 艅艎东下",
        "author": "刘仙伦",
        "content": "艅艎东下，望西江千里，苍茫烟水。\n试问襄州何处是，雉堞连云天际。\n叔子残碑，卧龙陈迹，遗恨斜阳里。\n后来人物，如君瑰伟能几。\n其肯为我来耶，河阳下士，正自强人意。\n勿谓时平无事也，便以言兵为讳。\n眼底山河，楼头鼓角，都是英雄泪。\n功名机会，要须闲暇先备。",
        "dynasty": "宋",
        "collection_info": null
    },
    {
        "title": "念奴娇 吴山青处",
        "author": "刘仙伦",
        "content": "吴山青处，恨长安路断，黄尘如雾。\n荆楚西来行堑远，北过淮堧严扈。\n九塞貔貅，三关虎豹，空作陪京固。\n天高难叫，若为得诉忠语。\n追念江左英雄，中兴事业，枉被奸臣误。\n不见翠华移跸处，枉负吾皇神武。\n击楫凭谁，问筹无计，何日宽忧顾。\n倚筇长叹，满怀清泪如雨。",
        "dynasty": "宋",
        "collection_info": null
    },
    {
        "title": "念奴娇 西风何事",
        "author": "刘仙伦",
        "content": "西风何事，为行人扫荡，烦襟如洗。\n垂涨蒸澜都卷尽，一片潇湘清泚。\n酒病惊秋，诗愁入鬓，对景人千里。\n楚宫故事，一时分付流水。\n江上买取扁舟，排云涌浪，直过金沙尾。\n归去江南丘壑处，不用来寻月姊。\n风露杯深，芙蓉裳冷，笑傲烟霞里。\n草庐如旧，卧龙知为谁起。",
        "dynasty": "宋",
        "collection_info": null
    },
    {
        "title": "满江红 快阁东西",
        "author": "刘仙伦",
        "content": "快阁东西，鸥边问、晚晴可喜。\n鸥解语、既盟之后，两翁曾倚。\n笛弄惯听黄鲁直，履声深识徐渊子。\n添我来、相对两忘机，真相似。\n也不种，闲桃李。\n也不玩，佳山水。\n有新诗字字，爱民而已。\n一片心闲秋水外，三年人在春风里。\n涨一篙、江水送归鸿，明朝是。",
        "dynasty": "宋",
        "collection_info": null
    },
    {
        "title": "满江红 着意留春",
        "author": "刘仙伦",
        "content": "着意留春，留不住、春归难恋。\n最苦是、梅天烟雨，麦秋庭院。\n嫩竹阴浓莺出谷，柔桑采尽蚕成茧。\n奈沈腰、宽尽有谁知，难消遣。\n幽阁恨，双眉敛。\n香笺寄，飞鸿远。\n向风帘羞见，一双归燕。\n翠被闲将情做梦，青楼赚得恩成怨。\n对尊前、莫惜唤琼姬，持杯劝。",
        "dynasty": "宋",
        "collection_info": null
    },
    {
        "title": "霜天晓角 倚空绝壁",
        "author": "刘仙伦",
        "content": "倚空绝壁。\n直下江千尺。\n天际两蛾凝黛，愁与恨、几时极。\n暮潮风正急。\n酒醒闻塞笛。\n试问谪仙何处，青山外，远烟碧。",
        "dynasty": "宋",
        "collection_info": null
    },
    {
        "title": "诉衷情 征衣薄薄不禁风",
        "author": "刘仙伦",
        "content": "征衣薄薄不禁风。\n长日雨丝中。\n又是一年春事，花信到梧桐。\n云漠漠，水溶溶。\n去匆匆。\n客怀今夜，家在江西，身在江东。",
        "dynasty": "宋",
        "collection_info": null
    },
    {
        "title": "江神子・江城子 华堂深处出娉婷",
        "author": "刘仙伦",
        "content": "华堂深处出娉婷。\n语声轻。\n笑声清。\n燕语莺啼，一一付春情。\n恰似洛阳花正发，见花好，不知名。\n金瓯盛酒玉纤擎。\n满盈盈。\n劝深深。\n不怕主人，教你十分斟。\n只怕酒阑歌罢后，人不见，暮山青。",
        "dynasty": "宋",
        "collection_info": null
    },
    {
        "title": "系裙腰 山儿矗矗水儿清",
        "author": "刘仙伦",
        "content": "山儿矗矗水儿清。\n船儿似叶儿轻。\n风儿更没人情。\n月儿明。\n厮合造、送行人。\n眼儿蔌蔌泪儿倾。\n灯儿更冷清清。\n遭逢着雁儿，又没前程。\n一声声。\n怎生得、梦儿成。",
        "dynasty": "宋",
        "collection_info": null
    },
    {
        "title": "永遇乐 青幄蔽林",
        "author": "刘仙伦",
        "content": "青幄蔽林，白毡铺径，红雨迷楚。\n昼阁关愁，风帘卷恨，尽日萦情绪。\n阳台云去，文园人病，寂寞翠尊雕俎。\n惜韶容、匆匆易失，芳丛对眼如雾。\n巾欹润裛，衣宽凉渗，又觉渐回骄暑。\n解箨吹香，遗丸荐脆，小芰浮鸳浦。\n画栏如旧，依稀犹记，伫立一钩莲步。\n暗销魂，那堪又听，杜鹃更苦。",
        "dynasty": "宋",
        "collection_info": null
    },
    {
        "title": "菩萨蛮 吹箫人去行云杳",
        "author": "刘仙伦",
        "content": "吹箫人去行云杳。\n香篝翠被都闲了。\n叠损缕金衣。\n是他浑不知。\n冷烟寒食夜。\n淡月梨花下。\n犹自软心肠。\n为他烧夜香。",
        "dynasty": "宋",
        "collection_info": null
    },
    {
        "title": "江神子・江城子 东风吹梦落巫山",
        "author": "刘仙伦",
        "content": "东风吹梦落巫山。\n整云鬟。\n却霜纨。\n雪貌冰肤，曾共控双鸾。\n吹罢玉箫香雾湿，残月坠，乱峰寒。\n解珰回首忆前欢。\n见无缘。\n恨无端。\n憔悴萧郎，赢得带围宽。\n红叶不传天上信，空流水，到人间。",
        "dynasty": "宋",
        "collection_info": null
    },
    {
        "title": "蝶恋花 小立东风谁共语",
        "author": "刘仙伦",
        "content": "小立东风谁共语。\n碧尽行云，依约兰皋暮。\n谁问离怀知几许。\n一溪流水和烟雨。\n媚荡杨花无着处。\n才伴春来，忙底随春去。\n只恐游蜂粘得住。\n斜阳芳草江头路。",
        "dynasty": "宋",
        "collection_info": null
    },
    {
        "title": "一翦梅 唱到阳关第四声",
        "author": "刘仙伦",
        "content": "唱到阳关第四声。\n香带轻分。\n罗带轻分。\n杏花时节雨纷纷。\n山绕孤村。\n水绕孤村。\n更没心情共酒尊。\n春衫香满，空有啼痕。\n一般离思两销魂。\n马上黄昏。\n楼上黄昏。",
        "dynasty": "宋",
        "collection_info": null
    },
    {
        "title": "沁园春 闻道参军",
        "author": "刘仙伦",
        "content": "闻道参军，今日垂弧，胜如去年。\n正新颁蓝绶，天香芬馥，初开黄牒，御墨新鲜。\n鼻祖登科，已逾百载，衣钵于今喜再传。\n图南事，看抟风九万，击水三千。\n官曹小试民编。\n有奕世甘棠在道边。\n向樽前有兴，细斟清醥，琴中得趣，缓拂朱弦。\n东观酬书，西垣草制，此去掀胜好看鞭。\n应难老，信君家眉寿，自有篯山。",
        "dynasty": "宋",
        "collection_info": null
    },
    {
        "title": "好事近 春事恰平分",
        "author": "刘仙伦",
        "content": "春事恰平分，南极夜来星瑞。\n闻道都曹初度，拥万红千翠。\n长才杰出应时须，一郡赖纲纪。\n看即诏还入觐，上鸳行班里。",
        "dynasty": "宋",
        "collection_info": null
    },
    {
        "title": "沁园春 周易一书",
        "author": "刘仙伦",
        "content": "周易一书，更三圣人，深切着明。\n凡变通动静，有形有象，盈虚消息，时止时行。\n天相名卿，日探妙趣，往古来今无两心。\n褰帷暇，手韦编不置，聊以娱情。\n如今祝寿殷勤。\n请得以推评理致新。\n看九重有命，晋侯锡马，三公论道，鼎足承君。\n同厥震男，拔乎泰茹，玉笋班中联步什。\n贤奋建，定丰亨豫大，扬夬王庭。",
        "dynasty": "宋",
        "collection_info": null
    },
    {
        "title": "喜迁莺 祥云笼昼",
        "author": "刘仙伦",
        "content": "祥云笼昼。\n正梅花弄粉，岁寒时候。\n长记今朝，瑶台仙子，降作人间明秀。\n四德生来全备，绿鬓年年依旧。\n更满目，儿妇儿孙，森罗前后。\n知否。\n笙歌奏。\n去岁芳筵，好事今年又。\n寿烛高烧，寿词齐唱，满劝长生酒。\n元自荣华富贵，况复康宁福寿。\n愿此去，等鹤算龟龄，天长地久。",
        "dynasty": "宋",
        "collection_info": null
    },
    {
        "title": "鹧鸪天 帘幕祥风动玉钩",
        "author": "刘仙伦",
        "content": "帘幕祥风动玉钩。\n凤箫声彻瑞烟浮。\n萧郎玉女来相会，今日齐眉醉玉楼。\n同富贵、共风流。\n一封花诰一封侯。\n更须有子腰金斗，镜里双鸾到白头。",
        "dynasty": "宋",
        "collection_info": null
    },
    {
        "title": "满江红 过了烧灯",
        "author": "刘仙伦",
        "content": "过了烧灯，杨柳外、无边春色。\n庆初度、香浮东阁，瑞呈南极。\n翰墨场中推老手，曾魁多士催勍敌。\n到而今、官薄在天台，神仙籍。\n和月倚，南坡石。\n滴露点，床头易。\n看白头红颊，目光摇碧。\n富贵康强仍有子，人生似此应难得。\n更摩挲、铜狄说当年，真消息。",
        "dynasty": "宋",
        "collection_info": null
    },
    {
        "title": "好事近 桃李绿阴浓",
        "author": "刘仙伦",
        "content": "桃李绿阴浓，屈指中和三六。\n恰是仙翁初度，霭瑞烟芬馥。\n歌喉宛转绕华堂，总是长生曲。\n他日临清亭上，看儿孙朝服。",
        "dynasty": "宋",
        "collection_info": null
    },
    {
        "title": "满江红 凤历更端",
        "author": "刘仙伦",
        "content": "凤历更端，才信宿、年华方好。\n深院宇、祥风飘荡，瑞烟缭绕。\n闻道君侯当诞日，欢声解压春寒峭。\n更九衢、烟火近元宵，闻嬉笑。\n人正在，蓬莱岛。\n烧绛蜡，斟清醥。\n听清歌艳曲，一声云杪。\n奠枕江淮无一事，留都宫殿千门晓。\n看赐环、千岁侍君王，人难老。",
        "dynasty": "宋",
        "collection_info": null
    },
    {
        "title": "念奴娇 一番春事",
        "author": "刘仙伦",
        "content": "一番春事，到芗林、更两日重三节。\n百品名花饶笑处，喜遇诞弥佳月。\n巢叶灵龟，舞琴野鹤，总是千年物。\n来为公寿，纶巾长映华发。\n平生圣处功夫，道□深味，胸次真冰雪。\n高蹈丘园还谢了，枚叟蒲轮朝谒。\n时上篮舆，相随孙子，庆满床簪笏。\n南丰道价，敬持一瓣香爇。",
        "dynasty": "宋",
        "collection_info": null
    },
    {
        "title": "满江红 夜半天风",
        "author": "刘仙伦",
        "content": "夜半天风，吹佩玉、列仙初度。\n又恰是、人间六月，叶蓂方吐。\n黄纸除书惊乍到，青毡旧物欣重睹。\n拥皇华、玉节待清秋，江南去。\n招壮士，增王旅。\n漕廪粟，资淮浦。\n济江南嘉绩，久闻当宁。\n明弼堂前山满眼，来鸿庭后花无数。\n看召环、即到寿星边，朝明主。",
        "dynasty": "宋",
        "collection_info": null
    },
    {
        "title": "醉蓬莱 昨长庚入梦",
        "author": "刘仙伦",
        "content": "昨长庚入梦，昴宿呈祥，岳神锺秀。\n降产英贤，信道由天佑。\n蓂荚飞三，九秋将暮，遇称觞时候。\n香爇沈檀，曲调金缕，满斟春酒。\n试纪绛年，六身二首，甲子方延，才经八九。\n款醉蓬莱，寿与天长久。\n桂子青春，兰孙方茂，谅箕裘方绍。\n折桂来秋，成名指日，家毡复旧。",
        "dynasty": "宋",
        "collection_info": null
    }
]