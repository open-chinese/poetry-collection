[
    {
        "uuid": "98c9ba0477f65bef74f623dec6c7172a",
        "title": "小重山 柳暗花明春事深",
        "author": "章良能",
        "content": "柳暗花明春事深。\n小阑红芍药，已抽簪。\n雨馀风软碎鸣禽。\n迟迟日，犹带一分阴。\n往事莫沈吟。\n身闲时序好，且登临。\n旧游无处不堪寻。\n无寻处，惟有少年心。",
        "dynasty": "宋",
        "collection_info": null
    },
    {
        "uuid": "a05a609a51295426625498fe29bfbe76",
        "title": "题玲珑山",
        "author": "章良能",
        "content": "短锸长镵出万峰，凿开混沌作玲珑。\n市朝可是无巇崄，更向山林巧用工。",
        "dynasty": "宋",
        "collection_info": null
    },
    {
        "uuid": "e654cac9e8410998e3683873354836db",
        "title": "题李伯时飞骑习射图",
        "author": "章良能",
        "content": "禁营貔虎天廐龙，技痒不奈刍粟丰。\n闻道宝津尝护驾，前期踊跃矜骁雄。\n红绡低繫柳枝碧，满满弯弓斫鬉射。\n偶然穿叶未为奇，截下红绡方破的。\n綵绳长曳綵毬轻，闪烁眩转如奔星。\n弦头霹雳起马脚，回看一箭落欃枪。\n乌纱帽稳春衫薄，交鞯焕烂青丝络。\n千步场深隔九关，毕景驰驱有余乐。\n李侯应奉随春官，日晏归穿卫士班。\n平生抵死怜神骏，绝艺那能不细看。\n不学阎公伏池侧，仓皇丹粉供宣索。\n他年乘兴试追寻，妙处祇须凭子墨。\n十六蹄翻意态真，罄控应节顾眄亲。\n当时骑士尽应尔，尚想元丰兵制新。\n慨今多事困供亿，养兵殆且殚民力。\n未闻士歌马腾槽，安得从容观戏剧。",
        "dynasty": "宋",
        "collection_info": null
    }
]