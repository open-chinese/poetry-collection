[
    {
        "uuid": "772bee2d7b967256dca08a80a856fded",
        "title": "挽知临安府兼浙西制置使曾公  其一",
        "author": "曾子良",
        "content": "德佑思良弼，江西出大臣。\n报忠昭汉议，靖献有殷仁。\n皦日五朝老，清风百世人。\n几时归衮绣，秋草卧麒麟。",
        "dynasty": "宋",
        "collection_info": null
    },
    {
        "uuid": "468c3db76efb566501b7e0fe1931f12e",
        "title": "挽知临安府兼浙西制置使曾公  其二",
        "author": "曾子良",
        "content": "永绍传贤启，慈元拱女尧。\n鳌山犹赑屃，鹏海极扶摇。\n宫殿春旗晓，帘帷社饭朝。\n龙髯攀不及，鸾驭去何遥。",
        "dynasty": "宋",
        "collection_info": null
    },
    {
        "uuid": "9a2d9c3fa716c0cbc55e7c8a99fa101e",
        "title": "挽知临安府兼浙西制置使曾公  其三",
        "author": "曾子良",
        "content": "立海终风黑，洗光双日红。\n余波溅渤澥，仙仗岌崆峒。\n宗庙神灵在，公师礼数崇。\n平生精履屐，尚觉小臣忠。",
        "dynasty": "宋",
        "collection_info": null
    },
    {
        "uuid": "05158f9dda345e3e86b0ab0faa3c964d",
        "title": "挽知临安府兼浙西制置使曾公  其四",
        "author": "曾子良",
        "content": "返輤荣归寝，帷堂哭设衣。\n神情如梦叶，沧海怅心违。\n百世功言立，千年城郭非。\n任安犹未死，哀泪不堪挥。",
        "dynasty": "宋",
        "collection_info": null
    },
    {
        "uuid": "9cc587c6d4ce2e4e8253fcd28340f443",
        "title": "题高远楼",
        "author": "曾子良",
        "content": "独行三十六峰头，飞过东华百尺楼。\n今日中原前日梦，天人极乐世人愁。\n后千载续后千载，外九州环外九州。\n此处名烦君着眼，区区復记又何求。",
        "dynasty": "宋",
        "collection_info": null
    },
    {
        "uuid": "c54b6812967e9e9ae0a092602ff03612",
        "title": "题章明叔春雨庵",
        "author": "曾子良",
        "content": "春雨生草木，雨去作流水。\n流水不顾返，草木生未已。\n愿随流水去，一日行万里。",
        "dynasty": "宋",
        "collection_info": null
    }
]