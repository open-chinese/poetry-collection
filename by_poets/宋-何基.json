[
    {
        "title": "暮春感兴",
        "author": "何基",
        "content": "郊原春向深，幽居寡来往。\n和风日披拂，淑气遍万象。\n草本意欣荣，禽鸟声下上。\n静中观物化，胸次得浩养。\n缅怀浴沂人，从容侍函丈。\n舍瑟自言志，宣圣独深赏。\n一私尽消融，万理悉照朗。\n其人不可见，其意尚可想。\n我生千载后，恨不操几杖。\n春服虽已成，童冠乏俦党。\n安得同心人，咏归嗣遗响。",
        "dynasty": "宋",
        "collection_info": null
    },
    {
        "title": "和吴巽之石菖蒲",
        "author": "何基",
        "content": "菖蒲绿茸茸，偏得高人怜。\n心清境自胜，何必幽涧边。\n节老叶愈劲，色定枝不妍。\n堂中贤主人，与汝俱萧然。\n岂不与世接，自远尘俗沾。",
        "dynasty": "宋",
        "collection_info": null
    },
    {
        "title": "西山孝子吟",
        "author": "何基",
        "content": "君不见东京茅季伟，布褐躬耕具甘旨。\n烹鸡馈母供晨羞，却办草蔬为客礼。\n北州高士郭林宗，一见惊嗟不能已。\n又不见唐朝董邵南，穷居行义无与比。\n朝耕夜读养双亲，孝格天翁降祥祉。\n一时好事昌黎公，为作启诗歌盛美。\n两君制行固已奇，姓名自足垂千祀。\n更有高贤为发挥，至今赫然在人耳。\n几年见说西山汪，信义当时表闾里。\n只今家虽四壁空，却有贤孙祖风似。\n力田养亲孝行高，千载董茅同一轨。\n孑然隻影无妻儿，手自耔耘供滫瀡。\n乃翁丧明三十年，膝下承颜不离跬。\n三时但务亲耕锄，一日何曾入城市。\n朝朝敬问衣燠寒，旦旦谨察食丰菲。\n一畦早韭登春盘，五母黄鸡荐秋黍。\n尽心自足为亲欢，岂必三牲八珍侈。\n谨身百不贻亲忧，父子熙熙和气裏。\n翁目虽瞽翁心怡，八十庞眉反儿齿。\n迩来缾粟颇不悭，积善固宜天相只。\n乡闾咏嘆同一声，养志如君能有几。\n人有诗书君未学，我谓如君真学矣。\n孝弟是乃百行先，为仁每必从此始。\n世人有亲不能养，浪着儒冠诚可耻。\n何如汪君贫窭中，卓然合此秉彝理。\n拱辰山人孝义家，冰鑑可与郭韩拟。\n闻君之风喜欲颠，挥洒龙蛇忽盈纸。\n诸君自感声气同，杂以清商间流征。\n既经名胜文发扬，一日传夸满桑梓。\n我虽病倦愧不文，亦作长谣绍貂尾。\n安得是邦贤使君，特为蜚笺启丹扆。\n峨峨双表旌高门，题作西山汪孝子。\n名配此山长不穷，来者人人为兴起。",
        "dynasty": "宋",
        "collection_info": null
    },
    {
        "title": "老菊次时所性韵",
        "author": "何基",
        "content": "独步东篱餐落菊，一幅乌纱漉浮玉。\n悠然谢客欲醉眠，懒拾枯枝炮脱粟。\n靖节先生骨已寒，回生何必须神丹。\n紫阳一字冠青史，名节恃此安如山。\n义熙一去知几变，金钿翠葆犹年年。\n我生因循颠已华，甚矣今年脱左车。\n嘲红弄绿少时态，岁晚相对惟寒花。\n雨荒深院黄金尽，谁谓颜色埋尘沙。\n高风雅致随遇见，帘外玉立横枝斜。",
        "dynasty": "宋",
        "collection_info": null
    },
    {
        "title": "题定武兰亭副本",
        "author": "何基",
        "content": "文皇命殉昭陵土，兰亭神蹟埋千古。\n率更搨本勒坚珉，盐帝归装留定武。\n薛家翻刻愚贵游，旧本和龛归御府。\n烟尘横空飞渡河，中原荆棘交豹虎。\n维扬苍莅驾南辕，百年文物不堪补。\n纷纷好事竞新摹，倾敧丑俗亡遗矩。\n如今薛本亦罕见，髤𬴧典型犹媚妩。\n清欢盛会何足传，右军他帖以千数。\n託言此笔不可再，慨然陈迹兴怀语。\n今昔相视无已时，手掩尘编对秋雨。",
        "dynasty": "宋",
        "collection_info": null
    },
    {
        "title": "访杨船山道中迷涂和王元思韵",
        "author": "何基",
        "content": "审问方知道，冥行易失岐。\n每因贪径捷，多致落嵚巇。\n浪谓途言惑，先由己意移。\n知津要端的，直造始无疑。",
        "dynasty": "宋",
        "collection_info": null
    },
    {
        "title": "春日閒居",
        "author": "何基",
        "content": "轻阴薄薄笼朝曦，小雨斑斑湿燕泥。\n春草阶前随意绿，晓鶑花裏尽情啼。",
        "dynasty": "宋",
        "collection_info": null
    },
    {
        "title": "春晚郊行",
        "author": "何基",
        "content": "村烟澹澹日沈西，岸柳阴阴水拍堤。\n江上晚风吹树急，落红满地鹧鸪啼。",
        "dynasty": "宋",
        "collection_info": null
    },
    {
        "title": "法清寺水珠呈杜季高",
        "author": "何基",
        "content": "垒石为山已浪呼，小球戏水更名珠。\n世间何事非虚假，还值先生一笑无。",
        "dynasty": "宋",
        "collection_info": null
    },
    {
        "title": "夹竹梅",
        "author": "何基",
        "content": "不染世间儿女尘，任他桃李自争春。\n也应高洁难为对，独有修篁是可人。",
        "dynasty": "宋",
        "collection_info": null
    },
    {
        "title": "宽儿辈",
        "author": "何基",
        "content": "丈夫何事怕饥穷，况復箪瓢亦未空。\n万卷诗书真活计，一山梅竹自清风。",
        "dynasty": "宋",
        "collection_info": null
    },
    {
        "title": "杂诗  其一",
        "author": "何基",
        "content": "一敬由来入道门，须臾不在便非仁。\n直须认取惺惺法，莫作回头错应人。",
        "dynasty": "宋",
        "collection_info": null
    },
    {
        "title": "杂诗  其二",
        "author": "何基",
        "content": "善恶分明虽两歧，念端差处只毫釐。\n怕将私意为天理，所以先民贵致知。",
        "dynasty": "宋",
        "collection_info": null
    },
    {
        "title": "杂诗  其三",
        "author": "何基",
        "content": "圣门事业远难攀，立志须同古孔颜。\n井不及泉犹弃井，山如亏篑未为山。",
        "dynasty": "宋",
        "collection_info": null
    },
    {
        "title": "送王敬岩江东都宪  其一",
        "author": "何基",
        "content": "褰帷不惮暑天长，少试平生活国方。\n吏蠹民冤尽梳洗，要令枯旱变丰穰。",
        "dynasty": "宋",
        "collection_info": null
    },
    {
        "title": "送王敬岩江东都宪  其二",
        "author": "何基",
        "content": "狱情微暧自难明，着意平反或失平。\n生死两无纤芥恨，考求须尽察须精。",
        "dynasty": "宋",
        "collection_info": null
    },
    {
        "title": "送王敬岩江东都宪  其三",
        "author": "何基",
        "content": "功夫真处在持操，外泽中干亦谩劳。\n独探圣言求实用，岂同末俗为名高。",
        "dynasty": "宋",
        "collection_info": null
    },
    {
        "title": "缴回太守赵庸斋照牒",
        "author": "何基",
        "content": "闭关方喜得幽栖，何用邦侯更品题。\n自分终身守环堵，不将一步出盘溪。",
        "dynasty": "宋",
        "collection_info": null
    },
    {
        "title": "题徐伯光真",
        "author": "何基",
        "content": "舞雩春服浴沂侣，社饮衣簑学稼翁。\n可士可农随地乐，此心无处不春风。",
        "dynasty": "宋",
        "collection_info": null
    },
    {
        "title": "送淮西左宪知黄州",
        "author": "何基",
        "content": "日向庭闱綵服趋，天边忽下紫泥书。\n分铜既佩诸侯印，衣绣仍登使者车。\n万竈貔貅须宿饱，九州鸿雁要安居。\n笑谈了却公家事，指日催归侍玉除。",
        "dynasty": "宋",
        "collection_info": null
    },
    {
        "title": "海棠",
        "author": "何基",
        "content": "几树繁红一径深，春风裁剪锦成屏。\n花前莫作渊村恨，且看杨妃睡未醒。",
        "dynasty": "宋",
        "collection_info": null
    },
    {
        "title": "寒夜寄友",
        "author": "何基",
        "content": "月色窥人冷，梅花何处香。\n遥思栖隠客，高啸白云乡。",
        "dynasty": "宋",
        "collection_info": null
    },
    {
        "title": "句",
        "author": "何基",
        "content": "皓首何妨一布衣。",
        "dynasty": "宋",
        "collection_info": null
    }
]