[
    {
        "uuid": "9ed89a55f5d513c70d74c201580503aa",
        "title": "白云庵",
        "author": "许仲蔚",
        "content": "云本山家物，庵茅相就居。\n竹扉閒自掩，烟冻冷无余。\n岭上来还去，风前卷復舒。\n禅僧却应笑，扰扰竟何如。",
        "dynasty": "宋",
        "collection_info": null
    },
    {
        "uuid": "732fc364eebc4a6b1f9c130e66df840b",
        "title": "和许广渊南山",
        "author": "许仲蔚",
        "content": "青山迭迭水重重，古道纔容匹马通。\n飞鸟自由啼晚照，落花无着趁春风。\n岩前积霭参差绿，天末余霞点缀红。\n一一广陵如在眼，诗坛谁敢较豪雄。",
        "dynasty": "宋",
        "collection_info": null
    },
    {
        "uuid": "2faf5ad6f3cfe46fb073fdae138714df",
        "title": "杜公井",
        "author": "许仲蔚",
        "content": "德地见图牒，神机发杜棱。\n寇围炎甚火，壶饮冽于冰。\n古邑桑田换，灵源鑑面澄。\n如今风月夕，煮茗诧山僧。",
        "dynasty": "宋",
        "collection_info": null
    },
    {
        "uuid": "0a18cb1074b2a4f3f9c7105c6189410b",
        "title": "炼丹井",
        "author": "许仲蔚",
        "content": "青云路在天，弃鼎亦徒然。\n九转果何物，一泓空旧泉。\n竞知丹可煮，不悟骨非仙。\n汲引殊无状，翻尤葛稚川。",
        "dynasty": "宋",
        "collection_info": null
    },
    {
        "uuid": "e64e96291bd94d0594e64487ee707553",
        "title": "放生池",
        "author": "许仲蔚",
        "content": "唐家旧佛祠，楼阁影参差。\n鱼散不知处，水流无断时。\n山光朝暮变，人事古今移。\n惟有好生德，恩波尚满池。",
        "dynasty": "宋",
        "collection_info": null
    },
    {
        "uuid": "4e320ad7edfb76fdb7ec5d234f10f8d8",
        "title": "百丈山",
        "author": "许仲蔚",
        "content": "势擎霄汉直，根截乱山兼。\n云叶闲铺地，烟煤润洒岭。\n远疑题塞雁，高欲篆秋蟾。\n倒泻长江水，陶泓未足沾。",
        "dynasty": "宋",
        "collection_info": null
    },
    {
        "uuid": "0c583d641d7f9708aa516f79826cc724",
        "title": "葛溪",
        "author": "许仲蔚",
        "content": "一道碧琉璃，灵源杳不知。\n寒通炼丹井，润接放生池。\n钓叟相从处，仙翁有到时。\n徘徊无所见，月艇去犹夷。",
        "dynasty": "宋",
        "collection_info": null
    },
    {
        "uuid": "9cf67bcf33dc838679204b9777727085",
        "title": "广利庙",
        "author": "许仲蔚",
        "content": "遗靴存故事，碑断不知名。\n老木合双抱，荒祠间数楹。\n编民阴有赐，神像凛于生。\n箫鼓寒溪上，欢呼贺岁成。",
        "dynasty": "宋",
        "collection_info": null
    },
    {
        "uuid": "e5b54fda81a69fe7441698b9ae9494b9",
        "title": "碧治寺",
        "author": "许仲蔚",
        "content": "松竹森森匝四围，一回来此一忘归。\n猿攀东岭啼寒月，僧指西峰笑落晖。\n山色云含牵客思，池光风动射人衣。\n乐山乐水皆仁智，岂倦驱驰到翠微。",
        "dynasty": "宋",
        "collection_info": null
    },
    {
        "uuid": "b56b3e91d8a860edb497783280c6b534",
        "title": "罗隠宅",
        "author": "许仲蔚",
        "content": "吟魂散何处，旧居荒可嗟。\n江山间白日，图籍落谁家。\n野烧寒煨龦，春风暖自花。\n诗名蟠不得，埋没任桑麻。",
        "dynasty": "宋",
        "collection_info": null
    }
]