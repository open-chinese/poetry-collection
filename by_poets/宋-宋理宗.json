[
    {
        "uuid": "2b3b7bbca1b4b1d44db3c23ea31fe3be",
        "title": "淳佑丙午讲礼记毕锡宴秘书省赐侍读少师郑清之以下",
        "author": "宋理宗",
        "content": "鰲极开先已降衷，上天下泽礼居中。\n三才义理维持力，万世纲常建立功。\n孔圣法言多纂辑，汉儒师学共修崇。\n经帷讲彻资羣彦，克己工夫在广充。",
        "dynasty": "宋",
        "collection_info": null
    },
    {
        "uuid": "cc3528c07b3863ab41033ac5ca1906a4",
        "title": "赐答郑宷",
        "author": "宋理宗",
        "content": "秋思太华峯头雪，晴忆巫山一片云。\n去国归来犹未得，诗篇遥赠北山君。",
        "dynasty": "宋",
        "collection_info": null
    },
    {
        "uuid": "21f14d337412d9b527fd25d49d969221",
        "title": "赐状元文天祥以下",
        "author": "宋理宗",
        "content": "道久于心化未成，乐闻尔士对延英。\n诚惟不息斯文着，治岂多端在力行。\n华国以文由造理，事君务实勿沽名。\n得贤功用真无敌，能为皇家立太平。",
        "dynasty": "宋",
        "collection_info": null
    },
    {
        "uuid": "f2010cb711c6c664764940e4c81e5db6",
        "title": "题赵葵墨梅",
        "author": "宋理宗",
        "content": "溪藤疏影势千寻，笔补春工着意深。\n止渴调羹归妙手，谁知一片岁寒心。",
        "dynasty": "宋",
        "collection_info": null
    },
    {
        "uuid": "9b3b53200aec89eae2f2755ca2a7582a",
        "title": "重修復古殿纪事",
        "author": "宋理宗",
        "content": "烈祖谋诒燕，冲人命绍龟。\n禁严瞻復古，缔创想当时。\n凤纪因多历，翚飞欲寖隳。\n端居常念此，凉德恐羞之。\n勉辑炎兴业，新还舜禹规。\n栋骧非玉瑱，朴斲仅涂茨。\n咫尺羹墙见，延洪典则贻。\n缅怀光宅旧，俨若焕章垂。\n圣志惟先定，鸿名寓有为。\n风烟沈庙算，天日俯畴咨。\n屏翰环方召，言谟富禹夔。\n权纲归总揽，制度永维持。\n养士翔鸳鹭，蒐兵振虎貔。\n宣王修政日，光武中兴时。\n文治绥函夏，英威鬯远夷。\n万年丕显绩，三纪太平基。\n继述惭非称，规恢动慨思。\n肯堂心翼翼，景行日孜孜。\n载绎车攻雅，宜赓考室诗。\n告成书梗概，拜手缉芜辞。",
        "dynasty": "宋",
        "collection_info": null
    },
    {
        "uuid": "4d0357fbe21672338ee05fb01ddc81b4",
        "title": "昌化县进嘉禾嘉粟赐贾丞相",
        "author": "宋理宗",
        "content": "一德交孚叶两仪，嘉禾嘉粟献珍奇。\n祥呈属邑信非偶，瑞应明禋若有期。\n周纪唐封生秀颖，汉歌郊庙产灵芝。\n何如近在王畿内，庆典珍符萃一时。",
        "dynasty": "宋",
        "collection_info": null
    },
    {
        "uuid": "ab2e5eba68d940c3fe39dcff895a98bd",
        "title": "批养性存心二说",
        "author": "宋理宗",
        "content": "方寸中涵一太虚，操存须用养工夫。\n莹然镜浄无纤翳，一性融明万理俱。",
        "dynasty": "宋",
        "collection_info": null
    },
    {
        "uuid": "196ce3c717e60508dd2f5c7d92e60b1f",
        "title": "笔占示林君奇",
        "author": "宋理宗",
        "content": "许负往昔矣，天纲今何之。\n谁知千载后，復遇林君奇。",
        "dynasty": "宋",
        "collection_info": null
    },
    {
        "uuid": "c6185cfa7b3e0f6229e2a5aaa6d5b5ac",
        "title": "瑞不为祥",
        "author": "宋理宗",
        "content": "初是烈祖开炎图，华夷一统同车书。\n人心爱戴无远迩，亲传圣像绘成都。\n成都赤子尊君父，大廷重光奉祠宇。\n殿旁一木久已枯，俄发三芽当夏五。\n万物荣枯知有时，枯杨况更能生稊。\n天胡此野大此瑞，祖宗垂佑从可知。\n吁嗟全蜀今非昔，玉垒金城久荆棘。\n幸今天道已好还，欲洗腥羶归古益。\n矧兹廊庙古栋梁，肃雍显相登明堂。\n岷峨万里来献瑞，愿符景运答休祥。\n书言颠木有由蘗，天其永命復大业。\n中兴肇开同一机，万载重芳光史牒。",
        "dynasty": "宋",
        "collection_info": null
    },
    {
        "uuid": "2e47a55915ac739a07250db09d6be727",
        "title": "李璮归国",
        "author": "宋理宗",
        "content": "力扶汉鼎頼元勋，泰道宏开万象新。\n声暨南郊方慕义，恩渐东海悉来臣。\n凯书已奏三边捷，庙算全消万里尘。\n坐致太平今日事，中兴宝运喜环循。",
        "dynasty": "宋",
        "collection_info": null
    },
    {
        "uuid": "ad7db221d0796b00bcd9dc23ae5b2ed4",
        "title": "赐贾相",
        "author": "宋理宗",
        "content": "清明朝野遇清明，万国欢心乐太平。\n樽俎优贤咨启沃，载赓既醉咏盈成。",
        "dynasty": "宋",
        "collection_info": null
    },
    {
        "uuid": "504cb67ccacc19191a943bf16f7677e5",
        "title": "赐马廷鸾四首  其一",
        "author": "宋理宗",
        "content": "天高地下礼由分，圣哲于焉秩纠纷。\n心法操存毋不敬，治功显设在斯文。\n会通自可跻明圣，品节应知本俭勤。\n旃厦讲磨资众彦，精微尽处是尊闻。",
        "dynasty": "宋",
        "collection_info": null
    },
    {
        "uuid": "a0cb88d19957a4d5af0fec99579e538f",
        "title": "赐马廷鸾四首  其二",
        "author": "宋理宗",
        "content": "春秋万古一权衡，笔削昭然揭日星。\n道贯百王垂大法，义先五始定常经。\n是非褒贬寓深意，理乱安危烛未形。\n内夏外夷归一统，烨然治象炳丹青。",
        "dynasty": "宋",
        "collection_info": null
    },
    {
        "uuid": "bb39b22f425ca73c0f025fd88bc273bd",
        "title": "赐马廷鸾四首  其三",
        "author": "宋理宗",
        "content": "古掖摛文步武高，绫衾寓直焰兰膏。\n当年宫锦飞双鹄，今夕僊图看巨鳌。\n诗赐玉堂苏易简，光摇莲炬令狐绹。\n明时盛事今重见，爰制篇章示衮褒。",
        "dynasty": "宋",
        "collection_info": null
    },
    {
        "uuid": "983f57e47c38d0891dd3c8d3907c3008",
        "title": "赐马廷鸾四首  其四",
        "author": "宋理宗",
        "content": "圣烈神谟肇我邦，鉅编诏后总宏纲。\n立心广大侔天地，行事明通迈帝王。\n训与六经相表裏，法垂万世愈巍煌。\n讲帷可但资敷绎，夙夜惟知率旧章。",
        "dynasty": "宋",
        "collection_info": null
    },
    {
        "uuid": "a6efbae30fe0e7b3d22fc4b0124b8c9b",
        "title": "赐郑丞相",
        "author": "宋理宗",
        "content": "菲德承休帝命新，青阳闿动御昌辰。\n庆贻虹渚嘉祥衍，春满鳌山景色新。\n镐燕颂思勤□□，灵韶协奏喜横陈。\n在朝从此熏和气，要使驩心万姓均。",
        "dynasty": "宋",
        "collection_info": null
    },
    {
        "uuid": "cf17aa00068fd5bae1d70ebce39d3c90",
        "title": "闻喜宴诗赐状元方逢辰",
        "author": "宋理宗",
        "content": "肆予临御九宾兴，蔼蔼盈庭俊乂升。\n喜頼谠言调八事，欲垂景运进三登。\n摅忠社稷惟名节，济用邦家必器能。\n丰芑涵濡盛今日，勉思德意共钦承。",
        "dynasty": "宋",
        "collection_info": null
    },
    {
        "uuid": "5d15ea8b0f685574fe58b8e2cdd536b9",
        "title": "宁宗皇帝挽词  其一",
        "author": "宋理宗",
        "content": "冲澹凝金汞，忧勤失宝丹。\n讲余曦正午，班促漏方残。\n济野云生暗，苍梧日转寒。\n列朝从艺祖，天阙会金銮。",
        "dynasty": "宋",
        "collection_info": null
    },
    {
        "uuid": "191ca9392347bc8bb6d9a75853be750f",
        "title": "宁宗皇帝挽词  其二",
        "author": "宋理宗",
        "content": "仙御宾空日，龙飞杳杳间。\n五云呈瑞綵，九虎敞重关。\n宝辇扶苍鹤，云韶拥玉班。\n千年栖佛地，今日覩天颜。",
        "dynasty": "宋",
        "collection_info": null
    },
    {
        "uuid": "fa86b1aeb7e5dafb68de93658781795c",
        "title": "题夏珪夜潮风景图",
        "author": "宋理宗",
        "content": "定知玉兔十分圆，已作霜风九月寒。\n寄语重门休上钥，夜潮留向月中看。",
        "dynasty": "宋",
        "collection_info": null
    },
    {
        "uuid": "b900c933b83562c3f469c8bc9c929291",
        "title": "孝梅里",
        "author": "宋理宗",
        "content": "南风六月吐梅花，奇绝西昌孝子家。\n一点落英千古月，夜来啼杀后栖鸦。",
        "dynasty": "宋",
        "collection_info": null
    },
    {
        "uuid": "41d5c4027072b98a6108d5862d683a81",
        "title": "项龙归省",
        "author": "宋理宗",
        "content": "清河正愿得忠臣，岂觉辞官归思匆。\n为道思亲心甚切，难留执手意奚穷。\n亲斟御酒资行色，更敕云台写范容。\n回到家乡人问及，始知朕不负勋功。",
        "dynasty": "宋",
        "collection_info": null
    },
    {
        "uuid": "2086c27caf3f8b6feea29da7a2c04432",
        "title": "句  其一",
        "author": "宋理宗",
        "content": "天高地下礼居中。",
        "dynasty": "宋",
        "collection_info": null
    },
    {
        "uuid": "7e4a9bec0803482ae3cd51dc95b75fc4",
        "title": "句  其二",
        "author": "宋理宗",
        "content": "芳意饶呈瑞，寒光助照人。",
        "dynasty": "宋",
        "collection_info": null
    }
]