[
    {
        "uuid": "b66ed98c0509ad47ec14d74fe841b478",
        "title": "一经堂",
        "author": "郑裕",
        "content": "莆之甲姓，实维大方。\n紫囊锦帐，阀阅膏粱。\n有子盈之，乃其最良。\n心志乎道，视之如忘。\n博究六艺，并包五常。\n东家尼父，北窗羲皇。\n日相讨论，兼收并藏。\n五经在笥，一经名堂。\n谦以自牧，虽晦而光。\n实浮于名，虽抑而扬。\n伊昔孟氏，排墨与杨。\n斯文羽翼，吾道栋梁。\n岂特诗书，独称其长。\n诸儒之说，于孟何伤。\n吾子命名，既择而详。\n通而贯之，辉涵汪茫。\n剖破藩篱，无门无旁。\n默契韶頀，能宫能商。\n正蒙析滞，起废鍼肓。\n以一知万，名实孔彰。\n人知同好，絺句绘章。\n玄酒太羹，子独先尝。\n经术之门，骥骋康庄。\n典谟之文，凤鸣朝阳。\n学报天子，业缵星郎。\n以经名家，非子谁当。",
        "dynasty": "宋",
        "collection_info": null
    }
]