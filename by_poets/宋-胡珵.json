[
    {
        "title": "沧浪亭",
        "author": "胡珵",
        "content": "昔闻沧浪亭，未濯沧浪水。\n先贤眇遗迹，壮观一何侈。\n飞桥跨木末，巨浸折胡垒。\n糟床行万瓮，缭墙周数里。\n废兴固在天，庶用观物理。\n缅怀嘉佑世，周道平如砥。\n相君贤相君，子美东南美。\n如何一网尽，祸岂在故纸。\n青蝇变白黑，作俑兹焉始。\n所存醉翁文，垂耀信百世。\n无忘角弓咏，嘉树犹仰止。\n同来二三子，感叹咸坐起。\n缥瓷釂新汲，毁誉均一洗。\n忽逢醒狂翁，一别垂二纪。\n隽哉老益壮，论事方切齿。\n我欲裂绛幔，推着明光裏。\n安得上天风，吹落君王耳。",
        "dynasty": "宋",
        "collection_info": null
    },
    {
        "title": "游秀峰寺",
        "author": "胡珵",
        "content": "摄身下蓬莱，放浪云水迹。\n非无简书畏，心赏寄泉石。\n亭亭云间塔，胜地闻自昔。\n梯空上青冥，如鸟着两翼。\n化城出天半，宝甃坦如席。\n环山划中断，裂地开震泽。\n峨峨东西峰，观阙倚空碧。\n千寻采香遥，剑卧涟漪直。\n当年馆娃宫，六月避暑夕。\n琴台延熏风，万女曳阿锡。\n牛耳争齐盟，乌喙已荐食。\n百家甬东村，託足归无宅。\n焉知陵谷变，大厦响千舄。\n矧兹风尘际，楼殿踊山脊。\n安隐大火中，显允像教力。\n兴予浩劫嘆，万法本空寂。",
        "dynasty": "宋",
        "collection_info": null
    },
    {
        "title": "枫桥",
        "author": "胡珵",
        "content": "朝辞海涌千人石，暮宿枫桥半夜钟。\n明日馆娃宫裏去，洞庭呼起一帆风。",
        "dynasty": "宋",
        "collection_info": null
    },
    {
        "title": "题天庆观画龙",
        "author": "胡珵",
        "content": "道人龙中来，醉与神物会。\n写兹蜿蜒质，日月为冥晦。\n崩翻江海姿，素壁起涛濑。\n呼吸见雌雄，抉石疑可碎。\n肃森殿阴古，众真俨飞旆。\n注观恐腾跃，夜半失像绘。\n飞光着明珠，灵秘一何怪。\n烂烂照甍栋，那得久在外。\n偷儿伺酣睡，不怕婴鳞害。\n愿言慎所托，未用期一快。",
        "dynasty": "宋",
        "collection_info": null
    },
    {
        "title": "题智宝院",
        "author": "胡珵",
        "content": "六代烟尘息，千年象教尊。\n衣冠悲故里，聚落见荒村。",
        "dynasty": "宋",
        "collection_info": null
    },
    {
        "title": "题定山梵放轩",
        "author": "胡珵",
        "content": "道人避世氛，山腰着祇园。\n千夫斸青冥，豁达窗户搴。\n鬼神间施设，俨护龙象筵。\n法鼓空中鸣，龙卧层崖巅。\n幽灵骇今昔，异事樵夫传。\n眷兹水云侣，精赏託妙缘。\n努力办己事，追驾佛祖肩。\n凭高发钟磬，梵音落诸天。\n况时解禅缚，迢遥倚层轩。\n放意万物外，目送孤鸿翩。",
        "dynasty": "宋",
        "collection_info": null
    }
]