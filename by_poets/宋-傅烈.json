[
    {
        "uuid": "a8033a12f360f65e5242e0820912e034",
        "title": "浮碇冈",
        "author": "傅烈",
        "content": "洪水未必能流山，别岛安得居人间。\n扶桑夜半光吐焰，铜龙白昼飞尘寰。\n初闻其事惊且异，传言岂或流千蛮。\n试将图牒为考订，山中记载皆班班。\n扶藜喜作山中行，胜处不復愁天悭。\n楼台自是人隔绝，峰岫直与天回环。\n凭虚搜冥一眺望，日观朱明两山向。\n乃知云浮山更浮，二山总在三山上。\n从来凡眼不见识，怪怪奇奇千万状。\n我疑灵窦皆国宝，不待山人留心匠。\n丹崖佛迹直末耳，天巩名山世基仗。\n干戈昔为闻马嵬，有坛百尺那能开。\n坐中一笑失道士，国势随灭如烟埃。\n清庙祀典岁岁举，庆基福地源源来。\n愿将此山比南山，歌诗直纪山之隈。",
        "dynasty": "宋",
        "collection_info": null
    }
]