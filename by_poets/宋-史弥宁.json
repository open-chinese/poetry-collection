[
    {
        "uuid": "c1f94f8c107d0dccabcbc46c2085488d",
        "title": "青山",
        "author": "史弥宁",
        "content": "青山见我喜可掬，我喜青山重盍簪。\n石鼎车声煎玉乳，竹鑪云缕试花沉。\n三杯暖热渊明酒，一曲凄清叔夜琴。\n莫怪相看能冷淡，交游如此却情深。",
        "dynasty": "宋",
        "collection_info": null
    },
    {
        "uuid": "9c64cf21887683d61fe8a3ba5b303c0f",
        "title": "觅句",
        "author": "史弥宁",
        "content": "山院清吟雪作堆，锦囊开口等诗来。\n尚嫌句裏欠平淡，忍冷巡檐看老梅。",
        "dynasty": "宋",
        "collection_info": null
    },
    {
        "uuid": "c697e5a903a0ba41d6ae310de2c71e02",
        "title": "客舍瓦池",
        "author": "史弥宁",
        "content": "片石玲珑水抱根，巧栽松竹间兰荪。\n怕人触弄鱼儿活，疎织筠笼护瓦盆。",
        "dynasty": "宋",
        "collection_info": null
    },
    {
        "uuid": "0c65a0c9d1e9edd60d93758b4e556741",
        "title": "读杜诗",
        "author": "史弥宁",
        "content": "满地干戈老厌逢，酒杯诗卷託孤忠。\n自从风雅离骚后，数到而今无此翁。",
        "dynasty": "宋",
        "collection_info": null
    },
    {
        "uuid": "f7dfcde5970731d7ef427ee6743ee6f9",
        "title": "东还",
        "author": "史弥宁",
        "content": "及瓜剩喜发南州，纳纳春光销客忧。\n细麦风前蓝袖举，新秧水面绿鍼浮。\n行程又过山深处，归梦还寻天尽头。\n收拾怀乡旧诗藁，探先封寄与沙鸥。",
        "dynasty": "宋",
        "collection_info": null
    },
    {
        "uuid": "ef8e4f067a85d92cd1d746f0196498ad",
        "title": "啼鹃",
        "author": "史弥宁",
        "content": "点检园禽谁口多，错嫌百舌逞喽啰。\n春归怪见难留驻，撺掇元来却是他。",
        "dynasty": "宋",
        "collection_info": null
    },
    {
        "uuid": "cec397e30dcd84bef31a9790b9e7a209",
        "title": "晓望云气平凝前山遮尽仅余翠峰数点因赋",
        "author": "史弥宁",
        "content": "障山可奈白云何，露出峰尖能几多。\n宛似羣僊粉墙外，髻环历历见青螺。",
        "dynasty": "宋",
        "collection_info": null
    },
    {
        "uuid": "e502dd031377181397f79db89e00024f",
        "title": "送伍启之赴严陵比较务",
        "author": "史弥宁",
        "content": "又作中年别，西征难强留。\n挂帆衝雪浪，怀牒董糟丘。\n严濑未为远，陟云良易收。\n功名吾拭目，老气尚横秋。",
        "dynasty": "宋",
        "collection_info": null
    },
    {
        "uuid": "dd14f0394a835fe71763cc86fc24f096",
        "title": "南湖静寄",
        "author": "史弥宁",
        "content": "绵蕝南湖屋数椽，鸥边一壑许侬专。\n小轩东面云生树，曲槛前头水接天。\n饷客清风无尽藏，可人明月不论钱。\n爱闲闻取身顽健，逸老祠旁理钓船。",
        "dynasty": "宋",
        "collection_info": null
    },
    {
        "uuid": "a39167eb9b6fc231255026005aadb84d",
        "title": "夏日小酌",
        "author": "史弥宁",
        "content": "拓窗一粲俯晴川，尽放熏风到酒边。\n小待夜深清月上，藕花影裏榜渔船。",
        "dynasty": "宋",
        "collection_info": null
    },
    {
        "uuid": "aa6fbc185db4eb95693a4d28b3ab0f87",
        "title": "火云",
        "author": "史弥宁",
        "content": "酷甚骄阳似杜周，火云焰焰雨悠悠。\n平畴龟兆何曾润，蒸得田夫汗转流。",
        "dynasty": "宋",
        "collection_info": null
    },
    {
        "uuid": "38fb1d8a4a45f87fa1d666b08774da44",
        "title": "寄屈英发",
        "author": "史弥宁",
        "content": "好在灵均几叶孙，栖迟何事尚衡门。\n骚章愤世今谁嗣，忠槩传家君独存。\n夜雨短檠能搰搰，春风逸翮定轩轩。\n有书难倩南征鴈，巫水黔山劳梦魂。",
        "dynasty": "宋",
        "collection_info": null
    },
    {
        "uuid": "576e9374d0d2f381ef59dc0a55f4d9f3",
        "title": "东湖泛舟",
        "author": "史弥宁",
        "content": "扁舟去稳似乘槎，瞥眼轻鸥掠浪花。\n绝爱陶公山尽处，淡烟斜日几渔家。",
        "dynasty": "宋",
        "collection_info": null
    },
    {
        "uuid": "6011ee221c474a89f37c9c8984060b35",
        "title": "诗髯",
        "author": "史弥宁",
        "content": "薄劣东风性叵常，欺人老去顿炎凉。\n夜来解尽池塘冻，不到诗髯点检霜。",
        "dynasty": "宋",
        "collection_info": null
    },
    {
        "uuid": "0b6a5ea0b783dd29edfca2b904d1c51f",
        "title": "张氏溪馆",
        "author": "史弥宁",
        "content": "景物自相投，茅檐俯碧流。\n镜中双鹭下，画裏几山秋。\n日落谁横笛，江寒独倚楼。\n有人过裴迪，问是辋川不。",
        "dynasty": "宋",
        "collection_info": null
    },
    {
        "uuid": "7c66aa27ea82a77c2d59f19b5d51fe45",
        "title": "春宵",
        "author": "史弥宁",
        "content": "角声和月透窗纱，惊起啼晴半树鸦。\n搅乱先生眠不得，一庭春露湿梨花。",
        "dynasty": "宋",
        "collection_info": null
    },
    {
        "uuid": "7d360dce6d36f0cb194b21084ea8fb3b",
        "title": "酬黄云夫用所寄诗卷中韵",
        "author": "史弥宁",
        "content": "诗编旅吾前，火齐间木难。\n读书二十载，勖哉师阿瞒。\n相期籋正始，可但黄初间。\n想当醉吟时，意觉潇湘宽。\n吾庐切东溟，迟子同遐观。",
        "dynasty": "宋",
        "collection_info": null
    },
    {
        "uuid": "5141fffcc96862f4745d49848bc6d1fe",
        "title": "寄云夫",
        "author": "史弥宁",
        "content": "黔国相逢地，苍灯共夜篝。\n云龙念东野，柏马叹之罘。\n邮传一分手，河山再见秋。\n交情如缱绻，不在寄书稠。",
        "dynasty": "宋",
        "collection_info": null
    },
    {
        "uuid": "d5fd8485458f2a764a3b472819f95d38",
        "title": "维则庵追凉题月湖屏间诗后",
        "author": "史弥宁",
        "content": "淋漓醉墨洒屏间，逃暑祇园闯一斑。\n小阮诗怀饱丘壑，可无隻句饷江山。",
        "dynasty": "宋",
        "collection_info": null
    },
    {
        "uuid": "5e075de33bbae0ed490a2c57adc0dde7",
        "title": "送邬文伯",
        "author": "史弥宁",
        "content": "一世邬文伯，三生钟子期。\n风流到尊俎，酬倡迭埙箎。\n去棹趋兰养，来鞯趁菊时。\n南湖清镜裏，明日欠君诗。",
        "dynasty": "宋",
        "collection_info": null
    },
    {
        "uuid": "1690c9e8a6efcb5421be5cc123c82094",
        "title": "江亭晚思二首  其一",
        "author": "史弥宁",
        "content": "风烟酬酢费吟笺，剩句残章尚满前。\n际晚奚囊收未尽，一时寄在白鸥边。",
        "dynasty": "宋",
        "collection_info": null
    },
    {
        "uuid": "2793045566a0778da4889692cc1aa53a",
        "title": "江亭晚思二首  其二",
        "author": "史弥宁",
        "content": "有底江鸥不耐烦，月明连夜送诗还。\n沙头接得重搜句，推与侬忙渠倒闲。",
        "dynasty": "宋",
        "collection_info": null
    },
    {
        "uuid": "3c677036c860c32e80a24b45e4f0c24a",
        "title": "郑中卿惠蝤蛑",
        "author": "史弥宁",
        "content": "客窗不作侯鲭梦，随分鱼虾荐一杯。\n食指怪生连夜动，敲门郭索送诗来。",
        "dynasty": "宋",
        "collection_info": null
    },
    {
        "uuid": "69ed48668cc7a707868bde5207169f35",
        "title": "野塘秋鹭",
        "author": "史弥宁",
        "content": "玉立秋塘一振衣，竦肩莫是为寻诗。\n近来绝少元和样，岛瘦郊寒渠得之。",
        "dynasty": "宋",
        "collection_info": null
    },
    {
        "uuid": "490fb37c504cdbb08bffaf5835a3bd1b",
        "title": "紫笑",
        "author": "史弥宁",
        "content": "芳苞暗解紫罗囊，香杀东风一味狂。\n试问花神缘底笑，笑他鶑蝶为春忙。",
        "dynasty": "宋",
        "collection_info": null
    },
    {
        "uuid": "174b14a31b160fb941467c5808da6b2a",
        "title": "过临江",
        "author": "史弥宁",
        "content": "嘉定有八禩，三月哉生明。\n史子脱吏鞅，超然若登瀛。\n酾酒渡清江，风帆引归程。\n僮奴忽报我，重客来相迎。\n推篷惊且喜，火急问姓名。\n云是远近山，江湖旧有声。\n各欲贽韵语，藉手论交情。\n倒屣延见之，驩甚如平生。\n近山属思久，竚立诗未成。\n意者事工緻，一字百炼精。\n远山得句易，奔走随东征。\n颇似夸隽捷，搀先求献呈。\n顾予虽不敏，尝试与子评。\n自古文章士，大率多相轻。\n二君富丘壑，气象俱峥嵘。\n万世所宗仰，尹任夷之清。\n譬彼兰与菊，春媚或秋荣。\n底用角迟速，区区尚争衡。\n端盍如奏雅，迭和韶钧鸣。\n愿言酬嘉惠，託身与齐盟。\n扁舟劈箭飞，怀抱何由倾。\n感子意勤拳，写作江上行。",
        "dynasty": "宋",
        "collection_info": null
    },
    {
        "uuid": "922edef687a85dc1c47025bfeff44f81",
        "title": "归航",
        "author": "史弥宁",
        "content": "春岸移舟雪半消，长年忍冷转塘坳。\n数声鸦轧催归艣，属玉惊飞上柳梢。",
        "dynasty": "宋",
        "collection_info": null
    },
    {
        "uuid": "61894a346bff256a4f0ed0700dd57ae2",
        "title": "即事",
        "author": "史弥宁",
        "content": "翠屏珠幌水沉烟，日日春风醉筦絃。\n得似南湖老渔隠，短蓑铜斗白鸥前。",
        "dynasty": "宋",
        "collection_info": null
    },
    {
        "uuid": "25dc84d1fe9ed1fcb3fb6e5f70e43498",
        "title": "闻笛",
        "author": "史弥宁",
        "content": "卸帆沽酒荻花村，水色天光凈不分。\n霜月凄凉何许笛，一声吹裂洞庭云。",
        "dynasty": "宋",
        "collection_info": null
    },
    {
        "uuid": "2d47315fbeed61016ca629ece64ea654",
        "title": "红雪",
        "author": "史弥宁",
        "content": "金衣花裏亸春寒，桃杏墙头正耐看。\n苦被东风爱装景，借些红雪打阑干。",
        "dynasty": "宋",
        "collection_info": null
    },
    {
        "uuid": "77c523bbcfeff8d889de95b6fd2ea0a3",
        "title": "舟中",
        "author": "史弥宁",
        "content": "西风吹上木兰船，人讶今时李郭仙。\n一抹烟光粘远树，十分山翠滴晴川。\n夕阳半在寒鸦外，秋色全归过鴈边。\n纵有清诗费摹写，楮生为我唤龙眠。",
        "dynasty": "宋",
        "collection_info": null
    },
    {
        "uuid": "b093d06fcc0dbcc494164b124f4f0061",
        "title": "翟簿示似中秋高作命意着语殆与商素争清读至人与月忘年之句不觉击节借五言为韵赋诗答谢  其一",
        "author": "史弥宁",
        "content": "饮月漱吟齿，心事何轮囷。\n醉舞影凌乱，子其谪僊人。",
        "dynasty": "宋",
        "collection_info": null
    },
    {
        "uuid": "a59461705210abd86b0c2bd33cb0416a",
        "title": "翟簿示似中秋高作命意着语殆与商素争清读至人与月忘年之句不觉击节借五言为韵赋诗答谢  其二",
        "author": "史弥宁",
        "content": "老蟾挂青冥，寒影堕秋渚。\n流声到楚泽，千古相溶与。",
        "dynasty": "宋",
        "collection_info": null
    },
    {
        "uuid": "30295fbc4f9c4a24d735f856f5d7f901",
        "title": "翟簿示似中秋高作命意着语殆与商素争清读至人与月忘年之句不觉击节借五言为韵赋诗答谢  其三",
        "author": "史弥宁",
        "content": "露气粟我肤，弃捐掌中月。\n高眼没云鸿，澄辉眇穷髮。",
        "dynasty": "宋",
        "collection_info": null
    },
    {
        "uuid": "c04223b73a44c783fbca17ada68549a7",
        "title": "翟簿示似中秋高作命意着语殆与商素争清读至人与月忘年之句不觉击节借五言为韵赋诗答谢  其四",
        "author": "史弥宁",
        "content": "天风来广寒，吹下云锦裳。\n虽无金错刀，缇革余敢忘。",
        "dynasty": "宋",
        "collection_info": null
    },
    {
        "uuid": "9b30b16a0bca6602da759c84ea97800a",
        "title": "翟簿示似中秋高作命意着语殆与商素争清读至人与月忘年之句不觉击节借五言为韵赋诗答谢  其五",
        "author": "史弥宁",
        "content": "歌子秋风迭，诵子明月篇。\n信有习凿齿，胜读书十年。",
        "dynasty": "宋",
        "collection_info": null
    },
    {
        "uuid": "f811b34aad7b95cf73c8abf405d0bb28",
        "title": "按图志去城而南有岩曰金紫昔萧千岩擅一世诗声干道间尝寓家郡之西湖意其必有题咏镵之崖壁一日访之则了无所睹方重为此岩太息而别乘示似佳篇勉之着语以纪其胜赋五十六字",
        "author": "史弥宁",
        "content": "去城不隔五七里，云窦谁镵能怪奇。\n石屋尽头天罅坼，林柯缺处日光垂。\n山禽上下有余乐，僊鼠往来无倦时。\n惜许千岩旧游所，摩挱藓壁欠渠诗。",
        "dynasty": "宋",
        "collection_info": null
    },
    {
        "uuid": "1cb8b18b584f37e8239836c93760466d",
        "title": "题清湘管善甫青云楼",
        "author": "史弥宁",
        "content": "湘山诗眼两争高，醉墨淋浪湿斗杓。\n说似元龙彻栏楯，恐妨纵武上曾霄。",
        "dynasty": "宋",
        "collection_info": null
    },
    {
        "uuid": "ad99044b94e0068c2676117892125a01",
        "title": "晴江观鸭",
        "author": "史弥宁",
        "content": "鸭鸭新晴出翠蒲，春江水暖互相呼。\n避人深入苍烟去，莫是乔僊双履无。",
        "dynasty": "宋",
        "collection_info": null
    },
    {
        "uuid": "ddeabbd3cb71739c72decc0c88246172",
        "title": "啜茗",
        "author": "史弥宁",
        "content": "瞢腾午困懒吟哦，鼎沸枪旗不厌多。\n战退睡魔三十里，安知门外有诗魔。",
        "dynasty": "宋",
        "collection_info": null
    },
    {
        "uuid": "19f215dadef00ce32e036067976b918a",
        "title": "秋兰三绝  其一",
        "author": "史弥宁",
        "content": "叶叶低垂翠带长，花清榦瘦吐微香。\n西风劣相添寒色，簇立蜻蜓冻欲僵。",
        "dynasty": "宋",
        "collection_info": null
    },
    {
        "uuid": "486fc44723ef0c0d38429acf8455a27e",
        "title": "秋兰三绝  其二",
        "author": "史弥宁",
        "content": "杜若江蓠汝弟兄，楚骚经裏总知名。\n虽然臭味略相似，毕竟还他骨格清。",
        "dynasty": "宋",
        "collection_info": null
    },
    {
        "uuid": "86b116374f73ae61ab929684dc6f23fa",
        "title": "秋兰三绝  其三",
        "author": "史弥宁",
        "content": "砌蜡成花浅带黄，紫茎绿叶媚秋光。\n不吟尚自清羸甚，怪得诗腰肖沈郎。",
        "dynasty": "宋",
        "collection_info": null
    },
    {
        "uuid": "bf9e3e3afcacb3c7befdc53f5570dbea",
        "title": "檐滴",
        "author": "史弥宁",
        "content": "过雨秋檐不住声，敲盆滴砌带诗清。\n料渠要学侬搜句，旋迭平平仄仄平。",
        "dynasty": "宋",
        "collection_info": null
    },
    {
        "uuid": "a672c0797db45eb12062838ea6bf3a7f",
        "title": "陆放翁画像",
        "author": "史弥宁",
        "content": "诗酒江南剑外身，眼惊幻墨逼天真。\n是谁不道君无对，世上元来更有人。",
        "dynasty": "宋",
        "collection_info": null
    },
    {
        "uuid": "2b2649dd1f24dc974210d2885feab2e0",
        "title": "评诗",
        "author": "史弥宁",
        "content": "筹量节物细评诗，诗要天然莫强为。\n蛩韵酸寒东野句，鶑吟富贵小山词。",
        "dynasty": "宋",
        "collection_info": null
    },
    {
        "uuid": "9f15167e5626eb1eaa4d9fcd43008203",
        "title": "怀白石",
        "author": "史弥宁",
        "content": "秋堂风露夜沉沉，頼有寒螀伴苦吟。\n诗句未苍人自老，十年山水负知音。",
        "dynasty": "宋",
        "collection_info": null
    },
    {
        "uuid": "5ba1d92701070d9c08016e111c1d2d9e",
        "title": "双清楼赋水云分韵得斋字",
        "author": "史弥宁",
        "content": "湘水衡云画轴开，天将此本勘诗才。\n我无健句可题品，包寄江西曾撙斋。",
        "dynasty": "宋",
        "collection_info": null
    },
    {
        "uuid": "85d7940bd974de506d924e0785b19ef5",
        "title": "题刘君鼎臣盘谷图",
        "author": "史弥宁",
        "content": "崖壁开张半幅悭，权名人见若为颜。\n那知别有真丘壑，不在区区纸上山。",
        "dynasty": "宋",
        "collection_info": null
    },
    {
        "uuid": "715f0e08a09285f7139a9a4e5090c027",
        "title": "怀归",
        "author": "史弥宁",
        "content": "全家索米又边头，冷落南湖一镜秋。\n了却眼前儿女债，买蓑烟际伴闲鸥。",
        "dynasty": "宋",
        "collection_info": null
    },
    {
        "uuid": "4b956facfddf6babf9c4f2186c4c08c3",
        "title": "荷恩堂",
        "author": "史弥宁",
        "content": "不才只合老林丘，也玷班行也典州。\n惭愧一家都饱暖，君恩海样若为酬。",
        "dynasty": "宋",
        "collection_info": null
    },
    {
        "uuid": "272266ee06d9bd2129e1e6920583a5c6",
        "title": "弔和靖",
        "author": "史弥宁",
        "content": "风林辊雪冷惊鸦，来弔孤山处士家。\n只有寒泉欠秋菊，一杯聊復荐梅花。",
        "dynasty": "宋",
        "collection_info": null
    },
    {
        "uuid": "47b0ae5fdc2e7e54eb68c4bd81cd974e",
        "title": "菊",
        "author": "史弥宁",
        "content": "癖好秋光劝不回，挥金一䴮买诗材。\n寒花也自矜前辈，曾与柴桑保社来。",
        "dynasty": "宋",
        "collection_info": null
    },
    {
        "uuid": "26f21f8348d24a474a5d066a8ba4f8ed",
        "title": "萸",
        "author": "史弥宁",
        "content": "不入湘纍俎豆閒，也分半席缀诗坛。\n杜陵老眼明于镜，醉捻西风子细看。",
        "dynasty": "宋",
        "collection_info": null
    },
    {
        "uuid": "3e50eb4a442abcff354eba789ef5b101",
        "title": "燕",
        "author": "史弥宁",
        "content": "管鲍交情已矣夫，君看门上翟公书。\n茅檐不鄙频来往，叔末衣冠得似渠。",
        "dynasty": "宋",
        "collection_info": null
    },
    {
        "uuid": "3c9f9794970f42db80ada1bd8ba02c93",
        "title": "寺中观梅",
        "author": "史弥宁",
        "content": "慈尊宴坐众香国，环列毗耶彼上人。\n老子也揩凡肉眼，来瞻清凈法王身。",
        "dynasty": "宋",
        "collection_info": null
    },
    {
        "uuid": "bf791a0fec3a29d9be1acc1178413276",
        "title": "云山诗境",
        "author": "史弥宁",
        "content": "天公收画底论钱，借与山人换样看。\n云巘浮春晴嶂暖，烟崖积雪晓屏寒。\n平林淡抹精神妩，小景横陈气象宽。\n定自米家船上买，不然那得许多般。",
        "dynasty": "宋",
        "collection_info": null
    },
    {
        "uuid": "34888cb7094d4ff409012eebced72c49",
        "title": "鸠",
        "author": "史弥宁",
        "content": "着诗催得雨垂垂，连累林鸠逐妇归。\n为汝赋晴休怨望，自今已后免分飞。",
        "dynasty": "宋",
        "collection_info": null
    },
    {
        "uuid": "d84024875130c7cc8064c51793a1dea4",
        "title": "蛩螀",
        "author": "史弥宁",
        "content": "声作饥鸢吟未休，蛩螀斗合赋清秋。\n被他聒得浑无句，独力难胜众楚咻。",
        "dynasty": "宋",
        "collection_info": null
    },
    {
        "uuid": "23474af16370ccf77054eb3674824cc5",
        "title": "和黄云夫武攸见寄韵",
        "author": "史弥宁",
        "content": "诗名千古杜陵翁，身不胜穷道不穷。\n编简湛酣君有味，江山弹压我无功。\n穉凉庭院梧桐雨，晚照陂塘蓼荻风。\n如此秋光欠料理，故人缘底尚东蒙。",
        "dynasty": "宋",
        "collection_info": null
    },
    {
        "uuid": "f4782a10184a0b52f85ffd5133a729b9",
        "title": "大阅",
        "author": "史弥宁",
        "content": "擐甲边城教即戎，三军锦绣晓光中。\n影摇澬水旌旗动，声震文山鼓角雄。\n马惯挥戈翻塞雪，鴈惊鸣镝响天风。\n十行忍负君王意，同向燕然勒隽功。",
        "dynasty": "宋",
        "collection_info": null
    },
    {
        "uuid": "c32b6acac763670edf24c1dcaa9bb8d2",
        "title": "次韵黄倅喜雨",
        "author": "史弥宁",
        "content": "唤起神龙泽楚乡，午天转首失炎光。\n怪生未到秋深处，早有萧萧叶响廊。",
        "dynasty": "宋",
        "collection_info": null
    },
    {
        "uuid": "884860668ae693643017b79c133dd9be",
        "title": "六亭为邵阳登览之胜识其名于千岩之诗稔矣乃今仅存其一方欲次第寻访以仍旧贯不谓簿领得我心之所同然舂容大篇率先作倡而令君和章亦復继至闵免赓酢用肩吾人相与祈成之意",
        "author": "史弥宁",
        "content": "晨光泫露华，秋声乱风叶。\n翛然步中庭，诗瘦单衣怯。\n尘销玉宇浄，西爽浮双睫。\n围绕簿书丛，颇觉汗欲浃。\n吏散仍心清，窗泛鑪香浥。\n生平耆幽讨，此意若为惬。\n沧浪楚名郡，江澄山嵬嶪。\n流派潇湘分，气脉衡庐接。\n四序春无边，万象光有晔。\n阁束范宽手，天开画屏摺。\n怡融田野间，夫耕而妇馌。\n林鸡鸣喈喈，沙禽堕跕跕。\n千里趋农桑，渠肯事游侠。\n不晚刈黄云，腰鎌忙劫劫。\n年丰多暇时，陈迹旋搜猎。\n六亭仅一存，感慨思足蹑。\n访古亟临眺，乐此忘疲薾。\n腾身一柱峰，俯首百雉堞。\n怀哉千岩翁，骚坛未易躐。\n昼览五言城，中宵劳梦蝶。\n词锋摧泰华，畴敢撄其铗。\n有来二妙吟，骊珠粲盈笈。\n格律守萧规，欲和可容辄。\n荒园竚更新，成趣期日涉。\n旧贯仍追还，轮奂顿增烨。\n绣谷酒一尊，杏冈琴三迭。\n苍雪清肺肝，寒碧漱牙颊。\n凌虚及遐观，崇成頼谋叶。\n废兴端有数，鲜裳换须捷。\n公余约遨嬉，倘不负随牒。",
        "dynasty": "宋",
        "collection_info": null
    },
    {
        "uuid": "25a91955e7998259ec09885dd4889073",
        "title": "僧窗",
        "author": "史弥宁",
        "content": "朝市踆踆走利名，道人许样不关情。\n西窗梦破梅花晓，敲月数声钟磬清。",
        "dynasty": "宋",
        "collection_info": null
    },
    {
        "uuid": "c67e679bb2ead24ddaaa1c82164d6230",
        "title": "赋鴈",
        "author": "史弥宁",
        "content": "云惨胡天倦客程，西风失喜到江城。\n自传属国书来后，猎猎声名动汉京。",
        "dynasty": "宋",
        "collection_info": null
    },
    {
        "uuid": "39a8c2a8c413a529e0bc2052e70cc7a3",
        "title": "通守黄子说解印造朝之日江梅辄花天其或者以相行色耶取风人託物之义赋诗饯别致缱绻意",
        "author": "史弥宁",
        "content": "鹓甃霜明欺晓色，一笑巡檐梅摘索。\n犯寒小队出郊垧，攀折南枝饯行客。\n此客端的梅样清，秋水为神月为魄。\n瑶葩粲日耿林园，玉树凌空挺标格。\n悬知僊种出闽峤，分得幽姿来楚泽。\n蘼芜蘅芷逊孤芳，万绿千红俱避席。\n共惟别驾东閤郎，战退膏粱凛冰檗。\n流传好语到前村，是谁不道君清白。\n手调金鼎升庙廊，稳继大门名烜赫。\n朅来得此岁寒友，气味深长殊莫逆。\n相期嚼蕊吐瑰词，更拟浮香醉琼液。\n天飈吹起朝玉皇，香案前头颜咫尺。\n回班烂熳赏西湖，不妨频着孤山屐。\n明朝风月半凄凉，老我沧浪尚萍迹。\n满城稚耋重相思，江路攀辕累千百。\n归骢蹋雪度关山，有句先春寄来驿。",
        "dynasty": "宋",
        "collection_info": null
    },
    {
        "uuid": "70e6b0c58072d3f902a6b31ae20c7e88",
        "title": "登鴈峰",
        "author": "史弥宁",
        "content": "□□□□□□□，□句挥毫手不停。\n□鴈旁观偷笔法，仓忙书破楚天青。",
        "dynasty": "宋",
        "collection_info": null
    },
    {
        "uuid": "579aa4ade58e2aac7ede741debc564f3",
        "title": "溪桥",
        "author": "史弥宁",
        "content": "冻吟肩耸学刘叉，痴坐山房井底蛙。\n财过溪桥风景别，淡烟和月罩梅花。",
        "dynasty": "宋",
        "collection_info": null
    },
    {
        "uuid": "5233746b562a2afbade0d578e9a85d76",
        "title": "绝湖",
        "author": "史弥宁",
        "content": "一湖春渌万山围，着我兰舟自在飞。\n老子行藏有神助，顺风出去顺风归。",
        "dynasty": "宋",
        "collection_info": null
    },
    {
        "uuid": "d599552a31754fa6bc0c4f6aa7a79aa8",
        "title": "读楚骚",
        "author": "史弥宁",
        "content": "一蕊青镫手自挑，霜风木叶下亭皋。\n篆香销尽寒灰塌，细嚼梅花味楚骚。",
        "dynasty": "宋",
        "collection_info": null
    },
    {
        "uuid": "2d3bb0554b7468c4e596324c8ab47ae9",
        "title": "郡圃红白莲竞放斐然短歌呈似席间诸丈",
        "author": "史弥宁",
        "content": "东园水亭良佳哉，红白藕花前后开。\n千机织就云锦段，万玉琢成风露杯。\n南隣女儿学淡抹，强嫌傅粉无艳色。\n北隣女儿学淡妆，刚道施朱涴天质。\n红儿雪儿俱绝奇，安用底苦相嘲嗤。\n道人明眼付一笑，绿尊唤客花前嬉。",
        "dynasty": "宋",
        "collection_info": null
    },
    {
        "uuid": "c75d9b98f4d3a768312d7bbcd436bc81",
        "title": "题湘西廖次高水南真趣",
        "author": "史弥宁",
        "content": "买他盘石作比隣，谁道风烟不属君。\n占断好山犹可在，无端吞併一江云。",
        "dynasty": "宋",
        "collection_info": null
    },
    {
        "uuid": "99d01415b0e990637482b0816c7df11a",
        "title": "王令君惠示用少陵韵奉和",
        "author": "史弥宁",
        "content": "邵陵壁立三奇峰，温泉云山接长龙。\n西北谽谺几崖谷，烟霏深琐文僊屋。\n黄冠祷雨蹑瑶坛，锵然环佩松风寒。\n阿香驱雷天地转，灵虬激水潇湘翻。\n将迎鹤驭谁来往，恻恻勤民贤令长。\n已欣一稔宽百忧，更读君诗毛骨爽。",
        "dynasty": "宋",
        "collection_info": null
    },
    {
        "uuid": "2d52044851db12b0020131573f30e9b2",
        "title": "题临川晏子直百花林",
        "author": "史弥宁",
        "content": "溪园歌筦日纷纷，锦绣香中扶醉人。\n斗酒不嫌呼李白，倩渠品藻一林春。",
        "dynasty": "宋",
        "collection_info": null
    },
    {
        "uuid": "10fa560aedade0d512ed6810dda2fed2",
        "title": "寄慥斋弟",
        "author": "史弥宁",
        "content": "鸥鹭逢人问归信，三年作客负沧洲。\n诗袍醉帽黄埃底，羞见扶风马少游。",
        "dynasty": "宋",
        "collection_info": null
    },
    {
        "uuid": "78fb971125e3979a1cbed7536fb095c2",
        "title": "绣衣行送赵道中寺丞",
        "author": "史弥宁",
        "content": "东门祖帐何骈阗，绣衣使者发汝川。\n星轺未远竹坡侧，风采已驰梅岭边。\n潢池带刀吾赤子，威信凭渠半幅纸。\n寸兵尺铁曾不烦，坐令悔悟安田里。\n化顽一日归吾仁，此特细事胡足云。\n频年惨惨楚氛恶，旱潦呼天天莫闻。\n民须粒食缾无粟，非公谁捄沟壑辱。\n倾囷倒廪不遐遗，十一州人均谷腹。\n安得天下使者心公心，尽变愁叹为讴吟。\n君不见乡来使蜀韩忠献，起危饥民七百万。\n又不见傅公拥节京西时，狱讼不苛传经典。\n公今阴德能穹崇，活人手段如两翁。\n于嗟活人手段如两翁，名位它日将无同。",
        "dynasty": "宋",
        "collection_info": null
    },
    {
        "uuid": "6cd4b7e9c0016822e621dc051bb5fd89",
        "title": "赋桂隠用王从周韵",
        "author": "史弥宁",
        "content": "诗禅在在谈风月，未抵江西龙象窟。\n尔来结习莲社丛，谁欤超出行辈中。\n我知桂隠传衣处，玄机参透涪仙句。\n萧萧吟鬓天风吹，有酒唤客斟酌之。\n渠伊放浪真达者，诗成醉卧清阴下。\n只恐香名吹上天，不容花底长陶然。",
        "dynasty": "宋",
        "collection_info": null
    },
    {
        "uuid": "c00a5b97ecd4b8da53125706927c5ad4",
        "title": "次韵陈慈明五绝句  其一",
        "author": "史弥宁",
        "content": "几年枉挂右丞图，未办家山瓜芋区。\n骑马红尘归计晚，逢人嗫嗫话江湖。",
        "dynasty": "宋",
        "collection_info": null
    },
    {
        "uuid": "a710076ea63ca21afb31fff1577a49a1",
        "title": "次韵陈慈明五绝句  其二",
        "author": "史弥宁",
        "content": "小春梅玉点烟村，花信从今第一番。\n缘底吟窗印疎影，梢梢偃月破黄昏。",
        "dynasty": "宋",
        "collection_info": null
    },
    {
        "uuid": "e3a3be2472aadac97cd0a48df7761e34",
        "title": "次韵陈慈明五绝句  其三",
        "author": "史弥宁",
        "content": "南湖经雨绿瀰漫，偏照诗人两眼寒。\n一笑鸥边时独速，吟魂飞不到愁端。",
        "dynasty": "宋",
        "collection_info": null
    },
    {
        "uuid": "3ae1d13c4118b2f8b45ce71aaf74382f",
        "title": "次韵陈慈明五绝句  其四",
        "author": "史弥宁",
        "content": "买得湖阴数顷秋，斩新窗户俯清流。\n了无俗子溷人意，况有清尊浇客愁。",
        "dynasty": "宋",
        "collection_info": null
    },
    {
        "uuid": "94af3c6a6157f6eec301ef3985c8f1d6",
        "title": "次韵陈慈明五绝句  其五",
        "author": "史弥宁",
        "content": "羡子寻诗盟未寒，鼎来健句压还还。\n不妨小缓丹霄步，雨笠烟蓑伴我闲。",
        "dynasty": "宋",
        "collection_info": null
    },
    {
        "uuid": "33ca493166559bda32d5c01c1a66215d",
        "title": "次韵王令君祷雨用杜草堂韵",
        "author": "史弥宁",
        "content": "疲甿吾所矜，可忍浚膏血。\n每事既厥心，其敢惮烦屑。\n旱魃偶挻灾，慨念肠欲热。\n笺天走羣望，精神重澡雪。\n一雨斗清凉，炎歊随荡灭。\n多稼復如云，指日看秀结。\n感通翻覆手，田里洗愁绝。\n祷禜荷同寅，肝胆无楚越。",
        "dynasty": "宋",
        "collection_info": null
    },
    {
        "uuid": "eb74fbc688ec55ae92bc41ecf39cf291",
        "title": "邵阳郡圃梅坡",
        "author": "史弥宁",
        "content": "粲玉梢头出小亭，忍寒索笑太清生。\n楚山活脱青屏样，影得疎花分外明。",
        "dynasty": "宋",
        "collection_info": null
    },
    {
        "uuid": "90b9edacecea22cdfdcb994df7478d99",
        "title": "和黄倅怀归",
        "author": "史弥宁",
        "content": "鴈声切切楚乡来，似唤秋光入酒杯。\n好景欠人同历览，归程为我小迟回。\n一天风月诗囊富，千里江山画轴开。\n祇恐黄华簪未了，日边丹检已相催。",
        "dynasty": "宋",
        "collection_info": null
    },
    {
        "uuid": "26c1cc3bb8d8719a4297eb4c23d59a99",
        "title": "题萧氏竹坡",
        "author": "史弥宁",
        "content": "鲜碧缘坡古径深，夜窗风雨作龙吟。\n自从八叶传芳后，数到孙枝玉满林。",
        "dynasty": "宋",
        "collection_info": null
    },
    {
        "uuid": "b0e2b54cacfd9ad11ca94912d5460eec",
        "title": "读千岩续藁",
        "author": "史弥宁",
        "content": "诗老毫端别有春，岩前草木也精神。\n锦囊留得灵犀在，辟尽人间俗子尘。",
        "dynasty": "宋",
        "collection_info": null
    },
    {
        "uuid": "b5818851494f4d9ee7588f6943e1664a",
        "title": "丁丑岁中秋日劭农于城南得五绝句  其一",
        "author": "史弥宁",
        "content": "楚俗秋来也劝耕，西风招我出郊垧。\n此行不负寻诗眼，队队云山拥画屏。",
        "dynasty": "宋",
        "collection_info": null
    },
    {
        "uuid": "6b758ad5659ccc1aa540636da3217d4d",
        "title": "丁丑岁中秋日劭农于城南得五绝句  其二",
        "author": "史弥宁",
        "content": "说似田家好着忙，剩培宿麦接青黄。\n定知不落熏风后，万垄晴催煮餠香。",
        "dynasty": "宋",
        "collection_info": null
    },
    {
        "uuid": "84224f05a1069383b320f71ee0e48787",
        "title": "丁丑岁中秋日劭农于城南得五绝句  其三",
        "author": "史弥宁",
        "content": "人事当先莫靠天，蚤修陂堰贮清泉。\n来年未必晴明久，万一晴明溉得田。",
        "dynasty": "宋",
        "collection_info": null
    },
    {
        "uuid": "27586060b4d2d7cd92638ba492ee397d",
        "title": "丁丑岁中秋日劭农于城南得五绝句  其四",
        "author": "史弥宁",
        "content": "家家童穉笑迎门，接得翁归酒半醺。\n邻舍相呼来屋裏，听翁解说劝农文。",
        "dynasty": "宋",
        "collection_info": null
    },
    {
        "uuid": "0409a557837f5a9bf2c629f8c99b30cd",
        "title": "丁丑岁中秋日劭农于城南得五绝句  其五",
        "author": "史弥宁",
        "content": "箯舆幸自到山南，尚有清杯可共衔。\n何似更行三二里，大家相伴看云岩。",
        "dynasty": "宋",
        "collection_info": null
    },
    {
        "uuid": "09f70054c333e47e68f79850f7388058",
        "title": "送武冈法曹江叔文",
        "author": "史弥宁",
        "content": "赪乌喷晓金溶溶，入檐涨帽梅花风。\n寒香唤我度篱落，蹋破藓碧巡芳丛。\n弥襟清兴不可柰，瓮云渴想佳人同。\n长须急走喘且汗，曰有重客过匆匆。\n撑犂颇亦眷岑绝，跫音满尉逃虚空。\n出门一粲辄倾盖，岩电烂烂惊王戎。\n长笺衔袖照屋壁，明珠大贝来龙宫。\n建安昔者富奇士，迄今代有文章公。\n儿童惯见此客否，气象盍求古人中。\n翻思槐市出处异，一官何幸俱湘东。\n夜阑秉烛浮大白，款接软语春怡融。\n公车荐墨行蜚动，腾身稳去陪鸳鸿。\n得时要不负所学，鼎鼎事业摩苍穹。\n平生琢句肯浪与，持此饯别今文通。",
        "dynasty": "宋",
        "collection_info": null
    },
    {
        "uuid": "52a6842a5b61581ec8abb7384db9d682",
        "title": "静吟",
        "author": "史弥宁",
        "content": "居官役役簿书间，及到家山困往还。\n若欲静吟无俗累，算来却是客中闲。",
        "dynasty": "宋",
        "collection_info": null
    },
    {
        "uuid": "32f6a34907c0a94b80aff3889d2cc01f",
        "title": "小轩窠石",
        "author": "史弥宁",
        "content": "密傍轩窗开小池，巧安窠石俯清漪。\n道人不爱闲花草，祇种缾蕉和水栀。",
        "dynasty": "宋",
        "collection_info": null
    },
    {
        "uuid": "308a72a794775baefde62625a58f93de",
        "title": "和邵阳张茂才青莲花韵  其一",
        "author": "史弥宁",
        "content": "清标别是一家春，风帽飘飘翠染匀。\n贪向波间弄明月，谪僊居士□前身。",
        "dynasty": "宋",
        "collection_info": null
    },
    {
        "uuid": "22aded2131bd0c4ea2cbc7a96831130e",
        "title": "和邵阳张茂才青莲花韵  其二",
        "author": "史弥宁",
        "content": "昨夜羣僊宴十洲，再三招我伴清游。\n酒酣忽跨长鲸去，碧玉杯盘散不收。",
        "dynasty": "宋",
        "collection_info": null
    },
    {
        "uuid": "71e07dfd522c6249b471b985e06d1830",
        "title": "赠苏道士",
        "author": "史弥宁",
        "content": "一卷麻衣易洗心，絃琴山水是知音。\n有时槃礴晴窗下，随手云烟喷晓林。",
        "dynasty": "宋",
        "collection_info": null
    },
    {
        "uuid": "ca9e7fc5544f0fea5f5b2e284457a630",
        "title": "雨中觅句",
        "author": "史弥宁",
        "content": "舂鉏似厌觅诗材，飞向溪心唤不回。\n頼有渔翁相尉荐，雨中撑得一篇来。",
        "dynasty": "宋",
        "collection_info": null
    },
    {
        "uuid": "da2370e4f4db642de8372103557d432e",
        "title": "过梅坞",
        "author": "史弥宁",
        "content": "此老胸襟玉雪清，逃禅画裏着茅亭。\n箇般雅淡须吾辈，俗子何曾有半星。",
        "dynasty": "宋",
        "collection_info": null
    },
    {
        "uuid": "cc8f31e88e4a783a16399aefef588200",
        "title": "题它山善政侯庙",
        "author": "史弥宁",
        "content": "粲晓轻舠掠水飞，趁闲来款长官祠。\n云峦着色四时画，石濑有声千古诗。\n华黍几沾膏泽润，甘棠长起后人思。\n渠伊不尽为霖意，除却梅龙谁得知。",
        "dynasty": "宋",
        "collection_info": null
    },
    {
        "uuid": "5fc7fd2e041461079068fcb57d40629d",
        "title": "竹所夜思",
        "author": "史弥宁",
        "content": "保社荒寒欠主盟，此君却解以诗鸣。\n风窗满耳吟秋句，比似侬诗渠更清。",
        "dynasty": "宋",
        "collection_info": null
    },
    {
        "uuid": "0e8b1611afe8840bb2ef6f118cd36e39",
        "title": "再次王宰翟簿喜雨联句韵",
        "author": "史弥宁",
        "content": "旱魃重为妖，点雨如点血。\n一念神所矜，蜚廉变骚屑。\n灵螭卷天河，千里洗袢热。\n二妙喜欲颠，饮豪赓白雪。\n云烟落溪藤，传玩几漫灭。\n韩孟不可作，吟社谁与结。\n頼有飞鳬僊，鸾栖等超绝。\n娱我清庙音，熏蕤听疏越。",
        "dynasty": "宋",
        "collection_info": null
    },
    {
        "uuid": "4c54ff91eb137cc9779d29c10aad3905",
        "title": "妙峰亭晚望",
        "author": "史弥宁",
        "content": "峭峰顶上着危亭，四面山开云锦屏。\n秾淡浅深多变态，天公浪费几丹青。",
        "dynasty": "宋",
        "collection_info": null
    },
    {
        "uuid": "22e1e0cba7f1b647b56ef028e947469a",
        "title": "次韵黄贰车三绝句  其一",
        "author": "史弥宁",
        "content": "菩提坊裏着诗豪，佳木繁阴暑易逃。\n不用移文勒回驾，箇中境界尽清高。",
        "dynasty": "宋",
        "collection_info": null
    },
    {
        "uuid": "5fe65643c5dbc3b2bfda34a2ed8df009",
        "title": "次韵黄贰车三绝句  其二",
        "author": "史弥宁",
        "content": "我本无心山上山，随风聊復过沧湾。\n等闲偿了为霖愿，却敛神功紫翠间。",
        "dynasty": "宋",
        "collection_info": null
    },
    {
        "uuid": "235c68faf73efb60ee131cff3eed423d",
        "title": "次韵黄贰车三绝句  其三",
        "author": "史弥宁",
        "content": "了却文书可是痴，幅巾行散任风吹。\n挥毫飒飒诗惊雨，洒面萧萧雨送诗。",
        "dynasty": "宋",
        "collection_info": null
    },
    {
        "uuid": "c1c9473bd33ac7320301e0d02133a38e",
        "title": "赋栖真观月季",
        "author": "史弥宁",
        "content": "茶芗从臾访栖真，闯户蔫红绝可人。\n不逐羣芳更代谢，一生享用四时春。",
        "dynasty": "宋",
        "collection_info": null
    },
    {
        "uuid": "bce7f8766fd874653a35ec5ec9527248",
        "title": "六亭",
        "author": "史弥宁",
        "content": "我不能如叔子登岘首，名配此山垂不朽。\n又不能如少陵登吹台，酒酣怀古胸崔嵬。\n但见穹崖翠阜清绝处，爱此出奇不尽之诗材。\n邵阳城中景何好，峻屏四面森围绕。\n西南诸峰尤蔚然，地接衡庐青未了。\n天将图画开湘堧，云木罗立呈鲜妍。\n上有蝉联百雉之粉堞，下有鳞差万瓦之晴烟。\n人指山形似龙跃，绣谷峥嵘露头角。\n遐观捧出颔底珠，背负凌虚势腾踔。\n一爪突起扶杏冈，一爪盘踞苍雪傍。\n翘尾蜿蜒卷寒碧，便拟为霖苏八荒。\n老我跻攀兴不浅，醉吟拍拍诗瓢满。\n祇言此乐与人同，谁子看山能具眼。",
        "dynasty": "宋",
        "collection_info": null
    },
    {
        "uuid": "2aa634362896f439ade5402941d5574d",
        "title": "诗禅",
        "author": "史弥宁",
        "content": "诗家活法类禅机，悟处工夫谁得知。\n寻着这些关{捩犬=友}子，国风雅颂不难追。",
        "dynasty": "宋",
        "collection_info": null
    },
    {
        "uuid": "745220d51a9cd0bbc6832e87a480c4d1",
        "title": "吟天",
        "author": "史弥宁",
        "content": "流水孤村三两家，夕阳牛背载寒鸦。\n扶筇笑入梅花去，箇样吟天嘉不嘉。",
        "dynasty": "宋",
        "collection_info": null
    },
    {
        "uuid": "3a39b6edf3687522c50752d3c7339b1b",
        "title": "东林云上人见过",
        "author": "史弥宁",
        "content": "瘦藤十载别康庐，五老山中安稳无。\n霜后诗禅来访我，为言面目带清臞。",
        "dynasty": "宋",
        "collection_info": null
    },
    {
        "uuid": "4515182a65df8d5bb5ea4be2b591ca1f",
        "title": "西风",
        "author": "史弥宁",
        "content": "干了岩犀奔拒霜，又催茱菊趁重阳。\n白苹红蓼仓黄染，冷笑西风有底忙。",
        "dynasty": "宋",
        "collection_info": null
    },
    {
        "uuid": "c41fa5d234d26562dba3a057f753936b",
        "title": "木犀  其一",
        "author": "史弥宁",
        "content": "一段长长寂寞秋，着鞭芙菊尚包羞。\n搀先饱绽黄金粟，不落西风第二筹。",
        "dynasty": "宋",
        "collection_info": null
    },
    {
        "uuid": "fd754df3c83eda161731666a1b648258",
        "title": "木犀  其二",
        "author": "史弥宁",
        "content": "寿藤伴我倚秋风，老去无诗意转慵。\n只是看花非觅句，清香错认恼冲龙。",
        "dynasty": "宋",
        "collection_info": null
    },
    {
        "uuid": "f77e9aa837fdc1ddf470d60189d58398",
        "title": "观画",
        "author": "史弥宁",
        "content": "江山梅竹好精神，渔父畦丁也逼真。\n终是有些堪恨处，画中更欠着诗人。",
        "dynasty": "宋",
        "collection_info": null
    },
    {
        "uuid": "4c72a5003b377e591cfa3b836adbd9b6",
        "title": "次邬文伯城南夜归韵",
        "author": "史弥宁",
        "content": "孤屿清江落木天，十分诗思满归船。\n岩犀稛载香浮鼻，一味书窗恼夜眠。",
        "dynasty": "宋",
        "collection_info": null
    },
    {
        "uuid": "ad35c7f8cc5eaa08dfa11801c202dd43",
        "title": "送陈法曹文卿兼柬松窗",
        "author": "史弥宁",
        "content": "幸无风雨窘重阳，且唤龙丘倒菊觞。\n糜样交情愁隔阔，酒般归兴笑奔忙。\n郎君足下云霄近，阿母堂前日月长。\n若见南闽旧同社，为言诗鬓已苍浪。",
        "dynasty": "宋",
        "collection_info": null
    },
    {
        "uuid": "8ba905c6d0ef19753241f4404a21b930",
        "title": "偶述",
        "author": "史弥宁",
        "content": "农忻膏泽了春耕，客免深泥阻去程。\n日裏放晴终夜雨，天公两下做人情。",
        "dynasty": "宋",
        "collection_info": null
    },
    {
        "uuid": "3ee0bb3189b523538a1e17c0257a261d",
        "title": "送苏道士",
        "author": "史弥宁",
        "content": "七十臞僊鬓未秋，肯来为我说真休。\n归欤恐负青山约，跨鹤吹笙挽不留。",
        "dynasty": "宋",
        "collection_info": null
    },
    {
        "uuid": "4c593463593a92bec5e89284b415ba77",
        "title": "怀归",
        "author": "史弥宁",
        "content": "倚阁南湖一钓舟，西风将梦到乡州。\n蛙蝇名利苦多事，薄有田园归去休。",
        "dynasty": "宋",
        "collection_info": null
    },
    {
        "uuid": "6433256745472975ad70bed86e0cb174",
        "title": "访孤山",
        "author": "史弥宁",
        "content": "曾把梅诗细品题，逋僊去后可容追。\n君看疎影暗香句，二百年来无此诗。",
        "dynasty": "宋",
        "collection_info": null
    },
    {
        "uuid": "377548a7058f810876c470074060d6c6",
        "title": "霜柳",
        "author": "史弥宁",
        "content": "十分冬暖学春华，袅袅垂杨映日斜。\n一色淡黄霜染就，看来祇欠带栖鸦。",
        "dynasty": "宋",
        "collection_info": null
    },
    {
        "uuid": "3501f7523263be98c7f67d028956739d",
        "title": "灯夕",
        "author": "史弥宁",
        "content": "东风劫劫趁芳辰，调柳唆梅着处新。\n翠筦声中千里月，银花影裏万家春。\n楼台拚饮夜不夜，罗绮飘香人看人。\n抖擞吟怀歌乐岁，江山分外长精神。",
        "dynasty": "宋",
        "collection_info": null
    },
    {
        "uuid": "84559b2390a1a851e61efc36cbbb0578",
        "title": "老境",
        "author": "史弥宁",
        "content": "老境寻诗一字无，锦囊枵腹怨奚奴。\n多君俎豆庚桑子，不省今吾非故吾。",
        "dynasty": "宋",
        "collection_info": null
    },
    {
        "uuid": "87802bb64e705ce597c524e7946602e8",
        "title": "再入湖南境",
        "author": "史弥宁",
        "content": "我本人间有髮僧，只堪林下续传灯。\n君恩强遣司民社，千里江山笑不能。",
        "dynasty": "宋",
        "collection_info": null
    },
    {
        "uuid": "3f87db673d30cf3fa39d11b017b2d2df",
        "title": "暑夕泛月次王令君韵  其一",
        "author": "史弥宁",
        "content": "趁凉延客早，待月放船迟。\n河朔一尊酒，湘干六月时。\n鶑喉翻白纻，兔颖扫乌丝。\n羡杀王明府，长城五字诗。",
        "dynasty": "宋",
        "collection_info": null
    },
    {
        "uuid": "d03c9de7a814759d7dfb47b1dfba3e59",
        "title": "暑夕泛月次王令君韵  其二",
        "author": "史弥宁",
        "content": "吟社有如此，终当让一头。\n功名吾已晚，富贵子何愁。\n努力看书最，偷闲且拍浮。\n清游未可负，只尺荻花秋。",
        "dynasty": "宋",
        "collection_info": null
    },
    {
        "uuid": "b300f23b36e7061b0c72fb2b078f781f",
        "title": "无诗",
        "author": "史弥宁",
        "content": "合向青林岸幅巾，却来闹裏着吟身。\n竹君门外私相语，两日无诗羞杀人。",
        "dynasty": "宋",
        "collection_info": null
    },
    {
        "uuid": "6052c842355882e46b9081f28bcd58bf",
        "title": "周晦叔所宅之左一坡隠然而高有竹万箇架小轩于翠雾苍雪间日弹琴读书其下轩外鸣泉清驶若与弦诵之声相答爱其境胜为赋一绝",
        "author": "史弥宁",
        "content": "竹根碧涧落寒声，竹外双溪抵镜明。\n满袖天风吟不彻，坡头直有许多清。",
        "dynasty": "宋",
        "collection_info": null
    },
    {
        "uuid": "d7067e1cb7e7c6febc8a0d58849360f8",
        "title": "浮骖",
        "author": "史弥宁",
        "content": "天凈风平水不痕，浮骖带雪繫篱根。\n欺寒酒兴峥嵘甚，又访梅花过别村。",
        "dynasty": "宋",
        "collection_info": null
    },
    {
        "uuid": "98d635054e10e33423983948ad0d605a",
        "title": "书苏道士江行图后  其一",
        "author": "史弥宁",
        "content": "叟也胸中天地宽，云烟衮衮出毫端。\n如何万里经行处，不费晴窗半日看。",
        "dynasty": "宋",
        "collection_info": null
    },
    {
        "uuid": "1f44541ac074a4667c0a70882b214ab9",
        "title": "书苏道士江行图后  其二",
        "author": "史弥宁",
        "content": "诗酒漂零自在身，吴樯楚柂往来频。\n拂开数匹临川纸，一一江山是故人。",
        "dynasty": "宋",
        "collection_info": null
    },
    {
        "uuid": "e965995d25c79bc905a1a6b46bad55bf",
        "title": "书苏道士江行图后  其三",
        "author": "史弥宁",
        "content": "飘然云鹤老江湖，匠出烟波绝世无。\n一见昏眸为渠豁，半生空挂辋川图。",
        "dynasty": "宋",
        "collection_info": null
    },
    {
        "uuid": "c07e0b77035d9479d4d6ad335483a6b2",
        "title": "有惠庐山图者",
        "author": "史弥宁",
        "content": "生平岩岫饱跻攀，忽得云峦挂壁间。\n不怕老来无脚力，闭门端坐看庐山。",
        "dynasty": "宋",
        "collection_info": null
    },
    {
        "uuid": "5b596c82f94cd818d53a51f8865541c8",
        "title": "香涧老衲示似玉林首倡极道竹溪宴月之乐玉林勉以属和  其一",
        "author": "史弥宁",
        "content": "长松翠竹拱晴波，不饮其如月色何。\n珍重阿连能好事，高轩携酒夜深过。",
        "dynasty": "宋",
        "collection_info": null
    },
    {
        "uuid": "aaa8ae44c155bfafdd22e85d599c4556",
        "title": "香涧老衲示似玉林首倡极道竹溪宴月之乐玉林勉以属和  其二",
        "author": "史弥宁",
        "content": "孤令青莲欠所亲，月边和影是三人。\n何如洗醆溪光裏，弟劝兄酬泛玉轮。",
        "dynasty": "宋",
        "collection_info": null
    },
    {
        "uuid": "a7a5cd60262dd6cbc57dbafec9002056",
        "title": "琮上人以诗惠茶笋",
        "author": "史弥宁",
        "content": "解道碧云句，三生汤惠休。\n试春辍鹰爪，斸雨饷猫头。\n梦境可容到，馋涎那復流。\n舌端吾荐取，倘不负珍投。",
        "dynasty": "宋",
        "collection_info": null
    },
    {
        "uuid": "49ae323b4f037086ec43aae3fe1931c4",
        "title": "又次韵杨梅三绝句  其一",
        "author": "史弥宁",
        "content": "财到南村六月时，累累红紫玉低垂。\n筠笼送似露犹湿，更费支郎七字诗。",
        "dynasty": "宋",
        "collection_info": null
    },
    {
        "uuid": "5d021c5f68a983ebaf81bf470a0ae461",
        "title": "又次韵杨梅三绝句  其二",
        "author": "史弥宁",
        "content": "桃李漫山等俗流，诸杨汝是荔支俦。\n当时若贡长生殿，又得真妃笑点头。",
        "dynasty": "宋",
        "collection_info": null
    },
    {
        "uuid": "ea5692c009b24320f64a94bea1707692",
        "title": "又次韵杨梅三绝句  其三",
        "author": "史弥宁",
        "content": "酿蜜搓成绛雪团，莫嫌风味欠儒酸。\n此诗此果君知么，一样骊珠粲玉盘。",
        "dynasty": "宋",
        "collection_info": null
    },
    {
        "uuid": "d941de7e6c782a9e1559f64d013fd2d6",
        "title": "和翟主簿",
        "author": "史弥宁",
        "content": "太史骚坛峙豫章，诗豪角立壮颜行。\n遗风凛凛清人骨，飞露娟娟洒我裳。\n五字顾惭非应物，一灯今幸属仇香。\n玉堂蚤晚须椽笔，快写平生锦绣肠。",
        "dynasty": "宋",
        "collection_info": null
    },
    {
        "uuid": "e7183f51e3974e49b905533cadae2d83",
        "title": "催花",
        "author": "史弥宁",
        "content": "梅怨霜欺春未知，商量着蕊尚迟疑。\n戏将诗句催花看，催得花开转费诗。",
        "dynasty": "宋",
        "collection_info": null
    },
    {
        "uuid": "cb23be8617783261d2345ab01346fd93",
        "title": "看李成画",
        "author": "史弥宁",
        "content": "岩壑蟠胸秦太虚，辋川一见病全苏。\n可愁地僻无医药，绕屋营丘山水图。",
        "dynasty": "宋",
        "collection_info": null
    },
    {
        "uuid": "55d65e350422b35a1329735061092160",
        "title": "木犀重开",
        "author": "史弥宁",
        "content": "不见岩犀整一秋，厌厌对我诉清愁。\n公筵余沥何曾见，两度开花只暗投。",
        "dynasty": "宋",
        "collection_info": null
    },
    {
        "uuid": "4837a1bb0855fbb4dbbda78e25b08523",
        "title": "晓发严濑舟中和戴叔振韵",
        "author": "史弥宁",
        "content": "子陵滩下放船开，老我经行知几回。\n别岸舂鉏殊解事，衝烟冉冉送诗来。",
        "dynasty": "宋",
        "collection_info": null
    },
    {
        "uuid": "8e4cb84038ee53f467a5b02907adf0f4",
        "title": "丫头岩",
        "author": "史弥宁",
        "content": "山前露立几时休，老大垂髫羞不羞。\n与汝云冠别梳洗，免教人唤作丫头。",
        "dynasty": "宋",
        "collection_info": null
    },
    {
        "uuid": "543c12dae5dde6eae848f34635ef2db2",
        "title": "题两岩",
        "author": "史弥宁",
        "content": "月殿双鬟整镜台，俄然拂下玉梳来。\n失惊怕触姮娥怒，走奔人间不敢回。",
        "dynasty": "宋",
        "collection_info": null
    },
    {
        "uuid": "42bf6b5d4f45f3ce1f5f539ccca5f432",
        "title": "新喻道上",
        "author": "史弥宁",
        "content": "翠分浓淡山开画，红晕浅深花弄妆。\n诗料自来寻老子，句成浑不费思量。",
        "dynasty": "宋",
        "collection_info": null
    },
    {
        "uuid": "98264b09b83a93f16c188ab375cee901",
        "title": "和潘帐干二首  其一",
        "author": "史弥宁",
        "content": "洋洋雅颂几遗篇，删后求诗类一偏。\n直下谢陶能出手，就中李杜亦差肩。\n多君句好堪呈佛，老我时来未得僊。\n两地河山费蘧栩，吟窗何日勘尘编。",
        "dynasty": "宋",
        "collection_info": null
    },
    {
        "uuid": "efdc2013559e6b723dd96b08d5abb98e",
        "title": "和潘帐干二首  其二",
        "author": "史弥宁",
        "content": "铁研磨穿志未伸，也叨朝蹟也临民。\n九关犹记钧天梦，一舸重寻湘水春。\n自笑装怀多倥偬，从知满腹欠精神。\n调高郢曲终难和，羞杀歈歌籋后尘。",
        "dynasty": "宋",
        "collection_info": null
    },
    {
        "uuid": "f9c862d4bc0254af11050cb8d0d6bd2d",
        "title": "次韵观音寺访木犀已过",
        "author": "史弥宁",
        "content": "金粟如来翠葆中，天香飘堕梵王宫。\n西风一帚无留迹，印证浮生色是空。",
        "dynasty": "宋",
        "collection_info": null
    },
    {
        "uuid": "842a62eb9d1efc2d79083b31d314bb07",
        "title": "林园",
        "author": "史弥宁",
        "content": "情知天也眷诗人，借与林园别样春。\n竹影因风多态度，梅花得月更精神。",
        "dynasty": "宋",
        "collection_info": null
    },
    {
        "uuid": "092a66d3dfc31b1dd88074e462860ea2",
        "title": "炊烟",
        "author": "史弥宁",
        "content": "丝丝古柳网罗鸦，拍拍平田鼓吹鼃。\n不是青烟出林杪，得知山崦有人家。",
        "dynasty": "宋",
        "collection_info": null
    },
    {
        "uuid": "3b84eae2d4fcf395a0a01156f77597f1",
        "title": "鹭鸶林",
        "author": "史弥宁",
        "content": "驿路逢梅香满襟，携家又过鹭鸶林。\n含风野水琉璃软，沐雨春山翡翠深。",
        "dynasty": "宋",
        "collection_info": null
    },
    {
        "uuid": "711c7bd31d09df181ef5bcb4462d2b07",
        "title": "闲居",
        "author": "史弥宁",
        "content": "山云送我丹青幅，花气撩人兰麝香。\n诗债幸然逢入务，被渠催索又奔忙。",
        "dynasty": "宋",
        "collection_info": null
    },
    {
        "uuid": "c7b53f414b35fb97f5bb9b3437942682",
        "title": "懒不作诗觉文房四友俱有愠色谩赋",
        "author": "史弥宁",
        "content": "一毛不拔管城子，冷眼相看石丈人。\n急性陈玄楮居士，未分皂白也生嗔。",
        "dynasty": "宋",
        "collection_info": null
    },
    {
        "uuid": "53bd602b6aa1d76c1754ce76366579e0",
        "title": "过槠洲行散",
        "author": "史弥宁",
        "content": "羊肠归路若为程，财过槠洲掌样平。\n客舍笼烟炊早顿，田家带月喝春耕。\n青林绿水画千尺，白鹭乌鸢棋一枰。\n坐倦笋舆呼穉子，野花径裏说诗行。",
        "dynasty": "宋",
        "collection_info": null
    },
    {
        "uuid": "5b37fe7b557f7ae27fca186040a62a17",
        "title": "赠临汝曾医士",
        "author": "史弥宁",
        "content": "有客谭医惊四座，指下玄微应识破。\n药市栖迟三十年，安知不是伯休那。",
        "dynasty": "宋",
        "collection_info": null
    },
    {
        "uuid": "9b7b7cfb1118cbdb608b470fd854b141",
        "title": "孤山",
        "author": "史弥宁",
        "content": "孤山数幅古名画，着在暗香疎影边。\n不是逋僊有梅癖，梅花清韵似逋僊。",
        "dynasty": "宋",
        "collection_info": null
    },
    {
        "uuid": "4e486fa27f63f921301f148c36c29e39",
        "title": "春莫同社会饮张园小楼分韵得飞字",
        "author": "史弥宁",
        "content": "残红委地水平池，杨柳阴阴鶑乱飞。\n山色满楼新雨后，一帘风絮卷春归。",
        "dynasty": "宋",
        "collection_info": null
    },
    {
        "uuid": "93ec739d2a694087100b172effe64c32",
        "title": "参政宣献楼公挽歌辞  其一",
        "author": "史弥宁",
        "content": "欲知天意属英奇，端为斯文待发挥。\n挺挺魏謩祖风烈，堂堂伏湛国光辉。\n久参机政儒臣贵，未到公台物论违。\n丹旐东风马鞍袅，送车谁不泪襟衣。",
        "dynasty": "宋",
        "collection_info": null
    },
    {
        "uuid": "a6f5275101ce35daf8f3945699e6b96e",
        "title": "参政宣献楼公挽歌辞  其二",
        "author": "史弥宁",
        "content": "子公书问走舆台，公独山林挽不回。\n人道旬瑜须径去，谁知李泌却重来。\n传芳谢砌芝兰粲，在处膺门桃李开。\n无媿可攻心事好，底教生死不荣哀。",
        "dynasty": "宋",
        "collection_info": null
    },
    {
        "uuid": "0f58635528adc754f6d58d2b386ce411",
        "title": "参政宣献楼公挽歌辞  其三",
        "author": "史弥宁",
        "content": "无边膏馥丐儒林，可但天台掷地金。\n文不琱镌翻婉切，诗如平淡实高深。\n春风和气生毫末，秋月华星烂古今。\n所发由来关所养，丹青难状晋公心。",
        "dynasty": "宋",
        "collection_info": null
    },
    {
        "uuid": "7f8162ce18fdf6ea4575632831b701e7",
        "title": "参政宣献楼公挽歌辞  其四",
        "author": "史弥宁",
        "content": "耆英续续閟重泉，好在灵光独岿然。\n入侍已成鸿鹄羽，退休俄值白鸡年。\n伤心藏笈书无恙，盥手开缄墨尚鲜。\n刮目相期良不薄，可无斗酒奠桥玄。",
        "dynasty": "宋",
        "collection_info": null
    },
    {
        "uuid": "0228510f304f4f753bc1655f01e9c132",
        "title": "庵居",
        "author": "史弥宁",
        "content": "倒影晴溪蘸碧峰，庵居活计尽从容。\n懒能着眼看时事，相约梅花住过冬。",
        "dynasty": "宋",
        "collection_info": null
    },
    {
        "uuid": "66409dd2fd21b5531da9e1a4886affe9",
        "title": "伊谁",
        "author": "史弥宁",
        "content": "伊谁闯我小窗关，偷却西楼一面山。\n谇语白云猜是汝，秋风出意急追还。",
        "dynasty": "宋",
        "collection_info": null
    },
    {
        "uuid": "fb28492c6d26ba80a311ef284b57a6cf",
        "title": "和叔振晓上梅坡小亭",
        "author": "史弥宁",
        "content": "巡檐诗袖涨寒香，日炙南枝泫晓霜。\n凈洗宫妆转明洁，恰如汤餠试何郎。",
        "dynasty": "宋",
        "collection_info": null
    },
    {
        "uuid": "38f0de8e99201113408a96c594d888e4",
        "title": "六亭宴雪",
        "author": "史弥宁",
        "content": "雪天领客倚清狂，战退玄冥酒百缸。\n柳絮辊风粘冻壁，梨花撒雨响寒窗。\n琼田隠隠迷翘鹭，玉砌狺狺走吠尨。\n一稔明年宽万虑，更催三白瑞澬江。",
        "dynasty": "宋",
        "collection_info": null
    },
    {
        "uuid": "a00380eacc5a38e6d4bc008a361f42d5",
        "title": "喜闲",
        "author": "史弥宁",
        "content": "过眼光阴髮样多，几年客路叹奔波。\n已抛南楚云千嶂，旋买东湖雨一蓑。\n好景剩将诗料理，闲愁全靠酒消磨。\n如今世事都看破，冷笑侯王梦螘窠。",
        "dynasty": "宋",
        "collection_info": null
    },
    {
        "uuid": "2fdf93bbde1f580b797a3ac08003c36e",
        "title": "纸帐",
        "author": "史弥宁",
        "content": "高卧羲皇万虑空，吟怀剥落杳无踪。\n恨渠纸帐关诗梦，勾引梅花搅一冬。",
        "dynasty": "宋",
        "collection_info": null
    },
    {
        "uuid": "51d171b8d773a894f987900f485abaf5",
        "title": "十里",
        "author": "史弥宁",
        "content": "十里樵风自一村，草庵挨拶小林园。\n霜严古木正当路，玉立晴峰新表门。\n诗境销磨闲日月，醉乡整顿别干坤。\n浮名浮利非吾愿，时把黄庭漱六根。",
        "dynasty": "宋",
        "collection_info": null
    },
    {
        "uuid": "3ff38e81b1a616a767e94a09a1e50378",
        "title": "再赋晏子直百花林",
        "author": "史弥宁",
        "content": "为报风流元献家，丁宁百卉驻春华。\n侬归载酒溪园去，一首诗吟一种花。",
        "dynasty": "宋",
        "collection_info": null
    },
    {
        "uuid": "566894cef39d3ff859d513910a5a613a",
        "title": "溪流",
        "author": "史弥宁",
        "content": "谁障溪流贴岸边，若为挽得上高田。\n机筩卷起倾横枧，竖笕盛来水接连。",
        "dynasty": "宋",
        "collection_info": null
    },
    {
        "uuid": "13a6324926664a4ef2f9eb92c1df61a5",
        "title": "弔湘纍",
        "author": "史弥宁",
        "content": "莫讶灵均苦费词，骚章炳炳日星垂。\n身虽楚泽有遗恨，名与湘流无尽期。\n一笑底关渔父事，此心惟有洛阳知。\n是非付与羣鸥判，不上先生弔古诗。",
        "dynasty": "宋",
        "collection_info": null
    },
    {
        "uuid": "be81cde9fd7465abb1fea159f1b3f642",
        "title": "夜窗书事",
        "author": "史弥宁",
        "content": "一烬银镫两架书，十年伴我夜窗虚。\n不因见性明心后，定自人呼作蠹鱼。",
        "dynasty": "宋",
        "collection_info": null
    },
    {
        "uuid": "44b5317326eadf68a9eaa80c97130be5",
        "title": "送邬文伯归侍临川  其一",
        "author": "史弥宁",
        "content": "莫管东风归路长，但将绮句答春光。\n候门儿女应相讶，满袖离骚草木香。",
        "dynasty": "宋",
        "collection_info": null
    },
    {
        "uuid": "438784e0f75148b80345a4de4d6ec997",
        "title": "送邬文伯归侍临川  其二",
        "author": "史弥宁",
        "content": "易学寥寥一綫然，谁人口裏说先天。\n近来惟有朴斋老，白首焚芗尚草玄。",
        "dynasty": "宋",
        "collection_info": null
    },
    {
        "uuid": "08fad97bccefc096c16fc2f0e0872383",
        "title": "楚望",
        "author": "史弥宁",
        "content": "楼上诗声缭屋梁，楼前寒叶舞秋光。\n明霞点破莫江碧，断鴈叫羣惊夕阳。",
        "dynasty": "宋",
        "collection_info": null
    },
    {
        "uuid": "0865e10def78facd28215e5d6bf28e4b",
        "title": "邵阳界上同友人山行",
        "author": "史弥宁",
        "content": "杜宇声中历翠微，涧泉决决泻幽奇。\n与君笑入白云去，柱杖前头尽是诗。",
        "dynasty": "宋",
        "collection_info": null
    },
    {
        "uuid": "aa03b5453f79ee0a8efae5a27a25ae41",
        "title": "醴陵道上饮别故人被酒困坐竹舆因赋",
        "author": "史弥宁",
        "content": "鸡声催起度江乡，病酒无憀客路长。\n掩上轿窗无隻句，着何面目见春光。",
        "dynasty": "宋",
        "collection_info": null
    }
]