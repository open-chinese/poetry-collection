[
    {
        "uuid": "3ca1d6951098532b2bea4b10c5d1e213",
        "title": "宿袁州枫林邸",
        "author": "柴随亨",
        "content": "维舟烟柳外，风健布帆轻。\n雁过家千里，鹃啼月五更。\n山川行客梦，风雨故乡情。\n问宿枫林晚，袁州第一程。",
        "dynasty": "宋",
        "collection_info": null
    },
    {
        "uuid": "dbefe239015b4c7238e4aaad17b46377",
        "title": "旅舍听雨",
        "author": "柴随亨",
        "content": "夜长难得寐，况復雨淋淫。\n百事不如意，一时都上心。\n客程歧路远，归兴海涛深。\n頼有东林社，招摇赋赏音。",
        "dynasty": "宋",
        "collection_info": null
    },
    {
        "uuid": "146438b4b08dcaa5bb37a41e50da4607",
        "title": "题白云庵",
        "author": "柴随亨",
        "content": "散策入禅扉，愁城酒解围。\n泥黄肥客屦，云淡护僧衣。\n心事溪相照，吟情雨带归。\n未盟泉石隠，林鹤背人飞。",
        "dynasty": "宋",
        "collection_info": null
    },
    {
        "uuid": "f3bba594c8198afb7b9a23ce143d6425",
        "title": "偶倚",
        "author": "柴随亨",
        "content": "西风独凭阑干处，可是愁人鬓易华。\n老木不生秋后叶，孤灯空结夜来花。\n中原落日无归雁，故国青山有去鸦。\n欲向清尊消旧恨，路迷行客正思家。",
        "dynasty": "宋",
        "collection_info": null
    },
    {
        "uuid": "b30b262b9f512d783d3b695ebc6693b8",
        "title": "江行即事",
        "author": "柴随亨",
        "content": "读罢骚经手自抄，纫兰归计胜诛茅。\n新蚕食叶将成茧，旧燕衔泥旋补巢。\n菜老花随黄麦落，草长色与绿杨交。\n一春过尽三之二，閒倚东风忆孟郊。",
        "dynasty": "宋",
        "collection_info": null
    },
    {
        "uuid": "cc59ca0309cae1d2c2e2c78267fdbbf6",
        "title": "过道州谒周濂溪故居",
        "author": "柴随亨",
        "content": "迢迢豸岭水萦纡，知是元公此结庐。\n老屋至今图太极，古碑犹在勒通书。\n落花啼鸟春无恙，窗草池莲景自如。\n閒立钓游矶上石，光风霁月满庭除。",
        "dynasty": "宋",
        "collection_info": null
    },
    {
        "uuid": "98c1e0985ba272840fcb32ed81b2edcd",
        "title": "晚春即事",
        "author": "柴随亨",
        "content": "又见东风吹路尘，伤心红紫易因循。\n杜鹃啼歇三更雨，燕子衔归一半春。\n近水夕阳凭远树，东家飞絮落西隣。\n小舟撑出前村去，忽听人声不见人。",
        "dynasty": "宋",
        "collection_info": null
    },
    {
        "uuid": "10943f8742aa700fd9030e0da5017420",
        "title": "越镇山楼",
        "author": "柴随亨",
        "content": "百尺阑干最上头，杯中旗影动奎娄。\n海通蛮岛三千国，山镇东南数百州。\n草木更含天子气，衣冠不洗晋人羞。\n旧来越战吴争事，一曲渔歌起暮鸥。",
        "dynasty": "宋",
        "collection_info": null
    },
    {
        "uuid": "7da92445a657c6e1834bce89898493b3",
        "title": "客中春晚",
        "author": "柴随亨",
        "content": "依依官柳暗关情，况復听人唱渭城。\n半夜客楼闻杜宇，一年春事又清明。\n帆开别浦潮如雪，花落东风雨又晴。\n光景不留人老去，浮生空自叹云萍。",
        "dynasty": "宋",
        "collection_info": null
    },
    {
        "uuid": "fcbc698ac07309602d51a7f1a376ff8c",
        "title": "金陵怀古",
        "author": "柴随亨",
        "content": "梦觉钟山夜半钟，自怜寒月照山翁。\n曲从玉树歌声断，数逐金陵王气终。\n故老更思王化北，南人惟唱大江东。\n凭阑不见豪华事，只是江豚夜起风。",
        "dynasty": "宋",
        "collection_info": null
    },
    {
        "uuid": "7cdb3885cb52a98aa66bb81b113a261e",
        "title": "春词",
        "author": "柴随亨",
        "content": "采蘩春日咏迟迟，何事于今咏黍离。\n夜到子中分旦气，岁从寅上授人时。\n野花啼鸟般般意，流水孤村岸岸移。\n且向醉中歌一曲，自怜吾及共吾儿。",
        "dynasty": "宋",
        "collection_info": null
    },
    {
        "uuid": "e1fd9d2236df8b94a012c23a9a912f8b",
        "title": "偶题",
        "author": "柴随亨",
        "content": "人世阴晴了未知，一僮一鹤自相随。\n已无少小尊前梦，惟有老来乱后诗。\n花落鸟啼眠几觉，水流云散醒多时。\n蟠桃结实三千岁，知熟黄粱几度炊。",
        "dynasty": "宋",
        "collection_info": null
    },
    {
        "uuid": "63e4c01e8a622f746f32f694da5d184d",
        "title": "和姜居仁感时韵",
        "author": "柴随亨",
        "content": "十年泉石痼烟霞，吟看浮荣过眼花。\n归去五株彭泽柳，困来七椀玉川茶。\n功名得失藏蕉鹿，身世糊涂篆壁蜗。\n我亦厌喧求静者，故园且种邵平瓜。",
        "dynasty": "宋",
        "collection_info": null
    },
    {
        "uuid": "fba1e0e8249f0b5d5a527759c4bc348e",
        "title": "感题",
        "author": "柴随亨",
        "content": "伯夷耻周粟，仲连岂帝秦。\n清风千载上，林下一閒身。",
        "dynasty": "宋",
        "collection_info": null
    },
    {
        "uuid": "620ac4e387ee848f46324d9cb7ca12c4",
        "title": "昭君图",
        "author": "柴随亨",
        "content": "红颜虽命薄，犹是汉宫人。\n一上玉关道，天涯沦落身。",
        "dynasty": "宋",
        "collection_info": null
    },
    {
        "uuid": "b33b355a95b8e5119da5270f92cae85d",
        "title": "九日客金陵",
        "author": "柴随亨",
        "content": "菊雨凄凄江露凉，客中无酒对重阳。\n去年黑髮今年白，不似黄花岁岁黄。",
        "dynasty": "宋",
        "collection_info": null
    },
    {
        "uuid": "f740cfb72ffb0db7cb66bb8322fe49fa",
        "title": "春日",
        "author": "柴随亨",
        "content": "芳草晴时春日低，樱桃花发乱鶑啼。\n也应船上看山色，不似青山送马蹄。",
        "dynasty": "宋",
        "collection_info": null
    },
    {
        "uuid": "c8166763febc1d035b66cfcfe7b7987e",
        "title": "春词",
        "author": "柴随亨",
        "content": "炉烟爇尽冷衣篝，长乐钟声半入楼。\n燕子不归春梦断，刺桐花月上帘钩。",
        "dynasty": "宋",
        "collection_info": null
    },
    {
        "uuid": "6e6b3fbdf77b01c5a7f70c0e33349f36",
        "title": "钱唐寒食",
        "author": "柴随亨",
        "content": "絮花如雪草如茵，寒食清明处处春。\n惆怅钱塘门外路，今年人哭去年人。",
        "dynasty": "宋",
        "collection_info": null
    },
    {
        "uuid": "13528147987833b946511c9412ba9cd0",
        "title": "题赵苇江雁荡图",
        "author": "柴随亨",
        "content": "家住温州雁荡巅，归帆曾载买山钱。\n江山寂寂芦花白，好似今朝纸上船。",
        "dynasty": "宋",
        "collection_info": null
    },
    {
        "uuid": "319d65e83ff8cac9543ea8f0c93839a2",
        "title": "寄迭山谢年丈  其一",
        "author": "柴随亨",
        "content": "几人同抱杞天忧，戮力支撑不自由。\n却恨杜鹃啼血处，楚囚相对泣难收。",
        "dynasty": "宋",
        "collection_info": null
    },
    {
        "uuid": "49a75d69f986a80268ab597ea2b42a1c",
        "title": "寄迭山谢年丈  其二",
        "author": "柴随亨",
        "content": "短剑悲歌浙水湾，疾风吹梦到西山。\n应知薇蕨同滋味，莫道匡时更辙环。",
        "dynasty": "宋",
        "collection_info": null
    },
    {
        "uuid": "4e054ddb4f0fd52702c80c8df3b626b2",
        "title": "移松",
        "author": "柴随亨",
        "content": "移种青松数寸苗，俯看微小识孤标。\n他年夭矫擎寒重，莫引閒藤上碧霄。",
        "dynasty": "宋",
        "collection_info": null
    },
    {
        "uuid": "27d32b3e3e8ea3e5df3d702f45eff403",
        "title": "雨舂",
        "author": "柴随亨",
        "content": "稻粱收尽水田空，闾舍翁妪雨后舂。\n颗粒拟输官府税，只留糠覈过穷冬。",
        "dynasty": "宋",
        "collection_info": null
    },
    {
        "uuid": "e21f814b219b650a69064f167af42b65",
        "title": "唤渡",
        "author": "柴随亨",
        "content": "溽风吹暑透人肌，我仆云痡我马疲。\n隔岸渡船呼不应，柳阴深处立多时。",
        "dynasty": "宋",
        "collection_info": null
    },
    {
        "uuid": "b098010e21423f33e5cb13c248821cc6",
        "title": "濯清",
        "author": "柴随亨",
        "content": "世间何水独流清，惟有箕山此一泓。\n祇恨许由曾洗耳，却怜无处濯吾缨。",
        "dynasty": "宋",
        "collection_info": null
    },
    {
        "uuid": "48e4ff64404c07ae94ec8773bffa21ac",
        "title": "忆昔",
        "author": "柴随亨",
        "content": "忆昔长安都会地，草木晴辉钟王气。\n襟带江湖气象雄，自是天王兴復际。\n春风楼阁五凤城，玉漏声催香雾盈。\n户外昭容鹤禁开，殿前执政鹓班行。\n柳绿桃红湖水曲，尽日欢娱犹不足。\n画船箫鼓绕云深，彩仗旌旗吹月色。\n谁知世道互翻覆，沧海倏变为桑田。\n胡笳哀怨动朝市，麋鹿来游旧陌阡。\n汉宫明妃空艷丽，苑外铜仙亦洒泪。\n古来社稷有兴亡，岂识于今不平事。\n禾黍离离迹可怜，伤心回首古苔边。\n清明寒食谁家酹，痛哭深山闻杜鹃。",
        "dynasty": "宋",
        "collection_info": null
    },
    {
        "uuid": "81946ced75b38677bbfb763bcd14322c",
        "title": "和赵元鼎钱塘怀古韵",
        "author": "柴随亨",
        "content": "向来钱塘歌舞地，绣鞍玉勒鸣金辔，风络柳丝鶑织翠。\n春风一曲杜韦娘，梨花窈窕歌霓裳，落花缓步弓鞋香。\n千金买笑正踟蹰，回首烟浪翻五湖，禾黍伤心周大夫。\n韶声变作笳声长，逋梅苏柳何凄凉，夜半呼天热中肠。\n但见燕麦摇春风，富贵荣华一梦中，无言咄咄谩书空。\n吴越青山落照裏，铜驼陌上栖荆杞，翻思往事徒血指。\n花兮对人花转羞，人兮对花人转愁，花老无香人白头。",
        "dynasty": "宋",
        "collection_info": null
    }
]