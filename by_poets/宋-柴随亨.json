[
    {
        "uuid": "974f7c1a1e91702d4856300015623b0e",
        "title": "宿袁州枫林邸",
        "author": "柴随亨",
        "content": "维舟烟柳外，风健布帆轻。\n雁过家千里，鹃啼月五更。\n山川行客梦，风雨故乡情。\n问宿枫林晚，袁州第一程。",
        "dynasty": "宋",
        "collection_info": null
    },
    {
        "uuid": "2452577cd03031cf0275e98150327960",
        "title": "旅舍听雨",
        "author": "柴随亨",
        "content": "夜长难得寐，况復雨淋淫。\n百事不如意，一时都上心。\n客程歧路远，归兴海涛深。\n頼有东林社，招摇赋赏音。",
        "dynasty": "宋",
        "collection_info": null
    },
    {
        "uuid": "0781600fc7503da44f19548832d0db6f",
        "title": "题白云庵",
        "author": "柴随亨",
        "content": "散策入禅扉，愁城酒解围。\n泥黄肥客屦，云淡护僧衣。\n心事溪相照，吟情雨带归。\n未盟泉石隠，林鹤背人飞。",
        "dynasty": "宋",
        "collection_info": null
    },
    {
        "uuid": "ad2ed12ea97eef5dffea046ef181a485",
        "title": "偶倚",
        "author": "柴随亨",
        "content": "西风独凭阑干处，可是愁人鬓易华。\n老木不生秋后叶，孤灯空结夜来花。\n中原落日无归雁，故国青山有去鸦。\n欲向清尊消旧恨，路迷行客正思家。",
        "dynasty": "宋",
        "collection_info": null
    },
    {
        "uuid": "ba70deb919ddbc3db42682224773f356",
        "title": "江行即事",
        "author": "柴随亨",
        "content": "读罢骚经手自抄，纫兰归计胜诛茅。\n新蚕食叶将成茧，旧燕衔泥旋补巢。\n菜老花随黄麦落，草长色与绿杨交。\n一春过尽三之二，閒倚东风忆孟郊。",
        "dynasty": "宋",
        "collection_info": null
    },
    {
        "uuid": "a977a695806d75f9a3a4aa9583ad7ad4",
        "title": "过道州谒周濂溪故居",
        "author": "柴随亨",
        "content": "迢迢豸岭水萦纡，知是元公此结庐。\n老屋至今图太极，古碑犹在勒通书。\n落花啼鸟春无恙，窗草池莲景自如。\n閒立钓游矶上石，光风霁月满庭除。",
        "dynasty": "宋",
        "collection_info": null
    },
    {
        "uuid": "5bddefc2c5c28554f0d2b812f1966d8f",
        "title": "晚春即事",
        "author": "柴随亨",
        "content": "又见东风吹路尘，伤心红紫易因循。\n杜鹃啼歇三更雨，燕子衔归一半春。\n近水夕阳凭远树，东家飞絮落西隣。\n小舟撑出前村去，忽听人声不见人。",
        "dynasty": "宋",
        "collection_info": null
    },
    {
        "uuid": "c5cba548bf06f71e7db36f3207bd3f45",
        "title": "越镇山楼",
        "author": "柴随亨",
        "content": "百尺阑干最上头，杯中旗影动奎娄。\n海通蛮岛三千国，山镇东南数百州。\n草木更含天子气，衣冠不洗晋人羞。\n旧来越战吴争事，一曲渔歌起暮鸥。",
        "dynasty": "宋",
        "collection_info": null
    },
    {
        "uuid": "46bda74444f78e412c24cef85096ed61",
        "title": "客中春晚",
        "author": "柴随亨",
        "content": "依依官柳暗关情，况復听人唱渭城。\n半夜客楼闻杜宇，一年春事又清明。\n帆开别浦潮如雪，花落东风雨又晴。\n光景不留人老去，浮生空自叹云萍。",
        "dynasty": "宋",
        "collection_info": null
    },
    {
        "uuid": "0e8e0c1b731ddf41ad40d87cca282543",
        "title": "金陵怀古",
        "author": "柴随亨",
        "content": "梦觉钟山夜半钟，自怜寒月照山翁。\n曲从玉树歌声断，数逐金陵王气终。\n故老更思王化北，南人惟唱大江东。\n凭阑不见豪华事，只是江豚夜起风。",
        "dynasty": "宋",
        "collection_info": null
    },
    {
        "uuid": "5129386f5816f3c29c82c44dea6fb258",
        "title": "春词",
        "author": "柴随亨",
        "content": "采蘩春日咏迟迟，何事于今咏黍离。\n夜到子中分旦气，岁从寅上授人时。\n野花啼鸟般般意，流水孤村岸岸移。\n且向醉中歌一曲，自怜吾及共吾儿。",
        "dynasty": "宋",
        "collection_info": null
    },
    {
        "uuid": "01ef9d7e6a08df838d2399cf53c77973",
        "title": "偶题",
        "author": "柴随亨",
        "content": "人世阴晴了未知，一僮一鹤自相随。\n已无少小尊前梦，惟有老来乱后诗。\n花落鸟啼眠几觉，水流云散醒多时。\n蟠桃结实三千岁，知熟黄粱几度炊。",
        "dynasty": "宋",
        "collection_info": null
    },
    {
        "uuid": "6c024437eb01f9ac1389beabe1abb432",
        "title": "和姜居仁感时韵",
        "author": "柴随亨",
        "content": "十年泉石痼烟霞，吟看浮荣过眼花。\n归去五株彭泽柳，困来七椀玉川茶。\n功名得失藏蕉鹿，身世糊涂篆壁蜗。\n我亦厌喧求静者，故园且种邵平瓜。",
        "dynasty": "宋",
        "collection_info": null
    },
    {
        "uuid": "bb2e25144f617b7fe5ecca32bb4b407a",
        "title": "感题",
        "author": "柴随亨",
        "content": "伯夷耻周粟，仲连岂帝秦。\n清风千载上，林下一閒身。",
        "dynasty": "宋",
        "collection_info": null
    },
    {
        "uuid": "783cb47d50c02cf54a207d19150f95d1",
        "title": "昭君图",
        "author": "柴随亨",
        "content": "红颜虽命薄，犹是汉宫人。\n一上玉关道，天涯沦落身。",
        "dynasty": "宋",
        "collection_info": null
    },
    {
        "uuid": "294b01d68d4e43e2c338a2cd9790a7b6",
        "title": "九日客金陵",
        "author": "柴随亨",
        "content": "菊雨凄凄江露凉，客中无酒对重阳。\n去年黑髮今年白，不似黄花岁岁黄。",
        "dynasty": "宋",
        "collection_info": null
    },
    {
        "uuid": "abcea4d2df0775960ee51a23cd72b019",
        "title": "春日",
        "author": "柴随亨",
        "content": "芳草晴时春日低，樱桃花发乱鶑啼。\n也应船上看山色，不似青山送马蹄。",
        "dynasty": "宋",
        "collection_info": null
    },
    {
        "uuid": "d08e33a656597bfbbf8275d0e1fdc032",
        "title": "春词",
        "author": "柴随亨",
        "content": "炉烟爇尽冷衣篝，长乐钟声半入楼。\n燕子不归春梦断，刺桐花月上帘钩。",
        "dynasty": "宋",
        "collection_info": null
    },
    {
        "uuid": "0634c83b72cfd51221b320c716907305",
        "title": "钱唐寒食",
        "author": "柴随亨",
        "content": "絮花如雪草如茵，寒食清明处处春。\n惆怅钱塘门外路，今年人哭去年人。",
        "dynasty": "宋",
        "collection_info": null
    },
    {
        "uuid": "5f0528311e8e326a3cf507ebe4861029",
        "title": "题赵苇江雁荡图",
        "author": "柴随亨",
        "content": "家住温州雁荡巅，归帆曾载买山钱。\n江山寂寂芦花白，好似今朝纸上船。",
        "dynasty": "宋",
        "collection_info": null
    },
    {
        "uuid": "b55caf8f0c79f1bcd37d2b86054f494d",
        "title": "寄迭山谢年丈  其一",
        "author": "柴随亨",
        "content": "几人同抱杞天忧，戮力支撑不自由。\n却恨杜鹃啼血处，楚囚相对泣难收。",
        "dynasty": "宋",
        "collection_info": null
    },
    {
        "uuid": "64f20eeb151cc0e5573d03370219a9b6",
        "title": "寄迭山谢年丈  其二",
        "author": "柴随亨",
        "content": "短剑悲歌浙水湾，疾风吹梦到西山。\n应知薇蕨同滋味，莫道匡时更辙环。",
        "dynasty": "宋",
        "collection_info": null
    },
    {
        "uuid": "f99fdeddedef0ccadcca8d7b89d887f7",
        "title": "移松",
        "author": "柴随亨",
        "content": "移种青松数寸苗，俯看微小识孤标。\n他年夭矫擎寒重，莫引閒藤上碧霄。",
        "dynasty": "宋",
        "collection_info": null
    },
    {
        "uuid": "4c61381488178fb8cb4a4f30aae31035",
        "title": "雨舂",
        "author": "柴随亨",
        "content": "稻粱收尽水田空，闾舍翁妪雨后舂。\n颗粒拟输官府税，只留糠覈过穷冬。",
        "dynasty": "宋",
        "collection_info": null
    },
    {
        "uuid": "780f30b355f5a9ef7c277716e46ea8db",
        "title": "唤渡",
        "author": "柴随亨",
        "content": "溽风吹暑透人肌，我仆云痡我马疲。\n隔岸渡船呼不应，柳阴深处立多时。",
        "dynasty": "宋",
        "collection_info": null
    },
    {
        "uuid": "dc287a1ea19dfd5b43e85186e28b7c1b",
        "title": "濯清",
        "author": "柴随亨",
        "content": "世间何水独流清，惟有箕山此一泓。\n祇恨许由曾洗耳，却怜无处濯吾缨。",
        "dynasty": "宋",
        "collection_info": null
    },
    {
        "uuid": "c4383a3cf8c380f7ca755ff283d819bb",
        "title": "忆昔",
        "author": "柴随亨",
        "content": "忆昔长安都会地，草木晴辉钟王气。\n襟带江湖气象雄，自是天王兴復际。\n春风楼阁五凤城，玉漏声催香雾盈。\n户外昭容鹤禁开，殿前执政鹓班行。\n柳绿桃红湖水曲，尽日欢娱犹不足。\n画船箫鼓绕云深，彩仗旌旗吹月色。\n谁知世道互翻覆，沧海倏变为桑田。\n胡笳哀怨动朝市，麋鹿来游旧陌阡。\n汉宫明妃空艷丽，苑外铜仙亦洒泪。\n古来社稷有兴亡，岂识于今不平事。\n禾黍离离迹可怜，伤心回首古苔边。\n清明寒食谁家酹，痛哭深山闻杜鹃。",
        "dynasty": "宋",
        "collection_info": null
    },
    {
        "uuid": "cdaf22a6da839a5fb26dd6073299c60a",
        "title": "和赵元鼎钱塘怀古韵",
        "author": "柴随亨",
        "content": "向来钱塘歌舞地，绣鞍玉勒鸣金辔，风络柳丝鶑织翠。\n春风一曲杜韦娘，梨花窈窕歌霓裳，落花缓步弓鞋香。\n千金买笑正踟蹰，回首烟浪翻五湖，禾黍伤心周大夫。\n韶声变作笳声长，逋梅苏柳何凄凉，夜半呼天热中肠。\n但见燕麦摇春风，富贵荣华一梦中，无言咄咄谩书空。\n吴越青山落照裏，铜驼陌上栖荆杞，翻思往事徒血指。\n花兮对人花转羞，人兮对花人转愁，花老无香人白头。",
        "dynasty": "宋",
        "collection_info": null
    }
]