[
    {
        "uuid": "7a6f8430e58ce6332fda371a43c6ca6a",
        "title": "归耕亭",
        "author": "杨承祖",
        "content": "决意归耕景最佳，还珠门外足生涯。\n数椽卜筑欣成趣，一水流通不用车。\n负郭有田宜䆉稏，绕城何处不荷花。\n柴门半掩谁来往，幸有隣僧可觅茶。",
        "dynasty": "宋",
        "collection_info": null
    },
    {
        "uuid": "f63d9053581b36eafbf31859cb3a9259",
        "title": "𤱶亩不忘君堂",
        "author": "杨承祖",
        "content": "一官落拓几星霜，身远朝廷心下忘。\n屡拜黄书叨试郡，何惭白首未为郎。\n云山缥缈如招隠，花木欣荣亦向阳。\n感激先皇曾赐对，至今朝服带天香。",
        "dynasty": "宋",
        "collection_info": null
    },
    {
        "uuid": "dd81b7cce54f637737901361a5432430",
        "title": "归耕亭二首  其一",
        "author": "杨承祖",
        "content": "乘兴登临弗杖藤，绝巅未已觉身轻。\n新开竹径从风入，小坐松冈待月生。\n江上数峰攒壁立，林间一阁碍云行。\n凭栏朗诵昌黎句，水碧双增远目明。",
        "dynasty": "宋",
        "collection_info": null
    },
    {
        "uuid": "6eb371d2b1f61d512650038738dae135",
        "title": "归耕亭二首  其二",
        "author": "杨承祖",
        "content": "丹青模写费毫端，此景居然两寺间。\n半岭松阴观鹤憇，一泓雪影照人颜。\n及时行乐恐无地，何事归休始买山。\n多谢好风吹妙语，西湖处士棹舟还。",
        "dynasty": "宋",
        "collection_info": null
    }
]