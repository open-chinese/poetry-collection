[
    {
        "uuid": "bbf1207d944656d0b18f39fd75a71fa0",
        "title": "偈颂三十六首  其一",
        "author": "释如珙",
        "content": "少室无门户，如何便得通。\n夜寒宁耐立，听我话西东。",
        "dynasty": "宋",
        "collection_info": null
    },
    {
        "uuid": "7a8f8b52754dad63847545b89c985874",
        "title": "偈颂三十六首  其二",
        "author": "释如珙",
        "content": "古佛与露柱交参，猫儿咬杀猛虎。\n出门撞着须菩提，拶破虚空全体露。\n一片虚凝绝谓情，万里清光飞玉兔。",
        "dynasty": "宋",
        "collection_info": null
    },
    {
        "uuid": "cb93454c11cdfcaf19e21c94534e9667",
        "title": "偈颂三十六首  其三",
        "author": "释如珙",
        "content": "般若如大火聚，着得一丝毫么。\n一拳拳倒黄鹤楼，一踢踢翻鹦鹉洲。\n有意气时添意气，不风流处也风流。",
        "dynasty": "宋",
        "collection_info": null
    },
    {
        "uuid": "f3839c2baa3e4ff1deef0d585d0dd8c2",
        "title": "偈颂三十六首  其四",
        "author": "释如珙",
        "content": "一毛吞海，海性无亏。\n纤芥投锋，锋利不动。\n龙潭吹灭纸灯，德山倒地礼拜。\n今年桃李贵，一颗直千金。",
        "dynasty": "宋",
        "collection_info": null
    },
    {
        "uuid": "58e16dfd352b47c1e33ba81819a039ff",
        "title": "偈颂三十六首  其五",
        "author": "释如珙",
        "content": "三界心尽，即是涅槃。\n山花红似锦，涧水湛如蓝。",
        "dynasty": "宋",
        "collection_info": null
    },
    {
        "uuid": "cb93787e451bac944f10546453351e6f",
        "title": "偈颂三十六首  其六",
        "author": "释如珙",
        "content": "相见不扬眉，君东我亦西。\n相逢欲相唤，脉脉不能语，总是粥饭气。\n贴贴底无缝罅能有几箇，温州城里何限数。",
        "dynasty": "宋",
        "collection_info": null
    },
    {
        "uuid": "b6cb33f469fed02cc97ac5cdc47c907a",
        "title": "偈颂三十六首  其七",
        "author": "释如珙",
        "content": "尽大地冷啾啾，逼十方闹浩浩。\n放过布袋和尚，穿却解空鼻孔。",
        "dynasty": "宋",
        "collection_info": null
    },
    {
        "uuid": "649c344165d13d6630fdd309332fbf3f",
        "title": "偈颂三十六首  其八",
        "author": "释如珙",
        "content": "华阴山前百尺井，中有寒泉彻骨冷。\n谁家女子来照影，不照其余照斜领。",
        "dynasty": "宋",
        "collection_info": null
    },
    {
        "uuid": "42d6d49f08583221e2655e0182f1efd8",
        "title": "偈颂三十六首  其九",
        "author": "释如珙",
        "content": "十方同聚会，啾啾唧唧。\n箇箇学无为，劳劳摝摝。\n此是选佛场，心空及第归。",
        "dynasty": "宋",
        "collection_info": null
    },
    {
        "uuid": "e544b9c3a71b24ebcedd24105fa7c82c",
        "title": "偈颂三十六首  其一○",
        "author": "释如珙",
        "content": "河清海晏皇基壮，雨顺风调百姓安。\n三世如来同祝讚，龙楼曲奏万年欢。",
        "dynasty": "宋",
        "collection_info": null
    },
    {
        "uuid": "4b807b002514e9b8d8954a2635dd570e",
        "title": "偈颂三十六首  其一一",
        "author": "释如珙",
        "content": "今日生，来日死。\n千年田，八百主。\n郎当屋舍没人修，火官头上风车子。",
        "dynasty": "宋",
        "collection_info": null
    },
    {
        "uuid": "e2b59f7d472c570eaf62896331db33eb",
        "title": "偈颂三十六首  其一二",
        "author": "释如珙",
        "content": "离四句，绝百非，老僧爱瞋不爱喜。\n箭过西天十万里，向大唐国里等候。",
        "dynasty": "宋",
        "collection_info": null
    },
    {
        "uuid": "db3ecb213cd24d6ea500bcb0f8989275",
        "title": "偈颂三十六首  其一三",
        "author": "释如珙",
        "content": "三衣覆体，四事供需。\n若也知惭知愧，是真释子。\n莫道曩劫修来，非从今日。",
        "dynasty": "宋",
        "collection_info": null
    },
    {
        "uuid": "5698a98c64418083fd6a19c428aac925",
        "title": "偈颂三十六首  其一四",
        "author": "释如珙",
        "content": "木女穿针山色秀，石人牵线海云生。\n高茅座主赤双脚，直向毗卢顶上行。",
        "dynasty": "宋",
        "collection_info": null
    },
    {
        "uuid": "7be73ff3463dfc39f68b9ab6fa41a134",
        "title": "偈颂三十六首  其一五",
        "author": "释如珙",
        "content": "夜来地动葭灰起，百草头边一寸春。\n抖擞精神急荐取，生老病死不饶人。",
        "dynasty": "宋",
        "collection_info": null
    },
    {
        "uuid": "cce32d480b7432ad8f865fc5493ff32a",
        "title": "偈颂三十六首  其一六",
        "author": "释如珙",
        "content": "拈槌竖拂，好肉剜疮。\n举今举古，开眼尿床。",
        "dynasty": "宋",
        "collection_info": null
    },
    {
        "uuid": "bc031e929a4a3cbdfe65887f2d1e7802",
        "title": "偈颂三十六首  其一七",
        "author": "释如珙",
        "content": "恶是罪业，善亦是罪业。\n罪业消除，青天白日。\n西河弄狮子，丰干骑猛虎。\n老玄沙卓牌，邓师伯打瓦鼓。",
        "dynasty": "宋",
        "collection_info": null
    },
    {
        "uuid": "15a55cc5d77baf2d99501e2a50ddfcdc",
        "title": "偈颂三十六首  其一八",
        "author": "释如珙",
        "content": "莲花生淤泥，标格天然别。\n出水未出时，餧鱼并餧鼈。",
        "dynasty": "宋",
        "collection_info": null
    },
    {
        "uuid": "4bef548678f5ae373352087134b02215",
        "title": "偈颂三十六首  其一九",
        "author": "释如珙",
        "content": "小屎坑，大屎坑，浸不杀底出来。\n我有一句向你道，如何是佛，干屎橛。",
        "dynasty": "宋",
        "collection_info": null
    },
    {
        "uuid": "1645274415be2bc3fe8c6146ef60df1e",
        "title": "偈颂三十六首  其二○",
        "author": "释如珙",
        "content": "龙门无宿客，不是点额人。\n孤峯无宿客，不是守株人。\n红日绕须弥，清风遍寰宇。",
        "dynasty": "宋",
        "collection_info": null
    },
    {
        "uuid": "7e785c72d8e5f73338d5b059de4c0766",
        "title": "偈颂三十六首  其二一",
        "author": "释如珙",
        "content": "天得一以清，地得一以宁。\n金刚神合掌，归依佛法僧。",
        "dynasty": "宋",
        "collection_info": null
    },
    {
        "uuid": "e79aade16f366e44f8609ce4e069fe5f",
        "title": "偈颂三十六首  其二二",
        "author": "释如珙",
        "content": "刍狗吠时天地合，木鸡啼后祖灯辉。\n一年光景今宵尽，万里更无人未归。",
        "dynasty": "宋",
        "collection_info": null
    },
    {
        "uuid": "906d0da24eed4b92789dc158839bc84c",
        "title": "偈颂三十六首  其二三",
        "author": "释如珙",
        "content": "鼓声咬破七条，只着偏衫去也。\n老鼠满地走，拖取猫儿来。",
        "dynasty": "宋",
        "collection_info": null
    },
    {
        "uuid": "43df3d323df700cb3791c4060b24c28e",
        "title": "偈颂三十六首  其二四",
        "author": "释如珙",
        "content": "施供养者，受供养者。\n俱无住着，获波罗蜜。",
        "dynasty": "宋",
        "collection_info": null
    },
    {
        "uuid": "4a19989ebc8bc8a9e42770bfd22945a2",
        "title": "偈颂三十六首  其二五",
        "author": "释如珙",
        "content": "五台山上云蒸饭，佛殿阶前狗尿天。\n剎竿头上煎䭔子，三箇猢狲夜簸钱。",
        "dynasty": "宋",
        "collection_info": null
    },
    {
        "uuid": "02b69d598af2aa7d07982081ee876d24",
        "title": "偈颂三十六首  其二六",
        "author": "释如珙",
        "content": "年穷岁尽时，家家烧纸钱。\n滴滴落地，千神俱醉。\n不可作佛法商量，不可作世谛流布。\n若作世谛流布，瞎却眼睛。\n若作佛法商量，烂却舌头。\n即心即佛，非心非佛。\n不是心，不是佛，不是物。\n东海鲤鱼打𨁝跳，新罗国裏无寸土。",
        "dynasty": "宋",
        "collection_info": null
    },
    {
        "uuid": "e7e4e737abe41a61af7879cde1121e1a",
        "title": "偈颂三十六首  其二七",
        "author": "释如珙",
        "content": "大无外，小无内。\n一即三，三即一。\n路逢道伴交肩过，一生参学事毕。",
        "dynasty": "宋",
        "collection_info": null
    },
    {
        "uuid": "879d3f1df650a8e3d79c48d4df470b5c",
        "title": "偈颂三十六首  其二八",
        "author": "释如珙",
        "content": "粪堆头上，无人觑着。\n万法纷纭，自起自灭。",
        "dynasty": "宋",
        "collection_info": null
    },
    {
        "uuid": "753a4f81451fbf188e97442f3265e069",
        "title": "偈颂三十六首  其二九",
        "author": "释如珙",
        "content": "日暖风和二月春，桃红李白遍山林。\n涅槃路上绝来往，一箇无为清浄身。",
        "dynasty": "宋",
        "collection_info": null
    },
    {
        "uuid": "62a5eed36e13c2f870a307049f7f453c",
        "title": "偈颂三十六首  其三○",
        "author": "释如珙",
        "content": "薪火相交，识性不停。\n上至诸佛，下至众生。\n扶过断桥水，伴归明月村。",
        "dynasty": "宋",
        "collection_info": null
    },
    {
        "uuid": "8a662184f49fd2b38904aa57810d4c0c",
        "title": "偈颂三十六首  其三一",
        "author": "释如珙",
        "content": "三世如来说妙义，炎炎火燄雪火飞。\n面前总是听法底，识取当头底是谁。",
        "dynasty": "宋",
        "collection_info": null
    },
    {
        "uuid": "b10edc524521871aa7c55e95205ac1dd",
        "title": "偈颂三十六首  其三二",
        "author": "释如珙",
        "content": "哇地一声诸境现，周行七步更多能。\n老僧不是多饶舌，要与诸人绝谓情。",
        "dynasty": "宋",
        "collection_info": null
    },
    {
        "uuid": "388f800e69d5dc1fcda0968e2dbbcee4",
        "title": "偈颂三十六首  其三三",
        "author": "释如珙",
        "content": "从上来，死衲子心，能有几人。\n活衲子眼，能有几人。\n昨夜玲珑岩，吞却太白峯。",
        "dynasty": "宋",
        "collection_info": null
    },
    {
        "uuid": "767a6ce41cbc3f6c0bec00f7cac9b94f",
        "title": "偈颂三十六首  其三四",
        "author": "释如珙",
        "content": "群阴欲去未去之际，一阳欲来未来之时。\n楼上钟鸣，堂前鼓响。\n凡圣交参，一期事毕。",
        "dynasty": "宋",
        "collection_info": null
    },
    {
        "uuid": "f37bf28f206bc0111ba4ed12b39ead1a",
        "title": "偈颂三十六首  其三五",
        "author": "释如珙",
        "content": "明暗色空，不曾碍人。\n一念周沙界，日用万般通。\n湛然常寂寂，常转自家风。",
        "dynasty": "宋",
        "collection_info": null
    },
    {
        "uuid": "90cd34b6bba3a0c1c7f973467ec009b9",
        "title": "偈颂三十六首  其三六",
        "author": "释如珙",
        "content": "三期罢了不施功，万里秋天西北风。\n无孔铁锤成队走，苦哉灭却少林宗。",
        "dynasty": "宋",
        "collection_info": null
    },
    {
        "uuid": "0db3a9e0774bd01a28ca12a8985ff4c8",
        "title": "颂古四十五首  其一",
        "author": "释如珙",
        "content": "世尊拈花，迦叶微笑。\n正法眼藏，涅槃妙心。",
        "dynasty": "宋",
        "collection_info": null
    },
    {
        "uuid": "bc5c50e5ecabd85d04fd8729d26b0fab",
        "title": "颂古四十五首  其二",
        "author": "释如珙",
        "content": "是定出得不得，关捩初无多子。\n文殊神通太过，罔明轻轻弹指。",
        "dynasty": "宋",
        "collection_info": null
    },
    {
        "uuid": "2c64dd869e38e3acb63c0bac1a212b27",
        "title": "颂古四十五首  其三",
        "author": "释如珙",
        "content": "觅心不得疑情息，与汝安心万事休。\n十万里沙来又去，杖挑隻履在肩头。",
        "dynasty": "宋",
        "collection_info": null
    },
    {
        "uuid": "4e65e0e0891773edbbc70c65e97bd386",
        "title": "颂古四十五首  其四",
        "author": "释如珙",
        "content": "我瞿昙佛，具正徧知。\n子母分解，只在当时。",
        "dynasty": "宋",
        "collection_info": null
    },
    {
        "uuid": "594a227972889654578f986af343847e",
        "title": "颂古四十五首  其五",
        "author": "释如珙",
        "content": "问你地藏知不知，下头註脚万千千。\n算沙入海徒疲倦，不若教他了目前。",
        "dynasty": "宋",
        "collection_info": null
    },
    {
        "uuid": "e2b3e2af0260c0c3503c19ad8d667102",
        "title": "颂古四十五首  其六",
        "author": "释如珙",
        "content": "真正道流行脚去，护身符子不须担。\n国师实为耽源切，不是临岐作对谈。",
        "dynasty": "宋",
        "collection_info": null
    },
    {
        "uuid": "ca9a9dee004ff5987e53379ed76ffad4",
        "title": "颂古四十五首  其七",
        "author": "释如珙",
        "content": "一般颜色两般名，纸盖难瞒众眼睛。\n雪岭当时便封转，闽王犹未息疑情。",
        "dynasty": "宋",
        "collection_info": null
    },
    {
        "uuid": "b65e9d8e98eb1a4cdae1f1216d013e84",
        "title": "颂古四十五首  其八",
        "author": "释如珙",
        "content": "相公问道古来有，指水指天只药山。\n总是祇园听法者，如今分布在人间。",
        "dynasty": "宋",
        "collection_info": null
    },
    {
        "uuid": "1ab116e74ff9071948569aa51b20cf8a",
        "title": "颂古四十五首  其九",
        "author": "释如珙",
        "content": "曲设多方验作家，有谁亲见老玄沙。\n耳聋口哑眼睛瞎，五浊众生数似麻。",
        "dynasty": "宋",
        "collection_info": null
    },
    {
        "uuid": "761ea856e10e083e542a05db21582f46",
        "title": "颂古四十五首  其一○",
        "author": "释如珙",
        "content": "闻声不见形，撼树却惺惺。\n体用何须论，归家落日明。",
        "dynasty": "宋",
        "collection_info": null
    },
    {
        "uuid": "9fbaec4d687b207b7aee41b2f81a7512",
        "title": "颂古四十五首  其一一",
        "author": "释如珙",
        "content": "荒院天寒烧木佛，一堆红燄对枯床。\n浑身终夜烘烘暖，罪过难教院主当。",
        "dynasty": "宋",
        "collection_info": null
    },
    {
        "uuid": "7656555772fcc598a3b348ec9cc7f89f",
        "title": "颂古四十五首  其一二",
        "author": "释如珙",
        "content": "廓然无圣真实语，对朕者谁心未息。\n本光灿烂照十方，无量劫来到今日。",
        "dynasty": "宋",
        "collection_info": null
    },
    {
        "uuid": "ffe6cbad5df3251deff4a3f730ab73ec",
        "title": "颂古四十五首  其一三",
        "author": "释如珙",
        "content": "补陀岩上，白衣观音。\n闻声悟道，见色明心。",
        "dynasty": "宋",
        "collection_info": null
    },
    {
        "uuid": "e5cd98ceb16df2f7c925149ea486b6f0",
        "title": "颂古四十五首  其一四",
        "author": "释如珙",
        "content": "只将乍入来伸请，一到丛林志便高。\n吃粥了也洗钵去，宗师不用更忉忉。",
        "dynasty": "宋",
        "collection_info": null
    },
    {
        "uuid": "30fe0dcf973d6c01447dea4ed5a656e8",
        "title": "颂古四十五首  其一五",
        "author": "释如珙",
        "content": "洞水无缘会逆流，见他苦切故相酬。\n西来祖意实无意，妄想狂心歇便休。",
        "dynasty": "宋",
        "collection_info": null
    },
    {
        "uuid": "66e63bdd686cfe2a449b634299deea24",
        "title": "颂古四十五首  其一六",
        "author": "释如珙",
        "content": "白水田边问路头，雪眉婆子打耕牛。\n草鞋泥滑青山远，不是愁人也着愁。",
        "dynasty": "宋",
        "collection_info": null
    },
    {
        "uuid": "d953b5950879c33d0a5646f526882248",
        "title": "颂古四十五首  其一七",
        "author": "释如珙",
        "content": "佛手馿脚容易见，最难道处是生缘。\n黄梅不是周家子，七岁传衣便会禅。",
        "dynasty": "宋",
        "collection_info": null
    },
    {
        "uuid": "b7373338519f14b5da40b236df751ee7",
        "title": "颂古四十五首  其一八",
        "author": "释如珙",
        "content": "千载灵龟庵下出，团团骨上卦重重。\n草鞋盖却无头尾，且听傍人定吉凶。",
        "dynasty": "宋",
        "collection_info": null
    },
    {
        "uuid": "db82931d60aae429325ec953aaeb60c2",
        "title": "颂古四十五首  其一九",
        "author": "释如珙",
        "content": "受惠当思报，将他一餠回。\n出家缘法到，当下得心灰。",
        "dynasty": "宋",
        "collection_info": null
    },
    {
        "uuid": "3059510c71b0b0f500badd0560cb2e3d",
        "title": "颂古四十五首  其二○",
        "author": "释如珙",
        "content": "学者疑心尚未休，饱柴饱水坐牛头。\n子期不用黄金铸，末世知音有赵州。",
        "dynasty": "宋",
        "collection_info": null
    },
    {
        "uuid": "071ec1d7aa96a694142db512278401e4",
        "title": "颂古四十五首  其二一",
        "author": "释如珙",
        "content": "心灯不可付，祖印亦难传。\n野鸭飞过去，搊得鼻头穿。",
        "dynasty": "宋",
        "collection_info": null
    },
    {
        "uuid": "df588bf74d28bff2f5138bad46c55659",
        "title": "颂古四十五首  其二二",
        "author": "释如珙",
        "content": "一刀成两段，释得二僧争。\n草鞋头戴出，猫儿无再生。",
        "dynasty": "宋",
        "collection_info": null
    },
    {
        "uuid": "f0adc8e559db7603434d4b1f490c2219",
        "title": "颂古四十五首  其二三",
        "author": "释如珙",
        "content": "牙齿唇皮包不过，吾家密事俗人知。\n首座出院未为过，长老罚油方合宜。",
        "dynasty": "宋",
        "collection_info": null
    },
    {
        "uuid": "5c7ebd5d968438fa69117361f51256c0",
        "title": "颂古四十五首  其二四",
        "author": "释如珙",
        "content": "人来面壁成多事，争得心开见本源。\n空劫已前诸佛子，话头不举自然圆。",
        "dynasty": "宋",
        "collection_info": null
    },
    {
        "uuid": "0c2c8254869a55a705e9057b66ce151a",
        "title": "颂古四十五首  其二五",
        "author": "释如珙",
        "content": "钟鸣众集归方丈，苦杀堂头请法人。\n法法本来无一法，若言无法法缠身。",
        "dynasty": "宋",
        "collection_info": null
    },
    {
        "uuid": "4bd9a813e6e95693559175bc66b6f170",
        "title": "颂古四十五首  其二六",
        "author": "释如珙",
        "content": "托钵回身去，钟鼓未鸣时。\n不会末后句，只有奯心知。",
        "dynasty": "宋",
        "collection_info": null
    },
    {
        "uuid": "2c418d14d1cf5c3d382471dec79a24e7",
        "title": "颂古四十五首  其二七",
        "author": "释如珙",
        "content": "密启深深意，禅和不用疑。\n恰得三年活，言中果有期。",
        "dynasty": "宋",
        "collection_info": null
    },
    {
        "uuid": "092cda7a82f7ffb679668b6a3a5bd3f8",
        "title": "颂古四十五首  其二八",
        "author": "释如珙",
        "content": "秘魔提杈起，验你本来人。\n得在杈下死，不负此生身。",
        "dynasty": "宋",
        "collection_info": null
    },
    {
        "uuid": "684869162a72718d36cf41d79b30198e",
        "title": "颂古四十五首  其二九",
        "author": "释如珙",
        "content": "蝼蚁皆有佛性，为甚狗子却无。\n赵州观音院里，壁上挂箇胡芦。",
        "dynasty": "宋",
        "collection_info": null
    },
    {
        "uuid": "97b9cd8cc80a669cedf70ddc7115a55e",
        "title": "颂古四十五首  其三○",
        "author": "释如珙",
        "content": "大地一隻眼，谁敢屙其中。\n锹子寄将去，那知到雪峰。",
        "dynasty": "宋",
        "collection_info": null
    },
    {
        "uuid": "19113dbdd93c73c207fb76746c0a0b7f",
        "title": "颂古四十五首  其三一",
        "author": "释如珙",
        "content": "不曾出门去，庄上吃油糍。\n庄主归相谢，侍者不得知。",
        "dynasty": "宋",
        "collection_info": null
    },
    {
        "uuid": "41dd3de4844339cd0de10ff203b16798",
        "title": "颂古四十五首  其三二",
        "author": "释如珙",
        "content": "尘中辨主问岩头，心识如何曾得休。\n鼻孔眼睛都要见，铜砂锣裏满盛油。",
        "dynasty": "宋",
        "collection_info": null
    },
    {
        "uuid": "1a919b3b79f25afcc0deadad3a477866",
        "title": "颂古四十五首  其三三",
        "author": "释如珙",
        "content": "担一片板在肩头，如何得到空王地。\n睦州古佛多垂慈，要你自家放舍去。",
        "dynasty": "宋",
        "collection_info": null
    },
    {
        "uuid": "91caffca255c451168c15c785a688b67",
        "title": "颂古四十五首  其三四",
        "author": "释如珙",
        "content": "你若学他看，牛皮真箇穿。\n长年横案上，字义自然圆。",
        "dynasty": "宋",
        "collection_info": null
    },
    {
        "uuid": "2d941131d7f27a231199636566085baa",
        "title": "颂古四十五首  其三五",
        "author": "释如珙",
        "content": "坐禅成佛生妄见，磨砖作镜妄尤多。\n打车打牛俱是妄，搅得心肠没奈何。",
        "dynasty": "宋",
        "collection_info": null
    },
    {
        "uuid": "720c25682e94e901e0116fd0a412ec3d",
        "title": "颂古四十五首  其三六",
        "author": "释如珙",
        "content": "岂要共出一隻手，只教唤着沙弥来。\n铁铛无脚又无耳，墙下春深荠叶开。",
        "dynasty": "宋",
        "collection_info": null
    },
    {
        "uuid": "f0da48b15194bdbe9dc4e29b864fbf9c",
        "title": "颂古四十五首  其三七",
        "author": "释如珙",
        "content": "圆相中间坐底谁，便施女拜各呈机。\n国师道大徧天下，未许寻常人得知。",
        "dynasty": "宋",
        "collection_info": null
    },
    {
        "uuid": "833ff06b4e50aa234a26505a2e8d7db8",
        "title": "颂古四十五首  其三八",
        "author": "释如珙",
        "content": "千里同风见不差，僧持此语报玄沙。\n不知蹉过如何也，莫是玄沙蹉过他。",
        "dynasty": "宋",
        "collection_info": null
    },
    {
        "uuid": "55a1436b2f79b2d0bf1672a1d6844bfb",
        "title": "颂古四十五首  其三九",
        "author": "释如珙",
        "content": "尊者策眉王不会，十方剎土古风清。\n佛斋胜会亲曾预，不是寻堂粥饭僧。",
        "dynasty": "宋",
        "collection_info": null
    },
    {
        "uuid": "21e4f52d0cefd518f36124d7d45e6449",
        "title": "颂古四十五首  其四○",
        "author": "释如珙",
        "content": "二十年来不具眼，茅庵烧却是徒为。\n三春暖气无多子，真实之言亦可师。",
        "dynasty": "宋",
        "collection_info": null
    },
    {
        "uuid": "4c1b33c60ce639534242b29514c701b3",
        "title": "颂古四十五首  其四一",
        "author": "释如珙",
        "content": "只一箇休去，伎俩自然消。\n诸圣在甚处，脚下路条条。",
        "dynasty": "宋",
        "collection_info": null
    },
    {
        "uuid": "5542537ae225d53a397e0997f846be99",
        "title": "颂古四十五首  其四二",
        "author": "释如珙",
        "content": "斩蛇却非小小事，直是教他脱苦轮。\n座主高茅心未泯，如何胡乱妄通言。",
        "dynasty": "宋",
        "collection_info": null
    },
    {
        "uuid": "df67633dcda53e2ebdd957c892be34f2",
        "title": "颂古四十五首  其四三",
        "author": "释如珙",
        "content": "北斗裏藏身，虚空中出没。\n道得一句来，日头东畔出。",
        "dynasty": "宋",
        "collection_info": null
    },
    {
        "uuid": "3191311ad3683e7ff10207ad41652a40",
        "title": "颂古四十五首  其四四",
        "author": "释如珙",
        "content": "设粥殷勤请念诵，白槌各为念摩诃。\n上来功德要圆满，復去厨头打破锅。",
        "dynasty": "宋",
        "collection_info": null
    },
    {
        "uuid": "32b1c16c220a817e4613a8ddea077806",
        "title": "颂古四十五首  其四五",
        "author": "释如珙",
        "content": "药山手中书佛字，问他端尔要心开。\n只将佛字为酬对，元是曾持五戒来。",
        "dynasty": "宋",
        "collection_info": null
    },
    {
        "uuid": "b9b8fbec720ffcfedc725d1738b60e93",
        "title": "弥陀悬鼓相赞",
        "author": "释如珙",
        "content": "彩云缥缈悬红日，瞻彼慈容大导师。\n四十八愿丘山重，众生杂念乱如丝。",
        "dynasty": "宋",
        "collection_info": null
    },
    {
        "uuid": "ea35569a111b5ffdf413667325b9008c",
        "title": "寒山赞",
        "author": "释如珙",
        "content": "做诗无题目，只要写心源。\n心源虽难构，浅深在目前。\n白云抱幽石，藤花树上纡。\n丰干不识你，道你是文殊。",
        "dynasty": "宋",
        "collection_info": null
    },
    {
        "uuid": "8c3f40230523448d2c6f1f9b4c9f04e1",
        "title": "拾得赞",
        "author": "释如珙",
        "content": "是谁拾得你，便名为拾得。\n手把粗粝藜，要打天边月。\n埽地却有功，眼界得浄洁。\n闾丘太守来，也解生欣悦。",
        "dynasty": "宋",
        "collection_info": null
    },
    {
        "uuid": "ffaf89a24da69322acd3633edfeff7ba",
        "title": "丰干赞",
        "author": "释如珙",
        "content": "人心既无，虎心亦无。\n骑来骑去，是汝是吾。\n松门杳杳，朗月轮孤。",
        "dynasty": "宋",
        "collection_info": null
    },
    {
        "uuid": "4849a2399e698552df38694fbae12fd4",
        "title": "禅月大师画罗汉像赞",
        "author": "释如珙",
        "content": "禅月罗汉应身，画出罗汉形像。\n丝毫无得渗漏，虚空捏作一团。\n拈来挂虚空中，咄咄咄咄咄咄。",
        "dynasty": "宋",
        "collection_info": null
    },
    {
        "uuid": "34561ba7628d9648ccd18992d72d830d",
        "title": "达磨大师赞",
        "author": "释如珙",
        "content": "破六宗己见固是，折茎芦渡江还非。\n大道等虚空，非虚空之量。\n大道同日月，踰日月之明。\n一华开五叶，结果自然成。",
        "dynasty": "宋",
        "collection_info": null
    },
    {
        "uuid": "9f704a0c715045ffc541f8aadc7678a1",
        "title": "六祖大师赞",
        "author": "释如珙",
        "content": "曹溪本无波浪，是他来者激起。\n日月星辰万象，总被陆沈，出头不得。",
        "dynasty": "宋",
        "collection_info": null
    },
    {
        "uuid": "1236b1e29cdedd9f81e82ef8492194d6",
        "title": "临济大师赞",
        "author": "释如珙",
        "content": "得马祖百丈黄檗之旨，发自己胸中本有底光明。\n见僧入门便喝，谓之临济一宗。\n三世诸佛构不着，狸奴白牯构不着。",
        "dynasty": "宋",
        "collection_info": null
    },
    {
        "uuid": "38bcc91d047d8e360e44acae65a321b1",
        "title": "德山和尚赞",
        "author": "释如珙",
        "content": "吹灭纸灯，眼前黑暗。\n拈得白棒，胡挥乱挥。\n黄河放出，太华裂开，大千沙界绝尘埃。",
        "dynasty": "宋",
        "collection_info": null
    },
    {
        "uuid": "4cba64479a5055a6e6d9b78d338a3481",
        "title": "云门大师赞",
        "author": "释如珙",
        "content": "睦州拶折脚，如何嗣雪峯。\n一句内，三句外，星飞电捲。\n构得着，构不着，总是死汉。",
        "dynasty": "宋",
        "collection_info": null
    },
    {
        "uuid": "5deb06517e240da6fb1b03c52f893bd3",
        "title": "赵州和尚赞",
        "author": "释如珙",
        "content": "有底道赵州说禅，近在口皮边，远过河沙国，总描邈不着。\n镇州出大萝卜头，是他亲见南泉。\n观音院壁上，挂箇葫芦，风吹不落。",
        "dynasty": "宋",
        "collection_info": null
    },
    {
        "uuid": "b667f4693dd2ad46a087bb77fa796f79",
        "title": "慈明和尚赞",
        "author": "释如珙",
        "content": "得人怕，得人憎。\n吓得神鼎，头缩面青。\n烧火未着，晚参鼓鸣。",
        "dynasty": "宋",
        "collection_info": null
    },
    {
        "uuid": "a42e8e28b7413ac53b825be723d55e4c",
        "title": "杨岐和尚赞",
        "author": "释如珙",
        "content": "屋老四壁疎，雪珠床上跳。\n犹有闲情怀，对白云发笑。",
        "dynasty": "宋",
        "collection_info": null
    },
    {
        "uuid": "fabd5cffea83eac074a39c3e446be534",
        "title": "虎丘隆和尚赞",
        "author": "释如珙",
        "content": "睡虎一啸，虚空掇转。\n南辰居北，北辰居南。\n馿作馿鸣，犬作犬吠。\n外道消灭，正宗亦无。",
        "dynasty": "宋",
        "collection_info": null
    },
    {
        "uuid": "2230f69a7d81ddcd44265cc90231969d",
        "title": "天目和尚赞",
        "author": "释如珙",
        "content": "不道先师具大眼目，只道先师无肯路。\n还有知得者么，杨岐之衣到松源师祖不传，临终谓兄弟久聚。\n正路行者有，只不能用黑豆法。\n难以荷负正宗，临济佛法到此平沈。\n痛哉痛哉，以此见先师，深得师祖之旨矣。",
        "dynasty": "宋",
        "collection_info": null
    },
    {
        "uuid": "ef39cc493e3f9424c74bae7b87960e56",
        "title": "天目和尚赞松源和尚像永长老请赞",
        "author": "释如珙",
        "content": "我祖之真，是真非真。\n我父之赞，是赞非赞。\n非真是真，非赞是赞。\n塞破虚空，断杨岐旨，灭临济宗。\n分付定水，打凤罗龙。",
        "dynasty": "宋",
        "collection_info": null
    },
    {
        "uuid": "014aae4e79ab062bbd2f2b9fc3b778a0",
        "title": "禅人画师像请赞  其一",
        "author": "释如珙",
        "content": "不破古人玄关，而玄关自破。\n不碎今时窠臼，而窠臼自碎。\n鹫峰之衣烂却，西丘之话无传。",
        "dynasty": "宋",
        "collection_info": null
    },
    {
        "uuid": "ee1026e08b06b8577b64a7a1e23073cb",
        "title": "禅人画师像请赞  其二",
        "author": "释如珙",
        "content": "尺璧千丈石，寸金万里沙。\n拣辨俱不得，达磨返流沙。",
        "dynasty": "宋",
        "collection_info": null
    },
    {
        "uuid": "26f4e26f28603f2d309631a81d2ba1df",
        "title": "禅人画师像请赞  其三",
        "author": "释如珙",
        "content": "黄檗不是临济，争打六十拄杖。\n较之七佛已前，都无许多劳攘。\n即是吾真种草，何须特地写像。",
        "dynasty": "宋",
        "collection_info": null
    },
    {
        "uuid": "765eef9111cf70fdc734a723fe22e504",
        "title": "禅人画师像请赞  其四",
        "author": "释如珙",
        "content": "持刀杀人，人心不死。\n赤手杀人，人心不死。\n伎俩俱尽，人心自死。",
        "dynasty": "宋",
        "collection_info": null
    },
    {
        "uuid": "edc5fcf66956d0e8ceccacce3dbf74cc",
        "title": "禅人画师像请赞  其五",
        "author": "释如珙",
        "content": "一喝从马师起，临济承虚接响。\n病叟本无气力，不能学这般承。",
        "dynasty": "宋",
        "collection_info": null
    },
    {
        "uuid": "35c7fa791e4790887567cd9541bc5c99",
        "title": "禅人画师像请赞  其六",
        "author": "释如珙",
        "content": "栽菜根向上，种豆要收谷。\n不必生疑讶，今年六十六。",
        "dynasty": "宋",
        "collection_info": null
    },
    {
        "uuid": "1d77c729f328ae4b5338ab74bea43d42",
        "title": "禅人画师像请赞  其七",
        "author": "释如珙",
        "content": "不是心，不是佛，不是物。\n新罗国裏打鼓，大唐殿上作舞。\n天上天下人痴痴，七佛传来到六祖。",
        "dynasty": "宋",
        "collection_info": null
    },
    {
        "uuid": "514233b9d1adfd0aabc4df4290ef3d7c",
        "title": "禅人画师像请赞  其八",
        "author": "释如珙",
        "content": "道远乎哉，触事而真。\n罗公照镜，李婆映水。\n鼻孔各别，娘生一般。\n会与不会，福州使铁钱。",
        "dynasty": "宋",
        "collection_info": null
    },
    {
        "uuid": "6d7dd3a1ae4093dca907bb0a2b000457",
        "title": "偈颂二十首  其一",
        "author": "释如珙",
        "content": "日影每从窗外过，知他奔逐几时休。\n虚空落地须弥碎，三世如来不出头。",
        "dynasty": "宋",
        "collection_info": null
    },
    {
        "uuid": "7994aab0420ddd40bade658ad0357fda",
        "title": "偈颂二十首  其二",
        "author": "释如珙",
        "content": "月在水中捞不上，徒劳戳碎水中天。\n夜深山寺开门睡，月自飞来到面前。",
        "dynasty": "宋",
        "collection_info": null
    },
    {
        "uuid": "ea69abd8aa705a50a3b5e9dd16dd80a6",
        "title": "偈颂二十首  其三",
        "author": "释如珙",
        "content": "人心到老不知休，心若休时万事休。\n水上葫芦捺得住，始信桥流水不流。",
        "dynasty": "宋",
        "collection_info": null
    },
    {
        "uuid": "f0f8a2c207041f23563f85f4212cf55d",
        "title": "偈颂二十首  其四",
        "author": "释如珙",
        "content": "贪瞋痴众生根本，众生根本佛根本。\n佛无众生不成佛，是故众生佛根本。",
        "dynasty": "宋",
        "collection_info": null
    },
    {
        "uuid": "d3f172aa4832addfdd5dcf35274b74fd",
        "title": "偈颂二十首  其五",
        "author": "释如珙",
        "content": "楼上五更钟未动，人间万事已营营。\n明朝一饭先书籍，那取工夫细度量。",
        "dynasty": "宋",
        "collection_info": null
    },
    {
        "uuid": "97727bc70a77d5f2eaa974a5ea32cd74",
        "title": "偈颂二十首  其六",
        "author": "释如珙",
        "content": "诸佛面前求早悟，众生界上几曾迷。\n本源自性天真佛，日用中间无少亏。",
        "dynasty": "宋",
        "collection_info": null
    },
    {
        "uuid": "81dedf031d8b2b35dc8dcbef257eac0b",
        "title": "偈颂二十首  其七",
        "author": "释如珙",
        "content": "清浄世界清浄人，浊恶世界浊恶人。\n随性所转移不得，总是娘生一箇身。",
        "dynasty": "宋",
        "collection_info": null
    },
    {
        "uuid": "c9ba1dac444fe6be45781c5cfcf0b169",
        "title": "偈颂二十首  其八",
        "author": "释如珙",
        "content": "触目尽是清浄地，清浄地上无佛住。\n赵州教人急走过，狸奴倒上菩提树。",
        "dynasty": "宋",
        "collection_info": null
    },
    {
        "uuid": "4a9c8d274e156112ea607d21c26a888b",
        "title": "偈颂二十首  其九",
        "author": "释如珙",
        "content": "老已无心走市廛，娑罗树下展身眠。\n余生一了一切了，不去烧香向佛前。",
        "dynasty": "宋",
        "collection_info": null
    },
    {
        "uuid": "a106abdfd6bb81f7c2a9f4dfb8dfb53d",
        "title": "偈颂二十首  其一○",
        "author": "释如珙",
        "content": "万事成空皆已悉，一身无实亦深知。\n丝毫名利放不过，得出轮迴是几时。",
        "dynasty": "宋",
        "collection_info": null
    },
    {
        "uuid": "70244bad3dfa70be4a222be251a6ae5f",
        "title": "偈颂二十首  其一一",
        "author": "释如珙",
        "content": "晓来云过阑干湿，手把圆珠独自立。\n声声称念南无佛，佛道现前不成佛。",
        "dynasty": "宋",
        "collection_info": null
    },
    {
        "uuid": "32db63f2aed787a0507b5522d0dadd7d",
        "title": "偈颂二十首  其一二",
        "author": "释如珙",
        "content": "鱼浮水面性地平，鸟入林中机路密。\n秋到石床枫叶落，梦幻伴子六十七。",
        "dynasty": "宋",
        "collection_info": null
    },
    {
        "uuid": "5eae0c042c3ce2331c8e4bab5bbdfb9c",
        "title": "偈颂二十首  其一三",
        "author": "释如珙",
        "content": "水边林下道人行，念念无非是道情。\n尽去西方寻浄土，青莲华在淤泥生。",
        "dynasty": "宋",
        "collection_info": null
    },
    {
        "uuid": "c5f863bbe7166fc8d1d26315a9b1d6c6",
        "title": "偈颂二十首  其一四",
        "author": "释如珙",
        "content": "称心称意可长保，上苑名园春日花。\n一箇尖头茅屋下，长年无事道人家。",
        "dynasty": "宋",
        "collection_info": null
    },
    {
        "uuid": "f253afdf5b0d4416085c5002cfc872ef",
        "title": "偈颂二十首  其一五",
        "author": "释如珙",
        "content": "大道在目前，本来无妙理。\n阳地生为人，阴空死作鬼。\n月照岭上松，风吹原下水。\n髼头寒拾翁，拍手笑不已。",
        "dynasty": "宋",
        "collection_info": null
    },
    {
        "uuid": "95e1fa91daf85f6ca54ba05a8241e867",
        "title": "偈颂二十首  其一六",
        "author": "释如珙",
        "content": "人有黄金宅，弃之徒自忙。\n北风连地起，吹雪上眉梁。\n杳杳黄泉路，难逢日月光。\n吾侬如此说，且去审思量。",
        "dynasty": "宋",
        "collection_info": null
    },
    {
        "uuid": "5198559006bbe12f2c018fbfdb5cdc60",
        "title": "偈颂二十首  其一七",
        "author": "释如珙",
        "content": "山中滋味别，往往少人知。\n野菜合黄独，能充白日饥。\n风轻翻草叶，猿重坠藤枝。\n余生只寄此，閒读古人诗。",
        "dynasty": "宋",
        "collection_info": null
    },
    {
        "uuid": "523a31c0932579087da4f26df7ca92f6",
        "title": "偈颂二十首  其一八",
        "author": "释如珙",
        "content": "老农陇上耕，终日手不住。\n白骨谁家冢，群鸦噪高树。\n一条浅溪水，滔滔自流去。",
        "dynasty": "宋",
        "collection_info": null
    },
    {
        "uuid": "777a26be8c1b796f238ff76119e28223",
        "title": "偈颂二十首  其一九",
        "author": "释如珙",
        "content": "迷时从他迷，悟时听他悟。\n九牛虽有力，拽之不可住。\n日落又黄昏，风吹白杨树。",
        "dynasty": "宋",
        "collection_info": null
    },
    {
        "uuid": "2afe0d2943cc3cb7ecbe15ee7f7e63f8",
        "title": "偈颂二十首  其二○",
        "author": "释如珙",
        "content": "吾家不甚遥，看取脚下路。\n红日上山头，石羊草裏卧。\n人间一百年，弹指声中过。\n柴门无锁钥，白云自来去。",
        "dynasty": "宋",
        "collection_info": null
    },
    {
        "uuid": "3ee389cc7ccacf249a92c2fc75591bac",
        "title": "过竹田西堂无相庵房",
        "author": "释如珙",
        "content": "懒举话头嫌鼻祖，烧香那肯礼西方。\n空房消尽闲心识，日往月来不见长。",
        "dynasty": "宋",
        "collection_info": null
    },
    {
        "uuid": "a8078a64b30ffeafd626448f7a8eaed9",
        "title": "清藏主归乡省亲",
        "author": "释如珙",
        "content": "入我门来先割爱，胡为旧路又重行。\n娑婆世界多寒暑，一箇皮囊几度生。",
        "dynasty": "宋",
        "collection_info": null
    },
    {
        "uuid": "9a53373df0fac1554f1a67201ed0e182",
        "title": "送契首座住鴈山灵峰",
        "author": "释如珙",
        "content": "曷送住持芝下寺，祖翁一箇破砂盆。\n寒酸固是难开眼，煮饭犹堪煮菜根。",
        "dynasty": "宋",
        "collection_info": null
    },
    {
        "uuid": "bd64001a8b619e81d9bb4823d4b0999d",
        "title": "示椿藏主",
        "author": "释如珙",
        "content": "一夏工夫打不彻，百千亿劫不消磨。\n金乌玉兔长相逐，鴈荡峰头见也么。",
        "dynasty": "宋",
        "collection_info": null
    },
    {
        "uuid": "daa5dc8adda79ae299dac70c4350e78e",
        "title": "到中山宝首座房",
        "author": "释如珙",
        "content": "岩房终日冷沈沈，经案尘埃一寸深。\n五十余年如此过，道人行世太无心。",
        "dynasty": "宋",
        "collection_info": null
    },
    {
        "uuid": "5c0b844d697879927f0c794bc40babd0",
        "title": "永藏主到鴈荡山放牧寮请益",
        "author": "释如珙",
        "content": "老来自病救不了，佛病祖病孰能排。\n壁上葫芦风打落，床头拄杖被尘埋。",
        "dynasty": "宋",
        "collection_info": null
    },
    {
        "uuid": "6aca9eb9109b7e091c7222d9e2a4cf25",
        "title": "寄予藏主",
        "author": "释如珙",
        "content": "要成大树作阴凉，放教片心如泥去。\n云门一举四十九，临济大师无本据。",
        "dynasty": "宋",
        "collection_info": null
    },
    {
        "uuid": "bbb056602537e782e3da0f3477df19a2",
        "title": "示莫侍者",
        "author": "释如珙",
        "content": "参禅只要见得尽，见得尽时无障碍。\n六箇门头长日开，声香味触常三昧。",
        "dynasty": "宋",
        "collection_info": null
    },
    {
        "uuid": "cc663e56e8312845541b77723ecd872b",
        "title": "寄明藏主",
        "author": "释如珙",
        "content": "一颗如来藏里珠，灵光烁破众人疑。\n大千沙界无尘土，即是尘劳未脱时。",
        "dynasty": "宋",
        "collection_info": null
    },
    {
        "uuid": "28298f168c67c346bcae2e75fef986a5",
        "title": "寄息首座",
        "author": "释如珙",
        "content": "黄檗三度打临济，睦州合吃棒三千。\n干坤儱侗无今古，猛将不来边上眠。",
        "dynasty": "宋",
        "collection_info": null
    },
    {
        "uuid": "349d6e4a9d695f21341c0eb223faee87",
        "title": "示然侍者",
        "author": "释如珙",
        "content": "以法传法狮子吼，以心传心铁牛机。\n十方世界无行路，圆觉空中有路归。",
        "dynasty": "宋",
        "collection_info": null
    },
    {
        "uuid": "c7abef058415e3284f43d494530d5f05",
        "title": "送权侍者游洞庭",
        "author": "释如珙",
        "content": "七十二峰波面出，卢公去后石屏存。\n高歌数曲游三日，图画又添僧一尊。",
        "dynasty": "宋",
        "collection_info": null
    },
    {
        "uuid": "408defbe091e6b0b2cfd97d122428479",
        "title": "寄梓岩西堂和尚",
        "author": "释如珙",
        "content": "每问往来兴寝事，惟言闭户自安禅。\n西丘寿到八十四，住院都卢无十年。",
        "dynasty": "宋",
        "collection_info": null
    },
    {
        "uuid": "3555ac9646a48f07d3211d92e13d7a3c",
        "title": "寄宝藏主",
        "author": "释如珙",
        "content": "识尘消落尽，本性自圆明。\n动静无差异，语言只似常。\n后到不过此，先来亦只宁。\n坐禅一片石，松树长青青。",
        "dynasty": "宋",
        "collection_info": null
    },
    {
        "uuid": "c64dec75d2a97b7df2e3945d5cd2c67b",
        "title": "送明藏主",
        "author": "释如珙",
        "content": "门内天地阔，门外山水长。\n一句未脱口，遍界是冰霜。\n寒光夺夜月，鬼神不敢当。\n本来清浄性，胸中无留藏。\n拾得是我弟，寒山是我兄。\n明朝相随去，一锡兼一瓶。",
        "dynasty": "宋",
        "collection_info": null
    },
    {
        "uuid": "18060e821614e705a6c47461771b0f8b",
        "title": "示收侍者",
        "author": "释如珙",
        "content": "人言不是面通红，此病流来自劫空。\n拈出洞山三顿棒，慈明老汉得黄龙。",
        "dynasty": "宋",
        "collection_info": null
    },
    {
        "uuid": "621229271193a76335ea9b3f9870b060",
        "title": "送灵石齐物长老",
        "author": "释如珙",
        "content": "方丈守职莫轻忽，自然久久见全功。\n杨岐只是会监寺，踢出馿儿振祖风。",
        "dynasty": "宋",
        "collection_info": null
    },
    {
        "uuid": "c9e5586a16c2ae1d78bbd8a3c27dda41",
        "title": "寄端书记",
        "author": "释如珙",
        "content": "青猿长短声，独自倚廊柱。\n三际俱不来，一片冷泉水。\n非唯无众生，无佛亦无己。\n短句与长吟，遣兴适意耳。\n半夜落霜华，日轮正卓午。\n寥寥天地间，只有寒山子。",
        "dynasty": "宋",
        "collection_info": null
    },
    {
        "uuid": "840766a856fcc86a981943eff2e80cbb",
        "title": "送茂侍者",
        "author": "释如珙",
        "content": "一鹗度秋空，秋空无影迹。\n千人万人海，聚头空唧唧。\n点黑杨岐衣，鹫峰藏得密。\n寒暑知几年，分付当有日。\n谈玄说妙者，脱去情尘执。",
        "dynasty": "宋",
        "collection_info": null
    },
    {
        "uuid": "4485ec420c845cc52e5364aa5a9e1750",
        "title": "示明侍者",
        "author": "释如珙",
        "content": "布毛吹起便悟去，未吹布毛何不悟。\n三三九九八十一，云门大师有抽顾。",
        "dynasty": "宋",
        "collection_info": null
    },
    {
        "uuid": "4be50230be92e04f57ead24715a34f7a",
        "title": "寄灌顶长老",
        "author": "释如珙",
        "content": "半夜鹤鸣山月吟，山翁独坐破柴床。\n几番劫石成灰去，一点灵光照世明。",
        "dynasty": "宋",
        "collection_info": null
    },
    {
        "uuid": "60710cf09b3ca1cf7e2256fb7eaa3ecc",
        "title": "示至侍者",
        "author": "释如珙",
        "content": "我宗无语亦无法，猕猴各佩古菱花。\n昏衢烛破无今古，大地众生尽到家。",
        "dynasty": "宋",
        "collection_info": null
    },
    {
        "uuid": "12adcf08d4a351acdec85315962210f8",
        "title": "送一维那",
        "author": "释如珙",
        "content": "扣我山寮门，乃是我法侄。\n来情不用推，一一皆着实。\n生柴带叶烧，新水敲冰汲。\n难得再相逢，今年六十七。\n归去望东溟，天岸一团日。",
        "dynasty": "宋",
        "collection_info": null
    },
    {
        "uuid": "3b61a6ba6286edff2ee0d4858e7e2ac3",
        "title": "送琦上人",
        "author": "释如珙",
        "content": "万里无寸草，出门便是草。\n十年归不得，忘却来时道。\n今岁秋事早，凉风生木杪。\n拄杖挑钵囊，锐志不小小。\n孰顾他洞山，浏阳寒拾老。\n衲僧家行履，不可得寻讨。",
        "dynasty": "宋",
        "collection_info": null
    },
    {
        "uuid": "03ac9db07936cbbafddc70338345751d",
        "title": "寄雪窦千峰琬西堂",
        "author": "释如珙",
        "content": "千丈崖根芋火香，天上日轮正卓午。\n东土西干无祖师，白头老僧七十五。",
        "dynasty": "宋",
        "collection_info": null
    },
    {
        "uuid": "a2368fdb9c98aef0255fc9e12aadfc51",
        "title": "道藏主号物外因作此偈",
        "author": "释如珙",
        "content": "何处是物外，徒然劳指註。\n物物皆唯我，我实无比喻。\n去却我一字，动静随所寓。\n灵光遍寰宇，今古绝来去。",
        "dynasty": "宋",
        "collection_info": null
    },
    {
        "uuid": "9cf4649d2103a121dfa9497b0c28f8a8",
        "title": "寄海藏主",
        "author": "释如珙",
        "content": "佛佛授手无多子，祖祖相传似海深。\n昨夜西风撼门扇，天明无迹可追寻。",
        "dynasty": "宋",
        "collection_info": null
    },
    {
        "uuid": "bbae59862d32625cab16e797462b23ae",
        "title": "送彻上人游台鴈",
        "author": "释如珙",
        "content": "多人乞语过台鴈，上人亦向那边游。\n寒拾不能登妙觉，只为贪着山水幽。\n巨罗长年抱膝坐，痴痴更是不知休。\n春花正开香满路，日轮卓午山气收。\n乘兴去时宜速速，乘兴回来莫悠悠。",
        "dynasty": "宋",
        "collection_info": null
    },
    {
        "uuid": "fa52afcce09da77db49edaa0b7663520",
        "title": "送真藏主",
        "author": "释如珙",
        "content": "达磨不曾来东土，二祖亦不往西天。\n一条古路生荆棘，更无佛法可流传。",
        "dynasty": "宋",
        "collection_info": null
    },
    {
        "uuid": "331a9a0290e555b0efb0fce0a481b866",
        "title": "示霞上人",
        "author": "释如珙",
        "content": "一大藏教言外荐，十方剎土目前看。\n老僧住世无多日，只要阇梨心地安。",
        "dynasty": "宋",
        "collection_info": null
    },
    {
        "uuid": "9db1ebed1288178014d5647cce545beb",
        "title": "寄灵仲通侄",
        "author": "释如珙",
        "content": "一楼山色好，山是飞来山。\n座上方外友，身心俱閒閒。\n秋来几夜梦，踏月到其间。\n更转语方定，瓦炉香未残。\n一偈聊相寄，山寮长日关。",
        "dynasty": "宋",
        "collection_info": null
    },
    {
        "uuid": "0487cdace9e45b636d326fb396d5befc",
        "title": "拄杖歌",
        "author": "释如珙",
        "content": "老龙蜕骨空山，樵人惠我作杖。\n靠在绳床角头，团团围绕万象。\n打狗打雨敲风，总是颠倒妄想。\n有人拗作两橛，伏惟尚飨。",
        "dynasty": "宋",
        "collection_info": null
    },
    {
        "uuid": "e0e615666c853785a927d1e499819ae5",
        "title": "归山",
        "author": "释如珙",
        "content": "衰老归山寮，山寮无杂事。\n柴床石枕头，长伸两脚睡。\n寒拾约不来，丰干骑虎至。\n虎性本不驯，苍苔都踏碎。\n春风补得完，八八六十四。",
        "dynasty": "宋",
        "collection_info": null
    },
    {
        "uuid": "3e58dd24fbab33758410f9500789377b",
        "title": "此庵歌",
        "author": "释如珙",
        "content": "吾结此庵寄残影，有问此庵坏不坏。\n一语发出甚奇怪，随他口下答不坏。\n凡属形相皆是坏，为甚此庵却不坏。\n六窗俱透无一物，常光无内亦无外。\n劫火洞然大千坏，吾结此庵实不坏。\n行住坐卧于其中，只是寻常箇境界。\n有时松风閒举话，万象森罗齐爽快。",
        "dynasty": "宋",
        "collection_info": null
    },
    {
        "uuid": "73d6e7c314f28734337b4deaa13751aa",
        "title": "示恩藏主",
        "author": "释如珙",
        "content": "道在目前无变易，只缘体悉有亲疎。\n黄梅夜半传衣钵，七百人中一老卢。",
        "dynasty": "宋",
        "collection_info": null
    },
    {
        "uuid": "571705b74446e2584914dbb6382e39b2",
        "title": "寄琢间和尚",
        "author": "释如珙",
        "content": "闻得去年交院事，世间谁识老师心。\n青山绿水门前有，浄土西方不去寻。",
        "dynasty": "宋",
        "collection_info": null
    },
    {
        "uuid": "25dc7f4dbb253e2da98b17e6fa733c46",
        "title": "塔偈",
        "author": "释如珙",
        "content": "午夜髑髅吟，山空片月明。\n西方无浄土，只有弥陀经。",
        "dynasty": "宋",
        "collection_info": null
    },
    {
        "uuid": "40248487e47a9652427cf31ec940b329",
        "title": "塔铭",
        "author": "释如珙",
        "content": "天生一穴，藏吾枯骨。\n骨朽成土，土能生物。\n结箇葫芦，挂赵州壁。\n永脱轮迴，超三世佛。",
        "dynasty": "宋",
        "collection_info": null
    },
    {
        "uuid": "93c400ea2fe61d077709276f9cf645e9",
        "title": "雁山",
        "author": "释如珙",
        "content": "石龙滴滴鼻中水，二十名泉类莫齐。\n头白山翁贪潄齿，杖藜逐石过桥西。",
        "dynasty": "宋",
        "collection_info": null
    }
]