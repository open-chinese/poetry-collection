[
    {
        "uuid": "6dee2aa35283b26ca918f7fc9e36f23b",
        "title": "偈颂三十六首  其一",
        "author": "释如珙",
        "content": "少室无门户，如何便得通。\n夜寒宁耐立，听我话西东。",
        "dynasty": "宋",
        "collection_info": null
    },
    {
        "uuid": "ce26acfcaedc3f8890c4260807ba7538",
        "title": "偈颂三十六首  其二",
        "author": "释如珙",
        "content": "古佛与露柱交参，猫儿咬杀猛虎。\n出门撞着须菩提，拶破虚空全体露。\n一片虚凝绝谓情，万里清光飞玉兔。",
        "dynasty": "宋",
        "collection_info": null
    },
    {
        "uuid": "905a49357beb9748ff81280342a4c53d",
        "title": "偈颂三十六首  其三",
        "author": "释如珙",
        "content": "般若如大火聚，着得一丝毫么。\n一拳拳倒黄鹤楼，一踢踢翻鹦鹉洲。\n有意气时添意气，不风流处也风流。",
        "dynasty": "宋",
        "collection_info": null
    },
    {
        "uuid": "1602bea2acd1d56d8616a29fdff2585b",
        "title": "偈颂三十六首  其四",
        "author": "释如珙",
        "content": "一毛吞海，海性无亏。\n纤芥投锋，锋利不动。\n龙潭吹灭纸灯，德山倒地礼拜。\n今年桃李贵，一颗直千金。",
        "dynasty": "宋",
        "collection_info": null
    },
    {
        "uuid": "4048e43c8e63baaad898a877771b1634",
        "title": "偈颂三十六首  其五",
        "author": "释如珙",
        "content": "三界心尽，即是涅槃。\n山花红似锦，涧水湛如蓝。",
        "dynasty": "宋",
        "collection_info": null
    },
    {
        "uuid": "c0f8bd37844012df3893ab0cec63cce1",
        "title": "偈颂三十六首  其六",
        "author": "释如珙",
        "content": "相见不扬眉，君东我亦西。\n相逢欲相唤，脉脉不能语，总是粥饭气。\n贴贴底无缝罅能有几箇，温州城里何限数。",
        "dynasty": "宋",
        "collection_info": null
    },
    {
        "uuid": "d0ddd5e63cae42c78c21087027c6fd3a",
        "title": "偈颂三十六首  其七",
        "author": "释如珙",
        "content": "尽大地冷啾啾，逼十方闹浩浩。\n放过布袋和尚，穿却解空鼻孔。",
        "dynasty": "宋",
        "collection_info": null
    },
    {
        "uuid": "5abe16cef2b4495083ef14d3827a3b4d",
        "title": "偈颂三十六首  其八",
        "author": "释如珙",
        "content": "华阴山前百尺井，中有寒泉彻骨冷。\n谁家女子来照影，不照其余照斜领。",
        "dynasty": "宋",
        "collection_info": null
    },
    {
        "uuid": "0a900d80e755986e3de27dea9fd2aa2d",
        "title": "偈颂三十六首  其九",
        "author": "释如珙",
        "content": "十方同聚会，啾啾唧唧。\n箇箇学无为，劳劳摝摝。\n此是选佛场，心空及第归。",
        "dynasty": "宋",
        "collection_info": null
    },
    {
        "uuid": "07d56eeb1bbee413fd310660dfafdfb7",
        "title": "偈颂三十六首  其一○",
        "author": "释如珙",
        "content": "河清海晏皇基壮，雨顺风调百姓安。\n三世如来同祝讚，龙楼曲奏万年欢。",
        "dynasty": "宋",
        "collection_info": null
    },
    {
        "uuid": "816e9cf3597a4ad50ee3291d24564226",
        "title": "偈颂三十六首  其一一",
        "author": "释如珙",
        "content": "今日生，来日死。\n千年田，八百主。\n郎当屋舍没人修，火官头上风车子。",
        "dynasty": "宋",
        "collection_info": null
    },
    {
        "uuid": "13cd9fc0d4e5fb9c94fc7fcbe72ca1b1",
        "title": "偈颂三十六首  其一二",
        "author": "释如珙",
        "content": "离四句，绝百非，老僧爱瞋不爱喜。\n箭过西天十万里，向大唐国里等候。",
        "dynasty": "宋",
        "collection_info": null
    },
    {
        "uuid": "8098dc8e71b65dfeac307cc102085924",
        "title": "偈颂三十六首  其一三",
        "author": "释如珙",
        "content": "三衣覆体，四事供需。\n若也知惭知愧，是真释子。\n莫道曩劫修来，非从今日。",
        "dynasty": "宋",
        "collection_info": null
    },
    {
        "uuid": "49167e906b4dc697c0f3415652b6ce29",
        "title": "偈颂三十六首  其一四",
        "author": "释如珙",
        "content": "木女穿针山色秀，石人牵线海云生。\n高茅座主赤双脚，直向毗卢顶上行。",
        "dynasty": "宋",
        "collection_info": null
    },
    {
        "uuid": "008c1f073c28039f4daceb15e206f2be",
        "title": "偈颂三十六首  其一五",
        "author": "释如珙",
        "content": "夜来地动葭灰起，百草头边一寸春。\n抖擞精神急荐取，生老病死不饶人。",
        "dynasty": "宋",
        "collection_info": null
    },
    {
        "uuid": "762b3491f354958fe9a0fad8ca6b50fe",
        "title": "偈颂三十六首  其一六",
        "author": "释如珙",
        "content": "拈槌竖拂，好肉剜疮。\n举今举古，开眼尿床。",
        "dynasty": "宋",
        "collection_info": null
    },
    {
        "uuid": "f56874ac7cd3b5184722c3aaa1388246",
        "title": "偈颂三十六首  其一七",
        "author": "释如珙",
        "content": "恶是罪业，善亦是罪业。\n罪业消除，青天白日。\n西河弄狮子，丰干骑猛虎。\n老玄沙卓牌，邓师伯打瓦鼓。",
        "dynasty": "宋",
        "collection_info": null
    },
    {
        "uuid": "9cb0b4866161fcc3f824a6d91c8ba018",
        "title": "偈颂三十六首  其一八",
        "author": "释如珙",
        "content": "莲花生淤泥，标格天然别。\n出水未出时，餧鱼并餧鼈。",
        "dynasty": "宋",
        "collection_info": null
    },
    {
        "uuid": "3e65ef52f88587e32804c2490041884a",
        "title": "偈颂三十六首  其一九",
        "author": "释如珙",
        "content": "小屎坑，大屎坑，浸不杀底出来。\n我有一句向你道，如何是佛，干屎橛。",
        "dynasty": "宋",
        "collection_info": null
    },
    {
        "uuid": "0629851d2c30fa859aec7b15da4af84c",
        "title": "偈颂三十六首  其二○",
        "author": "释如珙",
        "content": "龙门无宿客，不是点额人。\n孤峯无宿客，不是守株人。\n红日绕须弥，清风遍寰宇。",
        "dynasty": "宋",
        "collection_info": null
    },
    {
        "uuid": "9232b3e5c756cc4e0d5354ce800d2c83",
        "title": "偈颂三十六首  其二一",
        "author": "释如珙",
        "content": "天得一以清，地得一以宁。\n金刚神合掌，归依佛法僧。",
        "dynasty": "宋",
        "collection_info": null
    },
    {
        "uuid": "b56360f7c54cde56a863499adde93edf",
        "title": "偈颂三十六首  其二二",
        "author": "释如珙",
        "content": "刍狗吠时天地合，木鸡啼后祖灯辉。\n一年光景今宵尽，万里更无人未归。",
        "dynasty": "宋",
        "collection_info": null
    },
    {
        "uuid": "65e969e949bb81b51334ad60757a3635",
        "title": "偈颂三十六首  其二三",
        "author": "释如珙",
        "content": "鼓声咬破七条，只着偏衫去也。\n老鼠满地走，拖取猫儿来。",
        "dynasty": "宋",
        "collection_info": null
    },
    {
        "uuid": "5123913c573158d6bd908b022bba3e8f",
        "title": "偈颂三十六首  其二四",
        "author": "释如珙",
        "content": "施供养者，受供养者。\n俱无住着，获波罗蜜。",
        "dynasty": "宋",
        "collection_info": null
    },
    {
        "uuid": "81d8c5becb9b246fda49250a4e3f6fd3",
        "title": "偈颂三十六首  其二五",
        "author": "释如珙",
        "content": "五台山上云蒸饭，佛殿阶前狗尿天。\n剎竿头上煎䭔子，三箇猢狲夜簸钱。",
        "dynasty": "宋",
        "collection_info": null
    },
    {
        "uuid": "6c5cd716273fb50bb2ab8ee87b5a5aae",
        "title": "偈颂三十六首  其二六",
        "author": "释如珙",
        "content": "年穷岁尽时，家家烧纸钱。\n滴滴落地，千神俱醉。\n不可作佛法商量，不可作世谛流布。\n若作世谛流布，瞎却眼睛。\n若作佛法商量，烂却舌头。\n即心即佛，非心非佛。\n不是心，不是佛，不是物。\n东海鲤鱼打𨁝跳，新罗国裏无寸土。",
        "dynasty": "宋",
        "collection_info": null
    },
    {
        "uuid": "85bdc850ffce0b7690dad774e34e1524",
        "title": "偈颂三十六首  其二七",
        "author": "释如珙",
        "content": "大无外，小无内。\n一即三，三即一。\n路逢道伴交肩过，一生参学事毕。",
        "dynasty": "宋",
        "collection_info": null
    },
    {
        "uuid": "957e38a9616bbbb16e62f0272172482c",
        "title": "偈颂三十六首  其二八",
        "author": "释如珙",
        "content": "粪堆头上，无人觑着。\n万法纷纭，自起自灭。",
        "dynasty": "宋",
        "collection_info": null
    },
    {
        "uuid": "1ada603649480f001daf8f26378b34f4",
        "title": "偈颂三十六首  其二九",
        "author": "释如珙",
        "content": "日暖风和二月春，桃红李白遍山林。\n涅槃路上绝来往，一箇无为清浄身。",
        "dynasty": "宋",
        "collection_info": null
    },
    {
        "uuid": "6af78c427a9753a2694bdfc692ba18b6",
        "title": "偈颂三十六首  其三○",
        "author": "释如珙",
        "content": "薪火相交，识性不停。\n上至诸佛，下至众生。\n扶过断桥水，伴归明月村。",
        "dynasty": "宋",
        "collection_info": null
    },
    {
        "uuid": "c6e4088540fa7fbed25460be8aa12300",
        "title": "偈颂三十六首  其三一",
        "author": "释如珙",
        "content": "三世如来说妙义，炎炎火燄雪火飞。\n面前总是听法底，识取当头底是谁。",
        "dynasty": "宋",
        "collection_info": null
    },
    {
        "uuid": "7b8bed5069a88add1a5fec7404dfe5e4",
        "title": "偈颂三十六首  其三二",
        "author": "释如珙",
        "content": "哇地一声诸境现，周行七步更多能。\n老僧不是多饶舌，要与诸人绝谓情。",
        "dynasty": "宋",
        "collection_info": null
    },
    {
        "uuid": "75d9d984beef2e3f43db62e8ab14e276",
        "title": "偈颂三十六首  其三三",
        "author": "释如珙",
        "content": "从上来，死衲子心，能有几人。\n活衲子眼，能有几人。\n昨夜玲珑岩，吞却太白峯。",
        "dynasty": "宋",
        "collection_info": null
    },
    {
        "uuid": "12cf75f513fe94e15e002f8cd0c1d508",
        "title": "偈颂三十六首  其三四",
        "author": "释如珙",
        "content": "群阴欲去未去之际，一阳欲来未来之时。\n楼上钟鸣，堂前鼓响。\n凡圣交参，一期事毕。",
        "dynasty": "宋",
        "collection_info": null
    },
    {
        "uuid": "e66f9deebd48b6ad5725e43c04d569ae",
        "title": "偈颂三十六首  其三五",
        "author": "释如珙",
        "content": "明暗色空，不曾碍人。\n一念周沙界，日用万般通。\n湛然常寂寂，常转自家风。",
        "dynasty": "宋",
        "collection_info": null
    },
    {
        "uuid": "1346819a0bdee2b81e11be4b4b1813ee",
        "title": "偈颂三十六首  其三六",
        "author": "释如珙",
        "content": "三期罢了不施功，万里秋天西北风。\n无孔铁锤成队走，苦哉灭却少林宗。",
        "dynasty": "宋",
        "collection_info": null
    },
    {
        "uuid": "3c05843cfcd910dc8e2c4f0c35a7fd27",
        "title": "颂古四十五首  其一",
        "author": "释如珙",
        "content": "世尊拈花，迦叶微笑。\n正法眼藏，涅槃妙心。",
        "dynasty": "宋",
        "collection_info": null
    },
    {
        "uuid": "294635db0086d12597d9fc949837612f",
        "title": "颂古四十五首  其二",
        "author": "释如珙",
        "content": "是定出得不得，关捩初无多子。\n文殊神通太过，罔明轻轻弹指。",
        "dynasty": "宋",
        "collection_info": null
    },
    {
        "uuid": "75c3629184e28b2467bc9e1fd80640ac",
        "title": "颂古四十五首  其三",
        "author": "释如珙",
        "content": "觅心不得疑情息，与汝安心万事休。\n十万里沙来又去，杖挑隻履在肩头。",
        "dynasty": "宋",
        "collection_info": null
    },
    {
        "uuid": "eb52e5975f24707f259ee64e27a896e9",
        "title": "颂古四十五首  其四",
        "author": "释如珙",
        "content": "我瞿昙佛，具正徧知。\n子母分解，只在当时。",
        "dynasty": "宋",
        "collection_info": null
    },
    {
        "uuid": "98202c857e56cd6f3438b56f9eaa86bc",
        "title": "颂古四十五首  其五",
        "author": "释如珙",
        "content": "问你地藏知不知，下头註脚万千千。\n算沙入海徒疲倦，不若教他了目前。",
        "dynasty": "宋",
        "collection_info": null
    },
    {
        "uuid": "46ab5db07d14ee1ba497158949e96f4e",
        "title": "颂古四十五首  其六",
        "author": "释如珙",
        "content": "真正道流行脚去，护身符子不须担。\n国师实为耽源切，不是临岐作对谈。",
        "dynasty": "宋",
        "collection_info": null
    },
    {
        "uuid": "8428fac3b87ee27404a4400c294053f2",
        "title": "颂古四十五首  其七",
        "author": "释如珙",
        "content": "一般颜色两般名，纸盖难瞒众眼睛。\n雪岭当时便封转，闽王犹未息疑情。",
        "dynasty": "宋",
        "collection_info": null
    },
    {
        "uuid": "d4acd0bd134b886c9c3b55e3c667aaa1",
        "title": "颂古四十五首  其八",
        "author": "释如珙",
        "content": "相公问道古来有，指水指天只药山。\n总是祇园听法者，如今分布在人间。",
        "dynasty": "宋",
        "collection_info": null
    },
    {
        "uuid": "91a3e17f0a476289fb2455192c92c0e4",
        "title": "颂古四十五首  其九",
        "author": "释如珙",
        "content": "曲设多方验作家，有谁亲见老玄沙。\n耳聋口哑眼睛瞎，五浊众生数似麻。",
        "dynasty": "宋",
        "collection_info": null
    },
    {
        "uuid": "34430df77ffc80110b938e21476415cd",
        "title": "颂古四十五首  其一○",
        "author": "释如珙",
        "content": "闻声不见形，撼树却惺惺。\n体用何须论，归家落日明。",
        "dynasty": "宋",
        "collection_info": null
    },
    {
        "uuid": "6945142301b6f8f5594566134024a3e4",
        "title": "颂古四十五首  其一一",
        "author": "释如珙",
        "content": "荒院天寒烧木佛，一堆红燄对枯床。\n浑身终夜烘烘暖，罪过难教院主当。",
        "dynasty": "宋",
        "collection_info": null
    },
    {
        "uuid": "140ee1666c8e390c0babfd71caddd93b",
        "title": "颂古四十五首  其一二",
        "author": "释如珙",
        "content": "廓然无圣真实语，对朕者谁心未息。\n本光灿烂照十方，无量劫来到今日。",
        "dynasty": "宋",
        "collection_info": null
    },
    {
        "uuid": "eeccc0660987269535c9a61973bf5b3c",
        "title": "颂古四十五首  其一三",
        "author": "释如珙",
        "content": "补陀岩上，白衣观音。\n闻声悟道，见色明心。",
        "dynasty": "宋",
        "collection_info": null
    },
    {
        "uuid": "8928a74d7f735b45c9936207942aacaf",
        "title": "颂古四十五首  其一四",
        "author": "释如珙",
        "content": "只将乍入来伸请，一到丛林志便高。\n吃粥了也洗钵去，宗师不用更忉忉。",
        "dynasty": "宋",
        "collection_info": null
    },
    {
        "uuid": "00f64f38394930db19bfc95945787641",
        "title": "颂古四十五首  其一五",
        "author": "释如珙",
        "content": "洞水无缘会逆流，见他苦切故相酬。\n西来祖意实无意，妄想狂心歇便休。",
        "dynasty": "宋",
        "collection_info": null
    },
    {
        "uuid": "c7961fc6c452667a889b7c339a0c71c4",
        "title": "颂古四十五首  其一六",
        "author": "释如珙",
        "content": "白水田边问路头，雪眉婆子打耕牛。\n草鞋泥滑青山远，不是愁人也着愁。",
        "dynasty": "宋",
        "collection_info": null
    },
    {
        "uuid": "da3b38af9961cc2aa173d13763ae55d4",
        "title": "颂古四十五首  其一七",
        "author": "释如珙",
        "content": "佛手馿脚容易见，最难道处是生缘。\n黄梅不是周家子，七岁传衣便会禅。",
        "dynasty": "宋",
        "collection_info": null
    },
    {
        "uuid": "312061e401886f94e883059b11f375cc",
        "title": "颂古四十五首  其一八",
        "author": "释如珙",
        "content": "千载灵龟庵下出，团团骨上卦重重。\n草鞋盖却无头尾，且听傍人定吉凶。",
        "dynasty": "宋",
        "collection_info": null
    },
    {
        "uuid": "14d6784a90a3207177d7253b3945c21b",
        "title": "颂古四十五首  其一九",
        "author": "释如珙",
        "content": "受惠当思报，将他一餠回。\n出家缘法到，当下得心灰。",
        "dynasty": "宋",
        "collection_info": null
    },
    {
        "uuid": "32b203f4ac03444957c34836c86b1e1a",
        "title": "颂古四十五首  其二○",
        "author": "释如珙",
        "content": "学者疑心尚未休，饱柴饱水坐牛头。\n子期不用黄金铸，末世知音有赵州。",
        "dynasty": "宋",
        "collection_info": null
    },
    {
        "uuid": "6e6be21ffeb76af83a5f8d401a054571",
        "title": "颂古四十五首  其二一",
        "author": "释如珙",
        "content": "心灯不可付，祖印亦难传。\n野鸭飞过去，搊得鼻头穿。",
        "dynasty": "宋",
        "collection_info": null
    },
    {
        "uuid": "3d8fcd34f9c757a0ee380d20499033be",
        "title": "颂古四十五首  其二二",
        "author": "释如珙",
        "content": "一刀成两段，释得二僧争。\n草鞋头戴出，猫儿无再生。",
        "dynasty": "宋",
        "collection_info": null
    },
    {
        "uuid": "b09a27c873e2103c630997de7c7b8738",
        "title": "颂古四十五首  其二三",
        "author": "释如珙",
        "content": "牙齿唇皮包不过，吾家密事俗人知。\n首座出院未为过，长老罚油方合宜。",
        "dynasty": "宋",
        "collection_info": null
    },
    {
        "uuid": "3c375ee982ad168a811234237d571224",
        "title": "颂古四十五首  其二四",
        "author": "释如珙",
        "content": "人来面壁成多事，争得心开见本源。\n空劫已前诸佛子，话头不举自然圆。",
        "dynasty": "宋",
        "collection_info": null
    },
    {
        "uuid": "44861e308cf16064705bc36718d05a89",
        "title": "颂古四十五首  其二五",
        "author": "释如珙",
        "content": "钟鸣众集归方丈，苦杀堂头请法人。\n法法本来无一法，若言无法法缠身。",
        "dynasty": "宋",
        "collection_info": null
    },
    {
        "uuid": "75a8539d915d9e4993ef9279e575cb0a",
        "title": "颂古四十五首  其二六",
        "author": "释如珙",
        "content": "托钵回身去，钟鼓未鸣时。\n不会末后句，只有奯心知。",
        "dynasty": "宋",
        "collection_info": null
    },
    {
        "uuid": "35f1d604ebc399b7edcab2e43bea150a",
        "title": "颂古四十五首  其二七",
        "author": "释如珙",
        "content": "密启深深意，禅和不用疑。\n恰得三年活，言中果有期。",
        "dynasty": "宋",
        "collection_info": null
    },
    {
        "uuid": "62464e5aa034fdff26de781330cd504d",
        "title": "颂古四十五首  其二八",
        "author": "释如珙",
        "content": "秘魔提杈起，验你本来人。\n得在杈下死，不负此生身。",
        "dynasty": "宋",
        "collection_info": null
    },
    {
        "uuid": "6d2203cfc4c1d2162ccee74ae1b05acb",
        "title": "颂古四十五首  其二九",
        "author": "释如珙",
        "content": "蝼蚁皆有佛性，为甚狗子却无。\n赵州观音院里，壁上挂箇胡芦。",
        "dynasty": "宋",
        "collection_info": null
    },
    {
        "uuid": "45b5669c9646fa94646943e26fe3a695",
        "title": "颂古四十五首  其三○",
        "author": "释如珙",
        "content": "大地一隻眼，谁敢屙其中。\n锹子寄将去，那知到雪峰。",
        "dynasty": "宋",
        "collection_info": null
    },
    {
        "uuid": "7d6871c98cc1a2b6b6d0daf3695f565d",
        "title": "颂古四十五首  其三一",
        "author": "释如珙",
        "content": "不曾出门去，庄上吃油糍。\n庄主归相谢，侍者不得知。",
        "dynasty": "宋",
        "collection_info": null
    },
    {
        "uuid": "03ccf921fb958af1defb43469106dc6a",
        "title": "颂古四十五首  其三二",
        "author": "释如珙",
        "content": "尘中辨主问岩头，心识如何曾得休。\n鼻孔眼睛都要见，铜砂锣裏满盛油。",
        "dynasty": "宋",
        "collection_info": null
    },
    {
        "uuid": "085e341d10695f1f11e19ebdfc42f5f7",
        "title": "颂古四十五首  其三三",
        "author": "释如珙",
        "content": "担一片板在肩头，如何得到空王地。\n睦州古佛多垂慈，要你自家放舍去。",
        "dynasty": "宋",
        "collection_info": null
    },
    {
        "uuid": "ace1b83ee60a995cfc323b68888973ff",
        "title": "颂古四十五首  其三四",
        "author": "释如珙",
        "content": "你若学他看，牛皮真箇穿。\n长年横案上，字义自然圆。",
        "dynasty": "宋",
        "collection_info": null
    },
    {
        "uuid": "674acba49499fa3c7cf5056fe1bc3aca",
        "title": "颂古四十五首  其三五",
        "author": "释如珙",
        "content": "坐禅成佛生妄见，磨砖作镜妄尤多。\n打车打牛俱是妄，搅得心肠没奈何。",
        "dynasty": "宋",
        "collection_info": null
    },
    {
        "uuid": "b38dd5b0b801c866360e9593b9accc5a",
        "title": "颂古四十五首  其三六",
        "author": "释如珙",
        "content": "岂要共出一隻手，只教唤着沙弥来。\n铁铛无脚又无耳，墙下春深荠叶开。",
        "dynasty": "宋",
        "collection_info": null
    },
    {
        "uuid": "32f7327010de61deb233c913ad1c0381",
        "title": "颂古四十五首  其三七",
        "author": "释如珙",
        "content": "圆相中间坐底谁，便施女拜各呈机。\n国师道大徧天下，未许寻常人得知。",
        "dynasty": "宋",
        "collection_info": null
    },
    {
        "uuid": "5a5ec42c0ed94abb970949957a58c0d5",
        "title": "颂古四十五首  其三八",
        "author": "释如珙",
        "content": "千里同风见不差，僧持此语报玄沙。\n不知蹉过如何也，莫是玄沙蹉过他。",
        "dynasty": "宋",
        "collection_info": null
    },
    {
        "uuid": "fa6847476e5411464096f035c1d6d2eb",
        "title": "颂古四十五首  其三九",
        "author": "释如珙",
        "content": "尊者策眉王不会，十方剎土古风清。\n佛斋胜会亲曾预，不是寻堂粥饭僧。",
        "dynasty": "宋",
        "collection_info": null
    },
    {
        "uuid": "d2add29331d1751c3cde1b6dad1a5f05",
        "title": "颂古四十五首  其四○",
        "author": "释如珙",
        "content": "二十年来不具眼，茅庵烧却是徒为。\n三春暖气无多子，真实之言亦可师。",
        "dynasty": "宋",
        "collection_info": null
    },
    {
        "uuid": "8e77781e84df171d50e5a579ec2de648",
        "title": "颂古四十五首  其四一",
        "author": "释如珙",
        "content": "只一箇休去，伎俩自然消。\n诸圣在甚处，脚下路条条。",
        "dynasty": "宋",
        "collection_info": null
    },
    {
        "uuid": "dcfdff8fa1ea6f508e7d9fc5a744a352",
        "title": "颂古四十五首  其四二",
        "author": "释如珙",
        "content": "斩蛇却非小小事，直是教他脱苦轮。\n座主高茅心未泯，如何胡乱妄通言。",
        "dynasty": "宋",
        "collection_info": null
    },
    {
        "uuid": "0bdd0d3891b667e6d8b0b2c8a7e53ea5",
        "title": "颂古四十五首  其四三",
        "author": "释如珙",
        "content": "北斗裏藏身，虚空中出没。\n道得一句来，日头东畔出。",
        "dynasty": "宋",
        "collection_info": null
    },
    {
        "uuid": "a657463ae54ba4f2b52654ae9029cf53",
        "title": "颂古四十五首  其四四",
        "author": "释如珙",
        "content": "设粥殷勤请念诵，白槌各为念摩诃。\n上来功德要圆满，復去厨头打破锅。",
        "dynasty": "宋",
        "collection_info": null
    },
    {
        "uuid": "ab3084fb04fd87992ccce06326699e41",
        "title": "颂古四十五首  其四五",
        "author": "释如珙",
        "content": "药山手中书佛字，问他端尔要心开。\n只将佛字为酬对，元是曾持五戒来。",
        "dynasty": "宋",
        "collection_info": null
    },
    {
        "uuid": "41d9aca6f42348d2f8276cf19beb6621",
        "title": "弥陀悬鼓相赞",
        "author": "释如珙",
        "content": "彩云缥缈悬红日，瞻彼慈容大导师。\n四十八愿丘山重，众生杂念乱如丝。",
        "dynasty": "宋",
        "collection_info": null
    },
    {
        "uuid": "3f634512902af982be4bc21cf18005a2",
        "title": "寒山赞",
        "author": "释如珙",
        "content": "做诗无题目，只要写心源。\n心源虽难构，浅深在目前。\n白云抱幽石，藤花树上纡。\n丰干不识你，道你是文殊。",
        "dynasty": "宋",
        "collection_info": null
    },
    {
        "uuid": "f6bb2627de1883fd79f2c695396722f5",
        "title": "拾得赞",
        "author": "释如珙",
        "content": "是谁拾得你，便名为拾得。\n手把粗粝藜，要打天边月。\n埽地却有功，眼界得浄洁。\n闾丘太守来，也解生欣悦。",
        "dynasty": "宋",
        "collection_info": null
    },
    {
        "uuid": "4330d69d978252e66fef6dbba63d7550",
        "title": "丰干赞",
        "author": "释如珙",
        "content": "人心既无，虎心亦无。\n骑来骑去，是汝是吾。\n松门杳杳，朗月轮孤。",
        "dynasty": "宋",
        "collection_info": null
    },
    {
        "uuid": "8e8da6abb35fc01d374960f4cbec26fe",
        "title": "禅月大师画罗汉像赞",
        "author": "释如珙",
        "content": "禅月罗汉应身，画出罗汉形像。\n丝毫无得渗漏，虚空捏作一团。\n拈来挂虚空中，咄咄咄咄咄咄。",
        "dynasty": "宋",
        "collection_info": null
    },
    {
        "uuid": "357ba87a018d3cf081474b71f2f98a5f",
        "title": "达磨大师赞",
        "author": "释如珙",
        "content": "破六宗己见固是，折茎芦渡江还非。\n大道等虚空，非虚空之量。\n大道同日月，踰日月之明。\n一华开五叶，结果自然成。",
        "dynasty": "宋",
        "collection_info": null
    },
    {
        "uuid": "80016c031e8a55da864890d9c21f8941",
        "title": "六祖大师赞",
        "author": "释如珙",
        "content": "曹溪本无波浪，是他来者激起。\n日月星辰万象，总被陆沈，出头不得。",
        "dynasty": "宋",
        "collection_info": null
    },
    {
        "uuid": "5bf0bf34461005b8742623cabb7bdcab",
        "title": "临济大师赞",
        "author": "释如珙",
        "content": "得马祖百丈黄檗之旨，发自己胸中本有底光明。\n见僧入门便喝，谓之临济一宗。\n三世诸佛构不着，狸奴白牯构不着。",
        "dynasty": "宋",
        "collection_info": null
    },
    {
        "uuid": "7481259e0fc9f24e1a43521acf747b5b",
        "title": "德山和尚赞",
        "author": "释如珙",
        "content": "吹灭纸灯，眼前黑暗。\n拈得白棒，胡挥乱挥。\n黄河放出，太华裂开，大千沙界绝尘埃。",
        "dynasty": "宋",
        "collection_info": null
    },
    {
        "uuid": "31b9796691b420611021bce08647289a",
        "title": "云门大师赞",
        "author": "释如珙",
        "content": "睦州拶折脚，如何嗣雪峯。\n一句内，三句外，星飞电捲。\n构得着，构不着，总是死汉。",
        "dynasty": "宋",
        "collection_info": null
    },
    {
        "uuid": "061c2f9b11533d982469032b44d7a113",
        "title": "赵州和尚赞",
        "author": "释如珙",
        "content": "有底道赵州说禅，近在口皮边，远过河沙国，总描邈不着。\n镇州出大萝卜头，是他亲见南泉。\n观音院壁上，挂箇葫芦，风吹不落。",
        "dynasty": "宋",
        "collection_info": null
    },
    {
        "uuid": "f6419c39b36d750f49225168f7be3090",
        "title": "慈明和尚赞",
        "author": "释如珙",
        "content": "得人怕，得人憎。\n吓得神鼎，头缩面青。\n烧火未着，晚参鼓鸣。",
        "dynasty": "宋",
        "collection_info": null
    },
    {
        "uuid": "7f777a709c76b8d22ca1f0be54cc62e3",
        "title": "杨岐和尚赞",
        "author": "释如珙",
        "content": "屋老四壁疎，雪珠床上跳。\n犹有闲情怀，对白云发笑。",
        "dynasty": "宋",
        "collection_info": null
    },
    {
        "uuid": "256336959ae7d98f47369412d7dab194",
        "title": "虎丘隆和尚赞",
        "author": "释如珙",
        "content": "睡虎一啸，虚空掇转。\n南辰居北，北辰居南。\n馿作馿鸣，犬作犬吠。\n外道消灭，正宗亦无。",
        "dynasty": "宋",
        "collection_info": null
    },
    {
        "uuid": "750de2bead914b335b2efd49824022ba",
        "title": "天目和尚赞",
        "author": "释如珙",
        "content": "不道先师具大眼目，只道先师无肯路。\n还有知得者么，杨岐之衣到松源师祖不传，临终谓兄弟久聚。\n正路行者有，只不能用黑豆法。\n难以荷负正宗，临济佛法到此平沈。\n痛哉痛哉，以此见先师，深得师祖之旨矣。",
        "dynasty": "宋",
        "collection_info": null
    },
    {
        "uuid": "4bc30e45ef35735b0244df1c35c2d3d6",
        "title": "天目和尚赞松源和尚像永长老请赞",
        "author": "释如珙",
        "content": "我祖之真，是真非真。\n我父之赞，是赞非赞。\n非真是真，非赞是赞。\n塞破虚空，断杨岐旨，灭临济宗。\n分付定水，打凤罗龙。",
        "dynasty": "宋",
        "collection_info": null
    },
    {
        "uuid": "0e529939c8dfe9ebb0b2b92c6d4508a3",
        "title": "禅人画师像请赞  其一",
        "author": "释如珙",
        "content": "不破古人玄关，而玄关自破。\n不碎今时窠臼，而窠臼自碎。\n鹫峰之衣烂却，西丘之话无传。",
        "dynasty": "宋",
        "collection_info": null
    },
    {
        "uuid": "550b2526bf4d29117e4b729cfb2da9e2",
        "title": "禅人画师像请赞  其二",
        "author": "释如珙",
        "content": "尺璧千丈石，寸金万里沙。\n拣辨俱不得，达磨返流沙。",
        "dynasty": "宋",
        "collection_info": null
    },
    {
        "uuid": "eae42ea945787cdc14e898c3fefb2f62",
        "title": "禅人画师像请赞  其三",
        "author": "释如珙",
        "content": "黄檗不是临济，争打六十拄杖。\n较之七佛已前，都无许多劳攘。\n即是吾真种草，何须特地写像。",
        "dynasty": "宋",
        "collection_info": null
    },
    {
        "uuid": "da3b45982cc45d69892775f3755fc96d",
        "title": "禅人画师像请赞  其四",
        "author": "释如珙",
        "content": "持刀杀人，人心不死。\n赤手杀人，人心不死。\n伎俩俱尽，人心自死。",
        "dynasty": "宋",
        "collection_info": null
    },
    {
        "uuid": "4f8b2fe462b485c300e7c6264905e9ce",
        "title": "禅人画师像请赞  其五",
        "author": "释如珙",
        "content": "一喝从马师起，临济承虚接响。\n病叟本无气力，不能学这般承。",
        "dynasty": "宋",
        "collection_info": null
    },
    {
        "uuid": "e2bc65f1a52daadca08c48bc9138cad8",
        "title": "禅人画师像请赞  其六",
        "author": "释如珙",
        "content": "栽菜根向上，种豆要收谷。\n不必生疑讶，今年六十六。",
        "dynasty": "宋",
        "collection_info": null
    },
    {
        "uuid": "c60b5f8ac5bfa7a0626e934c25dffe3c",
        "title": "禅人画师像请赞  其七",
        "author": "释如珙",
        "content": "不是心，不是佛，不是物。\n新罗国裏打鼓，大唐殿上作舞。\n天上天下人痴痴，七佛传来到六祖。",
        "dynasty": "宋",
        "collection_info": null
    },
    {
        "uuid": "d32bd153832af4040e531cd1703484e2",
        "title": "禅人画师像请赞  其八",
        "author": "释如珙",
        "content": "道远乎哉，触事而真。\n罗公照镜，李婆映水。\n鼻孔各别，娘生一般。\n会与不会，福州使铁钱。",
        "dynasty": "宋",
        "collection_info": null
    },
    {
        "uuid": "52d2d3fd0919725bd7de3ebb8980eeed",
        "title": "偈颂二十首  其一",
        "author": "释如珙",
        "content": "日影每从窗外过，知他奔逐几时休。\n虚空落地须弥碎，三世如来不出头。",
        "dynasty": "宋",
        "collection_info": null
    },
    {
        "uuid": "6a328214ec2f3d5753199691c9ca48cd",
        "title": "偈颂二十首  其二",
        "author": "释如珙",
        "content": "月在水中捞不上，徒劳戳碎水中天。\n夜深山寺开门睡，月自飞来到面前。",
        "dynasty": "宋",
        "collection_info": null
    },
    {
        "uuid": "b3ffd98dc9ab77a1ab60a5a93e39b1be",
        "title": "偈颂二十首  其三",
        "author": "释如珙",
        "content": "人心到老不知休，心若休时万事休。\n水上葫芦捺得住，始信桥流水不流。",
        "dynasty": "宋",
        "collection_info": null
    },
    {
        "uuid": "49b8b7a38a2499e89336ea8d74925693",
        "title": "偈颂二十首  其四",
        "author": "释如珙",
        "content": "贪瞋痴众生根本，众生根本佛根本。\n佛无众生不成佛，是故众生佛根本。",
        "dynasty": "宋",
        "collection_info": null
    },
    {
        "uuid": "04ce43c5caa29ec0568cc58604b6749f",
        "title": "偈颂二十首  其五",
        "author": "释如珙",
        "content": "楼上五更钟未动，人间万事已营营。\n明朝一饭先书籍，那取工夫细度量。",
        "dynasty": "宋",
        "collection_info": null
    },
    {
        "uuid": "da0cb394b5a550afa19009c76f5aae4a",
        "title": "偈颂二十首  其六",
        "author": "释如珙",
        "content": "诸佛面前求早悟，众生界上几曾迷。\n本源自性天真佛，日用中间无少亏。",
        "dynasty": "宋",
        "collection_info": null
    },
    {
        "uuid": "fdafa14b25d30de542b32be22d1ba58a",
        "title": "偈颂二十首  其七",
        "author": "释如珙",
        "content": "清浄世界清浄人，浊恶世界浊恶人。\n随性所转移不得，总是娘生一箇身。",
        "dynasty": "宋",
        "collection_info": null
    },
    {
        "uuid": "2cef637c67cbbe88348384c978926367",
        "title": "偈颂二十首  其八",
        "author": "释如珙",
        "content": "触目尽是清浄地，清浄地上无佛住。\n赵州教人急走过，狸奴倒上菩提树。",
        "dynasty": "宋",
        "collection_info": null
    },
    {
        "uuid": "d27879f1ecb433db78e308485dd57745",
        "title": "偈颂二十首  其九",
        "author": "释如珙",
        "content": "老已无心走市廛，娑罗树下展身眠。\n余生一了一切了，不去烧香向佛前。",
        "dynasty": "宋",
        "collection_info": null
    },
    {
        "uuid": "8369ac1260b0fb76a8ffbba8ab923f2e",
        "title": "偈颂二十首  其一○",
        "author": "释如珙",
        "content": "万事成空皆已悉，一身无实亦深知。\n丝毫名利放不过，得出轮迴是几时。",
        "dynasty": "宋",
        "collection_info": null
    },
    {
        "uuid": "47576e891fb1830bd655694c7a8cf2a1",
        "title": "偈颂二十首  其一一",
        "author": "释如珙",
        "content": "晓来云过阑干湿，手把圆珠独自立。\n声声称念南无佛，佛道现前不成佛。",
        "dynasty": "宋",
        "collection_info": null
    },
    {
        "uuid": "b1691f67ae46caaa59a4a275e6763bb8",
        "title": "偈颂二十首  其一二",
        "author": "释如珙",
        "content": "鱼浮水面性地平，鸟入林中机路密。\n秋到石床枫叶落，梦幻伴子六十七。",
        "dynasty": "宋",
        "collection_info": null
    },
    {
        "uuid": "13029b475460fb9d5535ca1c81e82298",
        "title": "偈颂二十首  其一三",
        "author": "释如珙",
        "content": "水边林下道人行，念念无非是道情。\n尽去西方寻浄土，青莲华在淤泥生。",
        "dynasty": "宋",
        "collection_info": null
    },
    {
        "uuid": "6f5dc165249f30293e002054a06b5dcb",
        "title": "偈颂二十首  其一四",
        "author": "释如珙",
        "content": "称心称意可长保，上苑名园春日花。\n一箇尖头茅屋下，长年无事道人家。",
        "dynasty": "宋",
        "collection_info": null
    },
    {
        "uuid": "1ec252cd28f6b6521e16fa20cf8098f5",
        "title": "偈颂二十首  其一五",
        "author": "释如珙",
        "content": "大道在目前，本来无妙理。\n阳地生为人，阴空死作鬼。\n月照岭上松，风吹原下水。\n髼头寒拾翁，拍手笑不已。",
        "dynasty": "宋",
        "collection_info": null
    },
    {
        "uuid": "4e76d98ac098f9ff97bde3c1aa9469ee",
        "title": "偈颂二十首  其一六",
        "author": "释如珙",
        "content": "人有黄金宅，弃之徒自忙。\n北风连地起，吹雪上眉梁。\n杳杳黄泉路，难逢日月光。\n吾侬如此说，且去审思量。",
        "dynasty": "宋",
        "collection_info": null
    },
    {
        "uuid": "a5132513d29972b5a7c5ccf1d24af132",
        "title": "偈颂二十首  其一七",
        "author": "释如珙",
        "content": "山中滋味别，往往少人知。\n野菜合黄独，能充白日饥。\n风轻翻草叶，猿重坠藤枝。\n余生只寄此，閒读古人诗。",
        "dynasty": "宋",
        "collection_info": null
    },
    {
        "uuid": "ac2b13e1e4776a4e8a4c16b0d7907826",
        "title": "偈颂二十首  其一八",
        "author": "释如珙",
        "content": "老农陇上耕，终日手不住。\n白骨谁家冢，群鸦噪高树。\n一条浅溪水，滔滔自流去。",
        "dynasty": "宋",
        "collection_info": null
    },
    {
        "uuid": "5c2b15c4b206c4487649f62977af2129",
        "title": "偈颂二十首  其一九",
        "author": "释如珙",
        "content": "迷时从他迷，悟时听他悟。\n九牛虽有力，拽之不可住。\n日落又黄昏，风吹白杨树。",
        "dynasty": "宋",
        "collection_info": null
    },
    {
        "uuid": "421b48d6cd23489c96aa7ecf5bf4b6c4",
        "title": "偈颂二十首  其二○",
        "author": "释如珙",
        "content": "吾家不甚遥，看取脚下路。\n红日上山头，石羊草裏卧。\n人间一百年，弹指声中过。\n柴门无锁钥，白云自来去。",
        "dynasty": "宋",
        "collection_info": null
    },
    {
        "uuid": "9d0f876105ef17f8674ed73c5688f604",
        "title": "过竹田西堂无相庵房",
        "author": "释如珙",
        "content": "懒举话头嫌鼻祖，烧香那肯礼西方。\n空房消尽闲心识，日往月来不见长。",
        "dynasty": "宋",
        "collection_info": null
    },
    {
        "uuid": "80d881fd43e49662c5a2a30c26ead848",
        "title": "清藏主归乡省亲",
        "author": "释如珙",
        "content": "入我门来先割爱，胡为旧路又重行。\n娑婆世界多寒暑，一箇皮囊几度生。",
        "dynasty": "宋",
        "collection_info": null
    },
    {
        "uuid": "4054e937891ee0182b781629fe7ad3a4",
        "title": "送契首座住鴈山灵峰",
        "author": "释如珙",
        "content": "曷送住持芝下寺，祖翁一箇破砂盆。\n寒酸固是难开眼，煮饭犹堪煮菜根。",
        "dynasty": "宋",
        "collection_info": null
    },
    {
        "uuid": "b1c56dd3e65bd6cc8abfc7e5e1565aec",
        "title": "示椿藏主",
        "author": "释如珙",
        "content": "一夏工夫打不彻，百千亿劫不消磨。\n金乌玉兔长相逐，鴈荡峰头见也么。",
        "dynasty": "宋",
        "collection_info": null
    },
    {
        "uuid": "cd44c051ea7a093ad8128c2f5156ced7",
        "title": "到中山宝首座房",
        "author": "释如珙",
        "content": "岩房终日冷沈沈，经案尘埃一寸深。\n五十余年如此过，道人行世太无心。",
        "dynasty": "宋",
        "collection_info": null
    },
    {
        "uuid": "c0d0230677e111b0a1f7c8a845a6aa69",
        "title": "永藏主到鴈荡山放牧寮请益",
        "author": "释如珙",
        "content": "老来自病救不了，佛病祖病孰能排。\n壁上葫芦风打落，床头拄杖被尘埋。",
        "dynasty": "宋",
        "collection_info": null
    },
    {
        "uuid": "87f682209e8acf4a5e3e11b6686de625",
        "title": "寄予藏主",
        "author": "释如珙",
        "content": "要成大树作阴凉，放教片心如泥去。\n云门一举四十九，临济大师无本据。",
        "dynasty": "宋",
        "collection_info": null
    },
    {
        "uuid": "ebcdda07cafc0cb4ae544b6695d97992",
        "title": "示莫侍者",
        "author": "释如珙",
        "content": "参禅只要见得尽，见得尽时无障碍。\n六箇门头长日开，声香味触常三昧。",
        "dynasty": "宋",
        "collection_info": null
    },
    {
        "uuid": "bcc3fc046dfe4045ccaa4deb7e9914d8",
        "title": "寄明藏主",
        "author": "释如珙",
        "content": "一颗如来藏里珠，灵光烁破众人疑。\n大千沙界无尘土，即是尘劳未脱时。",
        "dynasty": "宋",
        "collection_info": null
    },
    {
        "uuid": "8a88aafd770c3f0b988b7be8f1d65802",
        "title": "寄息首座",
        "author": "释如珙",
        "content": "黄檗三度打临济，睦州合吃棒三千。\n干坤儱侗无今古，猛将不来边上眠。",
        "dynasty": "宋",
        "collection_info": null
    },
    {
        "uuid": "a9ea4064228e1f37e90bf4fb26b5c9a3",
        "title": "示然侍者",
        "author": "释如珙",
        "content": "以法传法狮子吼，以心传心铁牛机。\n十方世界无行路，圆觉空中有路归。",
        "dynasty": "宋",
        "collection_info": null
    },
    {
        "uuid": "ce4afe509352ff902a6eb898c196a30b",
        "title": "送权侍者游洞庭",
        "author": "释如珙",
        "content": "七十二峰波面出，卢公去后石屏存。\n高歌数曲游三日，图画又添僧一尊。",
        "dynasty": "宋",
        "collection_info": null
    },
    {
        "uuid": "95b8f8e4c26eb7b4953f38b912b46702",
        "title": "寄梓岩西堂和尚",
        "author": "释如珙",
        "content": "每问往来兴寝事，惟言闭户自安禅。\n西丘寿到八十四，住院都卢无十年。",
        "dynasty": "宋",
        "collection_info": null
    },
    {
        "uuid": "3e4cd3537afe618b7126bf52a73502d3",
        "title": "寄宝藏主",
        "author": "释如珙",
        "content": "识尘消落尽，本性自圆明。\n动静无差异，语言只似常。\n后到不过此，先来亦只宁。\n坐禅一片石，松树长青青。",
        "dynasty": "宋",
        "collection_info": null
    },
    {
        "uuid": "a97db142becd1e94506e2a51db968de7",
        "title": "送明藏主",
        "author": "释如珙",
        "content": "门内天地阔，门外山水长。\n一句未脱口，遍界是冰霜。\n寒光夺夜月，鬼神不敢当。\n本来清浄性，胸中无留藏。\n拾得是我弟，寒山是我兄。\n明朝相随去，一锡兼一瓶。",
        "dynasty": "宋",
        "collection_info": null
    },
    {
        "uuid": "b812d28bf25d9b317b44ab9d1ee474b5",
        "title": "示收侍者",
        "author": "释如珙",
        "content": "人言不是面通红，此病流来自劫空。\n拈出洞山三顿棒，慈明老汉得黄龙。",
        "dynasty": "宋",
        "collection_info": null
    },
    {
        "uuid": "62cf09c5d3885f72bc4f9e41eb945e10",
        "title": "送灵石齐物长老",
        "author": "释如珙",
        "content": "方丈守职莫轻忽，自然久久见全功。\n杨岐只是会监寺，踢出馿儿振祖风。",
        "dynasty": "宋",
        "collection_info": null
    },
    {
        "uuid": "addd61d8ed40c2b3e57d5ac65184edf7",
        "title": "寄端书记",
        "author": "释如珙",
        "content": "青猿长短声，独自倚廊柱。\n三际俱不来，一片冷泉水。\n非唯无众生，无佛亦无己。\n短句与长吟，遣兴适意耳。\n半夜落霜华，日轮正卓午。\n寥寥天地间，只有寒山子。",
        "dynasty": "宋",
        "collection_info": null
    },
    {
        "uuid": "34ca8382e1b912a382458ca743d29a99",
        "title": "送茂侍者",
        "author": "释如珙",
        "content": "一鹗度秋空，秋空无影迹。\n千人万人海，聚头空唧唧。\n点黑杨岐衣，鹫峰藏得密。\n寒暑知几年，分付当有日。\n谈玄说妙者，脱去情尘执。",
        "dynasty": "宋",
        "collection_info": null
    },
    {
        "uuid": "c4aa7acf1caf1d3c89e2475f7f8b2ae0",
        "title": "示明侍者",
        "author": "释如珙",
        "content": "布毛吹起便悟去，未吹布毛何不悟。\n三三九九八十一，云门大师有抽顾。",
        "dynasty": "宋",
        "collection_info": null
    },
    {
        "uuid": "6d6d4a6fe431e6ff8af4357028b03005",
        "title": "寄灌顶长老",
        "author": "释如珙",
        "content": "半夜鹤鸣山月吟，山翁独坐破柴床。\n几番劫石成灰去，一点灵光照世明。",
        "dynasty": "宋",
        "collection_info": null
    },
    {
        "uuid": "f4d068693bda1ee40e6ebc8d07114dba",
        "title": "示至侍者",
        "author": "释如珙",
        "content": "我宗无语亦无法，猕猴各佩古菱花。\n昏衢烛破无今古，大地众生尽到家。",
        "dynasty": "宋",
        "collection_info": null
    },
    {
        "uuid": "1981785245c51ec6ab29eea6c88e20ca",
        "title": "送一维那",
        "author": "释如珙",
        "content": "扣我山寮门，乃是我法侄。\n来情不用推，一一皆着实。\n生柴带叶烧，新水敲冰汲。\n难得再相逢，今年六十七。\n归去望东溟，天岸一团日。",
        "dynasty": "宋",
        "collection_info": null
    },
    {
        "uuid": "abe01b6ff6c6ff8948774776573faed3",
        "title": "送琦上人",
        "author": "释如珙",
        "content": "万里无寸草，出门便是草。\n十年归不得，忘却来时道。\n今岁秋事早，凉风生木杪。\n拄杖挑钵囊，锐志不小小。\n孰顾他洞山，浏阳寒拾老。\n衲僧家行履，不可得寻讨。",
        "dynasty": "宋",
        "collection_info": null
    },
    {
        "uuid": "8809741adf859c85f90dff8c2e02d352",
        "title": "寄雪窦千峰琬西堂",
        "author": "释如珙",
        "content": "千丈崖根芋火香，天上日轮正卓午。\n东土西干无祖师，白头老僧七十五。",
        "dynasty": "宋",
        "collection_info": null
    },
    {
        "uuid": "82600f16dfa7263b92b9cdb49e8d794f",
        "title": "道藏主号物外因作此偈",
        "author": "释如珙",
        "content": "何处是物外，徒然劳指註。\n物物皆唯我，我实无比喻。\n去却我一字，动静随所寓。\n灵光遍寰宇，今古绝来去。",
        "dynasty": "宋",
        "collection_info": null
    },
    {
        "uuid": "7b475c26715893dc4372fa8e390bf49a",
        "title": "寄海藏主",
        "author": "释如珙",
        "content": "佛佛授手无多子，祖祖相传似海深。\n昨夜西风撼门扇，天明无迹可追寻。",
        "dynasty": "宋",
        "collection_info": null
    },
    {
        "uuid": "761c0ad2165fd5a7f5dea29628dec78b",
        "title": "送彻上人游台鴈",
        "author": "释如珙",
        "content": "多人乞语过台鴈，上人亦向那边游。\n寒拾不能登妙觉，只为贪着山水幽。\n巨罗长年抱膝坐，痴痴更是不知休。\n春花正开香满路，日轮卓午山气收。\n乘兴去时宜速速，乘兴回来莫悠悠。",
        "dynasty": "宋",
        "collection_info": null
    },
    {
        "uuid": "79d99263c751e7dc195da0f1b1b15f84",
        "title": "送真藏主",
        "author": "释如珙",
        "content": "达磨不曾来东土，二祖亦不往西天。\n一条古路生荆棘，更无佛法可流传。",
        "dynasty": "宋",
        "collection_info": null
    },
    {
        "uuid": "76aadc648126d08cdcf2cd9c53077fb4",
        "title": "示霞上人",
        "author": "释如珙",
        "content": "一大藏教言外荐，十方剎土目前看。\n老僧住世无多日，只要阇梨心地安。",
        "dynasty": "宋",
        "collection_info": null
    },
    {
        "uuid": "e94f0a88e34c192fe7c538dd1fb44cf9",
        "title": "寄灵仲通侄",
        "author": "释如珙",
        "content": "一楼山色好，山是飞来山。\n座上方外友，身心俱閒閒。\n秋来几夜梦，踏月到其间。\n更转语方定，瓦炉香未残。\n一偈聊相寄，山寮长日关。",
        "dynasty": "宋",
        "collection_info": null
    },
    {
        "uuid": "c00b871519b2ef171a0dbf989b979242",
        "title": "拄杖歌",
        "author": "释如珙",
        "content": "老龙蜕骨空山，樵人惠我作杖。\n靠在绳床角头，团团围绕万象。\n打狗打雨敲风，总是颠倒妄想。\n有人拗作两橛，伏惟尚飨。",
        "dynasty": "宋",
        "collection_info": null
    },
    {
        "uuid": "a9beff5aaa843be6b3ec5d8d614f6364",
        "title": "归山",
        "author": "释如珙",
        "content": "衰老归山寮，山寮无杂事。\n柴床石枕头，长伸两脚睡。\n寒拾约不来，丰干骑虎至。\n虎性本不驯，苍苔都踏碎。\n春风补得完，八八六十四。",
        "dynasty": "宋",
        "collection_info": null
    },
    {
        "uuid": "620f9dc561b2a479c4b69725d49896b9",
        "title": "此庵歌",
        "author": "释如珙",
        "content": "吾结此庵寄残影，有问此庵坏不坏。\n一语发出甚奇怪，随他口下答不坏。\n凡属形相皆是坏，为甚此庵却不坏。\n六窗俱透无一物，常光无内亦无外。\n劫火洞然大千坏，吾结此庵实不坏。\n行住坐卧于其中，只是寻常箇境界。\n有时松风閒举话，万象森罗齐爽快。",
        "dynasty": "宋",
        "collection_info": null
    },
    {
        "uuid": "704018d51bc99cf4f32eac3bfec91073",
        "title": "示恩藏主",
        "author": "释如珙",
        "content": "道在目前无变易，只缘体悉有亲疎。\n黄梅夜半传衣钵，七百人中一老卢。",
        "dynasty": "宋",
        "collection_info": null
    },
    {
        "uuid": "84dc9e29c1c4ff64bead7dcdecda6f47",
        "title": "寄琢间和尚",
        "author": "释如珙",
        "content": "闻得去年交院事，世间谁识老师心。\n青山绿水门前有，浄土西方不去寻。",
        "dynasty": "宋",
        "collection_info": null
    },
    {
        "uuid": "0e079da321acee4deabd2892dddccc1c",
        "title": "塔偈",
        "author": "释如珙",
        "content": "午夜髑髅吟，山空片月明。\n西方无浄土，只有弥陀经。",
        "dynasty": "宋",
        "collection_info": null
    },
    {
        "uuid": "ad311ae9aa2e7f1f25f8b8d9d51296e4",
        "title": "塔铭",
        "author": "释如珙",
        "content": "天生一穴，藏吾枯骨。\n骨朽成土，土能生物。\n结箇葫芦，挂赵州壁。\n永脱轮迴，超三世佛。",
        "dynasty": "宋",
        "collection_info": null
    },
    {
        "uuid": "79283353c4d4a8802779669f5f1a0aae",
        "title": "雁山",
        "author": "释如珙",
        "content": "石龙滴滴鼻中水，二十名泉类莫齐。\n头白山翁贪潄齿，杖藜逐石过桥西。",
        "dynasty": "宋",
        "collection_info": null
    }
]