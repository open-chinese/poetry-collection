[
    {
        "uuid": "39d67994bbe1f92c63a41e7953b969ad",
        "title": "游终南山杂咏 草堂",
        "author": "李騊",
        "content": "入门修竹耸琅玕，坐久香风拂画栏。\n春色正秾双桧静，朝光初上一峰寒。\n翠萦虚室尘襟阔，冷逼疏窗夜梦残。\n物外闲心殊未惬，殷勤重上白云端。",
        "dynasty": "宋",
        "collection_info": null
    },
    {
        "uuid": "1c4a688277982a12ac51a2e7de1d85aa",
        "title": "游终南山杂咏 宿紫阁",
        "author": "李騊",
        "content": "石磴溪桥傍翠峦，分明深入画图间。\n远绕禅剎疑无景，迥出群峰别有山。\n微雨欲来云影乱，轻风不断鸟声闲。\n岚光可是清人骨，更待中宵一梦还。",
        "dynasty": "宋",
        "collection_info": null
    },
    {
        "uuid": "5089740b119943182edcf4d89b3a82c1",
        "title": "游终南山杂咏 雨后紫阁晚望",
        "author": "李騊",
        "content": "小雨初回作暮寒，断崖壁立夕阳间。\n一襟清兴无人语，旋拂禅床卧看山。",
        "dynasty": "宋",
        "collection_info": null
    },
    {
        "uuid": "9de22f459479ab7376f906aad8be7f07",
        "title": "游终南山杂咏 云际院",
        "author": "李騊",
        "content": "蔽日芳林迷去路，被蹊落叶误行踪。\n转岩却见层峦出，知是仙山第几重。",
        "dynasty": "宋",
        "collection_info": null
    },
    {
        "uuid": "ec67ba2a7bfd2fd52bb4959fbd9aa8eb",
        "title": "游终南山杂咏 长啸洞",
        "author": "李騊",
        "content": "西风壁立苍崖瘦，一水湍流怒浪翻。\n云外不须求紫府，祇应此景是桃源。",
        "dynasty": "宋",
        "collection_info": null
    },
    {
        "uuid": "db9ffe098a61ccb4ed21bdff8b3726a1",
        "title": "游终南山杂咏 宿重云山寺",
        "author": "李騊",
        "content": "渐侵晚景尤便静，不出忙中岂爱闲。\n休问骅骝与蛙黾，会须投绂老青山。",
        "dynasty": "宋",
        "collection_info": null
    },
    {
        "uuid": "76c37bcb9786f210cb5e9256ee8e4f5b",
        "title": "游终南山杂咏 重云道中海棠",
        "author": "李騊",
        "content": "万点梢头烂晓霞，谩随闲世斗春华。\n孤根自是生穷僻，未必轻输别圃花。",
        "dynasty": "宋",
        "collection_info": null
    },
    {
        "uuid": "ee2a2f822e82e61715e14d0a0ebc90de",
        "title": "游终南山杂咏 宿白云明日之鄠县",
        "author": "李騊",
        "content": "蔽空秾绿门前路，匝地疏苗户外村。\n暂宿云房叩虚寂，红尘意味不堪论。",
        "dynasty": "宋",
        "collection_info": null
    },
    {
        "uuid": "a50c8bc77187a937b0b7c279bfbb1499",
        "title": "游终南山杂咏 渼陂",
        "author": "李騊",
        "content": "望极空蒙清满怀，更寻遗迹步高台。\n日斜林杪增光去，风静山尖倒影来。\n万顷澄澜春涨碧，一川秀色暝阴开。\n坐中自有江湖兴，未放陂南画舸回。",
        "dynasty": "宋",
        "collection_info": null
    }
]