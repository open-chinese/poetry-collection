[
    {
        "uuid": "00aa5b0d3bf0881b7e455ba08a533c64",
        "title": "送从弟舍人入蜀",
        "author": "刘兼",
        "content": "嘉陵江畔饯行车，离袂难分十里余。\n慷慨莫夸心似铁，留连不觉泪成珠。\n风光川谷梅将发，音信云天雁未疏。\n立马举鞭无限意，会稀别远拟何如。",
        "dynasty": "宋",
        "collection_info": null
    },
    {
        "uuid": "9c1e822e2ade6e3b8455e044d6a7ae53",
        "title": "春晚寓怀",
        "author": "刘兼",
        "content": "一承兑泽莅方州，八度春光照郡楼。\n好景几时官吏醉，名山时领管弦游。\n空花任尔频侵眼，老雪从他渐满头。\n归去杜陵池阁在，只能欢笑不能愁。",
        "dynasty": "宋",
        "collection_info": null
    },
    {
        "uuid": "214d5fd788f27339d945ba8a3cc820fd",
        "title": "送文英大师",
        "author": "刘兼",
        "content": "屈指平阳别社莲，蟾光一百度曾圆。\n孤云自在知何处，薄宦参差亦信缘。\n山郡披风方穆若，花时分袂更凄然。\n摇鞭相送嘉陵岸，迴首羣峰隔囊边。",
        "dynasty": "宋",
        "collection_info": null
    },
    {
        "uuid": "5d24d6eca8f52eca6e96370f4a656d0a",
        "title": "早秋游湖上亭",
        "author": "刘兼",
        "content": "摇落江天万木空，雁行斜戛塞垣风。\n征闺捣月离愁远，旧馆眠云旅梦通。\n郢客岂能陪下里，皋禽争肯恋樊笼。\n此心旷荡谁相会，尽在南华十卷中。",
        "dynasty": "宋",
        "collection_info": null
    },
    {
        "uuid": "d8745b7e531865c8fcd1d8b19fae95ca",
        "title": "征妇怨",
        "author": "刘兼",
        "content": "金闺寂寞罢粧台，玉筯栏干界粉腮。\n花落掩关春欲暮，月圆欹枕梦初迴。\n鸾胶岂续愁肠断，龙剑难挥别绪开。\n曾寄锦书无限意，塞鸿何事不归来。",
        "dynasty": "宋",
        "collection_info": null
    },
    {
        "uuid": "c59d7ae4557a4d1ad6efc2ecb4684783",
        "title": "晚楼寓怀",
        "author": "刘兼",
        "content": "薄暮疏林宿鸟还，倚楼垂袂復凭栏。\n月沉江底珠轮凈，云锁峰头玉叶寒。\n刘毅暂贫虽壮志，冯唐将老自低颜。\n无言独对秋风立，拟把朝簪换钓竿。",
        "dynasty": "宋",
        "collection_info": null
    },
    {
        "uuid": "07cda44cf5cd9afd7405cb9159c32f1d",
        "title": "旭川祁宰思家而卒因述意呈秦川知己",
        "author": "刘兼",
        "content": "岁稔民康绝讼论，政成公暇自由身。\n朝看五马闲如社，夜拥双姬暖似春。\n家记不忧凭冢子，官资无愧是朝臣。\n岂同龌龊祁员外，至死悲凉一妇人。",
        "dynasty": "宋",
        "collection_info": null
    },
    {
        "uuid": "2becf2bda4a5758bbf2b003840ef94fa",
        "title": "偶闻官吏举请辄有一篇寄呈成都府从弟舍人",
        "author": "刘兼",
        "content": "官吏潜陈借寇词，宦情乡梦两相违。\n青城锦水无心住，紫阁莲峰有意归。\n张翰鲈鱼因醉忆，孟光书信近春稀。\n黄茅瘴色看看起，贪者犹疑别是机。",
        "dynasty": "宋",
        "collection_info": null
    },
    {
        "uuid": "0a592edee638910e6a614a1f1f0a9044",
        "title": "春游",
        "author": "刘兼",
        "content": "柳成金穗草如茵，载酒寻花共赏春。\n先入醉乡君莫问，十年风景在三秦。",
        "dynasty": "宋",
        "collection_info": null
    },
    {
        "uuid": "8af3f868aa98b6853176d3ec878050fe",
        "title": "再看光福寺牡丹",
        "author": "刘兼",
        "content": "去年曾看牡丹花，蛱蝶迎人傍綵霞。\n今日再游光福寺，春风吹我入仙家。\n当筵芬馥歌唇动，倚槛娇羞醉眼斜。\n来岁未朝京阙去，依前和露载归衙。",
        "dynasty": "宋",
        "collection_info": null
    },
    {
        "uuid": "a4409b22f32eee187039c75e933d6c2c",
        "title": "登郡楼书怀三首  其一",
        "author": "刘兼",
        "content": "烟雨楼台渐晦冥，锦江澄碧浪花平。\n卞和未雪荆山耻，庄舄空伤越国情。\n天际寂寥无雁下，云端依约有僧行。\n登高欲继离骚咏，魂断愁深写不成。",
        "dynasty": "宋",
        "collection_info": null
    },
    {
        "uuid": "59d3789b6c0960f5fcde1bde3105e861",
        "title": "登郡楼书怀三首  其二",
        "author": "刘兼",
        "content": "边郡荒凉悲且歌，故园迢递隔烟波。\n琴声背俗终如是，剑气衝星又若何。\n朝客渐通书信少，钓舟频引梦魂多。\n北山更有移文者，白首无尘归去么。",
        "dynasty": "宋",
        "collection_info": null
    },
    {
        "uuid": "028c9cb05727b7deb8bab8ff08b5e25c",
        "title": "登郡楼书怀三首  其三",
        "author": "刘兼",
        "content": "莫嗔阮氏哭途穷，万代深沉恨亦同。\n瑞玉岂知将抵鹊，铅刀何事却屠龙。\n九夷欲适嗟吾道，五柳终归效古风。\n独倚郡楼无限意，满江烟雨正冥蒙。",
        "dynasty": "宋",
        "collection_info": null
    },
    {
        "uuid": "ec016426459b1ca2287c70870459e277",
        "title": "春夕遣怀",
        "author": "刘兼",
        "content": "穷通分定莫凄凉，且放欢情入醉乡。\n范蠡扁舟终去相，冯唐半世只为郎。\n风飘玉笛梅初落，酒泛金樽月未央。\n休把虚名挠怀抱，九原丘壠尽侯王。",
        "dynasty": "宋",
        "collection_info": null
    },
    {
        "uuid": "1a5fb543531fc242c699fc973997b252",
        "title": "中春登楼二首  其一",
        "author": "刘兼",
        "content": "金杯不以涤愁肠，江郡芳时忆故乡。\n两岸烟花春富贵，一楼风月夜凄凉。\n王章莫耻牛衣泪，潘岳休惊鹤鬓霜。\n归去莲花归未得，白云深处有茅堂。",
        "dynasty": "宋",
        "collection_info": null
    },
    {
        "uuid": "31c267a83d4e2af4639d21db64be672f",
        "title": "中春登楼二首  其二",
        "author": "刘兼",
        "content": "古今通塞莫咨嗟，谩把霜髯敌岁华。\n失手已惭蛇有足，用心休为鼠无牙。\n九天云凈方怜月，一夜风高便厌花。\n独倚郡楼人不会，钓舟春浪接平沙。",
        "dynasty": "宋",
        "collection_info": null
    },
    {
        "uuid": "95ac7818ab1aa25365cc7b581af46002",
        "title": "中春宴游",
        "author": "刘兼",
        "content": "二月风光似洞天，红英翠萼蔟芳筵。\n楚王云雨迷巫峡，江令文章媚蜀笺。\n歌黛久颦春岫敛，舞衣新绣晓霞鲜。\n酒阑香袂初分散，笑指渔翁钓暮烟。",
        "dynasty": "宋",
        "collection_info": null
    },
    {
        "uuid": "05955c4cf397fadd6b31c389f206d524",
        "title": "咸阳怀古",
        "author": "刘兼",
        "content": "高秋咸镐起霜风，秦汉荒陵树叶红。\n七国斗鷄方贾勇，中原逐鹿更争雄。\n南山漠漠云常在，渭水悠悠事旋空。\n立马举鞭遥望处，阿房遗址夕阳东。",
        "dynasty": "宋",
        "collection_info": null
    },
    {
        "uuid": "e6f3888c0e7105f0f30f265be7238de7",
        "title": "倦学",
        "author": "刘兼",
        "content": "乐广亡来水镜稀，宓妃嫫母混妍媸。\n且于雾裏藏玄豹，休向窗中问碧鷄。\n百氏典坟空自苦，一堆萤雪竟谁知。\n门前春色芳如昼，好掩书斋任所之。",
        "dynasty": "宋",
        "collection_info": null
    },
    {
        "uuid": "ce721738839bbf594a8fed8d459240ee",
        "title": "昼寝",
        "author": "刘兼",
        "content": "花落青苔锦数重，书淫不觉避春慵。\n恣情枕上飞庄蝶，任尔云间骋陆龙。\n玉液未能消气魄，牙籤方可涤昏蒙。\n起来已被诗魔引，窗外寒敲翠竹风。",
        "dynasty": "宋",
        "collection_info": null
    },
    {
        "uuid": "6824518d0b6064b6d31a512758cec573",
        "title": "简竖儒",
        "author": "刘兼",
        "content": "蹄涔岂信有沧浪，萤火何堪并太阳。\n渊奥未曾探禹穴，矜夸便拟越丘墙。\n小巫神气终须怯，下俚音声必不长。\n近日冰壶多晦昧，虎皮羊质也观光。",
        "dynasty": "宋",
        "collection_info": null
    },
    {
        "uuid": "4a632be31e137117c9ddff88c8029a05",
        "title": "江楼望乡寄内子",
        "author": "刘兼",
        "content": "独上江楼望故乡，泪襟霜笛共凄凉。\n云生陇首秋虽早，月在天心夜已长。\n魂梦只能随蛱蝶，烟波无计学鸳鸯。\n蜀笺都有三千幅，总写离情寄孟光。",
        "dynasty": "宋",
        "collection_info": null
    },
    {
        "uuid": "5e3f8712983989a69d26e9bebc7ad9c8",
        "title": "春昼醉眠",
        "author": "刘兼",
        "content": "朱栏芳草绿纤纤，欹枕高堂卷昼帘。\n处处落花春寂寂，时时中酒病厌厌。\n塞鸿信断虽堪讶，梁燕词多且莫嫌。\n自有卷书销永日，霜华未用鬓边添。",
        "dynasty": "宋",
        "collection_info": null
    },
    {
        "uuid": "984d51ed97989c86cacdac5486eaa7fa",
        "title": "命妓不至",
        "author": "刘兼",
        "content": "琴中难挑孰怜才，独对良宵酒数杯。\n苏子黑貂将已敝，宋弘青鸟又空迴。\n月空凈牖霜成隙，风卷残花锦作堆。\n欹枕梦魂何处去，醉和春色入天台。",
        "dynasty": "宋",
        "collection_info": null
    },
    {
        "uuid": "3dcbdbd7c271054cf61fb3bd03902f94",
        "title": "诫是非",
        "author": "刘兼",
        "content": "巧舌如簧总莫听，是非多自爱憎生。\n三人告母虽投杼，百犬闻风只吠声。\n辨玉且宽和氏罪，诬金须认不疑情。\n因思畴昔游谈者，六国交驰亦受烹。",
        "dynasty": "宋",
        "collection_info": null
    },
    {
        "uuid": "be38c5ee1c39133744b95d811db9a464",
        "title": "莲塘霁望",
        "author": "刘兼",
        "content": "新秋菡萏发红英，向晚风飘满郡馨。\n万迭水纹罗乍展，一双鸂鶒绣初成。\n采莲奴散吴歌阕，拾翠人归楚雨晴。\n远岸牧童吹短笛，蓼花深处信牛行。",
        "dynasty": "宋",
        "collection_info": null
    },
    {
        "uuid": "dd12d430999b612c97f66c407ab71d87",
        "title": "秋夕书怀二首  其一",
        "author": "刘兼",
        "content": "荒僻淹留岁已深，解龟无计恨难任。\n守方半会蛮夷语，贺厦全忘燕雀心。\n夜静倚楼悲月笛，秋寒欹枕泣霜砧。\n宦情总逐愁肠断，一筯鲈鱼直万金。",
        "dynasty": "宋",
        "collection_info": null
    },
    {
        "uuid": "dd0bb2c17a27c39e472627747745a677",
        "title": "秋夕书怀二首  其二",
        "author": "刘兼",
        "content": "直气从来不入时，掩关慵更钓磻溪。\n斯文未丧宣尼叹，吾道将穷阮籍悲。\n轻粉覆墙凝夜砌，乱金铺菊织秋篱。\n南阳卧久无人问，薄命非才有可疑。",
        "dynasty": "宋",
        "collection_info": null
    },
    {
        "uuid": "f58657f4e01c1ce061f539ec25d07db4",
        "title": "对雨",
        "author": "刘兼",
        "content": "幽庭凝碧亦涟漪，檐溜声繁聒梦归。\n半岫金乌纔委照，一川石燕又交飞。\n濯枝霢霂梅花吐，吹渚飘飖暑气微。\n因忆故园闲钓处，苍苔斑驳满渔矶。",
        "dynasty": "宋",
        "collection_info": null
    },
    {
        "uuid": "d7b9d0a9fcac679ae3a97a4012a18901",
        "title": "登楼寓望",
        "author": "刘兼",
        "content": "凭高多是偶汍澜，红叶何堪照病颜。\n万迭云山供远恨，一轩风物送秋寒。\n背琴鹤客归松径，横笛牛童卧蓼滩。\n独倚郡楼无限意，夕阳西迈水东边。",
        "dynasty": "宋",
        "collection_info": null
    },
    {
        "uuid": "b9b0882e5387198473fa4e1729b73e42",
        "title": "访饮妓不遇招酒徒不至",
        "author": "刘兼",
        "content": "小桥流水接平沙，何处行云不在家。\n毕卓未来轻竹叶，刘晨重到殢桃花。\n琴樽冷落春将尽，帏幌萧条日又斜。\n回首却寻芳草路，金鞭拂柳思无涯。",
        "dynasty": "宋",
        "collection_info": null
    },
    {
        "uuid": "eb3e5db5d5bcc0b065972ab2ae8f34c0",
        "title": "梦归故园二首  其一",
        "author": "刘兼",
        "content": "桐叶飞霜落井栏，菱花藏雪助衰颜。\n夜窗飒飒摇寒竹，秋枕迢迢梦故山。\n临水钓舟横苇岸，隔溪禅侣启柴关。\n觉来依旧三更月，离绪乡心起万端。",
        "dynasty": "宋",
        "collection_info": null
    },
    {
        "uuid": "1d02b90db5e66e853e461187515bd4cb",
        "title": "梦归故园二首  其二",
        "author": "刘兼",
        "content": "旧馆秋寒一梦长，水帘疏影入迴塘。\n宦情率尔拖渔艇，客恨依然在燕梁。\n白鹭独飘山面雪，红蕖全谢镜心香。\n起来不语无人会，醉倚东轩半夕阳。",
        "dynasty": "宋",
        "collection_info": null
    },
    {
        "uuid": "0815ccd34e7b3bfe1bd37487c1a3bfe4",
        "title": "玉烛花",
        "author": "刘兼",
        "content": "袅袅香英三四枝，亭亭红艷照阶墀。\n正当晚槛初开处，恰似春闱就试时。\n少女不吹方熠爚，东君偏惜未离披。\n夜深斜倚朱栏外，拟把隣光借与谁。",
        "dynasty": "宋",
        "collection_info": null
    },
    {
        "uuid": "2d64b661693e112f2feda1a6eda41023",
        "title": "新蝉",
        "author": "刘兼",
        "content": "齐女幈帏失旧容，侍中冠冕有芳踪。\n翅翻晚鬓寻香露，声引秋丝逐远风。\n旅馆听时髭欲白，戍楼闻处叶多红。\n只知送恨添愁事，谁见凌霄羽蜕功。",
        "dynasty": "宋",
        "collection_info": null
    },
    {
        "uuid": "b22dd802220762aca85892252d222693",
        "title": "晨鷄",
        "author": "刘兼",
        "content": "朱冠金距綵毛身，昧爽高声已报晨。\n作瑞莫惭先贡楚，擅场须信独推秦。\n淮南也伴升仙犬，函谷曾容借晓人。\n此日卑栖随饮啄，宰君驱我亦相驯。",
        "dynasty": "宋",
        "collection_info": null
    },
    {
        "uuid": "269648e056b1ecbf01334d4257395089",
        "title": "春燕",
        "author": "刘兼",
        "content": "多时窗外语呢喃，只要佳人卷绣帘。\n大厦已成须庆贺，高门频入莫憎嫌。\n花间舞蝶和香趁，江畔春泥带雨衔。\n栖息数年情已厚，营巢争肯傍他檐。",
        "dynasty": "宋",
        "collection_info": null
    },
    {
        "uuid": "c84f8da89e2bdf284b9784d1402e74c2",
        "title": "秋夕书怀呈戎州郎中  其一",
        "author": "刘兼",
        "content": "素律初迴枕簟凉，松风飘泊入华堂。\n谈鷄寂默纱窗静，梦蝶萧条玉漏长。\n归去水云多阻隔，别来情绪足悲伤。\n霜砧月笛休相引，只有离襟泪两行。",
        "dynasty": "宋",
        "collection_info": null
    },
    {
        "uuid": "6c6ccfdd8521347de120a6a92f6b806e",
        "title": "秋夕书怀呈戎州郎中  其二",
        "author": "刘兼",
        "content": "风送秋荷满鼻香，竹声敲玉近虚廊。\n梦迴故国情方黯，月过疏帘夜正凉。\n菱镜也知移艷态，锦书其柰隔年光。\n鸾胶处处难寻觅，断尽相思寸寸肠。",
        "dynasty": "宋",
        "collection_info": null
    },
    {
        "uuid": "b08d54d57e7176f67c0396c1f6c0b59f",
        "title": "重阳感怀二首  其一",
        "author": "刘兼",
        "content": "重阳不忍上高楼，寒菊年年照暮秋。\n万迭故山云总隔，两行香泪血和流。\n黄茅莽莽连边郡，红叶纷纷落钓舟。\n归计未成年渐老，茱萸羞戴雪霜头。",
        "dynasty": "宋",
        "collection_info": null
    },
    {
        "uuid": "0b503d57ac4973e76606f9ec9fd5f783",
        "title": "重阳感怀二首  其二",
        "author": "刘兼",
        "content": "载花乘酒上高山，四望秋空八极宽。\n蜀国江山存不得，刘家豚犬取何难。\n张仪旧壁苍苔厚，葛亮荒祠古木寒。\n独对斜阳更惆怅，锦江东注似波澜。",
        "dynasty": "宋",
        "collection_info": null
    },
    {
        "uuid": "66dcbc9e005a6b4b997e8d32d678f2b4",
        "title": "蜀都道中作",
        "author": "刘兼",
        "content": "剑关云栈乱峥嵘，得丧何由险与平。\n千载龟城终失守，一堆鬼录谩留名。\n季年必不延昏主，薄赏那堪激懦兵。\n李特后来多二世，纳降归拟尽公卿。",
        "dynasty": "宋",
        "collection_info": null
    },
    {
        "uuid": "91268b8561a61e1370f21c20b7abceb8",
        "title": "新迴车院筵上作",
        "author": "刘兼",
        "content": "迴车院了未迴车，三载疲民咏袴襦。\n借寇已承英主诏，乞骸须上老臣书。\n黄金蜀柳笼朱户，碧玉湘筠映绮疏。\n因问满筵诗酒客，锦江何处有鲈鱼。",
        "dynasty": "宋",
        "collection_info": null
    },
    {
        "uuid": "927b216a5c77ae69577daabf6fa6ec38",
        "title": "海棠花",
        "author": "刘兼",
        "content": "淡淡微红色不深，依依偏得似春心。\n烟轻虢国颦歌黛，露重长门敛泪衿。\n低傍绣帘人易折，密藏香蕊蝶难寻。\n良宵更有多情处，月下芬芳伴醉吟。",
        "dynasty": "宋",
        "collection_info": null
    },
    {
        "uuid": "af4995592a6bd4d55c4c52c5afb863ab",
        "title": "寄酬滑州文秀大师",
        "author": "刘兼",
        "content": "分飞屈指十三年，菡萏峰前别社莲。\n薄宦偶然来左蜀，孤云何事在南燕。\n一封瑶检音初达，两处金沙色共圆。\n珍重汤休惠佳句，郡斋吟久不成眠。",
        "dynasty": "宋",
        "collection_info": null
    },
    {
        "uuid": "3a263082dc66c28af12f2c8bf9e53f3d",
        "title": "寄长安郑员外",
        "author": "刘兼",
        "content": "屈指良交十四人，隙驹风烛渐为尘。\n当初花下三秦客，只有天涯二老身。\n乘醉几同游北内，寻芳多共谒东邻。\n此时阻隔关山远，月满江楼泪满巾。",
        "dynasty": "宋",
        "collection_info": null
    },
    {
        "uuid": "20f94c4a202681fe545dc5bf450b7b45",
        "title": "贻诸学童",
        "author": "刘兼",
        "content": "横经叉手步还趋，积善方知庆有余。\n五箇小雏离学院，一行新雁入贫居。\n攘羊告罪言何直，舐犊牵情理岂虚。\n劝汝立身须苦志，月中丹桂自扶疏。",
        "dynasty": "宋",
        "collection_info": null
    },
    {
        "uuid": "f7153cec68498cb9853effa1ecaf6e61",
        "title": "对镜",
        "author": "刘兼",
        "content": "青镜重磨照白鬚，白鬚闲捻意何如。\n故园迢递千山外，荒郡淹留四载余。\n风送竹声侵枕簟，月移花影过庭除。\n秋霜满领难消释，莫读离骚失意书。",
        "dynasty": "宋",
        "collection_info": null
    },
    {
        "uuid": "1ff0e797b08bd78c86a2eb5bd33631bd",
        "title": "中夏昼卧",
        "author": "刘兼",
        "content": "寂寂无憀九夏中，傍檐依壁待清风。\n壮图奇策无人问，不及南阳一卧龙。",
        "dynasty": "宋",
        "collection_info": null
    },
    {
        "uuid": "6ac77b307fec1801a8fa283413b1a73b",
        "title": "到郡后寄西川从弟舍人右司阎郎中齐殿院",
        "author": "刘兼",
        "content": "蜀路新修尽坦平，交亲深幸再逢迎。\n正当返袂思乡国，却似归家见弟兄。\n霑泽只惭尧綍重，泝流还喜范舟轻。\n欲将感恋裁书旨，多少鱼笺写得成。",
        "dynasty": "宋",
        "collection_info": null
    },
    {
        "uuid": "a3f08e1a872046aae88ef414d8a1c3d3",
        "title": "送二郎君归长安",
        "author": "刘兼",
        "content": "我儿辞去泪双流，蜀郡秦川两处愁。\n红叶满山归故国，黄茅徧地住他州。\n荷衣晓挂惭官吏，菱镜秋窥讶鬓髹。\n好向云泉营旧隠，莫教庄叟畏牺牛。",
        "dynasty": "宋",
        "collection_info": null
    },
    {
        "uuid": "16874112b63e56050fa0886c778e515d",
        "title": "酬勾评事",
        "author": "刘兼",
        "content": "闲庭欹枕正悲秋，忽觉新编涴远愁。\n才薄只愁安雁户，年高空忆復渔舟。\n鹭翘皓雪临汀岸，莲袅红香匝郡楼。\n对景却惭无藻思，南金荆玉卒难酬。",
        "dynasty": "宋",
        "collection_info": null
    },
    {
        "uuid": "064c532780d110c231fc545aafb25d3e",
        "title": "郡楼闲望书怀",
        "author": "刘兼",
        "content": "郡城楼阁遶江滨，风物清秋入望频。\n铜鼓祭龙云塞庙，芦花飘市雪粘人。\n莲披凈沼羣香散，鹭点寒烟玉片新。\n归去杜陵池馆在，且将朝服拂埃尘。",
        "dynasty": "宋",
        "collection_info": null
    },
    {
        "uuid": "0d35410a058e433bb79a745ad760f806",
        "title": "春游",
        "author": "刘兼",
        "content": "摇摇离绪不能持，满郡花开酒熟时。\n羞听黄鶑求善友，强随绿柳展愁眉。\n隔云故国山千迭，傍水芳林锦万枝。\n圣主未容归北阙，且将勤俭抚南夷。",
        "dynasty": "宋",
        "collection_info": null
    },
    {
        "uuid": "8a5fc99eececf43380d82ed3c92399ed",
        "title": "春宵",
        "author": "刘兼",
        "content": "春云春日共朦胧，满院梨花半夜风。\n宿酒未醒珠箔卷，艷歌初阕玉楼空。\n五湖范蠡才堪重，六印苏秦道不同。\n再取素琴聊假寐，南柯灵梦莫相通。",
        "dynasty": "宋",
        "collection_info": null
    },
    {
        "uuid": "0bc68461312429ed73130181c89e7677",
        "title": "芳春",
        "author": "刘兼",
        "content": "微雨微风隔昼帘，金炉檀炷冷慵添。\n桃花满地春牢落，柳絮成堆雪弃嫌。\n宝瑟不能邀卓氏，綵毫何必梦江淹。\n宦情归兴休相挠，隼旆渔舟总未厌。",
        "dynasty": "宋",
        "collection_info": null
    },
    {
        "uuid": "1ed0344be0326b8ad4a1c1c2c7bc3914",
        "title": "春霁",
        "author": "刘兼",
        "content": "春霁江山似画图，醉垂鞭袂出康衢。\n猖狂乱打貔貅鼓，稽懒慵修鸳鹭书。\n老色渐来欺鬓髮，闲情将欲傲簪裾。\n苔钱遍地知多少，买得花枝不落无。",
        "dynasty": "宋",
        "collection_info": null
    },
    {
        "uuid": "f557a219e8d0e54faf02b575e0b596c3",
        "title": "宴游池馆",
        "author": "刘兼",
        "content": "绮筵金碧照芳菲，酒满瑶卮水满池。\n去岁南岐离郡日，今春东蜀看花时。\n俭莲发脸当筹着，绪柳生腰按柘枝。\n座客半酣言笑狎，孔融怀抱正怡怡。",
        "dynasty": "宋",
        "collection_info": null
    }
]