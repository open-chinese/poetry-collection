[
    {
        "uuid": "7ede05ca054e0627c1acb89c6c6cce52",
        "title": "离郭店马上迴寄乡知",
        "author": "陈洎",
        "content": "迴望离亭映楚山，慨然西笑入长安。\n贪程野仆担书引，惜别乡人驻足观。\n霞衬曙光烘积霭，柳和春雨荡轻寒。\n遥期此地归来日，迎取相如驷马看。",
        "dynasty": "宋",
        "collection_info": null
    },
    {
        "uuid": "d9aca0fa6cb548f49ed59914a502774c",
        "title": "黄鹄",
        "author": "陈洎",
        "content": "呼树止陵阳，逢辰下建章。\n奇姿标上瑞，正色丽中央。\n昭祀祠坛畔，声歌太液傍。\n凤教鸿作侣，天与菊为裳。\n神雀非灵异，流鶑愧采章。\n集污宁我类，一举戛云翔。",
        "dynasty": "宋",
        "collection_info": null
    },
    {
        "uuid": "693c0c8cd8fcfe5c0735451ea8a04249",
        "title": "过项羽庙",
        "author": "陈洎",
        "content": "八千子弟已投戈，夜帐犹闻怨楚歌。\n学敌万人成底事，不思一箇范增多。",
        "dynasty": "宋",
        "collection_info": null
    },
    {
        "uuid": "7d3bdeeb84108949186758804d647a2b",
        "title": "寄宝臣寺丞",
        "author": "陈洎",
        "content": "万里扶灵宅寿阡，谢公纯孝是家传。\n庐开四尺成寒士，榱列三围陋昔贤。\n先域定生连理树，门人多废蓼莪篇。\n我心罔极君应念，露白霜清泣昊天。",
        "dynasty": "宋",
        "collection_info": null
    },
    {
        "uuid": "c11d0f032e7a1ddc66b0cec6cd7ad478",
        "title": "蓝溪閒居",
        "author": "陈洎",
        "content": "白鹿原东虎候西，结庐岑寂映蓝溪。\n露侵僧履兰三径，春入农歌雨一犁。\n聒枕溜声疑水宿，拂檐山色类岩栖。\n闭门养拙无人问，揭尽陈编日又低。",
        "dynasty": "宋",
        "collection_info": null
    },
    {
        "uuid": "ba8a570ee6c0fdc93c108791ae078681",
        "title": "开元寺凌虚阁对雪寄解唐卿",
        "author": "陈洎",
        "content": "璚滴琳华一夜凝，凌虚雕槛晓来凭。\n眼观银色三千界，身到瑶台十二层。\n玉洒砌尘供庾斛，粉融檐水妒房陵。\n化人宫好分明在，恨不同君把袂登。",
        "dynasty": "宋",
        "collection_info": null
    },
    {
        "uuid": "099989f564dba9ee08adb929f06724c9",
        "title": "雉媒",
        "author": "陈洎",
        "content": "朱冠衮背一何鲜，声厉情骄目悍然。\n若道物情皆锡类，雉媒争似鸩媒贤。",
        "dynasty": "宋",
        "collection_info": null
    },
    {
        "uuid": "2d1d464ef48a3ec8acdd3087bb61443e",
        "title": "还刘处士先令公",
        "author": "陈洎",
        "content": "当年力战荡妖氛，十万雄师四七勋。\n将略妙欺班定远，家声高过李将军。\n铭图魏鼎文犹在，笔勒燕山蹟尚分。\n今日闲披有遗恨，可怜生不遇明君。",
        "dynasty": "宋",
        "collection_info": null
    },
    {
        "uuid": "281b20599344f5fb6523a2fcb3d3e20f",
        "title": "读刘蕡策",
        "author": "陈洎",
        "content": "药石危言治乱箴，贾生晁错是知音。\n可怜当日司文者，不畏人言合愧心。",
        "dynasty": "宋",
        "collection_info": null
    },
    {
        "uuid": "67429fa4a3e5fe4b9e15f44ecd9aeabc",
        "title": "谢人惠三峰朱柿",
        "author": "陈洎",
        "content": "乌椑珍果益丹名，新折红林蔕尚青。\n浆冷夜凝仙掌露，味甘秋割楚江萍。\n圆堆玉盌樱难并，剩荐金樽酒易醒。\n应念茂陵消渴者，整篮封贮到云扃。",
        "dynasty": "宋",
        "collection_info": null
    },
    {
        "uuid": "6c796177dc868cc531a4209d16012a92",
        "title": "过田文墓",
        "author": "陈洎",
        "content": "当年闻奏雍门琴，话着池台泪满襟。\n何况今朝陵谷畔，池台无迹可追寻。",
        "dynasty": "宋",
        "collection_info": null
    },
    {
        "uuid": "449e1c1efa2e167a65052289d66b16ba",
        "title": "对雪寄崔仲裕",
        "author": "陈洎",
        "content": "夺鹤韬霞势渐浓，卷帘庭馆好支筇。\n乘查路阔寒凝冻，种玉畦平晓被封。\n天上瑶宫当月圃，海中银阙耸鳌峰。\n思君不得同吟赏，知在旗亭第几重。",
        "dynasty": "宋",
        "collection_info": null
    },
    {
        "uuid": "ea33e0a4388e62a50f190f51c1095007",
        "title": "南齐",
        "author": "陈洎",
        "content": "曲江欢宴侍华裾，舞拍琴歌艺有余。\n独有纯臣王叔宝，解陈封禅一篇书。",
        "dynasty": "宋",
        "collection_info": null
    },
    {
        "uuid": "4af4cb187c6d172854166e21a72c81e8",
        "title": "湖上逢渔者",
        "author": "陈洎",
        "content": "雨蓑烟笠洞庭秋，独茧纶轻一叶舟。\n拟共停桡醉天幕，缓歌濯足不迴头。",
        "dynasty": "宋",
        "collection_info": null
    },
    {
        "uuid": "210550612722ff7a604a793f01c71e21",
        "title": "秋日端居",
        "author": "陈洎",
        "content": "暑退蚊雷静，门閒雀到稀。\n露莎蛩自急，星树鹊何依。\n井臼贫虽乐，溪山远未归。\n时情似秋雁，一一背寒飞。",
        "dynasty": "宋",
        "collection_info": null
    },
    {
        "uuid": "79b724421bca441941a389f7f7ae3932",
        "title": "读子虚赋",
        "author": "陈洎",
        "content": "听辞深怅不同时，及到同时位大卑。\n争似唐皇将颇牧，禁中言下用无疑。",
        "dynasty": "宋",
        "collection_info": null
    },
    {
        "uuid": "07bf9719801d7bedb10da108c1ed29d1",
        "title": "句  其一",
        "author": "陈洎",
        "content": "四壁旧贫宁畏盗，一枝虽小易容巢。",
        "dynasty": "宋",
        "collection_info": null
    },
    {
        "uuid": "382d2b7f9957198a009527c23f282033",
        "title": "句  其二",
        "author": "陈洎",
        "content": "他年远公社，若箇是遗民。",
        "dynasty": "宋",
        "collection_info": null
    }
]