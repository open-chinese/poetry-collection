[
    {
        "title": "念奴娇 镜天露洗",
        "author": "赵师律",
        "content": "镜天露洗，荡仁风，满县正开桃李。\n无讼堂深睛画永，帘卷鹅山浓翠。\n吏散棠阴，鸟啼花散，箫鼓弦歌地。\n印封碧藓，笑谈无限清致。\n佳会正属悬弧，十分蕉叶，共祝千秋岁。\n道骨仙风元自有，功业人间游戏。\n名覆金瓯，班联玉笋，行庆风云会。\n莲舟容与，此时归继仙裔。",
        "dynasty": "宋",
        "collection_info": null
    },
    {
        "title": "念奴娇 楚天春晚",
        "author": "赵师律",
        "content": "楚天春晚，尽替了，残红点成层碧。\n蝴蝶蜂儿娇未足，舞破游丝千尺。\n一夜风高，满天清露，冷浸琼楼彻。\n遮鸾绕凤，使君不是凡骨。\n游荡偶尔人间，铃斋谈笑，好作龚黄匹。\n火急功成天上去，却问蓬莱消息。\n酒泻鹅儿，十分金盏，染就眉间色。\n满城争看，一封鹗荐飞入。",
        "dynasty": "宋",
        "collection_info": null
    },
    {
        "title": "齐天乐 重阳还近秋光好",
        "author": "赵师律",
        "content": "重阳还近秋光好，银屏翠箔凉透。\n凤髓炉温，鱼轩瑞应，天与冰壶清透。\n多文在手。\n更赖玉腰肢，唾花衫袖。\n旧约梅仙，为来人世作珍偶。\n虚堂帘半卷，化工何限意，妆点时昼。\n裛真香葵倾劝盏，都把芳心为寿。\n当歌对酒。\n愿绿发朱颜，镇长依旧。\n宝箓名高，已书千岁久。",
        "dynasty": "宋",
        "collection_info": null
    }
]