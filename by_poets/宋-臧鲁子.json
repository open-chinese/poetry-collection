[
    {
        "uuid": "1d492719e4d3e5519c85f4cbe675181d",
        "title": "满庭芳 澹露零空",
        "author": "臧鲁子",
        "content": "澹露零空，好风光袂，月华飞入觥筹。\n青莲碧藕，芡实与鸡头。\n笑傲纶巾羽扇，有如此、人物风流。\n西湖上，不妨游戏，民富自封侯。\n骈蕃。\n新宠渥，弃华延阁，领事园丘。\n看木牛流马，恢复神州。\n万里凉霄浩渺，使星共、南极光浮。\n从今好，一秋长醉，直醉过千秋。",
        "dynasty": "宋",
        "collection_info": null
    },
    {
        "uuid": "78cffd29ab6a26ccd2c49e2746b135a5",
        "title": "鹧鸪天 虎踞龙蟠万古雄",
        "author": "臧鲁子",
        "content": "虎踞龙蟠万古雄。\n横飞一节大江东。\n今归定作鸾坡客，笔底山川写不穷。\n吟絮柳，赋东风。\n年年春在建章宫。\n天教随佛生人世，恰似河沙寿我公。",
        "dynasty": "宋",
        "collection_info": null
    },
    {
        "uuid": "e2e06955c4b3d7d1bcbab0b430f986a2",
        "title": "满庭芳 露洗银潢",
        "author": "臧鲁子",
        "content": "露洗银潢，风来玉宇，正当□□□□。\n□□□阁，争看拥冰轮。\n共指银河影里，依稀见、执斧仙人。\n还知么，天教此夕，嵩岳再生申。\n夤缘，当阃寄，高明洞物，爽气侵云。\n记广寒宫殿，曾对高真。\n玉兔捣馀灵药，霞觞化、万种花春。\n嫦娥嘱，愿公难老，长似月精神。",
        "dynasty": "宋",
        "collection_info": null
    }
]