[
    {
        "uuid": "59ca244799b6cb08970ce6f81646e029",
        "title": "再扈从游小山二首  其一",
        "author": "过孟玉",
        "content": "中官促召走双骖，诏许从游圣泽覃。\n历览仙山瞻凤阁，径行禁籞识龙潭。\n万方宁谧宜游豫，一曲昇平乐宴酣。\n浅薄承恩愧无补，愿歌风雅继周南。",
        "dynasty": "宋",
        "collection_info": null
    },
    {
        "uuid": "aaa66f2562fcaf5a5619af36ff4fec57",
        "title": "再扈从游小山二首  其二",
        "author": "过孟玉",
        "content": "仙阙岧嶤紫翠凝，蓬莱楼观喜重登。\n桫椤树老当金殿，灵壁峰高倚玉绳。\n辇路苔深龙甃古，瀛洲风静海波澄。\n分明记得经行处，曾侍君王到上层。",
        "dynasty": "宋",
        "collection_info": null
    }
]