[
    {
        "title": "梅林分韵得爱字",
        "author": "吕及之",
        "content": "去城十里南郊外，突兀老梅余十辈。\n玉雪为骨冰为魂，气象不与凡木对。\n我来穷冬烟雨晦，把酒从公对公酹。\n人言此实升庙堂，埋没荒村今几岁。\n清芳不为无人改，捐弃何妨本根在。\n瑰章妙语今得公，国色天香真有待。\n归路从公巾倒戴，俗物污人非所爱。\n我公行向日边归，此段风流入图绘。",
        "dynasty": "宋",
        "collection_info": null
    }
]