[
    {
        "uuid": "59da4b1d446bbf6040b52d04101db63d",
        "title": "清平乐 吾家三母",
        "author": "程节斋",
        "content": "吾家三母。\n先后相为寿。\n管领诸郎尽明秀。\n都是婺女星宿。\n华筵今日居先。\n适逾甲子周天。\n敬以庄椿为祝，举觞我愿年年。",
        "dynasty": "宋",
        "collection_info": null
    },
    {
        "uuid": "1d05f48dde14a6735ec91a9f0fbc8059",
        "title": "木兰花・玉楼春 瑶池开宴后",
        "author": "程节斋",
        "content": "瑶池开宴后，问甚处、赋蟠桃。\n有砌底芝兰，涧边苹藻，淑德方高。\n闺中秀、林下气，是寻常空委蓬蒿。\n相映鱼轩黄绶，行膺鸾锦金罗。\n自惭半子误恩多。\n所祝意如何。\n愿台星旁映，寿星齐照，乐自陶陶。\n芝田阆风何在，但从今、岁岁此高歌。\n敬上一卮为寿，神仙九酝香醪。",
        "dynasty": "宋",
        "collection_info": null
    },
    {
        "uuid": "b7839ce7d5d8b9291287adf4a37c57ea",
        "title": "沁园春 髧彼两髦",
        "author": "程节斋",
        "content": "髧彼两髦，未几见兮，突而弁兮。\n记昔年犀玉，奇资秀质，今朝簪佩，丰颊修眉。\n满面春风，一团和气，发露胸中书与诗。\n人都羡，是君家驹子，天上麟儿。\n画堂人物熙熙。\n会簪履雍容举庆宜。\n看筮日礼宾，陈锺列俎，三加致祝，一献成仪。\n绿鬓貂蝉，朱颜豸角，早有君臣庆会期。\n荣冠带，看绶悬若若，印佩累累。",
        "dynasty": "宋",
        "collection_info": null
    },
    {
        "uuid": "726cc8624c6722cb3fcdb5df5b9d9d31",
        "title": "水调歌头 秋色正潇洒",
        "author": "程节斋",
        "content": "秋色正潇洒，佳气夜充闾。\n人传好语，君家门左正垂弧。\n毕万从来有后，释氏果然抱送，丹穴凤生雏。\n未作汤饼客，先写弄獐书。\n参军妇，贤相敌，古来无。\n锺奇毓秀，应是积善庆之馀。\n想见珠庭玉角，表表出群英物，我已预知渠。\n他日容相顾，啼看定何如。",
        "dynasty": "宋",
        "collection_info": null
    },
    {
        "uuid": "532a819b1b9d582ccd372452e81e2f98",
        "title": "沁园春 自古人言",
        "author": "程节斋",
        "content": "自古人言，庆在子孙，端有由来。\n看长庚孕李，昴星佐汉，福从人召，瑞自天开。\n曾忆当年，乃翁熊梦，岂在区区春祀禖。\n祗凭个、仁心积累，厚德栽培。\n天工信巧安排。\n试说与君当一笑哉。\n记年时此际，嗷嗷万口，俾之粒食，活及婴孩。\n岁始星周，事还好在，故遣麒麟出此胎。\n何须问，是兴宗必矣，业广基恢。",
        "dynasty": "宋",
        "collection_info": null
    },
    {
        "uuid": "c6ae087c5baaa6b665d8895414252555",
        "title": "沁园春 三百篇诗",
        "author": "程节斋",
        "content": "三百篇诗，三十六篇，以祈寿言。\n惟上天所佑，锡之君子，中心岂弟，盖有仁存。\n允矣我公，韦平世胄，学问于兹有本原。\n临民处，看精神秋彻，气宇春温。\n由来淑景中分。\n第一日桑弧挂左门。\n是赋受不凡，仁而宜寿，笑渠谄子，徒费辞繁。\n命匪在天，算非由数，我只把公心地论。\n从今去，管亟登槐棘，福遍干坤。",
        "dynasty": "宋",
        "collection_info": null
    },
    {
        "uuid": "375a68d9d44c542ba812975aba1fece7",
        "title": "木兰花慢 西风吹昨梦",
        "author": "程节斋",
        "content": "西风吹昨梦，直飞上、广寒宫。\n见绛节霓旌，常娥延伫，玉立双童。\n殷勤桂枝分付，却为言、当日有仙翁。\n谪堕人间几载，只今恰挂桑蓬。\n佳音未返碧楼空。\n青鸟耗难通。\n闻洞府已成，南州占断，皓月光风。\n前期十日佳席，倩一言、为写此清衷。\n三岛十洲佳致，奈何携近尘笼。",
        "dynasty": "宋",
        "collection_info": null
    },
    {
        "uuid": "cae0b67d71d4ee393c901d28d98f1583",
        "title": "水调歌・水调 养气兼养勇",
        "author": "程节斋",
        "content": "养气兼养勇，岂不丈夫哉。\n何人刚欲斗力，谩向此间来。\n莫论施身文绣，看取兼人胆谅，胸次尽嵬嵬。\n独步登坛后，诸子尽舆台。\n笑渠侬，身贲育，伎婴孩。\n虚娇自恃，未识金德木鸡才。\n始也旁观退听，少则直前交臂，智与力俱摧。\n世有赏音者，为唱凯歌回。",
        "dynasty": "宋",
        "collection_info": null
    },
    {
        "uuid": "75d94b5deb48939111ab6bee8a4ca90a",
        "title": "水调歌・水调 都尉部千弩",
        "author": "程节斋",
        "content": "都尉部千弩，旧事汉材官。\n连拳一臂三石，夜半破阴山。\n曾使中有扪足，造次摧坚挫锐，分白辱宠涓。\n省括一机耳，人未识黄间。\n锦为标，虽有戏，技为难。\n疾飞两箭，兄弟齐夺姓名还。\n虎帐有筹第一，龙榜预占双捷，底事足荣观。\n未数蹶张辈，容易立朝端。",
        "dynasty": "宋",
        "collection_info": null
    }
]