[
    {
        "uuid": "b32ffb5ee85799887c5a6c8c72e02fa2",
        "title": "舫斋",
        "author": "邓朴",
        "content": "闷闷之暑不可耐，走马来寻灵迹怪。\n山深树老龙屈蟠，洞阔云寒鼠飞败。\n崭然角立九关锁，势铄晴空生险隘。\n流泉奔荡一声雷，倒擘悬崖舞澎湃。\n上岩拖下水晶帘，下岩击碎瑠瓈派。\n天风吹作六月寒，辟易精神心胆快。\n宜搜得此天下奇，恍然坐我神仙界。\n虽与金樽映翠杓，亦有山肴供晚嘬。\n解衣磅礴舞翠阁，笔端写作诗中画。",
        "dynasty": "宋",
        "collection_info": null
    }
]