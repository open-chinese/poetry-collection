[
    {
        "uuid": "0deb29c11f2a59cabb388b1883fcce5d",
        "title": "杂诗呈逢原",
        "author": "孙觉",
        "content": "鸿雁最知时，未逃罗与网。\n不能忘稻粱，千里安得往。\n鸣蜩腹空虚，见喙因其响。\n丹凤穴九霄，虞人常梦想。",
        "dynasty": "宋",
        "collection_info": null
    },
    {
        "uuid": "c405d702c7a5b2ec5216036f9cbdebe1",
        "title": "因览蓬莱观雪唱和谨成二首  其一",
        "author": "孙觉",
        "content": "重湖复岭去连延，氛霭消沈雪后天。\n缥缈三山浮海上，参差群玉露峰巅。\n使君宴集仍侵晓，迁客登临欲判年。\n洒落尘怀对清绝，向来身世两翛然。",
        "dynasty": "宋",
        "collection_info": null
    },
    {
        "uuid": "27c738bdc672084978c0679e7c5b86ab",
        "title": "因览蓬莱观雪唱和谨成二首  其二",
        "author": "孙觉",
        "content": "蓬莱高阁与天同，雪过栏干万里空。\n湖海乍惊银汉落，干坤都在玉壶中。\n扁舟漾漾思乘月，病骨飘飘欲御风。\n辄莫画图传北阙，承明人更出江东。",
        "dynasty": "宋",
        "collection_info": null
    },
    {
        "uuid": "cbd2fd718af0b7ccc77616859ef81bb2",
        "title": "题召伯斗野亭",
        "author": "孙觉",
        "content": "淮海无林邱，旷泽千里平。\n一渠闲防潴，物色故不清。\n老僧喜穿筑，北户延朱甍。\n檐楯斗杓落，帘帏河汉倾。\n平湖杳无涯，湛湛春波生。\n结缆嗟已晚，不见芙蓉城。\n尚想紫芡盘，明珠出新烹。\n平生有微尚，一舟聊寄行。\n遇胜辄偃蹇，霜鬚刷澄明。\n可待齿牙豁，归欤谢浮荣。",
        "dynasty": "宋",
        "collection_info": null
    },
    {
        "uuid": "19b30af4a6db87fceaa2af116415288f",
        "title": "初至汤泉",
        "author": "孙觉",
        "content": "川谷閟深阻，天时正莽苍。\n聊同不速客，来浴自然汤。\n茂宰蔼休政，道人栖凈坊。\n怳如登十地，热恼顿清凉。",
        "dynasty": "宋",
        "collection_info": null
    },
    {
        "uuid": "c70e92c504f185c78a595e18760f2c0c",
        "title": "过六合水亭怀裴博士",
        "author": "孙觉",
        "content": "昔同裴博士，酌酒俯庭柯。\n晚岫潭潭碧，风池瑟瑟波。\n苍崖遗老没，白首故人过。\n转眄成陈迹，劳生可奈何。",
        "dynasty": "宋",
        "collection_info": null
    },
    {
        "uuid": "ad216eb0b656902376f245f8579ebadc",
        "title": "题阎求仁虚乐亭",
        "author": "孙觉",
        "content": "禅房幽构径弯环，噪鹊鸣鸠尽日闲。\n隠几冥蒙超物表，画图彷佛见林间。\n褰帘云吐池中月，岸帻天横竹外山。\n秋兴已阑成丽句，板舆时此慰慈颜。",
        "dynasty": "宋",
        "collection_info": null
    },
    {
        "uuid": "c9336205aaf67a3c34f3afb9d24c5add",
        "title": "次韵秦少游",
        "author": "孙觉",
        "content": "青髮从游各白袍，老来邂逅更陶陶。\n尺书继月传双鲤，相见何时咏百劳。\n谏草十年聊阁笔，坐棠三郡不更刀。\n灵崖泺水堪行乐，时事纷纷剧猬毛。",
        "dynasty": "宋",
        "collection_info": null
    },
    {
        "uuid": "e8ecd0bdccfb0e112c5c086459d60641",
        "title": "客有传朝议欲以子瞻使高丽大臣有惜其去者白罢之作诗以纪其事",
        "author": "孙觉",
        "content": "文章异域有知音，鸭绿差池一醉吟。\n颖士声名动倭国，乐天辞笔过鸡林。\n节髦零落毡吞雪，辩舌纵横印佩金。\n奉使风流家世事，几随浪拍海东岑。",
        "dynasty": "宋",
        "collection_info": null
    },
    {
        "uuid": "c6532067129f5ceba375b91eb725b88b",
        "title": "显之禅老许以草庵见处作诗以约之",
        "author": "孙觉",
        "content": "汨汨尘劳不自堪，驼裘鞭马度晴岚。\n洞天窅窕清都邃，神水歊蒸翠釜涵。\n列岫过霜仍晻暧，双松迎腊正骖驔。\n此心久已蒙师指，更许山中为结庵。",
        "dynasty": "宋",
        "collection_info": null
    },
    {
        "uuid": "1a37c10a63711ff4a967871f1c53b6d3",
        "title": "游龙洞",
        "author": "孙觉",
        "content": "侧径萦纡入杳冥，神镵鬼凿路岩扃。\n天悬乳石婴华盖，壁隠莓苔矗翠屏。\n九道寒江云外白，一池阳井雪中青。\n还同康乐登临海，可共羊何笔不停。",
        "dynasty": "宋",
        "collection_info": null
    },
    {
        "uuid": "23f03e4b1ae0596337b8035586df1b63",
        "title": "介亭",
        "author": "孙觉",
        "content": "真人昔未起，奔鹿骇四方。\n连延天目山，两乳百里长。\n有地跨江海，无种生侯王。\n中宵燎穹旻，列石表坛场。\n朱旗大梁野，英气吞八荒。\n寥寥百年后，故物亦已亡。\n所余彼巉岩，峰巅屹相望。\n主人承明老，星斗工文章。\n筑亭紫霄上，坐客苍株旁。\n攀云弄明月，晓星生扶桑。\n禹山隔波涛，简书永埋藏。\n愿逢希夷使，水土还故常。",
        "dynasty": "宋",
        "collection_info": null
    },
    {
        "uuid": "38f42786f4468e6d4666b56ebec031f4",
        "title": "题范公堂",
        "author": "孙觉",
        "content": "萧萧狱曹掾，有堂名范公。\n岁月益已久，父老传清风。\n维时狴牢下，枉直情毕通。\n太守异趣舍，挺然不回从。\n事事争救之，粉屏记其终。\n殆公三年归，字满无所容。\n官小俸禄薄，家居率穷空。\n卖马以自给，徒行气弥充。\n后公在朝廷，搢绅伏其忠。\n三黜坐正谏，流离成老翁。\n我欲绘公像，置祠狱官中。\n公名塞天壤，文字未易工。\n不若揭以榜，因之晓愚蒙。\n后来仰高山，相与传无穷。",
        "dynasty": "宋",
        "collection_info": null
    },
    {
        "uuid": "35fe8b437ec398a66ca06fe6c6d91291",
        "title": "登集僊台",
        "author": "孙觉",
        "content": "海风吹清秋，林叶飒已落。\n山巅出高台，隠隠在寥廓。\n宾从果幽期，层轩瞰郊郭。\n鸣驺应崖谷，篮舆转林薄。\n兹地已荒凉，兹人故冥寞。\n文识都未磨，山川恍如昨。\n画屏见群峰，浓淡正参错。\n烟云下卷舒，欻若搴翠幕。\n莲开碧扶疏，眉修清绰约。\n长松不知年，拔起立旁礴。\n群龙上空虚，奋怒争拏攫。\n丛篁与延蔓，斤斧聊疏削。\n深或翳虫蛇，暮唯栖鸟雀。\n两楠最潇洒，前轩宜所託。\n枝干晚青青，几冒风霜恶。\n更怜山下人，偏得山中乐。\n种田灌山溪，却老斸山药。\n荣辱祇偶然，人生似蒲博。\n蹉跎缪轩冕，志尚本丘壑。\n欲学山前翁，收身及耕凿。",
        "dynasty": "宋",
        "collection_info": null
    },
    {
        "uuid": "776690a342ae282f280c7e7cd0ee0fa0",
        "title": "寄黄山故人",
        "author": "孙觉",
        "content": "鬓毛黑漆面如丹，曾待亲舆作长官。\n天禄雠书身长大，江都入梦涕涟澜。\n窗中山色经秋瘦，枕底溪声入夜寒。\n三十六峰应好在，何年更得上楼看。",
        "dynasty": "宋",
        "collection_info": null
    },
    {
        "uuid": "6175d679e5e0471330bdf5b6e18487fa",
        "title": "句  其一",
        "author": "孙觉",
        "content": "千里暮山横紫翠，一鈎新月破黄昏。",
        "dynasty": "宋",
        "collection_info": null
    },
    {
        "uuid": "27e7925bc37714f7c40a67aa8635c629",
        "title": "句  其二",
        "author": "孙觉",
        "content": "儿童窃食不知禁，格磔山禽满院飞。",
        "dynasty": "宋",
        "collection_info": null
    },
    {
        "uuid": "6a1780d87833e0b7b1fef298946ae42a",
        "title": "存目",
        "author": "孙觉",
        "content": "诗题：寄墨首句：徂徕无老松。",
        "dynasty": "宋",
        "collection_info": null
    }
]