[
    {
        "title": "八声甘州 扫长空、万里静无云",
        "author": "向子諲",
        "content": "扫长空、万里静无云，飞镜上天东。\n欲骑鲸与问，一株丹桂，几度秋风。\n取水珠宫贝阙，聊为洗尘容。\n莫放素娥去，清影方中。\n玄魄犹馀半壁，便笙篁万籁，尊俎千峰。\n况十分端正，更鼓舞衰翁。\n恨人生、时乎不再，未转头、欢事已沈空。\n多酌我，岁华好处，浩意无穷。",
        "dynasty": "宋",
        "collection_info": null
    },
    {
        "title": "水调歌头 闰馀有何好",
        "author": "向子諲",
        "content": "闰馀有何好，一年两中秋。\n补天修月人去，千古想风流。\n少日南昌幕下，更得洪徐苏李，快意作清游。\n送日眺西岭，得月上东楼。\n四十载，两人在，总白头。\n谁知沧海成陆，萍迹落南州。\n忍问神京何在，幸有芗林秋露，芳气袭衣裘。\n断送馀生事，惟酒可忘忧。",
        "dynasty": "宋",
        "collection_info": null
    },
    {
        "title": "水调歌头 我生六十四",
        "author": "向子諲",
        "content": "我生六十四，四度闰中秋。\n碧天千里如水，明月更如流。\n照我洛滨诗伯，携手仙卿廛隐，阆苑与同游。\n人醉玉相倚，不肯下琼楼。\n芗林老，章江上，几回头。\n剩欲控鹤瀛海，聊下越王州。\n直入白云深处，细酌仙人九酝，香雾尽侵裘。\n共看一笑粲，以写我心忧。",
        "dynasty": "宋",
        "collection_info": null
    },
    {
        "title": "水调歌头 飘飘任公子",
        "author": "向子諲",
        "content": "飘飘任公子，爽气欲横秋。\n向日携诗过我，知不是凡流。\n筑室清江西畔，巧占一川佳处，胜士日追游。\n邀我出门去，柱月上新楼。\n烂银盘，从树杪，出云头。\n好是风流从事，同醉入青州。\n须信人生如幻，七十古来稀有，销得几狐裘。\n谁似芗林老，无喜亦无忧。",
        "dynasty": "宋",
        "collection_info": null
    },
    {
        "title": "洞仙歌 碧天如水",
        "author": "向子諲",
        "content": "碧天如水，一洗秋容净。\n何处飞来大明镜。\n谁道斫却桂，应更光辉，无遗照，泻出山河倒影。\n人犹苦馀热，肺腑生尘，移我超然到三境。\n问姮娥、缘底事，乃有盈亏，烦玉斧、运风重整。\n教夜夜、人世十分圆，待拚却长年，醉了还醒。",
        "dynasty": "宋",
        "collection_info": null
    },
    {
        "title": "满江红 雁阵横空",
        "author": "向子諲",
        "content": "雁阵横空，江枫战、几番风雨。\n天有意、作新秋令，欲鏖残暑。\n篱菊岩花俱秀发，清氛不断来窗户。\n共欢然、一醉得黄香，仍叔度。\n尊前事，尘中去。\n拈花问，无人语。\n芗林顾灵照，笑抚庭树。\n试举似虎头城太守，想应会得玄玄处。\n老我来、懒更作渊明，闲情赋。",
        "dynasty": "宋",
        "collection_info": null
    },
    {
        "title": "虞美人 淮阳堂上曾相对",
        "author": "向子諲",
        "content": "淮阳堂上曾相对。\n笑把姚黄醉。\n十年离乱有深忧。\n白发萧萧同见、渚江秋。\n履声细听知何处。\n欲上星辰去。\n清寒初溢暮云收。\n更看碧天如水、月如流。",
        "dynasty": "宋",
        "collection_info": null
    },
    {
        "title": "虞美人 银山堆里庐山对",
        "author": "向子諲",
        "content": "银山堆里庐山对。\n舟子愁如醉。\n笑看五老了无忧。\n大觉胸中云梦、气横秋。\n若人到得归元处。\n空一齐销去。\n直须闻见泯然收。\n始知大江东注、不曾流。",
        "dynasty": "宋",
        "collection_info": null
    },
    {
        "title": "虞美人 澄江霁月清无对",
        "author": "向子諲",
        "content": "澄江霁月清无对。\n鲁酒何须醉。\n人怜贫病不堪忧。\n谁识此心如月、正含秋。\n再三涝漉方知处。\n试向波心去。\n迢迢空劫勿能收。\n谩道从来天地、与同流。",
        "dynasty": "宋",
        "collection_info": null
    },
    {
        "title": "虞美人 江头苦被梅花恼",
        "author": "向子諲",
        "content": "江头苦被梅花恼。\n一夜霜须老。\n谁将冰玉比精神。\n除是凌风却月、见天真。\n情高意远仍多思。\n只有人相似。\n满城桃李不能春。\n独向雪花深处、露花身。",
        "dynasty": "宋",
        "collection_info": null
    },
    {
        "title": "蝶恋花 推上百花如锦绣",
        "author": "向子諲",
        "content": "推上百花如锦绣。\n水满池塘，更作溅溅溜。\n断送风光惟有酒。\n苦吟不怕因诗瘦。\n寻壑经丘长是久。\n晚晚归来，稚子柴门候。\n万事付之醒梦后。\n眉头不为闲愁皱。",
        "dynasty": "宋",
        "collection_info": null
    },
    {
        "title": "蝶恋花 岩桂秋风南埭路",
        "author": "向子諲",
        "content": "岩桂秋风南埭路。\n墙外行人，十里香随步。\n此是芗林游戏处。\n谁知不向根尘住。\n今日对花非浪语。\n忆昨明光，早辱君王顾。\n生怕青蝇轻点污。\n思鲈何似思花去。",
        "dynasty": "宋",
        "collection_info": null
    },
    {
        "title": "鹧鸪天 戏彩堂深翠幕张",
        "author": "向子諲",
        "content": "戏彩堂深翠幕张。\n南飔特地作微凉。\n葵花向日枝枝似，萱草忘忧日日长。\n门有庆，福无疆。\n老人星与酒生光。\n殷勤更假天吴手，倾泻西江入寿觞。",
        "dynasty": "宋",
        "collection_info": null
    },
    {
        "title": "鹧鸪天 召埭初逢两妙年",
        "author": "向子諲",
        "content": "召埭初逢两妙年。\n遥林玉树倚风前。\n疏梅影里春同醉，红芰香中月一船。\n长怅恨，短因缘。\n空馀蝴蝶梦相连。\n谁知瘴雨蛮烟地，重上襄王玳瑁筵。",
        "dynasty": "宋",
        "collection_info": null
    },
    {
        "title": "鹧鸪天 两个鸳鸯波上来",
        "author": "向子諲",
        "content": "两个鸳鸯波上来。\n一ь杨柳掌中回。\n已愁共雪因风去，更着繁弦急管催。\n含浅笑，劝深杯。\n桃花气暖眼边开。\n司空常见风流惯，输与山翁醉玉摧。",
        "dynasty": "宋",
        "collection_info": null
    },
    {
        "title": "鹧鸪天 露下风前处处幽",
        "author": "向子諲",
        "content": "露下风前处处幽。\n官黄如染翠如流。\n谁将天上蟾宫树，散作人间水国秋。\n香郁郁，思悠悠。\n几年梦魂绕江头。\n今朝得到芗林醉，白发相看万事休。",
        "dynasty": "宋",
        "collection_info": null
    },
    {
        "title": "鹧鸪天 莫问清江与洛阳",
        "author": "向子諲",
        "content": "莫问清江与洛阳。\n山林总是一般香。\n两家地占西南胜，可是前人例姓杨。\n石作枕，醉为乡。\n藕花菱角满池塘。\n虽无中岛霓裳奏，独鹤随人意自长。",
        "dynasty": "宋",
        "collection_info": null
    },
    {
        "title": "鹧鸪天 紫禁烟花一万重",
        "author": "向子諲",
        "content": "紫禁烟花一万重。\n鳌山宫阙倚晴空。\n玉皇端拱彤云上，人物嬉游陆海中。\n星转斗，驾回龙。\n五侯池馆醉春风。\n而今白发三千丈，愁对寒灯数点红。",
        "dynasty": "宋",
        "collection_info": null
    },
    {
        "title": "鹧鸪天 只有梅花似玉容",
        "author": "向子諲",
        "content": "只有梅花似玉容。\n云窗月户几尊同。\n见来怨眼明秋水，欲去愁眉淡远峰。\n山万叠，水千重。\n一双蝴蝶梦能通。\n都将泪作黄梅雨，尽把情为柳絮风。",
        "dynasty": "宋",
        "collection_info": null
    },
    {
        "title": "鹧鸪天 玉篆题名在九天",
        "author": "向子諲",
        "content": "玉篆题名在九天。\n而今且作地行仙。\n挂冠神武归休后，同醉芗林是几年。\n龟游泳，鹤蹁迁。\n疏梅修竹两清妍。\n欲知福寿都多少，阁皂清江可比肩。",
        "dynasty": "宋",
        "collection_info": null
    },
    {
        "title": "鹧鸪天 江北江南雪未消",
        "author": "向子諲",
        "content": "江北江南雪未消。\n此花独步百花饶。\n青枝可爱难为杏，绿叶初无不是桃。\n多态度，足风标。\n蕊珠仙子醉红潮。\n绝怜竹外横斜处，似与芗林慰寂寥。",
        "dynasty": "宋",
        "collection_info": null
    },
    {
        "title": "鹧鸪天 驾月新成碧玉梁",
        "author": "向子諲",
        "content": "驾月新成碧玉梁。\n青天万里泻银潢。\n广寒宫里无双树，无热池边不尽香。\n承露液，酿秋光。\n直须一举累千觞。\n不知世路风波恶，何似芗林气味长。",
        "dynasty": "宋",
        "collection_info": null
    },
    {
        "title": "鹧鸪天 明月光中与客期",
        "author": "向子諲",
        "content": "明月光中与客期。\n一年秋半两圆时。\n姮娥得意为长计，织女欢盟可恨迟。\n瞻玉兔，倒琼彝。\n追怀往事记新词。\n浩歌直入沧浪去，醉里归来凝不知。",
        "dynasty": "宋",
        "collection_info": null
    },
    {
        "title": "鹧鸪天 赣上人人说故侯",
        "author": "向子諲",
        "content": "赣上人人说故侯。\n从来文采更风流。\n题诗谩道三千首，别酒须拚一百筹。\n乘画鹢，衣轻裘。\n又将春色过荆州。\n合江绕岸垂杨柳，总学歌眉叶叶愁。",
        "dynasty": "宋",
        "collection_info": null
    },
    {
        "title": "减字木兰花 青松翠篠",
        "author": "向子諲",
        "content": "青松翠篠。\n一夜猗倾如醉倒。\n残腊能佳。\n落尽梅花见雪花。\n诗崖酒岛。\n何日登临同笑傲。\n未老还家。\n饱历年华有鬓华。",
        "dynasty": "宋",
        "collection_info": null
    },
    {
        "title": "减字木兰花 斜红翠叠",
        "author": "向子諲",
        "content": "斜红翠叠。\n何许花神来献瑞。\n粲粲裳衣。\n割得天孙锦一机。\n真香妙质。\n不耐世间风与日。\n着意遮围。\n莫放春光造次归。",
        "dynasty": "宋",
        "collection_info": null
    },
    {
        "title": "阮郎归 江南江北雪漫漫",
        "author": "向子諲",
        "content": "江南江北雪漫漫。\n遥知易水寒。\n同云深处望三关。\n断肠山又山。\n天可老，海能翻。\n消除此恨难。\n频闻遣使问平安。\n几时鸾辂还。",
        "dynasty": "宋",
        "collection_info": null
    },
    {
        "title": "秦楼月・忆秦娥 芳菲歇",
        "author": "向子諲",
        "content": "芳菲歇。\n故园目断伤心切。\n伤心切。\n无边烟水，无穷山色。\n可堪更近干龙节。\n眼中泪尽空啼血。\n空啼血。\n子规声外，晓风残月。",
        "dynasty": "宋",
        "collection_info": null
    },
    {
        "title": "少年游 去年同醉",
        "author": "向子諲",
        "content": "去年同醉，酴醿花下，健笔赋新词。\n今年君去，酴醿欲破，谁与醉为期。\n旧曲重歌倾别酒，风露泣花枝。\n章水能长湘水远，流不尽、两相思。",
        "dynasty": "宋",
        "collection_info": null
    },
    {
        "title": "西江月 风响蕉林似雨",
        "author": "向子諲",
        "content": "风响蕉林似雨，烛生粉艳如花。\n客星乘兴泛仙槎。\n误到支机石下。\n欢喜地中取醉，温柔乡里为家。\n暖红香雾闹春华。\n不道风波可怕。",
        "dynasty": "宋",
        "collection_info": null
    },
    {
        "title": "西江月 见处莫教认着",
        "author": "向子諲",
        "content": "见处莫教认着，无心慎勿沈空。\n本无背面与初终。\n说了还同说梦。\n欲识芗林居士，真成渔父家风。\n收丝垂钓月明中。\n总是神通妙用。",
        "dynasty": "宋",
        "collection_info": null
    },
    {
        "title": "西江月 得意穿云度水",
        "author": "向子諲",
        "content": "得意穿云度水，及时斫玉分金。\n兹游了却未来心。\n怪我归迟一任。\n居士何如学士，翰林休笑芗林。\n个中真味少知音。\n不是清狂太甚。",
        "dynasty": "宋",
        "collection_info": null
    },
    {
        "title": "西江月 五柳坊中烟绿",
        "author": "向子諲",
        "content": "五柳坊中烟绿，百花洲上云红。\n萧萧白发两衰翁。\n不与时人同梦。\n抛掷麟符虎节，徜徉江月林风。\n世间万事转头空。\n个里如如不动。",
        "dynasty": "宋",
        "collection_info": null
    },
    {
        "title": "西江月 红退小园桃杏",
        "author": "向子諲",
        "content": "红退小园桃杏，绿生芳草池塘。\n谁教芍药殿春光。\n不似酴醿官样。\n翠盖更蒙珠幰，熏炉剩熨沈香。\n娟娟风露满衣赏。\n独步瑶台月上。",
        "dynasty": "宋",
        "collection_info": null
    },
    {
        "title": "西江月 几见芙蓉并蒂",
        "author": "向子諲",
        "content": "几见芙蓉并蒂，忽生三秀灵芝。\n千年老树出孙枝。\n岩桂秋来满地。\n白鹤云间翔舞，绿龟叶上游戏。\n齐眉偕老更何疑。\n个里自非尘世。",
        "dynasty": "宋",
        "collection_info": null
    },
    {
        "title": "南乡子 梅与雪争姝",
        "author": "向子諲",
        "content": "梅与雪争姝。\n试问春风管得无。\n除却个人多样态，谁如。\n细把冰姿比玉肤。\n一曲倒金壶。\n既醉仍烦翠袖扶。\n同向凌风台上看，何如。\n且与芗林作画图。",
        "dynasty": "宋",
        "collection_info": null
    },
    {
        "title": "浣溪沙 绿玉丛中紫玉条",
        "author": "向子諲",
        "content": "绿玉丛中紫玉条。\n幽花疏淡更香饶。\n不将朱粉污高标。\n空谷佳人宜结伴，贵游公子不能招。\n小窗相对诵离骚。",
        "dynasty": "宋",
        "collection_info": null
    },
    {
        "title": "浣溪沙 乐在烟波钓是闲",
        "author": "向子諲",
        "content": "乐在烟波钓是闲。\n草堂松桂已胜攀。\n梢梢新月几回弯。\n一碧太湖三万顷，屹然相对洞庭山。\n况风浪起且须还。",
        "dynasty": "宋",
        "collection_info": null
    },
    {
        "title": "浣溪沙 进步须于百尺竿",
        "author": "向子諲",
        "content": "进步须于百尺竿。\n二边休立莫中安。\n要知玄露没多般。\n花影镜中拈不起，蟾光空里撮应难。\n道人无事更参看。",
        "dynasty": "宋",
        "collection_info": null
    },
    {
        "title": "浣溪沙 爆竹声中一岁除",
        "author": "向子諲",
        "content": "爆竹声中一岁除。\n东风送暖入屠苏。\n瞳瞳晓色上林庐。\n老去怕看新历日，退归拟学旧桃符。\n青春不染白髭须。",
        "dynasty": "宋",
        "collection_info": null
    },
    {
        "title": "浣溪沙 醉里惊从月窟来",
        "author": "向子諲",
        "content": "醉里惊从月窟来。\n睡馀如梦蕊宫回。\n碧云时度小崔嵬。\n疑是海山怜我老，不论时节遣花开。\n从今休数返魂梅。",
        "dynasty": "宋",
        "collection_info": null
    },
    {
        "title": "浣溪沙 星斗昭回自一天",
        "author": "向子諲",
        "content": "星斗昭回自一天。\n疏梅池畔斗清妍。\n蟠桃正熟藕如船。\n叶上灵龟来瑞世，林间白鹤舞胎仙。\n春秋不记几千年。",
        "dynasty": "宋",
        "collection_info": null
    },
    {
        "title": "浣溪沙 瑞气氤氲拂水来",
        "author": "向子諲",
        "content": "瑞气氤氲拂水来。\n金幢玉节下瑶台。\n江梅岩桂一时开。\n不尽秋香凝燕寝，无边春色入尊罍。\n临风嗅蕊共裴回。",
        "dynasty": "宋",
        "collection_info": null
    },
    {
        "title": "浣溪沙 绿绕红围宋玉墙",
        "author": "向子諲",
        "content": "绿绕红围宋玉墙。\n幽兰林下正芬芳。\n桃花气暖玉生香。\n谁道广平心似铁，艳妆高韵两难忘。\n苏州老矣不能狂。",
        "dynasty": "宋",
        "collection_info": null
    },
    {
        "title": "浣溪沙 霭霭停云覆短墙",
        "author": "向子諲",
        "content": "霭霭停云覆短墙。\n夭夭临水自然芳。\n猗猗无处着清香。\n珍重蓦山溪句好，尊前频举不相忘。\n濠梁梦蝶尽春狂。",
        "dynasty": "宋",
        "collection_info": null
    },
    {
        "title": "浣溪沙 南国风烟深更深",
        "author": "向子諲",
        "content": "南国风烟深更深。\n清江相结是庐陵。\n甘棠两地绿成阴。\n九日黄花兄弟会，中秋明月故人心。\n悲欢离合古犹今。",
        "dynasty": "宋",
        "collection_info": null
    },
    {
        "title": "浣溪沙 樽俎风流意气倾",
        "author": "向子諲",
        "content": "樽俎风流意气倾。\n一杯相属忍催行。\n离歌更作断肠声。\n衮衮大江前后浪，娟娟明月短长亭。\n水程山驿总关情。",
        "dynasty": "宋",
        "collection_info": null
    },
    {
        "title": "生查子 我爱木中犀",
        "author": "向子諲",
        "content": "我爱木中犀，不是凡花数。\n清似水沈香，色染蔷薇露。\n芗林月冷时，玉笋云深处。\n归梦托秋风，夜夜江头路。",
        "dynasty": "宋",
        "collection_info": null
    },
    {
        "title": "生查子 月姊倚秋风",
        "author": "向子諲",
        "content": "月姊倚秋风，香度青林杪。\n吹堕酒杯中，笑靥撩人小。\n芗林万事休，独此情未了。\n醉里又题诗，不觉花前老。",
        "dynasty": "宋",
        "collection_info": null
    },
    {
        "title": "临江仙 新月低垂帘额",
        "author": "向子諲",
        "content": "新月低垂帘额，小梅半出檐牙。\n高堂开燕静无哗。\n麟孙凤女，学语正咿呀。\n宝鼎剩熏沈水，琼彝烂醉流霞。\n芗林同老此生涯。\n一川风露，总道是仙家。",
        "dynasty": "宋",
        "collection_info": null
    },
    {
        "title": "七娘子 山围水绕高唐路",
        "author": "向子諲",
        "content": "山围水绕高唐路。\n恨密云、不下阳台雨。\n雾阁云窗，风亭月户。\n分明携手同行处。\n而今不见生尘步。\n但长江、无语东流去。\n满地落花，漫天飞絮。\n谁知总是离愁做。",
        "dynasty": "宋",
        "collection_info": null
    },
    {
        "title": "减字木兰花 维摩住处",
        "author": "向子諲",
        "content": "维摩住处。\n竟日缤纷花似雨。\n更有难忘。\n十里清芬扑鼻香。\n当年疏傅。\n借问赐金那用许。\n何似归艎。\n宝墨光芒万丈长。",
        "dynasty": "宋",
        "collection_info": null
    },
    {
        "title": "减字木兰花 年年岩桂",
        "author": "向子諲",
        "content": "年年岩桂。\n恰恰中秋供我醉。\n今日重阳。\n百树犹无一树香。\n且倾白酒。\n赖有茱萸枝在手。\n可是清甘。\n绕遍东篱摘未堪。",
        "dynasty": "宋",
        "collection_info": null
    },
    {
        "title": "清平乐 幽花无外",
        "author": "向子諲",
        "content": "幽花无外。\n心与芗林会。\n绿发相看今老矣。\n不作浅俗气味。\n露叶薿薿生光。\n风梢泛泛飘香。\n称意中秋开了，馀情犹及重阳。",
        "dynasty": "宋",
        "collection_info": null
    },
    {
        "title": "清平乐 吴头楚尾",
        "author": "向子諲",
        "content": "吴头楚尾。\n踏破芒鞋底。\n万壑千岩秋色里。\n不耐恼人风味。\n而今我老芗林。\n世间百不关心。\n独喜爱香韩寿，能来同醉花阴。",
        "dynasty": "宋",
        "collection_info": null
    },
    {
        "title": "清平乐 薄情风雨",
        "author": "向子諲",
        "content": "薄情风雨。\n断送花何许。\n一夜清香无觅处。\n却返云窗月户。\n醉乡曲米为春。\n荆州富贵中人。\n肯入芗林净社，玉山屡倒芳茵。",
        "dynasty": "宋",
        "collection_info": null
    },
    {
        "title": "清平乐 银钩虿尾",
        "author": "向子諲",
        "content": "银钩虿尾。\n一似锺繇字。\n吏部文章麟角起。\n自是惊人瑞世。\n西垣准拟挥毫。\n不须苦续离骚。\n政看翻阶红药，无忘丛桂香醪。",
        "dynasty": "宋",
        "collection_info": null
    },
    {
        "title": "清平乐 人间尘外",
        "author": "向子諲",
        "content": "人间尘外。\n一种寒香蕊。\n疑是月娥天上醉。\n戏把黄云挼碎。\n使君坐啸清江。\n腾芳飞誉无双。\n兴寄小山丛桂，诗成棐几明窗。",
        "dynasty": "宋",
        "collection_info": null
    },
    {
        "title": "清平乐 芗林春色",
        "author": "向子諲",
        "content": "芗林春色。\n杯面云腴白。\n醉里不知天地窄。\n真是人间欢伯。\n风流玉友争妍。\n酪奴可与忘年。\n空诵少陵佳句，饮中谁与俱仙。",
        "dynasty": "宋",
        "collection_info": null
    },
    {
        "title": "更漏子 小窗前",
        "author": "向子諲",
        "content": "小窗前，疏影下。\n鸾镜弄妆初罢。\n梅似雪，雪如人。\n都无一点尘。\n暮江寒，人响绝。\n更着朦胧微月。\n山似玉，玉如君。\n相看一笑温。",
        "dynasty": "宋",
        "collection_info": null
    },
    {
        "title": "点绛唇 绿水青山",
        "author": "向子諲",
        "content": "绿水青山，一轮明月林梢过。\n有谁同坐。\n妙德毗卢我。\n石女高歌，古调无人和。\n还知么。\n更没别个。\n且莫分疏破。",
        "dynasty": "宋",
        "collection_info": null
    },
    {
        "title": "点绛唇 此夜中秋",
        "author": "向子諲",
        "content": "此夜中秋，不向光影门前过。\n披衣得坐。\n无佛众生我。\n没鼓打皮，借问今几和。\n还知么。\n就中两个。\n鼻孔谁穿破。",
        "dynasty": "宋",
        "collection_info": null
    },
    {
        "title": "点绛唇 不昧本来",
        "author": "向子諲",
        "content": "不昧本来，太虚明月流辉过。\n令行独坐。\n高下都由我。\n玉轸无弦，谁对秋风和。\n还知么。\n老庞一个。\n识得机关破。",
        "dynasty": "宋",
        "collection_info": null
    },
    {
        "title": "点绛唇 折脚铛中",
        "author": "向子諲",
        "content": "折脚铛中，二时粥饭随缘过。\n东行西坐。\n不识而今我。\n坏尽田园，终日且婆和。\n还知么。\n锥也无个。\n肘露衣衫破。",
        "dynasty": "宋",
        "collection_info": null
    },
    {
        "title": "点绛唇 不挂一裘",
        "author": "向子諲",
        "content": "不挂一裘，世间万事如风过。\n忘缘兀坐。\n皮袋非真我。\n随色摩尼，朱碧如何和。\n还知么。\n从来只个。\n千古扑不破。",
        "dynasty": "宋",
        "collection_info": null
    },
    {
        "title": "点绛唇 荆棘林中",
        "author": "向子諲",
        "content": "荆棘林中，浪夸好手曾穿过。\n不起于坐。\n畐塞虚空我。\n问路台山，婆子随声和。\n还知么。\n石桥老个。\n些子平窥破。",
        "dynasty": "宋",
        "collection_info": null
    },
    {
        "title": "点绛唇 春浪桃花",
        "author": "向子諲",
        "content": "春浪桃花，禹门三尺平跳过。\n死生不坐。\n变化须归我。\n山起南云，白雨声相和。\n还知么。\n点点真个。\n块土何曾破。",
        "dynasty": "宋",
        "collection_info": null
    },
    {
        "title": "点绛唇 脱落皮肤",
        "author": "向子諲",
        "content": "脱落皮肤，故人南岳峰前过。\n只知闲坐。\n千圣难窥我。\n明月澄潭，谁唱复谁和。\n还知么。\n锦鳞没个。\n莫触清光破。",
        "dynasty": "宋",
        "collection_info": null
    },
    {
        "title": "点绛唇 绿水池塘",
        "author": "向子諲",
        "content": "绿水池塘，笑看野鸭双飞过。\n正当呆坐。\n纫鼻须还我。\n尽日张弓，许久无人和。\n还知么。\n难得全个。\n不免须明破。",
        "dynasty": "宋",
        "collection_info": null
    },
    {
        "title": "点绛唇 冰雪肌肤",
        "author": "向子諲",
        "content": "冰雪肌肤，靓妆喜作梅花面。\n寄情高远。\n不与凡尘染。\n玉立峰前，闲把经珠转。\n秋风便。\n雾收云卷。\n水月光中见。",
        "dynasty": "宋",
        "collection_info": null
    },
    {
        "title": "点绛唇 无热池南",
        "author": "向子諲",
        "content": "无热池南，岁寒亭上开新宴。\n青山芳甸。\n尽入真如观。\n举酒高歌，人在秋天半。\n晴空远。\n巷江影乱。\n何处飞来雁。",
        "dynasty": "宋",
        "collection_info": null
    },
    {
        "title": "点绛唇 病卧秋风",
        "author": "向子諲",
        "content": "病卧秋风，懒寻杯酒追欢宴。\n梦游都甸。\n不改当年观。\n故旧雕零，天下今无半。\n烟尘远。\n泪珠零乱。\n怕问随阳雁。",
        "dynasty": "宋",
        "collection_info": null
    },
    {
        "title": "点绛唇 今日重阳",
        "author": "向子諲",
        "content": "今日重阳，强挼青蕊聊开宴。\n我家几甸。\n试上连辉观。\n忆着酺池，古塔烟霄半。\n愁心远。\n情随云乱。\n肠断江城雁。",
        "dynasty": "宋",
        "collection_info": null
    },
    {
        "title": "点绛唇 莫问重阳",
        "author": "向子諲",
        "content": "莫问重阳，黄花满地须游宴。\n休论夷甸。\n且作江山观。\n百岁光阴，屈指今过半。\n霜天晚。\n眼昏花乱。\n不见书空雁。",
        "dynasty": "宋",
        "collection_info": null
    },
    {
        "title": "点绛唇 春蕙秋兰",
        "author": "向子諲",
        "content": "春蕙秋兰，断崖空谷终难近。\n何如逸韵。\n十里香成阵。\n倾盖论交，白首情无尽。\n因君问。\n新声玉振。\n更觉花清润。",
        "dynasty": "宋",
        "collection_info": null
    },
    {
        "title": "点绛唇 璧月光辉",
        "author": "向子諲",
        "content": "璧月光辉，万山不隔蟾宫树。\n金风玉露。\n水国秋无数。\n老子情锺，欲向香中住。\n君王许。\n龙鸾飞舞。\n送到归休处。",
        "dynasty": "宋",
        "collection_info": null
    },
    {
        "title": "点绛唇 明月山头",
        "author": "向子諲",
        "content": "明月山头，古香吹堕青林底。\n世情无味。\n伴我千岩里。\n诗老风流，也向花留意。\n歌新拟。\n调高难比。\n半坐分君醉。",
        "dynasty": "宋",
        "collection_info": null
    },
    {
        "title": "采桑子 霜须七十期同老",
        "author": "向子諲",
        "content": "霜须七十期同老，云水之乡。\n总挂冠裳。\n闲里光阴一倍长。\n况逢菊靥篱边笑，风露中香。\n报答秋光。\n自有仙人九酝觞。",
        "dynasty": "宋",
        "collection_info": null
    },
    {
        "title": "一落索 春风吹断前山雨",
        "author": "向子諲",
        "content": "春风吹断前山雨。\n行云归去。\n暂来须信本无心，回首了无寻处。\n欲问个中玄路。\n阿谁能语。\n澄江霁月却深知，把此意、都分付。",
        "dynasty": "宋",
        "collection_info": null
    },
    {
        "title": "如梦令 欲问芗林秋露",
        "author": "向子諲",
        "content": "欲问芗林秋露。\n来自广寒深处。\n海上说蔷薇，何似桂华风度。\n高古。\n高古。\n不着世间尘污。",
        "dynasty": "宋",
        "collection_info": null
    },
    {
        "title": "如梦令 谁识芗林秋露",
        "author": "向子諲",
        "content": "谁识芗林秋露。\n胜却诸天花雨。\n休更觅曹溪，自有个中玄路。\n参取。\n参取。\n滴滴要知落处。",
        "dynasty": "宋",
        "collection_info": null
    },
    {
        "title": "卜算子 临镜笑春风",
        "author": "向子諲",
        "content": "临镜笑春风，生怕梅花妒。\n疑是西湖处士家，疏影横斜处。\n江静竹娟娟，绿绕青无数。\n独许幽人子细看，全胜墙东路。",
        "dynasty": "宋",
        "collection_info": null
    },
    {
        "title": "卜算子 雨意挟风回",
        "author": "向子諲",
        "content": "雨意挟风回，月色兼天静。\n心与秋空一样清，万象森如影。\n何处一声钟，令我发深省。\n独立沧浪忘却归，不觉霜华冷。",
        "dynasty": "宋",
        "collection_info": null
    },
    {
        "title": "卜算子 时菊碎榛丛",
        "author": "向子諲",
        "content": "时菊碎榛丛，地僻柴门静。\n谁道村中好客稀，明月和清影。\n天地一蘧庐，梦事慵思省。\n若个知余懒是真，心已如灰冷。",
        "dynasty": "宋",
        "collection_info": null
    },
    {
        "title": "卜算子 胶胶扰扰中",
        "author": "向子諲",
        "content": "胶胶扰扰中，本体元来静。\n一段澄明绝点埃，世事如泡影。\n歇即是菩提，此语须三省。\n古道无人着脚行，禾黍秋风冷。",
        "dynasty": "宋",
        "collection_info": null
    },
    {
        "title": "满庭芳 月窟蟠根",
        "author": "向子諲",
        "content": "月窟蟠根，云岩分种，绝知不是尘凡。\n琉璃剪叶金粟缀花繁。\n黄菊周旋避舍，友兰蕙、羞杀山樊。\n清香远，秋风十里，鼻观已先参。\n酒阑。\n听我语，平生半是，江北江南。\n经行处、无穷绿水青山。\n常被此花相恼，思共老、结屋中间。\n不因尔，芗林底事，游戏到人寰。",
        "dynasty": "宋",
        "collection_info": null
    },
    {
        "title": "满庭芳 瑟瑟金风",
        "author": "向子諲",
        "content": "瑟瑟金风，团团玉露，岩花秀发秋光。\n水边一笑，十里得清香。\n疑是蕊宫仙子，新妆就、娇额涂黄。\n霜天晚，妖红丽紫，回首总堪伤。\n中央。\n孕正色，更留明月，偏照何妨。\n便高如兰菊，也让芬芳。\n输与芗林居士，微吟罢、闲据胡床。\n须知道，天教尤物，相伴老江乡。",
        "dynasty": "宋",
        "collection_info": null
    },
    {
        "title": "蓦山溪 瑶田银海",
        "author": "向子諲",
        "content": "瑶田银海。\n浩色难为对。\n琪树照人间，晓然是、华岩境界。\n万年松径，一带旧峰峦，深掩覆，密遮藏，三昧兴无碍。\n金毛狮子，打就休惊怪。\n片片上红炉，且不可、将情作解。\n有无不道，泯绝去来今，明即暗，暗还明，只个长不昧。",
        "dynasty": "宋",
        "collection_info": null
    },
    {
        "title": "蓦山溪 挂冠神武",
        "author": "向子諲",
        "content": "挂冠神武。\n来作烟波主。\n千里好江山，都尽是、君恩赐与。\n风勾月引，催上泛宅时，酒倾玉，鲙堆雪，总道神仙侣。\n蓑衣箬笠，更着些儿雨。\n横笛两三声，晚云中、惊鸥来去。\n欲烦妙手，写入散人图，蜗角名，蝇头利，着甚来由顾。",
        "dynasty": "宋",
        "collection_info": null
    },
    {
        "title": "蓦山溪 一阳才动",
        "author": "向子諲",
        "content": "一阳才动，万物生春意。\n试与问宫梅，到东阁、花枝第几。\n疏疏淡淡，冷艳雪中明，无俗调，有真香，正与人相倚。\n非烟非雾，瑞色门阑喜。\n再拜引杯长，看两颊、红潮欲起。\n天教难老，风鬓绿如云，对玉笥，与芗林，岁岁花前醉。",
        "dynasty": "宋",
        "collection_info": null
    },
    {
        "title": "水龙吟 华灯明月光中",
        "author": "向子諲",
        "content": "华灯明月光中，绮罗弦管春风路。\n龙如骏马，车如流水，软红成雾。\n太一池边，葆真宫里，玉楼珠树。\n见飞琼伴侣，霓裳缥缈，星回眼、莲承步。\n笑入彩云深处。\n更冥冥、一帘花雨。\n金钿半落，宝钗斜坠，乘鸾归去。\n醉失桃源，梦回蓬岛，满身风露。\n到而今江上，愁山万叠，鬓丝千缕。",
        "dynasty": "宋",
        "collection_info": null
    },
    {
        "title": "水龙吟 梦回寒入衾绸",
        "author": "向子諲",
        "content": "梦回寒入衾绸，晓惊忽堕瑶林里。\n穿帷透隙，落花飞絮，难穷巧思。\n着帽披裘，挈壶呼友，倚空临水。\n望琼田不尽，银涛无际，浮皓色、来天地。\n遥想吴郎病起。\n政冷窗、微吟拥鼻。\n持笺赠我，新词绝唱，珠零玉碎。\n馀兴追游，清芬坐对，高谈倾耳。\n晚归来，风扫停云，万里月华如洗。",
        "dynasty": "宋",
        "collection_info": null
    },
    {
        "title": "八声甘州 恨中秋、多雨及晴景",
        "author": "向子諲",
        "content": "恨中秋、多雨及晴景，追赏且探先。\n纵玉钩初上，冰轮未正，无奈婵娟。\n饮客不来自酌，对影亦清妍。\n任笑芗林老，雪鬓霜髯。\n好在章江西畔，有凌云玉笥，空翠相连。\n懒崎岖林麓，则窈窕溪边。\n自断此生休问，愿瓮中、长有酒如泉。\n人间是，更谁得似，月下尊前。",
        "dynasty": "宋",
        "collection_info": null
    },
    {
        "title": "卜算子 千古一灵根",
        "author": "向子諲",
        "content": "千古一灵根，本妙元明静。\n道个如如已是差，莫认风番影。\n枯木夜堂深，默坐时观省。\n月落乌鸡出户飞，万里关河冷。",
        "dynasty": "宋",
        "collection_info": null
    },
    {
        "title": "三字令 春尽日",
        "author": "向子諲",
        "content": "春尽日，雨馀时。\n红蔌蔌，绿漪漪。\n花满地，水平池。\n烟光里，云影上，画船移。\n纹鸳并，白鸥飞。\n歌韵响，酒行迟。\n将我意，入新诗。\n春欲去，留且住，莫教归。",
        "dynasty": "宋",
        "collection_info": null
    },
    {
        "title": "长相思 年重月",
        "author": "向子諲",
        "content": "年重月，月重光。\n万瓦千林白似霜。\n扁舟入醉乡。\n山苍苍。\n水茫茫。\n严濑当时不是狂。\n高风引兴长。",
        "dynasty": "宋",
        "collection_info": null
    },
    {
        "title": "南歌子 柳眼风前动",
        "author": "向子諲",
        "content": "柳眼风前动，梅心雪后寒。\n年光浑似雾中看。\n抱答风光无处、可为欢。\n一曲聊收泪，三杯强自宽。\n新愁不奈上眉端。\n怕见长安归路、懒凭栏。",
        "dynasty": "宋",
        "collection_info": null
    },
    {
        "title": "减字木兰花 无穷白水",
        "author": "向子諲",
        "content": "无穷白水。\n无限芰荷红翠里。\n几点青山。\n半在云烟暗霭间。\n移舟横截。\n卧看碧天流素月。\n此意虚徐。\n好把芗林入画图。",
        "dynasty": "宋",
        "collection_info": null
    },
    {
        "title": "南歌子 江左称岩桂",
        "author": "向子諲",
        "content": "江左称岩桂，吴中说木犀。\n水沈为骨郁金衣。\n却恨疏梅恼我、得香迟。\n叶借山光润，花蒙水色奇。\n年年勾引赋新诗。\n应笑芗林冷淡、独心知。",
        "dynasty": "宋",
        "collection_info": null
    },
    {
        "title": "南歌子 病着连三月",
        "author": "向子諲",
        "content": "病着连三月，谁能慰老夫。\n萧萧短发不胜梳。\n风里支离欲倒、要人扶。\n秋月明如水，岩花忽起予。\n旋篘白酒入盘盂。\n报答风光不醉、更何如。",
        "dynasty": "宋",
        "collection_info": null
    },
    {
        "title": "南歌子 我入三摩地",
        "author": "向子諲",
        "content": "我入三摩地，人疑小有天。\n君王送老白云边。\n不用丹青图画、上凌烟。\n喜揽澄清辔，能同载酒船。\n相逢忽谩别经年。\n好是两身强健、在尊前。",
        "dynasty": "宋",
        "collection_info": null
    },
    {
        "title": "桂殿秋 秋色里",
        "author": "向子諲",
        "content": "秋色里，月明中。\n红旌翠节下蓬宫。\n蟠桃已结瑶池露，桂子初开玉殿风。",
        "dynasty": "宋",
        "collection_info": null
    },
    {
        "title": "朝中措 满城腊雪净无埃",
        "author": "向子諲",
        "content": "满城腊雪净无埃。\n触处是花开。\n天上琼林珠树，谁知夜半移来。\n黄堂荐寿，请君着意，和气潜回。\n化作一江春酒，都将注入尊罍。",
        "dynasty": "宋",
        "collection_info": null
    },
    {
        "title": "菩萨蛮 天仙醉把真珠掷",
        "author": "向子諲",
        "content": "天仙醉把真珠掷。\n荷翻写入玻璃碧。\n雨过酒尊凉。\n红蕖苒苒香。\n飞来双白鹭。\n屡作僛僛舞。\n山鸟起清歌。\n晚来情更多。",
        "dynasty": "宋",
        "collection_info": null
    },
    {
        "title": "好事近 多病卧江干",
        "author": "向子諲",
        "content": "多病卧江干，过尽春花秋叶。\n又见横斜疏影，弄阶前明月。\n呼儿取酒据胡床，尚喜知时节。\n宜与老夫情厚，有鬓边残雪。",
        "dynasty": "宋",
        "collection_info": null
    },
    {
        "title": "好事近 风劲入平林",
        "author": "向子諲",
        "content": "风劲入平林，扫尽一林黄叶。\n惟有长松千丈，挂娟娟霜月。\n使君和气动江城，疑是芳菲节。\n忽到小园游戏，见南枝如雪。",
        "dynasty": "宋",
        "collection_info": null
    },
    {
        "title": "减字木兰花 两峰对起",
        "author": "向子諲",
        "content": "两峰对起。\n象阙端门云雾里。\n千嶂排空。\n虎节龙旗指顾中。\n箫韶妙曲。\n我试与听音韵足。\n借问谁传。\n松上清风石上泉。",
        "dynasty": "宋",
        "collection_info": null
    },
    {
        "title": "减字木兰花 翠鬟双小",
        "author": "向子諲",
        "content": "翠鬟双小。\n绿绮朱弦心未了。\n画戟森间。\n玉子纹楸手共谈。\n不妨扶老。\n未说他年无限笑。\n且要忘忧。\n莫问今朝胜几筹。",
        "dynasty": "宋",
        "collection_info": null
    },
    {
        "title": "减字木兰花 腊前雪里",
        "author": "向子諲",
        "content": "腊前雪里。\n几处梅梢初破蕊。\n年后江边。\n是处花开晚更妍。\n绝知春意。\n不耐愁何心与醉。\n更有难忘。\n宋玉墙头婉婉香。",
        "dynasty": "宋",
        "collection_info": null
    },
    {
        "title": "减字木兰花 谁知莹澈",
        "author": "向子諲",
        "content": "谁知莹澈。\n惟有碧天云外月。\n一见风流。\n洗尽胸中万斛愁。\n剩烧蜜炬。\n只恐夜深花睡去。\n想得横陈。\n全是巫山一段云。",
        "dynasty": "宋",
        "collection_info": null
    },
    {
        "title": "减字木兰花 千山万水",
        "author": "向子諲",
        "content": "千山万水。\n望极不知何处是。\n小院回廊。\n梦去相寻未觉长。\n绝怜清瘦。\n雪里梅梢春未透。\n常记分携。\n雨后梨花晓尚啼。",
        "dynasty": "宋",
        "collection_info": null
    },
    {
        "title": "减字木兰花 去年端午",
        "author": "向子諲",
        "content": "去年端午。\n共结彩丝长命缕。\n今日重阳。\n同泛黄花九酝觞。\n经时离缺。\n不为莱菔髭似雪。\n一笑逢迎。\n休觅空青眼自明。",
        "dynasty": "宋",
        "collection_info": null
    },
    {
        "title": "满庭芳 天宇长闲",
        "author": "向子諲",
        "content": "天宇长闲，飞仙狂醉，挼云碎玉沈空。\n谢家庭院，争道絮因风。\n不怕寒生宝粟，深调护、犀幕重重。\n瑶林里，疏梅献笑，小萼露轻红。\n瑞龙。\n香绕处，云间弦管，尘外帘栊。\n须烂醉流霞，莫诉千锺。\n闻道蟠桃正好，蓬瀛路、消息潜通。\n飞琼伴，偷将春色，分付入芳容。",
        "dynasty": "宋",
        "collection_info": null
    },
    {
        "title": "水调歌头 天公深藏巧",
        "author": "向子諲",
        "content": "天公深藏巧，雪里放春回。\n不到闲花凡草，都付与疏梅。\n独立水边林下，萧萧冰容孤艳，清瘦玉腰支。\n触拨暗香动，风味欲愁谁。\n姮娥携，青女过，夜阑时。\n瑶冠琼佩，粲然一笑亦何奇。\n剩欲举觞对饮，不怕月明霜重，寒色着人衣。\n只恐邻笛起，化作玉尘飞。",
        "dynasty": "宋",
        "collection_info": null
    },
    {
        "title": "梅花引 花如颊",
        "author": "向子諲",
        "content": "花如颊。\n梅如叶。\n小时笑弄阶前月。\n最盈盈。\n最惺惺。\n闲愁未识、无计定深情。\n十年空省春风面。\n花落花开不相见。\n要相逢。\n得相逢。\n须信灵犀，中自有心通。\n同杯勺。\n同斟酌。\n千愁一醉都推却。\n花阴边。\n柳阴边。\n几回拟待、偷怜不成怜。\n伤春玉瘦慵梳掠。\n抛掷琵琶闲处着。\n莫猜疑。\n莫嫌迟。\n鸳鸯翡翠，终是一双飞。",
        "dynasty": "宋",
        "collection_info": null
    },
    {
        "title": "人娇 白似雪花",
        "author": "向子諲",
        "content": "白似雪花，柔于柳絮。\n胡蝶儿、镇长一处。\n春风骀荡，蓦然吹去。\n得游丝、半空惹住。\n波上精神，掌中态度。\n分明是、彩云团做。\n当年飞燕，从今不数。\n只恐是、高唐梦中神女。",
        "dynasty": "宋",
        "collection_info": null
    },
    {
        "title": "玉楼春 记得江城春意动",
        "author": "向子諲",
        "content": "记得江城春意动。\n两行疏梅龙脑冻。\n佳人不用辟寒犀，踏雪穿花云鬓重。\n真珠旋滴留人共。\n更爇沈香暖金凤。\n只今梅雪可怜时，都似绿窗前日梦。",
        "dynasty": "宋",
        "collection_info": null
    },
    {
        "title": "玉楼春 云窗雾阁春风透",
        "author": "向子諲",
        "content": "云窗雾阁春风透。\n蝶绕蜂围花气漏。\n恼人风味恰如梅，倚醉腰肢全是柳。\n细传一曲情偏厚。\n淡扫两山缘底皱。\n归时好月已沈空，只有真香犹满袖。",
        "dynasty": "宋",
        "collection_info": null
    },
    {
        "title": "鹧鸪天 小院深明别有天",
        "author": "向子諲",
        "content": "小院深明别有天。\n花能笑语柳能眠。\n雪肌得酒于中暖，莲步凌波分外妍。\n钗燕重，髻荷偏。\n两山斜叠翠连娟。\n朝云无限矜春态，暮雨情知更可怜。",
        "dynasty": "宋",
        "collection_info": null
    },
    {
        "title": "鹧鸪天 斗帐欢盟不计年",
        "author": "向子諲",
        "content": "斗帐欢盟不计年。\n谁知蓦地远如天。\n何曾一霎离心上，怎得而今在眼前。\n鱼不断，雁相连。\n可无小字寄芳笺。\n薄情已是抛人去，更与新愁到酒边。",
        "dynasty": "宋",
        "collection_info": null
    },
    {
        "title": "鹧鸪天 说着分飞百种猜",
        "author": "向子諲",
        "content": "说着分飞百种猜。\n泥人细数几时回。\n风流可惯曾孤冷，怀抱如何得好开。\n垂玉箸，下香阶。\n凭肩小语更兜鞋。\n再三莫遣归期误，第一频教入梦来。",
        "dynasty": "宋",
        "collection_info": null
    },
    {
        "title": "鹧鸪天 浅浅妆成淡淡梅",
        "author": "向子諲",
        "content": "浅浅妆成淡淡梅。\n见梅忆着傍妆台。\n书无鸿雁如何寄，肠断催归作么回。\n千种恨，百般猜。\n为伊怀抱几时开。\n可堪江上风头恶，不放朝云入梦来。",
        "dynasty": "宋",
        "collection_info": null
    },
    {
        "title": "鹧鸪天 几处秋千懒未收",
        "author": "向子諲",
        "content": "几处秋千懒未收。\n花梢柳外出纤柔。\n霞衣轻举疑奔月，宝髻敧倾若坠楼。\n争缥缈，斗风流。\n蜂儿蛱蝶共嬉游。\n朝朝暮暮春风里，落尽梨花未肯休。",
        "dynasty": "宋",
        "collection_info": null
    },
    {
        "title": "踏莎行 霭霭朝云",
        "author": "向子諲",
        "content": "霭霭朝云，矜春态度。\n楚宫梦断寻无路。\n欲将尊酒遣新愁，谁知引到愁深处。\n不尽长江，无边细雨。\n只疑都把愁来做。\n西山总不解遮栏，随春直过东湖去。",
        "dynasty": "宋",
        "collection_info": null
    },
    {
        "title": "鹊桥仙 合卺风流",
        "author": "向子諲",
        "content": "合卺风流，擘钗情态，压倒痴牛呆女。\n今年云外果深期，想却笑、人间离苦。\n萦愁叠恨，青山绿水，杳杳重重无数。\n寻常犹有梦能来，到此夜、无寻梦处。",
        "dynasty": "宋",
        "collection_info": null
    },
    {
        "title": "虞美人 蒙蒙烟树无重数",
        "author": "向子諲",
        "content": "蒙蒙烟树无重数。\n不碍相思路。\n晚云分外欲增愁。\n更那堪疏雨、送归舟。\n雨来还被风吹去。\n陨泪多如雨。\n拟题双叶问离忧。\n怎得水随人意、肯西流。",
        "dynasty": "宋",
        "collection_info": null
    },
    {
        "title": "虞美人 去年不到琼花底",
        "author": "向子諲",
        "content": "去年不到琼花底。\n蝶梦空相倚。\n今年特地趁花来。\n却甚不教同醉、过花开。\n花知此恨年年有。\n也伴人春瘦。\n一枝和泪寄春风。\n应把旧愁新怨、入眉峰。",
        "dynasty": "宋",
        "collection_info": null
    },
    {
        "title": "虞美人 去年雪满长安树",
        "author": "向子諲",
        "content": "去年雪满长安树。\n望断扬州路。\n今年看雪在扬州。\n人在蓬莱深处、若为愁。\n而今不恨伊相误。\n自恨来何暮。\n平山堂下旧嬉游。\n只有舞春杨柳、似风流。",
        "dynasty": "宋",
        "collection_info": null
    },
    {
        "title": "虞美人 倚窗人似莺藏柳",
        "author": "向子諲",
        "content": "倚窗人似莺藏柳。\n巧语春心透。\n声声清切入人深。\n一夜不知两鬓、雪霜侵。\n何时月下歌金缕。\n醉看行云住。\n懒将幽恨寄瑶琴。\n却倩金笼鹦鹉、递芳音。",
        "dynasty": "宋",
        "collection_info": null
    },
    {
        "title": "更漏子 竹孤青",
        "author": "向子諲",
        "content": "竹孤青，梅酽白。\n更着使君清绝。\n梅似竹，竹如君。\n须知德有邻。\n月同高，风同调。\n月底风前一笑。\n翻碎影，度微香。\n与人风味长。",
        "dynasty": "宋",
        "collection_info": null
    },
    {
        "title": "更漏子 鹊桥边",
        "author": "向子諲",
        "content": "鹊桥边，牛渚上。\n翠节红旌相向。\n承玉露，御金风。\n年年岁岁同。\n懒飞梭，停弄杼。\n遥想彩云深处。\n人咫尺，事关山。\n无聊独倚栏。",
        "dynasty": "宋",
        "collection_info": null
    },
    {
        "title": "鹊桥仙 澄江如练",
        "author": "向子諲",
        "content": "澄江如练，远山横翠，一段风烟如画。\n层楼杰阁倚晴空，疑便是、支矶石下。\n宝奁琼鉴，淡匀轻扫，纤手弄妆初罢。\n拟将心事问天公，与牛女、平分今夜。",
        "dynasty": "宋",
        "collection_info": null
    },
    {
        "title": "南歌子 碧落飞明镜",
        "author": "向子諲",
        "content": "碧落飞明镜，晴烟幂远山。\n扁舟夜下广陵滩。\n照我白苹红蓼、一杯残。\n初望同盘饮，如何两处看。\n遥知香雾湿云鬟。\n凭暖琼楼十二、玉栏干。",
        "dynasty": "宋",
        "collection_info": null
    },
    {
        "title": "鹊桥仙 飞云多态",
        "author": "向子諲",
        "content": "飞云多态，凉飕微度，都到酒边歌处。\n冰肌玉骨照人寒，更做弄、一帘风雨。\n同盘风味，合欢情思，不管星娥猜妒。\n桃花溪水接银河，与占断、鹊桥归路。",
        "dynasty": "宋",
        "collection_info": null
    },
    {
        "title": "南歌子 缥缈云间质",
        "author": "向子諲",
        "content": "缥缈云间质，轻盈波上身。\n瑶林玉树出风尘。\n不是野花凡草、等闲春。\n翠羽双垂珥，乌纱巧制巾。\n经珠不动两眉颦。\n须信铅华销尽、见天真。",
        "dynasty": "宋",
        "collection_info": null
    },
    {
        "title": "南歌子 梁苑千花乱",
        "author": "向子諲",
        "content": "梁苑千花乱，隋堤一水长。\n眼前风物总悲凉。\n何况眉头心上、不相忘。\n因梦聊携手，凭书续断肠。\n已惊蝴蝶过东墙。\n更被风吹鸿雁、不成行。",
        "dynasty": "宋",
        "collection_info": null
    },
    {
        "title": "卜算子 竹里一枝梅",
        "author": "向子諲",
        "content": "竹里一枝梅，雨洗娟娟静。\n疑是佳人日暮来，绰约风前影。\n新恨有谁知，往事何堪省。\n梦绕阳台寂寞回，沾袖馀香冷。",
        "dynasty": "宋",
        "collection_info": null
    },
    {
        "title": "菩萨蛮 鸳鸯翡翠同心侣",
        "author": "向子諲",
        "content": "鸳鸯翡翠同心侣。\n惊风不得双飞去。\n春水绿西池。\n重期相见时。\n长怜心共语。\n梦里池边路。\n相见不如新。\n花应解笑人。",
        "dynasty": "宋",
        "collection_info": null
    },
    {
        "title": "菩萨蛮 娟娟明月如霜白",
        "author": "向子諲",
        "content": "娟娟明月如霜白。\n鳌山可是蓬山隔。\n恨不及春风。\n行云处处同。\n暖香红雾里。\n一笑谁新喜。\n知得远愁无。\n春衫有泪珠。",
        "dynasty": "宋",
        "collection_info": null
    },
    {
        "title": "菩萨蛮 袜儿窄剪鞋儿小",
        "author": "向子諲",
        "content": "袜儿窄剪鞋儿小。\n纹鸳并影双双好。\n微步巧藏人。\n轻飞洛浦尘。\n前回深处见。\n欲近还相远。\n心事不能知。\n教人直是疑。",
        "dynasty": "宋",
        "collection_info": null
    },
    {
        "title": "南歌子 雨过林峦静",
        "author": "向子諲",
        "content": "雨过林峦静，风回池阁凉。\n窥人双燕语雕梁。\n笑看小荷翻处、戏鸳鸯。\n共饮菖蒲细，同分彩线长。\n今朝真不负风光。\n绝胜几年飞梦、绕高唐。",
        "dynasty": "宋",
        "collection_info": null
    },
    {
        "title": "减字木兰花 几年不见",
        "author": "向子諲",
        "content": "几年不见。\n胡蝶枕中魂梦远。\n一日相逢。\n鹦鹉杯深笑靥浓。\n欢心未已。\n流水落花愁又起。\n离恨如何。\n细雨斜风晚更多。",
        "dynasty": "宋",
        "collection_info": null
    },
    {
        "title": "秦楼月・忆秦娥 虫声切",
        "author": "向子諲",
        "content": "虫声切。\n柔肠欲断伤离别。\n伤离别。\n几行清泪，界残红颊。\n玉阶白露侵罗袜。\n下帘却望玲珑月。\n玲珑月。\n寒光凌乱，照人愁绝。",
        "dynasty": "宋",
        "collection_info": null
    },
    {
        "title": "生查子 月在两山间",
        "author": "向子諲",
        "content": "月在两山间，人在空明里。\n山色碧于天，月色光于水。\n心闲物物幽，心动尘尘起。\n莫向动中来，长愿闲如此。",
        "dynasty": "宋",
        "collection_info": null
    },
    {
        "title": "生查子 春心如杜鹃",
        "author": "向子諲",
        "content": "春心如杜鹃，日夜思归切。\n啼尽一川花，愁落千山月。\n遥怜白玉人，翠被馀香歇。\n可惯独眠寒，减动丰肌雪。",
        "dynasty": "宋",
        "collection_info": null
    },
    {
        "title": "生查子 近似月当怀",
        "author": "向子諲",
        "content": "近似月当怀，远似花藏雾。\n好是月明时，同醉花深处。\n看花不自持，对月空相顾。\n愿学月频圆，莫作花飞去。",
        "dynasty": "宋",
        "collection_info": null
    },
    {
        "title": "生查子 春山和恨长",
        "author": "向子諲",
        "content": "春山和恨长，秋水无言度。\n脉脉复盈盈，几点梨花雨。\n深深一段愁，寂寂无行路。\n推去又还来，没个遮栏处。",
        "dynasty": "宋",
        "collection_info": null
    },
    {
        "title": "生查子 娟娟月入眉",
        "author": "向子諲",
        "content": "娟娟月入眉，整整云归鬓。\n镜里弄妆迟，帘外花移影。\n斜窥秋水长，软语春莺近。\n无计奈情何，只有相思分。",
        "dynasty": "宋",
        "collection_info": null
    },
    {
        "title": "生查子 相思懒下床",
        "author": "向子諲",
        "content": "相思懒下床，春梦迷蝴蝶。\n入柳又穿花，去去轻如叶。\n可堪歧路长，不道关山隔。\n无赖是黄鹂，唤起空愁绝。",
        "dynasty": "宋",
        "collection_info": null
    },
    {
        "title": "望江南・忆江南 微雨过",
        "author": "向子諲",
        "content": "微雨过，庭院净无尘。\n天上秋期明日是，人间月影十分清，真不负佳辰。\n称寿处，香雾绕花身。\n玉兔已成千岁药，桂华更与一枝新。\n喜气满重闉。",
        "dynasty": "宋",
        "collection_info": null
    },
    {
        "title": "浣溪沙 冰雪肌肤不受尘",
        "author": "向子諲",
        "content": "冰雪肌肤不受尘。\n脸桃眉柳暖生春。\n手搓梅子笑迎人。\n欲语又休无限思，暂来还去不胜颦。\n梦随蝴蝶过东邻。",
        "dynasty": "宋",
        "collection_info": null
    },
    {
        "title": "西江月 微步凌波尘起",
        "author": "向子諲",
        "content": "微步凌波尘起，弄妆满镜花开。\n春心掷处眼频来。\n秀色着人无耐。\n旧事如风无迹，新愁似水难裁。\n相思日夜梦阳台。\n减尽沈郎衣带。",
        "dynasty": "宋",
        "collection_info": null
    },
    {
        "title": "点绛唇 丹凤飞来",
        "author": "向子諲",
        "content": "丹凤飞来，细传日下丝纶语。\n使君归去。\n已近沙堤路。\n风叶露花，秋意浓如许。\n江天暮。\n离歌轻举。\n愁满西山雨。",
        "dynasty": "宋",
        "collection_info": null
    },
    {
        "title": "丑奴儿・采桑子 无双亭下琼花树",
        "author": "向子諲",
        "content": "无双亭下琼花树，玉骨云腴。\n倾国称姝。\n除却扬州是无处。\n天教红药来参乘，桃李先驱。\n总作花奴。\n翠拥红遮到玉都。",
        "dynasty": "宋",
        "collection_info": null
    },
    {
        "title": "如梦令 午夜凉生翠幔",
        "author": "向子諲",
        "content": "午夜凉生翠幔。\n帘外行云撩乱。\n可恨白苹风，欲雨又还吹散。\n肠断。\n肠断。\n楚梦惊残一半。",
        "dynasty": "宋",
        "collection_info": null
    },
    {
        "title": "好事近 小雨度微云",
        "author": "向子諲",
        "content": "小雨度微云，快染一天新碧。\n恰到中秋佳处，是芳年华日。\n冰轮莫做九分看，天意在今夕。\n先占广寒风露，怕姮娥偏得。",
        "dynasty": "宋",
        "collection_info": null
    },
    {
        "title": "好事近 初上舞茵时",
        "author": "向子諲",
        "content": "初上舞茵时，争看袜罗弓窄。\n恰似晚霞零乱，衬一钩新月。\n折旋多态小腰身，分明是回雪。\n生怕因风飞去，放真珠帘隔。",
        "dynasty": "宋",
        "collection_info": null
    },
    {
        "title": "采桑子 人如濯濯春杨柳",
        "author": "向子諲",
        "content": "人如濯濯春杨柳，彻骨风流。\n脱体温柔。\n牵系多情尽未休。\n最怜恰恰新眠起，云雨初收。\n斜倚琼楼。\n叶叶眉心一样愁。",
        "dynasty": "宋",
        "collection_info": null
    },
    {
        "title": "清平乐 云无天净",
        "author": "向子諲",
        "content": "云无天净。\n明月端如镜。\n乌鹊绕枝栖未稳。\n零露垂垂珠陨。\n扁舟共绝潮河。\n秋风别去如梭。\n今夜凄然对影，与谁斟酌姮娥。",
        "dynasty": "宋",
        "collection_info": null
    },
    {
        "title": "浣溪沙 花想仪容柳想腰",
        "author": "向子諲",
        "content": "花想仪容柳想腰。\n融融曳曳一团娇。\n绮罗丛里最妖娆。\n歌罢碧天零影乱，舞时红袖雪花飘。\n几回相见为魂销。",
        "dynasty": "宋",
        "collection_info": null
    },
    {
        "title": "浣溪沙 艳赵倾燕花里仙",
        "author": "向子諲",
        "content": "艳赵倾燕花里仙。\n乌丝阑写永和年。\n有时闲弄醒心弦。\n茗碗分云微醉后，纹楸斜倚髻鬟偏。\n风流模样总堪怜。",
        "dynasty": "宋",
        "collection_info": null
    },
    {
        "title": "浣溪沙 曾是襄王梦里仙",
        "author": "向子諲",
        "content": "曾是襄王梦里仙。\n娇痴恰恰破瓜年。\n芳心已解品朱弦。\n浅浅笑时双靥媚，盈盈立处绿云偏。\n称人心是尽人怜。",
        "dynasty": "宋",
        "collection_info": null
    },
    {
        "title": "浣溪沙 一夜凉飔动碧厨",
        "author": "向子諲",
        "content": "一夜凉飔动碧厨。\n晓庭飞雨溅真珠。\n玉人睡起倚金铺。\n云髻作堆初未整，柳腰如醉不胜扶。\n天仙风调世间无。",
        "dynasty": "宋",
        "collection_info": null
    },
    {
        "title": "浣溪沙 璧月光中玉漏清",
        "author": "向子諲",
        "content": "璧月光中玉漏清。\n小梅疏影水边明。\n似梅人醉月西倾。\n梅欲黄时朝暮雨，月重圆处短长亭。\n旧愁新恨若为情。",
        "dynasty": "宋",
        "collection_info": null
    },
    {
        "title": "浣溪沙 人意天公则甚知",
        "author": "向子諲",
        "content": "人意天公则甚知。\n故教小雨作深悲。\n桃花浑似泪胭脂。\n理棹又从今日去，断肠还似去年时。\n经行处处是相思。",
        "dynasty": "宋",
        "collection_info": null
    },
    {
        "title": "浣溪沙 花样风流柳样娇",
        "author": "向子諲",
        "content": "花样风流柳样娇。\n雪中微步过溪桥。\n心期春色到梅梢。\n折得一枝归绿鬓，冰容玉艳不相饶。\n索人同去醉金蕉。",
        "dynasty": "宋",
        "collection_info": null
    },
    {
        "title": "浣溪沙 守得梅开着意看",
        "author": "向子諲",
        "content": "守得梅开着意看。\n春风几醉玉栏干。\n去时犹自惜馀欢。\n雨后重来花扫地，叶间青子已团团。\n凭谁寄与蹙眉山。",
        "dynasty": "宋",
        "collection_info": null
    },
    {
        "title": "浣溪沙 翡翠衣裳白玉人",
        "author": "向子諲",
        "content": "翡翠衣裳白玉人。\n不将朱粉污天真。\n清风为伴月为邻。\n枕上解随良夜梦，壶中别是一家春。\n同心小绾更尖新。",
        "dynasty": "宋",
        "collection_info": null
    },
    {
        "title": "浣溪沙 雨点春山入翠眉",
        "author": "向子諲",
        "content": "雨点春山入翠眉。\n一ь杨柳作腰肢。\n语音娇软带儿痴。\n犹省当来求识面，隔帘清唱倒琼彝。\n真成相见说当时。",
        "dynasty": "宋",
        "collection_info": null
    },
    {
        "title": "浣溪沙 姑射肌肤雪一团",
        "author": "向子諲",
        "content": "姑射肌肤雪一团。\n掺掺玉手弄冰纨。\n着人情思几多般。\n水上月如天样远，眼前花似镜中看。\n见时容易近时难。",
        "dynasty": "宋",
        "collection_info": null
    },
    {
        "title": "浣溪沙 云外遥山是翠眉",
        "author": "向子諲",
        "content": "云外遥山是翠眉。\n风前杨柳入腰肢。\n凌波微步袜尘飞。\n倚醉传歌留客处，佯嗔不语殢人时。\n风流态度百般宜。",
        "dynasty": "宋",
        "collection_info": null
    },
    {
        "title": "浣溪沙 百斛明珠得翠娥",
        "author": "向子諲",
        "content": "百斛明珠得翠娥。\n风流彻骨更能歌。\n碧云留住劝金荷。\n取醉归来因一笑，恼人深处是横波。\n酒醒情味却知么。",
        "dynasty": "宋",
        "collection_info": null
    },
    {
        "title": "相见欢 亭亭秋水芙蓉",
        "author": "向子諲",
        "content": "亭亭秋水芙蓉。\n翠围中。\n又是一年风露、笑相逢。\n天机畔。\n云锦乱。\n思无穷。\n路隔银河犹解、嫁西风。",
        "dynasty": "宋",
        "collection_info": null
    },
    {
        "title": "相见欢 桃源深闭春风",
        "author": "向子諲",
        "content": "桃源深闭春风。\n信难通。\n流水落花馀恨、几时穷。\n水无定。\n花有尽。\n会相逢。\n可是人生长在、别离中。",
        "dynasty": "宋",
        "collection_info": null
    },
    {
        "title": "相见欢 腰肢一缕纤长",
        "author": "向子諲",
        "content": "腰肢一缕纤长。\n是垂杨。\n泥泥风中衣袖、冷沈香。\n花如颊。\n眉如叶。\n语如簧。\n微笑微颦相恼、过回廊。",
        "dynasty": "宋",
        "collection_info": null
    },
    {
        "title": "最高楼 无双亭下",
        "author": "向子諲",
        "content": "无双亭下，琼树正花敷。\n玉骨莹云腴。\n已知倾国无能比，除非天上有仙姝。\n到扬州才见，是处俱无。\n比碧桃、也无二朵，算丹桂、止是一株。\n千万卉，尽花奴。\n天教芍药来骖乘，一春桃李作先驱。\n尽红遮绿拥驻江都。",
        "dynasty": "宋",
        "collection_info": null
    },
    {
        "title": "题王文孺臞庵",
        "author": "向子諲",
        "content": "仙翁五十鬓犹青，高卧柴门昼亦扃。\n茅舍已忘钟鼎梦，蒲轮休过薜萝亭。\n阴森门巷先生柳，寂寞江天处士星。\n晚岁田间农事了，闲钞寗戚相牛经。",
        "dynasty": "宋",
        "collection_info": null
    },
    {
        "title": "题芗林",
        "author": "向子諲",
        "content": "莫问清江与洛阳，山林总是一般香。\n两家地占西南胜，可是前人例姓杨。",
        "dynasty": "宋",
        "collection_info": null
    },
    {
        "title": "题米元晖横轴  其一",
        "author": "向子諲",
        "content": "早为山谷印可，晚陪帝所清闲。\n笔力休论扛鼎，神功更解移山。",
        "dynasty": "宋",
        "collection_info": null
    },
    {
        "title": "题米元晖横轴  其二",
        "author": "向子諲",
        "content": "向日家居道士，今朝落笔仙乡。\n胸次山高水远，笔端云起风狂。",
        "dynasty": "宋",
        "collection_info": null
    },
    {
        "title": "山斋",
        "author": "向子諲",
        "content": "横侧数峰碧，逶迤一径开。\n无人相就宿，时有白云来。",
        "dynasty": "宋",
        "collection_info": null
    },
    {
        "title": "句",
        "author": "向子諲",
        "content": "康庐山水雄，三峡又争长。",
        "dynasty": "宋",
        "collection_info": null
    }
]