[
    {
        "uuid": "12295f1fd325576f212c54ffede337d0",
        "title": "田园偶兴",
        "author": "高质斋",
        "content": "绕檐风景接崆峒，生计年年乐岁丰。\n布谷声传红杏雨，□□调起绿杨风。\n桑麻远近千村裏，禾黍高低一望中。\n每与邻翁相庆社，醉歌不惜酒樽空。",
        "dynasty": "宋",
        "collection_info": null
    },
    {
        "uuid": "4067f1bf08bd613cd7b63d3464e31906",
        "title": "溪石呈李思道",
        "author": "高质斋",
        "content": "共坐溪边石，溪清心自凉。\n鱼惊烟艇过，鸥笑野人忙。\n细草侵衣绿，飞花点鬓香。\n东风尘暂息，拍手送斜阳。",
        "dynasty": "宋",
        "collection_info": null
    },
    {
        "uuid": "d4e24b0fdfae2994539602be2d5ac729",
        "title": "復和呈莫仲箎",
        "author": "高质斋",
        "content": "溪石绣苔绿，溪风飘晚凉。\n坐久得自若，物外知谁忙。\n渴饮竹泉冷，饥饭松花香。\n春光忽云暮，□□□□阳。",
        "dynasty": "宋",
        "collection_info": null
    },
    {
        "uuid": "86549faaae03bfe4d0a3f143033d56b4",
        "title": "纪兴",
        "author": "高质斋",
        "content": "湖上人家万木村，白云深护读书门。\n年来不管头颅白，自贺清风酒一樽。",
        "dynasty": "宋",
        "collection_info": null
    },
    {
        "uuid": "395b17eccef2a9af158c1275e6d994bf",
        "title": "秋日溪亭",
        "author": "高质斋",
        "content": "帘捲柴桑晚，深山俗驾疏。\n荒苔留鹤迹，落叶带虫书。\n竹翠侵香案，泉声漱石渠。\n烟霞便一枕，应笑把犁锄。",
        "dynasty": "宋",
        "collection_info": null
    }
]