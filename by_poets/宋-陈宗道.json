[
    {
        "uuid": "932ea4202f0dab52790579e4bdac9738",
        "title": "游麻姑山",
        "author": "陈宗道",
        "content": "千秋云气龙犹在，午夜松声鹤自寒。\n仙子偶来成梦事，至今游客未尝閒。",
        "dynasty": "宋",
        "collection_info": null
    },
    {
        "uuid": "8c379aa3a21e11e5420e715e9d3ef2c1",
        "title": "旅怀",
        "author": "陈宗道",
        "content": "清波渺前滩，白鸟下寒渚。\n樵斧空山鸣，归舟夕阳暮。\n去来风中人，明灭云外树。\n双轮何时休，愁心此羁旅。",
        "dynasty": "宋",
        "collection_info": null
    },
    {
        "uuid": "3216fb5eb2a71614ec9c8951464c7ed2",
        "title": "送别",
        "author": "陈宗道",
        "content": "江边出相送，君去我当返。\n徘徊未忍还，孤帆夕阳远。",
        "dynasty": "宋",
        "collection_info": null
    },
    {
        "uuid": "a56f10ea5338b54682798d72a3c92118",
        "title": "洗马行",
        "author": "陈宗道",
        "content": "玉溪溪头波绿玉，玉溪溪上沙金粟。\n晓营出马五花云，鸣榜齐首桥南浴。\n马高如屋长如龙，四蹄如铁声如钟。\n青刍几束粟几斗，豢汝爱汝争奇功。\n编騣抹刷解色罢，黑面雄儿齐上马。\n就中一马不敢骑，云是将军临陈者。",
        "dynasty": "宋",
        "collection_info": null
    },
    {
        "uuid": "1976411d1a8c89fe16ad3df3df1ee302",
        "title": "送戴石屏归天台",
        "author": "陈宗道",
        "content": "天台四万八千丈，一根直下寒银浪。\n青莲老子夜不眠，往往飞魂到其上。\n诗情不减流白云，千载重见戴叔伦。\n莲花峰下赤城洞，芒鞵翻笑山中人。\n秋风孤篁八九尺，老面百摺赪铜色。\n田文席上摩吟髭，鹘立苍苔烟雨黑。\n我家竹屋栖龙冈，夜捣孤月餐寒霜。\n醉骑白鹿军峰下，一见赠我青瑶珰。\n南山台前春正好，万壑千涯清梦晓。\n苍苔石磴抚阑干，往事飞鸿天亦笑。\n君今东首回牙樯，我亦西去凌苍苍。\n截江桥南春水急，酒酣不记攀垂杨。\n军峰江南最高处，我上峰头望君去。\n归时定入天台山，举首云间一相顾。",
        "dynasty": "宋",
        "collection_info": null
    },
    {
        "uuid": "62059c0c4dcf456dad1c94b5e68c64ca",
        "title": "题谢氏西谷",
        "author": "陈宗道",
        "content": "江东风流会稽伯，玉壶贮香倾琥珀。\n春风十里东山云，一局寒楸晚空碧。\n盘盘石磴红泉仙，春梦草断瑶池笺。\n蒙茸曲笠雨花湿，老屐踏损苍苔钱。\n双鸾翩翩跨元岛，月白香魂翠山杳。\n玉兰千载流芳馨，清风凌厉连红晓。",
        "dynasty": "宋",
        "collection_info": null
    },
    {
        "uuid": "83c1a947c6a47f9837c3dd95eb342f5a",
        "title": "送宁都陈令",
        "author": "陈宗道",
        "content": "梅花楼头立晴雪，松叶亭根听夜雨。\n鼪鼯息响月千山，桃李无言春万树。",
        "dynasty": "宋",
        "collection_info": null
    },
    {
        "uuid": "db1b0fa0929c86e46e6b4005e70bc2bd",
        "title": "寒窗听雪",
        "author": "陈宗道",
        "content": "水浸楼台月，山围花柳春。\n宸居一望近，风景四时新。\n画舫断桥聚，清箫夹岸闻。\n游人归去晚，车马闹红尘。",
        "dynasty": "宋",
        "collection_info": null
    }
]