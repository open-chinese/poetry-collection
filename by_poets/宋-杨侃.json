[
    {
        "title": "游龙瑞观",
        "author": "杨侃",
        "content": "泛舟秋水一湖平，入观松风数里清。\n丹井有泉仙迹在，玉书藏穴禹功成。\n步虚夜月千峰静，投简春霖万壑盈。\n述记贺知章手笔，题诗元相国声名。\n结庐野客前溪住，采朮幽人绝顶行。\n杉桧影侵山殿冷，星辰光逼醮坛明。\n降仙台畔看云过，射的潭边听鹤鸣。\n樵客多闻逢异事，洞天都不远重城。\n林閒窗户尘难到，衣上烟岚暮自生。\n不待照湖天子赐，欲将长往换浮荣。",
        "dynasty": "宋",
        "collection_info": null
    },
    {
        "title": "游梅山寺",
        "author": "杨侃",
        "content": "出郭尘路断，登舟鹫岭通。\n楼台花屿上，钟梵水天中。\n石磴班春藓，松门韵晚风。\n莼丝惹轻檝，云锦散遥空。\n竹径连茶坞，山亭对药丛。\n却输湖畔叟，朝夕访支公。",
        "dynasty": "宋",
        "collection_info": null
    },
    {
        "title": "送梵才上人归天台",
        "author": "杨侃",
        "content": "忽忆幽栖地，千峰秀海濆。\n归心挂飞瀑，高迹指浮云。\n尘世宜深遯，诗名畏远闻。\n犹嗟石桥畔，凡圣路岐分。",
        "dynasty": "宋",
        "collection_info": null
    },
    {
        "title": "送陈尧叟",
        "author": "杨侃",
        "content": "马困炎天蛮岭路，棹衝秋雾瘴江流。\n辛勤为国亲求病，百越中无不治州。",
        "dynasty": "宋",
        "collection_info": null
    }
]