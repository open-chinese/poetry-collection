[
    {
        "uuid": "bd4961649d4a5b360ed19bf03b9c5b4e",
        "title": "赠邕管察推陈仲辅  其一",
        "author": "陈鹏飞",
        "content": "阑干一幅鹅溪绢，中有五箴排小篆。\n古字今文认未了，火剂针铓俱瞑眩。\n平生卷轴有膏肓，首尾年来逾错乱。\n剩储药物走医门，掉头呕冷不下咽。\n一落泥头千丈强，谢君欲拯非手援。\n银鈎小变科斗文，挂我床头星斗烂。\n退之处士阳冰手，驱逐习气车轮转。\n光芒照耀肝胆醒，两眼频看泪如霰。\n门前恶草锄又生，我病七年行復玩。\n会须着意课儿童，日日床头诵千遍。",
        "dynasty": "宋",
        "collection_info": null
    },
    {
        "uuid": "8d590f976f935bca5f5a858847c5ec0b",
        "title": "赠邕管察推陈仲辅  其二",
        "author": "陈鹏飞",
        "content": "幕下谁人识杲之，微闻赞画向莲池。\n登楼不恨乡关远，拄笏只言山色奇。\n直道自能消鬼魅，高人何处不轩羲。\n它年坐上话铜狄，可是蓬莱清浅时。",
        "dynasty": "宋",
        "collection_info": null
    },
    {
        "uuid": "9517eaf6e99e47f2d0c7ad183c351308",
        "title": "卓锡泉",
        "author": "陈鹏飞",
        "content": "披沙觅山泉，不知泉在师锡端。\n借师锡端卓白石，不见师泉见山锡。\n须弥芥子本无别，离一离二别胡越。\n我师胡越俱一家，一念遍满恒河沙。\n沙河现作天人相，一杯普供人天饷。",
        "dynasty": "宋",
        "collection_info": null
    },
    {
        "uuid": "83b14edb4ae0b143f398e573a4ffdecd",
        "title": "惠州作",
        "author": "陈鹏飞",
        "content": "手撷春畦爪甲香，黄荑紫笋快先尝。\n我今骈邑无三百，只有园蔬一味长。",
        "dynasty": "宋",
        "collection_info": null
    }
]