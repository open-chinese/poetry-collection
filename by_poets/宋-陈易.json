[
    {
        "uuid": "f8fa55238bc5e0dacf50b3b1078ca7e7",
        "title": "颂  其一",
        "author": "陈易",
        "content": "密坐研穷省细微，到头须是自忘机。\n应无祖佛能超越，岂有冤亲更顺违。\n历历孤明犹认影，巍巍独步尚披衣。\n翻嗟会得昭灵者，也道寻师得旨归。",
        "dynasty": "宋",
        "collection_info": null
    },
    {
        "uuid": "1cb29cfda414a1ca75e883d31f4d427a",
        "title": "颂  其二",
        "author": "陈易",
        "content": "个中端的有谁知，知者归来到者稀。\n即见即闻还错会，离声离色转乖违。\n山青水绿明玄旨，鹤唳猿啼显妙机。\n有意觅渠终不遇，无心到处尽逢伊。",
        "dynasty": "宋",
        "collection_info": null
    },
    {
        "uuid": "c31393f1716ce4ae18e67da436b6b97c",
        "title": "游石所题于轩壁",
        "author": "陈易",
        "content": "酒吸阳春入肺肠，茶罢清风生肘腋。\n安知石所洞中人，不是武陵溪上客。",
        "dynasty": "宋",
        "collection_info": null
    },
    {
        "uuid": "45d62d74982f41b9f8c51f03dff56ba1",
        "title": "答有需禅师",
        "author": "陈易",
        "content": "年来多病爱栖禅，宝鑑慵将照丑妍。\n却忆南湖孤顶月，定回金磬落岩前。",
        "dynasty": "宋",
        "collection_info": null
    }
]