[
    {
        "uuid": "ba87c5e668e1b86e471684968e411dbf",
        "title": "八六子 忆南洲",
        "author": "郑熏初",
        "content": "忆南洲。\n绀波萦绕，垂杨翠拂朱楼。\n念十载风流梦觉，满身花影人扶，旧曾暗游。\n无言空怆离忧。\n醉袖裛将红泪，吟笺写许清愁。\n试与问、杨琼解怜郎否，也应还是，旧家身价，而今艳质不来眼底，柔情终在心头。\n黯凝眸。\n黄昏月沈半钩。",
        "dynasty": "宋",
        "collection_info": null
    },
    {
        "uuid": "d45b2d12f2ab96d7104d3af59b5c414b",
        "title": "乌夜啼 春江一望微茫",
        "author": "郑熏初",
        "content": "春江一望微茫。\n辨桅樯。\n无限青青麦里、菜花黄。\n今古恨，登临泪，几斜阳。\n不是寄奴住处、也凄凉。",
        "dynasty": "宋",
        "collection_info": null
    },
    {
        "uuid": "70a270acf7a43280fd934ae139c336f5",
        "title": "氐州第一 开遍来禽",
        "author": "郑熏初",
        "content": "开遍来禽，春事过也，江南倦客心苦。\n料理花愁，销磨酒病，还是年时意绪。\n寒浅香轻，早一霎、朝来微雨。\n柳曲闻莺，河桥信马，旋题新句。\n漫道而今无贺铸。\n尽肠断、满帘飞絮。\n说似风流，除非小杜，妙绝夸能赋。\n黯相逢，俱有恨，空流落、江山好处。\n猛拍阑干，诉天知、声声杜宇。",
        "dynasty": "宋",
        "collection_info": null
    },
    {
        "uuid": "878cbce862d7f0e351c326b0818a678e",
        "title": "一萼红 忆燕台",
        "author": "郑熏初",
        "content": "忆燕台。\n正倚帘吹絮，小立望郎来。\n擫管调丝，涂妆绾髻，密意曾托蜂媒。\n空恁误、湔裙暗约，最无奈、好梦易惊回。\n想见而今，浅颦双翠，沁破妆梅。\n沈带悄然宽尽，恨年时行处，红糁苍苔。\n前事重寻，幽欢难偶，钿合空委鸾钗。\n这一点、相思清泪，做心下、烦恼几时灰。\n数叠蛮笺怨歌，忍对花裁。",
        "dynasty": "宋",
        "collection_info": null
    }
]