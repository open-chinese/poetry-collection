[
    {
        "title": "念奴娇 甚情幻化",
        "author": "刘景翔",
        "content": "甚情幻化，似流酥围暖，酣春娇寐。\n不数锦篝烘古篆，沁入屏山沈水。\n笑吐丁香，紫绡衬粉，房列还同蒂。\n翠球移影，媚人清晓风细。\n依约玉骨盈盈，小春暖逗，开到灯宵际。\n疑是九华仙梦冷，误落人间游戏。\n比雪情多，评梅香浅。\n三白还堪瑞。\n尘缘洗尽，醒来还又葱翠。",
        "dynasty": "宋",
        "collection_info": null
    },
    {
        "title": "小重山 山翠晴岚曲曲偎",
        "author": "刘景翔",
        "content": "山翠晴岚曲曲偎。\n红香浮玉醉窝颓。\n不烦人筑避风台。\n潇湘路，随意自徘徊。\n春倦怕频催。\n琵琶私语近、问谁来。\n春风那隔锦云堆。\n梦中蝶，飞去又飞来。",
        "dynasty": "宋",
        "collection_info": null
    },
    {
        "title": "玉楼春 可怜又误江南景",
        "author": "刘景翔",
        "content": "可怜又误江南景。\n雨腻风喧愁入暝。\n依稀碧玉水边魂，憔悴绿珠楼外影。\n点点随人飞远近。\n薄幸相逢情怎忍。\n年年三月化香尘，天上人间看梦醒。",
        "dynasty": "宋",
        "collection_info": null
    },
    {
        "title": "如梦令 独立荷汀烟渚",
        "author": "刘景翔",
        "content": "独立荷汀烟渚。\n一霎锦云香雨。\n似为我无情，惊起鸳鸯飞去。\n飞去。\n飞去。\n却在绿杨深处。",
        "dynasty": "宋",
        "collection_info": null
    }
]