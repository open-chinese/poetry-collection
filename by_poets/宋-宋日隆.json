[
    {
        "uuid": "ad6e3d6a6f5eb8c2b79353beeb2ac80c",
        "title": "宝林寺二首  其一",
        "author": "宋日隆",
        "content": "年来试凋邑，如僧住破庵。\n颇识众因果，宁忍事嗔贪。\n晨飧虽不饱，夜梦却自安。\n缅怀使里内，何异一室间。\n痛痒举切身，恻怛失欢颜。\n曾征三异政，勿见两暑寒。\n皇帝念闽壤，扫帅田从班。\n红旗已开阃，紫气且度关。\n负弩拟郊迎，襥被出市阛。\n瞻蚀草木荣，觉此天地宽。\n禾实吐离离，泉泻鸣潺潺。\n一稔已可期，百忧顿能删。\n群来乡士秀，共诉里胥奸。\n飞走宁有据，乞取苦无端。\n伤尔心肉剜，令我眉峰攒。\n刑非所用，欲已良亦难。\n五百决臀杖，雄卒捏手环。\n于以宽民力，于以警吏顽。\n亭午发丹阳，薄暮抵精蓝。\n瓣香谒独觉，且过借一箪。\n临风饱清供，穿云漫怀惭。\n候骑未来报，主僧且盘桓。\n桑下无三宿，挑包过别山。",
        "dynasty": "宋",
        "collection_info": null
    },
    {
        "uuid": "f2a5a864d6b9655138873f3097a14942",
        "title": "宝林寺二首  其二",
        "author": "宋日隆",
        "content": "宝林连上剎，独觉佛中尊。\n石室真身隐，苔碑胜迹存。\n空门留法嗣，俗舍有闻孙。\n晴雨从民欲，枌榆万古恩。",
        "dynasty": "宋",
        "collection_info": null
    }
]