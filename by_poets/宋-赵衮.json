[
    {
        "title": "平江亭邀冯山允南同作",
        "author": "赵衮",
        "content": "文公昔记滕王阁，气象终天拂寥廓。\n崔颢题诗黄鹤楼，今日声华还磊落。\n安汉城头有佳处，江山清气归帘幕。\n少陵无人谪仙死，不遇才豪终寂寞。\n苍苔满地荆棘生，梁栋尘埃喧鸟雀。\n风流贤守一登临，久倚阑干情不薄。\n夜来风月觉澄清，天意人心如素约。\n仙葩当见浮空来，几百年来无此作。\n嗟予好古今白头，到底支离材力弱。\n木桃或见致琼瑶，免对江山负惭作。",
        "dynasty": "宋",
        "collection_info": null
    }
]