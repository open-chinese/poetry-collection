[
    {
        "uuid": "2c69140fa3fe64329d9fc145f8685af2",
        "title": "初行山",
        "author": "晁咏之",
        "content": "霭霭初蒸云，落落欲坠石。\n山深多晚花，照水自红碧。\n渔艇入烟小，松竹凌烟直。\n西风漾碧波，扁舟恣崎侧。\n客从北方来，苦遭世俗迫。\n登临虽夙愿，山川多未识。\n浩荡涉寒流，跻攀并苍壁。\n扪萝窥发道，踏径穷人迹。\n清泉洗尘心，山鸟惯幽客。\n逸兴良未已，日下千崖赤。\n十载孙承公，好具登山屐。",
        "dynasty": "宋",
        "collection_info": null
    },
    {
        "uuid": "2d86f0f83293899ecb1dc19b7b9ad562",
        "title": "见降羌感事",
        "author": "晁咏之",
        "content": "沙场尺棰致羌浑，玉陛朝趋雨露恩。\n自笑百年家凤阙，一生肠断国西门。",
        "dynasty": "宋",
        "collection_info": null
    },
    {
        "uuid": "fd8b22b786d064bb779d6bec260ff092",
        "title": "寿星寺",
        "author": "晁咏之",
        "content": "石磴插青云，禅宫入渺冥。\n归云侵客座，流水乱松声。\n天近月逾白，竹多山更青。\n从来丘壑志，不独付孙登。",
        "dynasty": "宋",
        "collection_info": null
    },
    {
        "uuid": "a3b40d76c840e887f10a64287f7d59e7",
        "title": "杭州思归",
        "author": "晁咏之",
        "content": "丘壑情无尽，田园兴有余。\n何当厌泽国，不奈忆君庐。\n庭户草应长，江山木已疏。\n何时整归棹，八月洞庭湖。",
        "dynasty": "宋",
        "collection_info": null
    },
    {
        "uuid": "d7229e440aa913674aa02db78962b286",
        "title": "木香花",
        "author": "晁咏之",
        "content": "朱帘高槛俯幽芳，露浥烟霏玉褪粧。\n月冷素娥偏有态，夜寒青女不禁香。\n从教春事年年晚，要使诗人日日狂。\n替取秋兰纫佩好，忍随风雨受凄凉。",
        "dynasty": "宋",
        "collection_info": null
    },
    {
        "uuid": "9c71da410dec2feea23ad622a508e639",
        "title": "戏葛试官",
        "author": "晁咏之",
        "content": "没兴主司逢葛八，贤弟被黜兄荐发。\n细思堪惜又堪嫌，一壁有眼半壁瞎。",
        "dynasty": "宋",
        "collection_info": null
    },
    {
        "uuid": "cc74e33f765eafb81ce411d7f5e0cee0",
        "title": "题韦偃双松老僧图",
        "author": "晁咏之",
        "content": "两松鬰苍苍，夭矫发奇峭。\n翛然龙蛇姿，势欲排岩峤。\n老禅犹会心，默坐观万窍。\n我亦发深省，倚槛一长啸。\n此兴含千古，孰谓韦偃少。",
        "dynasty": "宋",
        "collection_info": null
    },
    {
        "uuid": "cfdea98796cf8e721e521e6c6ed7e01d",
        "title": "句  其一",
        "author": "晁咏之",
        "content": "当时鸡犬皆霄汉，自是刘郎不得仙。",
        "dynasty": "宋",
        "collection_info": null
    },
    {
        "uuid": "d8e5c6d652e7cdedd0bd26a7ea8a377e",
        "title": "句  其二",
        "author": "晁咏之",
        "content": "伤心有恨关存殁，袖手无人问姓名。",
        "dynasty": "宋",
        "collection_info": null
    },
    {
        "uuid": "edce3dde37cb3fc5dc6d5ae4ca2c5884",
        "title": "句  其三",
        "author": "晁咏之",
        "content": "旌旗太一三山外，车马长杨五柞中。\n柳外雕鞍公子醉，水边纨扇丽人行。",
        "dynasty": "宋",
        "collection_info": null
    },
    {
        "uuid": "8b61082d717aa1b8386f2c2cf71bfd93",
        "title": "句  其四",
        "author": "晁咏之",
        "content": "唤得梅蕊要同韵，羞杀梨花不解香。",
        "dynasty": "宋",
        "collection_info": null
    }
]