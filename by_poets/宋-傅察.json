[
    {
        "uuid": "1d89a38c49ab36c47757ede434fe5e1d",
        "title": "逍摇堂五咏  其二",
        "author": "傅察",
        "content": "堂上春风至，欣欣草木情。\n鸦鸣藏柳暗，蝶舞映花明。\n暖日迟迟景，轻雷隐隐声。\n客来何所有，采蕨试新烹。",
        "dynasty": "宋",
        "collection_info": null
    },
    {
        "uuid": "fc75b5b95ed91c443874ba6475cdb926",
        "title": "逍摇堂五咏  其三",
        "author": "傅察",
        "content": "堂上熏风至，阳曦午更骄。\n翫阴欣叶密，引饮快冰消。\n乳燕飞还堕，鸣蝉咽復调。\n清谈能却暑，应不费招邀。",
        "dynasty": "宋",
        "collection_info": null
    },
    {
        "uuid": "a1aaae0a65282077d26e70b9375c7a81",
        "title": "逍摇堂五咏  其四",
        "author": "傅察",
        "content": "堂上西风至，郊原岁事成。\n雨余虹影落，云霁露华清。\n唧唧蛩鸣夜，飘飘雁度晴。\n登临多物色，笔落竞纵横。",
        "dynasty": "宋",
        "collection_info": null
    },
    {
        "uuid": "2f63a962fff7d84ae613c76893287bc7",
        "title": "逍摇堂五咏  其五",
        "author": "傅察",
        "content": "堂上寒风至，萧条静物华。\n映窗唯有竹，倚槛更无花。\n碧瓦霜初重，铜壶日易斜。\n罇罍延夜永，不觉已朝霞。",
        "dynasty": "宋",
        "collection_info": null
    },
    {
        "uuid": "3713cd122b54bc236dacafb6b5411559",
        "title": "吏隐亭会集",
        "author": "傅察",
        "content": "招携共到习家池，云水为裳芰制衣。\n鱼戏轻舡浮枕簟，鸥随落日下汀矶。\n岸巾已得杯中趣，横吹如从天外飞。\n野性每来应未厌，骊驹宁復赋言归。",
        "dynasty": "宋",
        "collection_info": null
    },
    {
        "uuid": "e410e46126c72443bce4bf5cd9c6e7e5",
        "title": "尉治吏隐亭二首  其一",
        "author": "傅察",
        "content": "公余吏隐剏新亭，野阔云低迭素屏。\n风动荷香翻偃盖，日摇波影散疏星。\n望穷南亩千重绿，坐久西山数点青。\n更待晚凉蝉乱噪，与君散策试同听。",
        "dynasty": "宋",
        "collection_info": null
    },
    {
        "uuid": "96f1501a57185b31b77613fce5dbb7ec",
        "title": "尉治吏隐亭二首  其二",
        "author": "傅察",
        "content": "一番新雨洗华亭，四面晴天倚翠屏。\n并秀采莲舒嫩脸，孤飞白鹭带残星。\n披襟骤觉登仙乐，倚槛犹疑倒影青。\n横笛晚来声更好，龙吟泓下亦时听。",
        "dynasty": "宋",
        "collection_info": null
    },
    {
        "uuid": "c119b75a89946cef865e76d547f7e825",
        "title": "十五伯以诗见赠因次韵为谢",
        "author": "傅察",
        "content": "萧然颜巷復谁堪，竟日潜心到五三。\n载酒未妨从靖节，围棋端不羡羊昙。\n逢人倾倒群儿笑，落笔纵横四座惭。\n旧学青箱知未替，更将新律付诸男。",
        "dynasty": "宋",
        "collection_info": null
    },
    {
        "uuid": "b4628228b1a9e054bca9b3e6c99a96bc",
        "title": "次韵申泮宫直宿早秋四首  其一",
        "author": "傅察",
        "content": "新秋爽气溢长空，弦诵低昻月映栊。\n济济青衿成鲁变，洋洋泮水咏洙风。\n群儒篆刻空章句，百氏纷纭赖折中。\n何日拔才空冀北，如今高誉满山东。",
        "dynasty": "宋",
        "collection_info": null
    },
    {
        "uuid": "a19dec48db38984c65820a4dbe7ada21",
        "title": "次韵申泮宫直宿早秋四首  其二",
        "author": "傅察",
        "content": "皎皎清波满四空，疏林散影弄朦胧。\n援毫欲赋阳台梦，振袂欣乘玉宇风。\n已觉素秋来席上，却疑仙景落壶中。\n凌云未许攀仙桂，卧看冰轮没汉东。",
        "dynasty": "宋",
        "collection_info": null
    },
    {
        "uuid": "2c5f5a386e5981523f313fd8518c3d2a",
        "title": "次韵申泮宫直宿早秋四首  其三",
        "author": "傅察",
        "content": "一方明月落长空，万里余辉鏁玉栊。\n蝉韵啾啾来远木，槐云袅袅弄清风。\n共邀载酒陶彭泽，走访谈经戴侍中。\n景物萧然无限思，靓粧应许过墻东。",
        "dynasty": "宋",
        "collection_info": null
    },
    {
        "uuid": "af08529c4e5576dc851d49c84bd92739",
        "title": "次韵申泮宫直宿早秋四首  其四",
        "author": "傅察",
        "content": "泮宫深闭绛帷空，摇想佳人照绮栊。\n闲倚画屏怜永夜，懒摇纨扇引凉风。\n直疑令史归天上，犹想阳台入梦中。\n展转觉来无一事，日摇槐影桂窗东。",
        "dynasty": "宋",
        "collection_info": null
    },
    {
        "uuid": "e2852be97cbe80a991443dd574567d52",
        "title": "又次申教授直宿三首  其一",
        "author": "傅察",
        "content": "皎皎虚堂带月清，金风入律露华明。\n潘郎寓直生秋兴，韩子长歌忆短檠。\n惊鹊遶枝巢未稳，幽虫寻砌隐余声。\n却嫌诗思撩归梦，数尽髙城长短更。",
        "dynasty": "宋",
        "collection_info": null
    },
    {
        "uuid": "89852581b077f956a1ab906732eba0fa",
        "title": "又次申教授直宿三首  其二",
        "author": "傅察",
        "content": "扰扰浮名绊此身，相逢樽酒眼还明。\n君如俊鹘方抟翮，我似弯弓不受檠。\n弱植幸容依玉树，新诗尝喜掷金声。\n他时会致青云上，莫厌卑栖岁屡更。",
        "dynasty": "宋",
        "collection_info": null
    },
    {
        "uuid": "c7477479573cb885ac8125bd48c71283",
        "title": "又次申教授直宿三首  其三",
        "author": "傅察",
        "content": "秋堂幞被有余清，骤喜秋光泼眼明。\n帘外月华筛碎玉，床头萤火当长檠。\n直嫌唧唧秋虫响，且听琅琅弦诵声。\n善教尙烦留滞席，朝恩未许便归更。",
        "dynasty": "宋",
        "collection_info": null
    },
    {
        "uuid": "226f7d51c6d78116d625b0e887278190",
        "title": "同工曹至临洛道中禾黍蔚然喜而作呈朱令",
        "author": "傅察",
        "content": "甘雨初匀岁事时，冥冥造物本无私。\n绿云捲地熏风细，翠浪翻天晓露滋。\n已见郊原深没马，预欣场圃积如坻。\n从来令尹忧民切，短句聊凭一解頥。",
        "dynasty": "宋",
        "collection_info": null
    },
    {
        "uuid": "55a08b48f3e05e946a9e849362efe461",
        "title": "方量牧地次韵工曹王亚叟",
        "author": "傅察",
        "content": "朝廷庶事备成康，郡邑承风底事忙。\n要使幅员无旷土，始知冀北有留良。\n疏狂似我徒劳耳，术业如君讵易量。\n奔走幸容陪笑语，每观醉墨屡琳琅。",
        "dynasty": "宋",
        "collection_info": null
    },
    {
        "uuid": "8b95418413285cca2cea3f2d49c24842",
        "title": "杜无逸留别次韵三首  其一",
        "author": "傅察",
        "content": "熏蒸和气浃丰年，羸老欣闻诏令宣。\n疾恶如雠知劲节，清言有味乐推贤。\n却嫌松菊荒三径，故乞丝纶下九天。\n欲识邦人思厚德，四郊草木亦依然。",
        "dynasty": "宋",
        "collection_info": null
    },
    {
        "uuid": "3df7030110458bab3c6662db921bd626",
        "title": "杜无逸留别次韵三首  其二",
        "author": "傅察",
        "content": "汪汪万顷浸清波，千里旁渐惠泽多。\n化比宋均方渡虎，瑞同黄霸自生禾。\n盘根治剧观游刃，破胆投姦去宿疴。\n已有讴吟喧井邑，更传佳句似阴何。",
        "dynasty": "宋",
        "collection_info": null
    },
    {
        "uuid": "35053dbbfada6ff0e02942191b80a484",
        "title": "杜无逸留别次韵三首  其三",
        "author": "傅察",
        "content": "一官塞北似飘蓬，邂逅威严霁弱翁。\n它日若陪林下客，亦能把钓待秋风。",
        "dynasty": "宋",
        "collection_info": null
    },
    {
        "uuid": "d054a9048dcf03c99b87839a13fa8e8f",
        "title": "无逸用前韵见谢復次韵三首  其一",
        "author": "傅察",
        "content": "藉藉声名自妙年，优优惠化咏来宣。\n宁夸衣锦光前牒，便拟挥金继昔贤。\n秀句屡同歌白雪，髙标犹幸视青天。\n自惭不得陪驺御，空想余风尚凛然。",
        "dynasty": "宋",
        "collection_info": null
    },
    {
        "uuid": "4fb08ed3f8f9ce0ff7baac7581eb070b",
        "title": "无逸用前韵见谢復次韵三首  其二",
        "author": "傅察",
        "content": "一麾聊復散余波，才比淮阴益办多。\n千里宣威憺夏日，三年种德敛秋禾。\n如纶忽听颁新渥，勿药还欣已旧疴。\n却恐九重思治行，蒲轮它日竟如何。",
        "dynasty": "宋",
        "collection_info": null
    },
    {
        "uuid": "9756e12e7c7b4b9be7df50a12b56d47f",
        "title": "无逸用前韵见谢復次韵三首  其三",
        "author": "傅察",
        "content": "鹏飞初不碍蒿蓬，自拟归休慕仲翁。\n况有仙姿标洞府，泠然御寇已乘风。",
        "dynasty": "宋",
        "collection_info": null
    },
    {
        "uuid": "c4a126c2df63bd50e7367cfccca8bac7",
        "title": "和鲍守次韵林德祖十四首  其一",
        "author": "傅察",
        "content": "南宫三日仕非轻，湖海归来一草亭。\n誉袭芝兰方冉冉，节髙松柏独青青。\n仁风已播袁宏扇，素尚行须毛玠屏。\n岂待朞年归报政，人占此地有台星。",
        "dynasty": "宋",
        "collection_info": null
    },
    {
        "uuid": "13cb21637e0041c8fca148ef212ed672",
        "title": "和鲍守次韵林德祖十四首  其二",
        "author": "傅察",
        "content": "荘周蝴蝶梦魂轻，盘谷家山有旧亭。\n下笔未能工嫓白，折腰何敢望纡青。\n思鱼此日空弹铗，误墨他年点画屏。\n寂寞草玄绳户闭，犹堪归伴少微星。",
        "dynasty": "宋",
        "collection_info": null
    },
    {
        "uuid": "1d04662e458a2e88286b04a88f5e1698",
        "title": "和鲍守次韵林德祖十四首  其三",
        "author": "傅察",
        "content": "五月黄尘去传轻，褰裳几处宿邮亭。\n共知向日输心赤，莫嘆微霜点鬓青。\n每傍重霄求宝剑，欲令新木作枯屏。\n流传剩有风骚句，摇想群公若会星。",
        "dynasty": "宋",
        "collection_info": null
    },
    {
        "uuid": "368cbe5a6aa28a0ac02407ea31106c88",
        "title": "和鲍守次韵林德祖十四首  其四",
        "author": "傅察",
        "content": "恩分千里赏犹轻，好建精思李柏亭。\n日映冰壶融皎洁，风临玉树发葱青。\n高名竞慕蒲葵扇，雅操宁施刻镂屏。\n梦得惠连春草句，虚传李白是金星。",
        "dynasty": "宋",
        "collection_info": null
    },
    {
        "uuid": "9d926c19c319de3d08e9c0b60d49a53c",
        "title": "和鲍守次韵林德祖十四首  其五",
        "author": "傅察",
        "content": "气盖千人一羽轻，九霄丹鹤唳华亭。\n姓名已入金瓯覆，留滞休嗟银印青。\n彩笔掞天摛丽藻，高标插地见长屏。\n盐梅他日从人望，商说何功比列星。",
        "dynasty": "宋",
        "collection_info": null
    },
    {
        "uuid": "78559f7bc841d6b5a32499111dc1da6d",
        "title": "和鲍守次韵林德祖十四首  其六",
        "author": "傅察",
        "content": "圣代勤民岂外轻，声名今已播边亭。\n风摇铃阁终晨静，雨鏁棠阴满地青。\n赐表殊功宜冕服，荣分从吏亦缇屏。\n如公学问留闲郡，东壁何人应二星。",
        "dynasty": "宋",
        "collection_info": null
    },
    {
        "uuid": "0d40a75b62aacfcbf2b739ae75121404",
        "title": "和鲍守次韵林德祖十四首  其七",
        "author": "傅察",
        "content": "十年尘土坐才轻，五斗犹堪佐县亭。\n鼎贵敢歆新绶紫，固穷唯有旧毡青。\n已甘终作轮囷木，未忍翻同屈曲屏。\n犹喜膺门被容接，常瞻郎位蔚然星。",
        "dynasty": "宋",
        "collection_info": null
    },
    {
        "uuid": "0916b3cc6eac470c20d8f38ee3e55fd3",
        "title": "和鲍守次韵林德祖十四首  其八",
        "author": "傅察",
        "content": "银鈎落纸彩毫轻，醉写新诗入禁亭。\n学擅儒宗穷壸奥，文摛墨妙炳丹青。\n亲承零露如金掌，密蔽衝风似宝屏。\n雅意未须嗟出守，宵衣方念庻民星。",
        "dynasty": "宋",
        "collection_info": null
    },
    {
        "uuid": "9fd2f03f90ec96cc90914138e01de9d0",
        "title": "和鲍守次韵林德祖十四首  其九",
        "author": "傅察",
        "content": "九万鹏程举翮轻，蚤年高誉满江亭。\n曾分兰省趋墀赤，行从荷囊拜琐青。\n雅度最宜锵玉佩，精忠不用绿沉屏。\n欲令行部襜帷去，要使人争识景星。",
        "dynasty": "宋",
        "collection_info": null
    },
    {
        "uuid": "b353ad3ba95d24eccd96e19d003259f4",
        "title": "和鲍守次韵林德祖十四首  其一○",
        "author": "傅察",
        "content": "久嗟留滞压丛轻，桃李无言向野亭。\n展骥始应流汗赤，登龙早见出蓝青。\n三余共对贤人酒，四野欣瞻别驾屏。\n何日蒲轮趋加节，便看两两映魁星。",
        "dynasty": "宋",
        "collection_info": null
    },
    {
        "uuid": "8ff327d034c9206e1b89f6ad5b045baf",
        "title": "和鲍守次韵林德祖十四首  其一一",
        "author": "傅察",
        "content": "半刺同流寄未轻，勤劳每念离乡亭。\n髙怀不羡貂蝉贵，丽句还酬玉案青。\n字买千金休择笔，才兼三绝好书屏。\n独惭后学波澜狭，明月舒空映小星。",
        "dynasty": "宋",
        "collection_info": null
    },
    {
        "uuid": "339da593f6e756acd73cdf0d660403d8",
        "title": "和鲍守次韵林德祖十四首  其一二",
        "author": "傅察",
        "content": "淮阴当日少年轻，官舍浑如寄旅亭。\n十载凄凉甘组绿，三冬讽诵伴灯青。\n才非徐孺惭悬榻，谄异陈咸岂触屏。\n独幸亲逢陶谢手，每观一字并华星。",
        "dynasty": "宋",
        "collection_info": null
    },
    {
        "uuid": "472a297df1029d2f92db047fb5a0bc06",
        "title": "和鲍守次韵林德祖十四首  其一三",
        "author": "傅察",
        "content": "佐县三年敢意轻，掾曹还许暂平亭。\n齿延屡醉争扶白，嗣响非工愧取青。\n自此浮鸥容海浪，幸同驯鹿傍车屏。\n从今已恐终更去，怅望参商是别星。",
        "dynasty": "宋",
        "collection_info": null
    },
    {
        "uuid": "8ebea533cdeb993d507dfcef1a0677df",
        "title": "和鲍守次韵林德祖十四首  其一四",
        "author": "傅察",
        "content": "使轺问俗画轮轻，五马张筵驻驿亭。\n他日恩荣封诏紫，伫看蹇谔伏蒲青。\n才能并赐龙文剑，勋业同分云母屏。\n太史已书贤者聚，荀陈此地仰华星。",
        "dynasty": "宋",
        "collection_info": null
    },
    {
        "uuid": "0dc397a9f4a17a6a5510898ddb1a2c82",
        "title": "七月二十五登舟",
        "author": "傅察",
        "content": "暂来征骑出阇闉，却棹扁舟下小津。\n飒飒西风如送客，萧萧晚雨欲留人。\n一年踪迹无停日，千里羁游又远亲。\n为问篙师从此去，定知几日到东秦。",
        "dynasty": "宋",
        "collection_info": null
    },
    {
        "uuid": "90dd6a97369ad5630bf9decd1a935bd8",
        "title": "野宿",
        "author": "傅察",
        "content": "泝水秋风扬短棹，穿林落日繫孤舟。\n心清乍喜离嚣俗，野旷翻疑动旅愁。\n归雁高飞云杳杳，幽虫夜语草悠悠。\n此间景物君知否，即是潇湘一片秋。",
        "dynasty": "宋",
        "collection_info": null
    },
    {
        "uuid": "0a864a6a78e7385159436cb4b05039f7",
        "title": "晚发",
        "author": "傅察",
        "content": "理棹频看溪水分，岸移不觉转孤村。\n渔翁醉卧滩沙穏，樵子行歌岸草昏。\n白鹭成行低欲落，清蝉无数断还闻。\n自将野色幷秋色，都付诗魂与醉魂。",
        "dynasty": "宋",
        "collection_info": null
    },
    {
        "uuid": "d2b09a435d16c27c41cf9ee735784483",
        "title": "过泺次衡元度韵",
        "author": "傅察",
        "content": "山云漠漠水溟溟，千里拏舟似叶轻。\n乍喜晚光偏照耀，却嫌秋色太分明。\n疑人鸥鸟看来熟，殢客荷花望处平。\n佳景直须乘兴入，蚤催风伯送吾行。",
        "dynasty": "宋",
        "collection_info": null
    },
    {
        "uuid": "c873157f0988590613feb503549c3c9c",
        "title": "再阻风次衡元度韵",
        "author": "傅察",
        "content": "阻风三日不舂粮，浪逆篙横未到庄。\n碧水赖知饶夜月，青山已復下残阳。\n每吟秋兴空多泪，欲赋西征细作行。\n行止定非臧氏力，艰难险阻自须尝。",
        "dynasty": "宋",
        "collection_info": null
    },
    {
        "uuid": "ada558c15d54b83a94614aa17c940599",
        "title": "次韵烹茶四首  其一",
        "author": "傅察",
        "content": "移种疑从紫府仙，世间凡草护芊眠。\n味高石蜜甘居下，效捷灵芝愧在前。\n玉𩊓并标官焙印，月团犹带御炉烟。\n年来海宇皆知愧，却笑神农未解煎。",
        "dynasty": "宋",
        "collection_info": null
    },
    {
        "uuid": "89da5a0db8f9920ef89130ec973b324b",
        "title": "次韵烹茶四首  其二",
        "author": "傅察",
        "content": "吏隐从人号懒仙，一瓯常及日高眠。\n要令万卷浇胸次，便觉三山到眼前。\n客至不须樽有酒，家贫肯厌突无烟。\n清泉近在南山麓，珍味殊胜渭水煎。",
        "dynasty": "宋",
        "collection_info": null
    },
    {
        "uuid": "6a02303dca4dd307fdfc1bde21ac191c",
        "title": "次韵烹茶四首  其三",
        "author": "傅察",
        "content": "不但蠲烦起醉仙，能令古莽失多眠。\n春风乍拂千岩上，晓雨初沾百草前。\n绛缕缝囊包紫璧，玉尘凝盌照清烟。\n今人嗤点前人拙，未肯须依古法煎。",
        "dynasty": "宋",
        "collection_info": null
    },
    {
        "uuid": "222a4c4c1aeb209ba34ee053480504dc",
        "title": "次韵烹茶四首  其四",
        "author": "傅察",
        "content": "仰望群公若会仙，贪论茗饮未安眠。\n冥搜往往游尘外，得句时时在枕前。\n夜漏讴吟清彻骨，晴窗挥染净无烟。\n中秋风月佳辰近，应把云腴对竹煎。",
        "dynasty": "宋",
        "collection_info": null
    },
    {
        "uuid": "9e3af62f37649d9e8910661fad48d2b1",
        "title": "槐堂二首  其一",
        "author": "傅察",
        "content": "殷勤当日植文槐，志在经纶世岂知。\n古柏空传武侯庙，甘裳争诵召公诗。\n頽颜共惜成陈迹，厦屋初欣敞旧规。\n岂但一时追盛事，髙名从此看双垂。",
        "dynasty": "宋",
        "collection_info": null
    },
    {
        "uuid": "0f7ffcb08393ce4b8ff1c395baa46891",
        "title": "槐堂二首  其二",
        "author": "傅察",
        "content": "鬰鬰庭柯已百年，相传勿翦岂徒然。\n曾栖鸾凤枝条耸，直傍云霄雨露偏。\n彩制乍惊增昔构，佳名还喜契台躔。\n故知异日思遗爱，争指新堂说二贤。",
        "dynasty": "宋",
        "collection_info": null
    },
    {
        "uuid": "d31c95287834501bc6059388149a153e",
        "title": "李良宠示牡丹长句谨赋三首  其一",
        "author": "傅察",
        "content": "一见奇葩泼眼明，两川风物寄争新。\n十家京洛供长日，万朵东秦照暮春。\n谛视尚疑倾国女，醉吟犹付谪仙人。\n定知不是无情物，为有真香暗度频。",
        "dynasty": "宋",
        "collection_info": null
    },
    {
        "uuid": "b777a8868df3d36af5f4a73ec118fe60",
        "title": "李良宠示牡丹长句谨赋三首  其二",
        "author": "傅察",
        "content": "紫檀刻蘂香初吐，红粉匀葩色正新。\n孤艷最宜微带雨，众芳谁復与争春。\n无端应恨风惊叶，不醉却宜花笑人。\n从此径须连夜赏，遶阑百匝未为频。",
        "dynasty": "宋",
        "collection_info": null
    },
    {
        "uuid": "518538c759590ef1b98267ecaae4ea65",
        "title": "李良宠示牡丹长句谨赋三首  其三",
        "author": "傅察",
        "content": "如酥小雨压芳尘，曲槛重来花更新。\n莫怪东风钟异美，独将仙种殿余春。\n愧非阿母池邉客，喜见阳台梦裏人。\n犹恨此生输蛱蝶，偷香抱蕊往来频。",
        "dynasty": "宋",
        "collection_info": null
    },
    {
        "uuid": "7158ea582a5813b52a4ba5652140ece1",
        "title": "题毛彦谟容膝轩",
        "author": "傅察",
        "content": "莼菜鲈鱼意未疏，归来端为忆吾庐。\n纵谈衮衮皆忘倦，豪气飘飘尚不除。\n赖有一经如长孺，休嫌四壁似相如。\n小窗宴坐无余事，门外频听长者车。",
        "dynasty": "宋",
        "collection_info": null
    },
    {
        "uuid": "e3b48619af9ebed378bfa7f2b032b545",
        "title": "次毛彦谟韵",
        "author": "傅察",
        "content": "平生贵异不谋身，率道恂恂范伯孙。\n巷有青衿来问道，家无赤脚可应门。\n抗章曾叩苍龙阙，谠议终开白兽罇。\n见说晚闻多妙教，悠悠浮世更堪论。",
        "dynasty": "宋",
        "collection_info": null
    },
    {
        "uuid": "35006d744085e56c3516f562e4f4213e",
        "title": "南溪会集二首  其一",
        "author": "傅察",
        "content": "传闻公退集群英，共惜残春到野亭。\n髙柳半天成翠幄，摇峰插地作长屏。\n应怜旷寂嚣尘绝，更觉萧疏物象泠。\n顾我阻陪车马客，空吟河畔草青青。",
        "dynasty": "宋",
        "collection_info": null
    },
    {
        "uuid": "5dbfa8d428ba50df4bad83b734a78df0",
        "title": "南溪会集二首  其二",
        "author": "傅察",
        "content": "淡荡春溪带晚城，胜游此地继兰亭。\n风摇波面琉璃簟，雨洗山光翡翠屏。\n举酒莫辞归酩酊，垂纶聊復向清泠。\n曾须踏月重追赏，要看林烟共罩青。",
        "dynasty": "宋",
        "collection_info": null
    },
    {
        "uuid": "f28a3267aabd12e842d6faaef97a0640",
        "title": "次韵任伯仲均父诗和唐英之什",
        "author": "傅察",
        "content": "数子声华久绝尘，更将诗律闘清新。\n烂如晓日铺红锦，穆若熏风泛绿苹。\n王谢由来多大手，何刘那得比斯人。\n从今海内传流徧，在处常应护鬼神。",
        "dynasty": "宋",
        "collection_info": null
    },
    {
        "uuid": "d0f71bad9b53d21317f599ed1c251627",
        "title": "九日次韵邢子友",
        "author": "傅察",
        "content": "侧身西望涕沾翰，黄菊丹茰又满阑。\n徧插定应怜我远，从游谁復尽亲欢。\n年过骑省悲秋易，贫似司空乞酒难。\n何日故园鸣雁侣，醉归松竹挂衣冠。",
        "dynasty": "宋",
        "collection_info": null
    },
    {
        "uuid": "41dc7a5dbf5899b14386f770f007d372",
        "title": "赠毛彦谟二首  其一",
        "author": "傅察",
        "content": "相逢晚岁莫情疏，径欲连墻卜并居。\n苦学羡君诗有味，固穷怜我食无余。\n从容杯酒频挥麈，斗薮尘埃喜振裾。\n闻道谈言过辅嗣，故应回首万浮虚。",
        "dynasty": "宋",
        "collection_info": null
    },
    {
        "uuid": "a6316622d222557b5e3f6bae90309dc0",
        "title": "赠毛彦谟二首  其二",
        "author": "傅察",
        "content": "叹息朝廷记忆疏，未闻平子赋闲居。\n穷经岂但论糟粕，乐道宁能逐腐余。\n已觉烟霞亲几杖，不教尘土污簪裾。\n客来强起谈名理，寂寞茅斋尽日虚。",
        "dynasty": "宋",
        "collection_info": null
    },
    {
        "uuid": "965556a0610ea3bac0fb5229545e9837",
        "title": "马上作",
        "author": "傅察",
        "content": "心逐轻波去，身随匹马归。\n据鞍挥泪尽，回首一依依。",
        "dynasty": "宋",
        "collection_info": null
    },
    {
        "uuid": "79faf266a8bf5bbe0b1d085c9486cbeb",
        "title": "梦觉",
        "author": "傅察",
        "content": "日永不可过，夜凉愁更多。\n蝉声嘶晚月，孤枕梦如何。",
        "dynasty": "宋",
        "collection_info": null
    },
    {
        "uuid": "2e8e7a88ab4b7aa7cceea9da8358850d",
        "title": "思家",
        "author": "傅察",
        "content": "一别遽如许，归期可奈何。\n无心恋明月，有泪寄流波。",
        "dynasty": "宋",
        "collection_info": null
    },
    {
        "uuid": "093ed44e5558e10aab09aefa6d6ad984",
        "title": "七月十一日夜凉风骤至即事书怀三绝句  其一",
        "author": "傅察",
        "content": "凉飈此夕何佳哉，万里朱炎去不来。\n吹入离人多少恨，却将魂梦到阳台。",
        "dynasty": "宋",
        "collection_info": null
    },
    {
        "uuid": "326d0eed0aa34b12bb22deecb0cf3d17",
        "title": "七月十一日夜凉风骤至即事书怀三绝句  其二",
        "author": "傅察",
        "content": "萧萧初觉澹云轻，飒飒如闻转树声。\n收拾光辉浑在眼，应知骑省赋初成。",
        "dynasty": "宋",
        "collection_info": null
    },
    {
        "uuid": "a817797b0b4e8c76f14e0b8bb3fdc4a3",
        "title": "七月十一日夜凉风骤至即事书怀三绝句  其三",
        "author": "傅察",
        "content": "窗外时闻一叶落，槐阴惊起几蝉鸣。\n秋风定是多情物，解作离肠欲断声。",
        "dynasty": "宋",
        "collection_info": null
    },
    {
        "uuid": "7bcae1b49f27fdd9d62c7bb260732d58",
        "title": "七月十六夜对月",
        "author": "傅察",
        "content": "云捲天高鸟鹊飞，满庭槐影转风枝。\n可怜秋色谁分付，正是安仁作赋时。",
        "dynasty": "宋",
        "collection_info": null
    },
    {
        "uuid": "3695da11fb7fae3fb6f467018eea54de",
        "title": "牡丹三首  其一",
        "author": "傅察",
        "content": "侍中宅畔千余朵，兴庆池边四五枝。\n何似城南王处士，满园无数鬬新奇。",
        "dynasty": "宋",
        "collection_info": null
    },
    {
        "uuid": "b9ff973d64ea0193aeb5a8f2a2d92af2",
        "title": "牡丹三首  其二",
        "author": "傅察",
        "content": "无奈狂风日日催，东君欲去復徘徊。\n应缘众卉羞相并，故遣妖姿最后开。",
        "dynasty": "宋",
        "collection_info": null
    },
    {
        "uuid": "0f717c1558503cb2975e60bf70da9563",
        "title": "牡丹三首  其三",
        "author": "傅察",
        "content": "半醉西施晕晓粧，天香一夜染衣裳。\n踌蹰欲画无穷意，笔法何人继赵昌。",
        "dynasty": "宋",
        "collection_info": null
    },
    {
        "uuid": "123d8451b1e27428af851a3f7ad7cb30",
        "title": "闻有游蔡氏园看牡丹诗戏作一绝呈季长",
        "author": "傅察",
        "content": "车骑雍容驻道傍，小园寻胜见花王。\n应知异日传佳句，处处人称黄四娘。",
        "dynasty": "宋",
        "collection_info": null
    },
    {
        "uuid": "6c67fe7199ebde62584f7a2479360ccc",
        "title": "海棠二首  其一",
        "author": "傅察",
        "content": "恰恰清明昨夜过，海棠幽独占春多。\n杜陵不是无心赋，才薄难工奈若何。",
        "dynasty": "宋",
        "collection_info": null
    },
    {
        "uuid": "1a4d5b4aa9348a1e6412d4b95d25f574",
        "title": "海棠二首  其二",
        "author": "傅察",
        "content": "欲识东君用意工，故将残叶衬轻红。\n可怜雨洗胭脂湿，只怕风吹翠幄空。",
        "dynasty": "宋",
        "collection_info": null
    },
    {
        "uuid": "6c05165ba76ad374fe3ee142f61de418",
        "title": "天宁节前筵口号",
        "author": "傅察",
        "content": "天扶宝运世兴王，庆陋猗兰入画堂。\n千载后观周礼乐，万邦摇奉舜衣裳。\n北门骄子常输賮，南极老人方效祥。\n试向红云瞻魏阙，侍臣应上万年觞。",
        "dynasty": "宋",
        "collection_info": null
    },
    {
        "uuid": "b2f9b342818cd67525a32bf87214e9f6",
        "title": "天宁节后筵口号",
        "author": "傅察",
        "content": "流虹启圣际千年，湛露洪恩下九天。\n腾踏欢声来击壤，氤氲瑞色散非烟。\n已赓圣代中和颂，更草前贤封禅篇。\n四海岂知蒙帝力，春台此日倍熙然。",
        "dynasty": "宋",
        "collection_info": null
    },
    {
        "uuid": "97c4d88dc9bbd0f84432936ef0526cd2",
        "title": "天宁节马前口号",
        "author": "傅察",
        "content": "千秋从昔庆嘉名，四海而今贺太平。\n十里旌旗明晓色，万家弦管被新声。\n五云已逐阳乌现，百兽方随仪鳯鸣。\n更喜簪绅趋燕衎，南山祝圣愿同倾。",
        "dynasty": "宋",
        "collection_info": null
    },
    {
        "uuid": "ffe85075c1000e253adf16e1b84973df",
        "title": "送杜守口号",
        "author": "傅察",
        "content": "九重丹诏锡恩荣，袅袅秋风卷旆旌。\n藉甚搢绅争颂德，烂然衣锦得徐行。\n一钱选受群翁送，三径归来万事轻。\n宣室异时思贾傅，蒲轮应復召枚生。",
        "dynasty": "宋",
        "collection_info": null
    },
    {
        "uuid": "dae638f3061a7f295404fd393e7551b9",
        "title": "虞宪按乐致语",
        "author": "傅察",
        "content": "熙然伏运庆当千，初见箫韶被管弦。\n况际轺车临乐国，更张绮席会群仙。\n欢声已逐铿锵奏，和气方随律吕宣。\n何日九重颁召节，好从鹓鹭听钧天。",
        "dynasty": "宋",
        "collection_info": null
    },
    {
        "uuid": "c582834ef6b92697faba140b55619cc4",
        "title": "傅倅请杜守乐语",
        "author": "傅察",
        "content": "清时乐事昔难逢，曦御初移昼景融。\n麦秀两岐翻翠浪，槐阴四面舞轻风。\n挥余玉尘谈无倦，醉倒金罍酒屡空。\n髣髴已闻颁鳯诏，朝来喜气满城中。",
        "dynasty": "宋",
        "collection_info": null
    },
    {
        "uuid": "318c50866c006a54e2444dd867fe24b5",
        "title": "毛彦谟以其弟彦周出殡见索挽词谨赋一首",
        "author": "傅察",
        "content": "十年乡校嘆蹉跎，一日皇恩尽网罗。\n别去谓宜登上第，归来还復遇沉痾。\n秋风但结原鸰恨，晓露空闻蒿里歌。\n荣愿未酬身已殁，平生稽古竟如何。",
        "dynasty": "宋",
        "collection_info": null
    },
    {
        "uuid": "dfa1d0ab2b06e4a5cfeb2c98111d35c5",
        "title": "挽词二首  其一",
        "author": "傅察",
        "content": "仙李遗风远，髙门积庆长。\n及身仪禁路，有子耀岩廊。\n不及千钟乐，应留八叶昌。\n凄凉封蜜印，髣髴映金章。",
        "dynasty": "宋",
        "collection_info": null
    },
    {
        "uuid": "02f4d1649d6fed67832b7adba15bd5a4",
        "title": "挽词二首  其二",
        "author": "傅察",
        "content": "故里尊疏傅，群公庆孟侯。\n方歆五福备，遽隔九原幽。\n叹息人何赎，褒荣礼独优。\n翻疑脱仙骨，名字照丹丘。",
        "dynasty": "宋",
        "collection_info": null
    },
    {
        "uuid": "2b05488629d8ee100deea723403f5fc0",
        "title": "又挽词三首  其一",
        "author": "傅察",
        "content": "萧叶蟠根大，于门结驷新。\n鹓行尊几杖，鹤骨离风尘。\n追挽倾朝绂，褒荣动帝宸。\n惟应两河道，犹想锦衣春。",
        "dynasty": "宋",
        "collection_info": null
    },
    {
        "uuid": "8a32c1da8a8eb8872585eedd8079380c",
        "title": "又挽词三首  其二",
        "author": "傅察",
        "content": "遗子一经足，成家五福幷。\n千钟欣禄养，万石仰荣名。\n日射铭旌字，风传衮铎声。\n摇知开吉地，不假问三生。",
        "dynasty": "宋",
        "collection_info": null
    },
    {
        "uuid": "a24e09950d9078a3f8a3d542fde25647",
        "title": "又挽词三首  其三",
        "author": "傅察",
        "content": "榆社聆风远，兰阶托契深。\n兴宗知有自，处贵独无心。\n陇柏晞朝露，庭槐长夏阴。\n如公更何恨，顾我尚沾襟。",
        "dynasty": "宋",
        "collection_info": null
    },
    {
        "uuid": "74e3ed38161515e1f502bdaa6ba5e6ef",
        "title": "用廉夫韵招诸友登清微亭",
        "author": "傅察",
        "content": "束带缚吏事，发狂中愤兴。\n世情多面朋，噂沓恶背憎。\n缅怀数君子，皎皎莹壶冰。\n披云见颜色，洗翠露锋棱。\n忘形到坦率，髙论破炎蒸。\n蔼然嘉誉在，顾我独无称。\n文场屡交镝，师老畏侵凌。\n况復时雨过，绿苗覆千塍。\n便当共临眺，此兴那可胜。\n孤亭枕席佳，下有寒潭澄。\n仰看霞绮散，坐待月华升。\n嘲咏纵欢谑，明朝期再登。",
        "dynasty": "宋",
        "collection_info": null
    },
    {
        "uuid": "55a588bb2eabc4ace55283c9f65e9a6a",
        "title": "廉夫有会当归去来之句復次前韵",
        "author": "傅察",
        "content": "少小尚奇伟，长年病莫兴。\n折腰仕五斗，讵敢论好憎。\n居然畏罪罟，局如履春冰。\n每怀鹰隼翮，鞴上看锋棱。\n追随缙绅后，糠籺杂肴烝。\n泮宫天下士，藉甚得儒称。\n巍巍众峰上，跛足岂易凌。\n朝廷重荐延，拔茅余空塍。\n公孙富经术，非子谁能胜。\n坐见万顷波，罂缶汲逾澄。\n沛然下膏泽，蓊若朝云升。\n勿云叹留滞，青史他年登。",
        "dynasty": "宋",
        "collection_info": null
    },
    {
        "uuid": "79997824c0ef17c6d8daa9a0607dcdf3",
        "title": "次韵廉夫登清微亭二首  其一",
        "author": "傅察",
        "content": "蜗舍不容膝，烦歊局寝兴。\n岂惟倦束带，絺绤犹云憎。\n清微跨城角，窣兀疑凝冰。\n深池暮黯黯，远岫朝棱棱。\n往岁与申子，宾朋日云蒸。\n遂令栋宇陋，顾盻流名称。\n先生今诗伯，气欲青云凌。\n锵然出佳句，椒兰布畦塍。\n邀我避暑游，意重愧难胜。\n何当酌沆瀣，神明自清澄。\n嗟彼浮名者，此亭岂易升。\n踟蹰恐后时，摄衣请先登。",
        "dynasty": "宋",
        "collection_info": null
    },
    {
        "uuid": "356e5ea96a2a800e041de2df371fc96b",
        "title": "次韵廉夫登清微亭二首  其二",
        "author": "傅察",
        "content": "大火气方炽，新金伏未兴。\n茅屋苦卑陋，藴毒空自憎。\n流汗常被体，涤烦屡饮冰。\n那堪青蝇辈，鼓趐作威棱。\n熏风烁炎日，沸鼎助薪蒸。\n每思谋爽垲，地隘旧无称。\n高亭枕城隈，粉堞势腾凌。\n清水绕其足，茂林瞰田塍。\n此间有异趣，跻攀弗能胜。\n佳招适我愿，坐觉神魂澄。\n何当卜邻舍，与子朝夕升。\n飘然忘世累，长啸效孙登。",
        "dynasty": "宋",
        "collection_info": null
    },
    {
        "uuid": "096b31d9ebf6809c3e5ec265cfb79f85",
        "title": "次韵祝廉夫登南楼",
        "author": "傅察",
        "content": "膏雨润四野，草木苏中干。\n驾言共临眺，凌云陟层盘。\n华宇荫曦日，溽暑随风阑。\n清谈无俗好，茶果有余欢。\n拨置簿领烦，憇此簟席安。\n悠然得佳趣，可以寄簪冠。\n耳目去局促，心体自广胖。\n何如敛手版，触热事上官。\n晚来纤霭霁，矫首欣遐观。\n一鸟没天外，千林杳云端。\n西山有爽气，浅绿浮巑岏。\n翻疑图画裏，未觉云梦宽。\n萧萧林间蝉，已如咽暮寒。\n直恐霜露至，归欤可忘餐。",
        "dynasty": "宋",
        "collection_info": null
    },
    {
        "uuid": "aade0000d15cef109f3e67fba562feee",
        "title": "同七兄寄二李",
        "author": "傅察",
        "content": "昔我在淇水，二陆皆少年。\n伯也气轩昻，丹鹤唳青田。\n季方文章士，摛华桃李妍。\n力学乃未已，有如火始然。\n相见一倾盖，便诵胶漆坚。\n笑语玉麈折，登临蜡屐穿。\n时时出秀句，洒若沈疴痊。\n尔来踰十岁，自当冠貂蝉。\n胡为茅屋下，寂寞尚草玄。\n方今明堂构，收拾栋与椽。\n安得刷羽翮，吹嘘送上天。\n此志傥不遂，何用空言传。\n不如李翰林，沉醉自称仙。\n不如陶彭泽，归来谢尘缘。\n但解琴中趣，何妨瓮傍眠。\n富贵草头露，名誉空中烟。\n子意竟何如，余心方寂然。\n愿求真实语，莫作猾头禅。",
        "dynasty": "宋",
        "collection_info": null
    },
    {
        "uuid": "3de12e6d38969983dcd7fbfe52b4ca4e",
        "title": "夏日登清微亭",
        "author": "傅察",
        "content": "永日留烦暑，斯楼得屡登。\n向来知异境，高处若无凭。\n远岫生云直，轻风蹙浪层。\n试承金掌露，更接玉壶冰。\n抵掌宾朋盛，题诗气象增。\n望穷遗憾在，我欲醉时升。",
        "dynasty": "宋",
        "collection_info": null
    },
    {
        "uuid": "13e2346a04b0de5ecfafda90fda1f294",
        "title": "清微亭分韵得空字",
        "author": "傅察",
        "content": "缥缈千层外，萦纡一径通。\n飞甍明落日，巨栋挂斜虹。\n赏眺资公退，招邀得调同。\n九天开浩荡，万象入牢笼。\n水色连晴碧，云容借晚空。\n清乘庾公兴，快挹楚王风。\n弁侧金罍倒，楼昏画角终。\n明朝车马客，陡觉厌尘红。",
        "dynasty": "宋",
        "collection_info": null
    },
    {
        "uuid": "4162be975ea60be6e3e2788a36125d8a",
        "title": "大暑同蒋明亚叟熙载夜登清微亭",
        "author": "傅察",
        "content": "土润伏新金，阳歊困亭午。\n曦御驻征骖，朱光彻厚土。\n鸟雀噪阶除，蛙蚓鸣草莽。\n簿领抗尘容，茅檐庇环堵。\n蜂虿乱绳床，蚊蟁隐雷鼓。\n椶拂徒尔为，青蝇敢予侮。\n避喧空百虑，对食但三吐。\n举箑未摇风，挥汗已成雨。\n那能整冠巾，谁復对宾主。\n岂惟眩生花，坐觉气如缕。\n南方有高楼，兀然蔽华宇。\n抠衣倦跻攀，策杖愁伛偻。\n俄顷叩云端，飘萧开洞府。\n新凉飒尔来，旧暑脱然愈。\n清池涌波澜，疏星穿牖户。\n夜气袭冰霜，月明粲珪组。\n乌鹊倦还飞，游鱼清可数。\n珍菓走金盘，清谈挥玉麈。\n群籁正嚣嚣，幽梦方栩栩。\n何当食琼浆，一夕生毛羽。",
        "dynasty": "宋",
        "collection_info": null
    },
    {
        "uuid": "cf36a7449d4f07075664a6339df6b414",
        "title": "夜登清微亭云阴掩翳东北有雨少顷月出皎然復次前韵",
        "author": "傅察",
        "content": "融融暑未阑，悄悄夜方午。\n命驾聊叩门，寻幽得兹土。\n俯瞩但苍茫，前瞻何卤莽。\n万籁正虚无，群生各安堵。\n蝉啸作笙箫，蛙鸣当钟鼓。\n鳬舄正参差，诙谐惧狎侮。\n岂惟冠盖倾，已觉肝胆吐。\n坐久隐奔雷，天邉垂密雨。\n疏木列宾朋，众峰自臣主。\n萤火落明星，炉烟袅青缕。\n那能胜酒杯，所欣瞻德宇。\n高歌屡激昻，失喜或俛偻。\n萧飒濯尘襟，清虚湛灵府。\n快如仙爪爬，洒若头风愈。\n须臾出金盘，照曜开玉户。\n映浪杂琼瑰，穿帘间璧组。\n斯游岂前谋，后会难逆数。\n欢余岸纶巾，语约挥松麈。\n可能伴鸡栖，亦復随蝶栩。\n广寒会可升，试为刷翎羽。",
        "dynasty": "宋",
        "collection_info": null
    },
    {
        "uuid": "c8e42b8a5c3f100b0300f87986568b90",
        "title": "次晁之道韵",
        "author": "傅察",
        "content": "翰林诗百篇，发兴自斗酒。\n同游八仙中，七者颜已厚。\n迩来数百年，斯人那復有。\n风流城东晁，四海蔚称首。\n之子乃其豪，异代得密友。\n满腹贮诗书，妙意寓醪酎。\n政使誉日新，位卑未为丑。\n亭亭涧底松，不如园中柳。\n芝菌冠众芳，其出木枯朽。\n叫阍问大钧，得致君侧否。",
        "dynasty": "宋",
        "collection_info": null
    },
    {
        "uuid": "acb42289b5e2aa7593da180ae12dd4fd",
        "title": "送承祖赴定州幕府",
        "author": "傅察",
        "content": "中山控北陲，强弩号百万。\n单于衔国恩，方且事逃遁。\n谋帅得真儒，不烦一戟顿。\n风流本江左，亹亹有余论。\n幕府极妙选，参谋不容逊。\n藉甚丞相孙，凌云气豪健。\n所怀社稷计，尝愿窃有献。\n蹭蹬三十年，羁旅颇自困。\n因人作远游，实亦乖素愿。\n谈笑青油幕，聊復可排闷。\n嗟余谬从学，尘根苦迟钝。\n一官联事久，矜式每自劝。\n但觉有不如，未见有进寸。\n公亦不吾厌，叩撃愧烦溷。\n念当为远别，怅然亦多恨。\n时方苦炎蒸，行矣期强饭。",
        "dynasty": "宋",
        "collection_info": null
    },
    {
        "uuid": "e2182b9152d1172b5b90681c5a2e0152",
        "title": "伯时往河东戏与廉夫分韵道相思之意三首  其一",
        "author": "傅察",
        "content": "日月剧跳丸，暂别亦已久。\n青山缭层巅，道里阻且右。\n今晨登南楼，会此同志友。\n思公聊北望，竚立但搔首。\n秋风八月天，霁色明朝牖。\n轩车何时来，迟尔一杯酒。",
        "dynasty": "宋",
        "collection_info": null
    },
    {
        "uuid": "40ad7c2993e7cb56a7e8988d637a045a",
        "title": "伯时往河东戏与廉夫分韵道相思之意三首  其二",
        "author": "傅察",
        "content": "朝氛霁西山，晚日明髣髴。\n摇怜太行上，陟巘眩可畏。\n王侯眇小夫，中盘凌云气。\n端如车公贤，谈笑出真味。\n胡为久崎岖，使我重歔欷。\n王事有程期，来归惧其未。",
        "dynasty": "宋",
        "collection_info": null
    },
    {
        "uuid": "7bf4184af542f931e8148422e78b0084",
        "title": "伯时往河东戏与廉夫分韵道相思之意三首  其三",
        "author": "傅察",
        "content": "之子何磊落，本是青云才。\n委翅蓬蒿下，黧面垂䯱䰄。\n卜邻与我游，肝胆向人开。\n酒酣遗世累，谑浪绝嫌猜。\n西风换烦燠，四野无纤埃。\n方当共临眺，公兮胡不来。",
        "dynasty": "宋",
        "collection_info": null
    },
    {
        "uuid": "27645f39ec3818a41b83f3fccb964baa",
        "title": "题毛彦谟容膝轩",
        "author": "傅察",
        "content": "夫子负异才，端若会稽笴。\n平生怀刚肠，于世少许可。\n文词类激昻，议论耻媕婀。\n高名三十年，坐此常坎坷。\n同时英俊流，往往步青琐。\n归来乐箪瓢，琳宫得安坐。\n小轩仅容膝，陋巷生堀堁。\n唯余豪侠气，屡折每不挫。\n却视利名场，终身繫缰锁。\n生虽华屋居，死或翳蓬颗。\n固知宇宙间，所有终非我。\n但当清吾心，余事等么么。",
        "dynasty": "宋",
        "collection_info": null
    },
    {
        "uuid": "05cadf29f3458aab68d520674227caeb",
        "title": "次七兄韵",
        "author": "傅察",
        "content": "蜗舍席为门，清风无所扇。\n闲视纔半寻，起行空百转。\n对食不下喉，流汗常被面。\n矧復鳬鹜行，摘尾抱大卷。\n余方有公事，汝辈宜罢遣。\n赖此伯仲贤，纵谈逞雄辨。\n时时杂博奕，岂不贤游燕。\n呼奴取其来，据榻聊一战。\n初如两军交，整阵咸伺便。\n俄顷锋刃集，解纷在一箭。\n或喜而抚掌，或骇而色变。\n或傍睨而审，或当局而眩。\n剥剥伐木声，离离众星现。\n胜负既已分，反奁若收电。\n却寻文字观，触物本无恋。\n觅句屡吟哦，诵诗乍游衍。\n百谪勿相闻，从渠书我殿。",
        "dynasty": "宋",
        "collection_info": null
    },
    {
        "uuid": "c424926b56ccd53d431b22796f43bc6a",
        "title": "晚登清微亭次祝教授韵",
        "author": "傅察",
        "content": "雉堞亭亭倚翠微，髙楼袅袅弄清晖。\n共邀嘉客扶笻杖，骤喜凉风振羽衣。\n过雨山川颜色好，投林鸟雀噪声稀。\n月摇翠浪明珠碎，云满金波破镜飞。\n雄辨琅琅如落屑，新诗句句似连玑。\n自怜性僻躭幽寂，却恨匆匆便赋归。",
        "dynasty": "宋",
        "collection_info": null
    },
    {
        "uuid": "f0250acfd506628bdbfa1b3fa3b11252",
        "title": "送朱熙载改官还乡",
        "author": "傅察",
        "content": "陶唐名臣有朱虎，揖逊夔夷尊文祖。\n后来杰出汉云孙，折槛当时谁敢侮。\n煌煌圣代见斯人，凛凛遗风振千古。\n乘牛不数鲁家侠，衣锦何妨买臣窭。\n十年牢落困胶庠，五斗栖迟尚环堵。\n唯余豪气自不除，倾盖向人肝胆吐。\n忽然结束事征鞍，轩轩气色浮眉宇。\n谓余倚门亲久待，况復枫宸拜明主。\n朝廷公卿重荐延，骞腾一鹗生毛羽。\n高义如君世所稀，早据要路思禆补。",
        "dynasty": "宋",
        "collection_info": null
    },
    {
        "uuid": "34c9406389a29433ca320fce4d45ce0c",
        "title": "芝堂",
        "author": "傅察",
        "content": "弘度负土忘晨夕，空肠未忍进一溢。\n伯会隆冬不衣帛，野火燎原天雨泽。\n当时庐侧产灵芝，盛事至今光史册。\n王家兄弟皆英豪，藉藉声华若连璧。\n高文奥学乃余事，一门躬行如万石。\n孝思他日彻苍旻，血泪垂頥洒枯柏。\n谁云草木但有生，始信幽明本无隔。\n煌煌三秀发坤祥，小大高低紫与白。\n搢绅骇嘆绝前闻，老稚提携溢阡陌。\n争言图写献修门，坐见恩荣来络绎。\n公独掩耳更悲啼，吾忍货名于窀穸。\n岂如采摘付儿童，大胜籯金满千镒。\n方今孝治轶唐虞，八行求贤常侧席。\n公虽韫椟畏人知，定有新诗振奇蹟。",
        "dynasty": "宋",
        "collection_info": null
    },
    {
        "uuid": "3cab95312a60693191950f99cda412d8",
        "title": "雪九首  其一",
        "author": "傅察",
        "content": "都城一日雪，庭户浩已盈。\n呼儿试轻扫，留伴小窗明。",
        "dynasty": "宋",
        "collection_info": null
    },
    {
        "uuid": "9b09029c46ba4f169ac907f44cd793f4",
        "title": "雪九首  其二",
        "author": "傅察",
        "content": "天公亦戏人，奇幻惊倐忽。\n朝来檐溜间，一一缀明月。",
        "dynasty": "宋",
        "collection_info": null
    },
    {
        "uuid": "4051b181b445d23ae5a3d0f8c48e9a85",
        "title": "雪九首  其三",
        "author": "傅察",
        "content": "晚风扫连氛，客被憎夜峭。\n明朝赴看烛，更把昆山照。",
        "dynasty": "宋",
        "collection_info": null
    },
    {
        "uuid": "39aae50933dd1587765ab1b33d572241",
        "title": "雪九首  其四",
        "author": "傅察",
        "content": "高堂连夜赏，蛾眉映珠栊。\n谁怜闭门客，衣穿履亦空。",
        "dynasty": "宋",
        "collection_info": null
    },
    {
        "uuid": "78da0082448205af622469fad4ecc2d7",
        "title": "雪九首  其五",
        "author": "傅察",
        "content": "黑云埋日车，厚雪镇坤轴。\n行路勿匆匆，包藏恐深谷。",
        "dynasty": "宋",
        "collection_info": null
    },
    {
        "uuid": "50240e798efe8b960364f41304d77c2f",
        "title": "雪九首  其六",
        "author": "傅察",
        "content": "忽惊陋巷间，踏作琼瑶迹。\n坐闻郢中歌，妙句压元白。",
        "dynasty": "宋",
        "collection_info": null
    },
    {
        "uuid": "04a1c1598421dcda74cc073ec35fa326",
        "title": "雪九首  其七",
        "author": "傅察",
        "content": "春雷忽隐隐，春雪復纷纷。\n农夫戒及泽，荷锸已成云。",
        "dynasty": "宋",
        "collection_info": null
    },
    {
        "uuid": "5f9203dfcca564806abac72e6e299617",
        "title": "雪九首  其八",
        "author": "傅察",
        "content": "撒盐乍可拟，刻楮竟难成。\n妍词覻天巧，应復召邹生。",
        "dynasty": "宋",
        "collection_info": null
    },
    {
        "uuid": "0065922227c02b41554e31ea5d63d372",
        "title": "雪九首  其九",
        "author": "傅察",
        "content": "盈尺兆嘉祥，三登贺时泰。\n我虽无寸田，一饭犹足赖。",
        "dynasty": "宋",
        "collection_info": null
    },
    {
        "uuid": "23daa51b7ab876e58cc7d5bf304e10f9",
        "title": "次韵杜无逸西园独坐九绝句  其一",
        "author": "傅察",
        "content": "南浦送微波，西山来远绿。\n日暮独盘旋，慨然抚孤竹。",
        "dynasty": "宋",
        "collection_info": null
    },
    {
        "uuid": "dc72d926d10ee29c49c131ca7ca71832",
        "title": "次韵杜无逸西园独坐九绝句  其二",
        "author": "傅察",
        "content": "前辈不可见，古道邈难寻。\n何时赤松子，相与归山阴。",
        "dynasty": "宋",
        "collection_info": null
    },
    {
        "uuid": "abcb2992ebdfa14b03664c2ca5f015fd",
        "title": "次韵杜无逸西园独坐九绝句  其三",
        "author": "傅察",
        "content": "折腰为五斗，我已愧渊明。\n共赴东林约，怅然怀友生。",
        "dynasty": "宋",
        "collection_info": null
    },
    {
        "uuid": "bf45a32239793acaa2c0a965aac194de",
        "title": "次韵杜无逸西园独坐九绝句  其四",
        "author": "傅察",
        "content": "虚斋篆炉烟，兀然得禅寂。\n虽有锦绣肠，画饼安可食。",
        "dynasty": "宋",
        "collection_info": null
    },
    {
        "uuid": "f6793965acbf6d37e87fff7342a620c0",
        "title": "次韵杜无逸西园独坐九绝句  其五",
        "author": "傅察",
        "content": "亭亭涧底松，干凌雪霜孤。\n既无鸾凤翔，鸟雀来喧呼。",
        "dynasty": "宋",
        "collection_info": null
    },
    {
        "uuid": "579a5112c3f093e9faf22f952db928fb",
        "title": "次韵杜无逸西园独坐九绝句  其六",
        "author": "傅察",
        "content": "一世竞荣利，纷若空中花。\n蚤作田园计，人生会有涯。",
        "dynasty": "宋",
        "collection_info": null
    },
    {
        "uuid": "a41f56cda9a4630940b8679d84bc5233",
        "title": "次韵杜无逸西园独坐九绝句  其七",
        "author": "傅察",
        "content": "身游阛阓间，心在孤云杪。\n譬如登太山，颇觉天下小。",
        "dynasty": "宋",
        "collection_info": null
    },
    {
        "uuid": "226fe0bfe58ed02fbdc2babe0221cc60",
        "title": "次韵杜无逸西园独坐九绝句  其八",
        "author": "傅察",
        "content": "外慕亦无已，反身良有余。\n乘流如可游，韫椟岂藏诸。",
        "dynasty": "宋",
        "collection_info": null
    },
    {
        "uuid": "7b305ad1e336a8866b4e5850d135190c",
        "title": "次韵杜无逸西园独坐九绝句  其九",
        "author": "傅察",
        "content": "圣德覆天下，欢然万物春。\n北窗微笑傲，似是羲皇人。",
        "dynasty": "宋",
        "collection_info": null
    },
    {
        "uuid": "2515109f2230ef3db5cdfc7559e90b9b",
        "title": "题张季良适性斋",
        "author": "傅察",
        "content": "扬雄家无甔石储，闭门作赋拟相如。\n邺侯插架多异书，牙籖万卷呑石渠。\n吾友张子斯人徒，嗜好酸咸与众殊。\n被褐怀宝老不癯，收拾万卷以自娱。\n但愿生为蠧书鱼，咀嚼英华味道腴。\n挥毫落纸惊群儒，佳处往往凌子。\n网罗秦汉包唐虞，上下千载归指呼。\n自言此乐世所无，不羡潭潭卿相居。\n方今清庙收璠玙，肯使沧海遗明珠。\n髙名他日播天衢，行看旌帛来庭除。",
        "dynasty": "宋",
        "collection_info": null
    },
    {
        "uuid": "60e8738c30c063623eba0c041940ca35",
        "title": "伯仲时德升用均父韵送德父守葘川邀余同赋",
        "author": "傅察",
        "content": "妙龄擢秀如黄童，藉甚词林振古风。\n澜翻千载常在口，磊落万卷独蟠胸。\n不将龟筮论从逆，独向诗书有高识。\n琳宫乞得十年闲，可但新诗胜畴昔。\n一麾自诡治东莱，洗眼看公手重拭。\n疲氓按堵身暂休，黠吏垂头声不出。\n人言功效真卓尔，归近高堂浑含喜。\n喜公才气更难量，致君要着岩廊裏。\n秋云漠漠向空飞，飒飒凉风生桂枝。\n马蹄又踏东川去，盘水洋洋可乐饥。\n我今作吏愧无补，梦寐林泉那得归。\n会袖手版付丞相，却扫庭闱戏綵衣。\n卜邻仅许依仁里，与子艰难共生死。\n钓竿伴我访沧溟，沮洳定无三尺鲤。",
        "dynasty": "宋",
        "collection_info": null
    },
    {
        "uuid": "9144572a38e75af8fb7b9d136dec6f45",
        "title": "送傅倅",
        "author": "傅察",
        "content": "洺之水兮，其流舒舒。\n公之来兮，朱服熊车。\n士元展骥，仲举题舆。\n公之来兮，民斯乐胥。\n洺之水兮，其流洋洋。\n公之化兮，春雨秋阳。\n袴襦颂洽，禾黍岁穣。\n公之化兮，民斯悦康。\n洺之水兮，其流瀰瀰。\n公之去兮，旌旗旖旎。\n父老攀辕，缙绅方轨。\n公之去兮，瞻望徙倚。\n洺之水兮，其流洩洩。\n公之德兮，此邦所愒。\n吏遵其画，人怀其惠。\n公之德兮，久而勿替。\n洺之水兮，其流活活。\n公之名兮，兹其弥达。\n翔于朝宁，骞于省闼。\n公之名兮，莫我敢遏。",
        "dynasty": "宋",
        "collection_info": null
    },
    {
        "uuid": "1f604fb56bee905b819af0e2d8fdedb5",
        "title": "赠朱令中泮宫二首  其一",
        "author": "傅察",
        "content": "折桂陪英彦，弹冠接宷僚。\n志连秦璧固，论鄙楚师恌。\n逸骥终难絷，翔鸾讵可邀。\n缅怀岩下士，犹得梦中宵。",
        "dynasty": "宋",
        "collection_info": null
    },
    {
        "uuid": "a3f750dc4fc17b3d0b18fec6f179ac2c",
        "title": "赠朱令中泮宫二首  其二",
        "author": "傅察",
        "content": "异时师盛德，此地喜同僚。\n大璧完无玷，和钟小不恌。\n尊罍倾笑语，车马费招邀。\n莫使光阴度，从今便卜宵。",
        "dynasty": "宋",
        "collection_info": null
    },
    {
        "uuid": "a90c58a743677bd5067bd51719778691",
        "title": "余父子妻孥各在一方欲归未得因感成诗",
        "author": "傅察",
        "content": "皎皎明河汉，悠悠度女牛。\n奔驰空岁月，南北尙淹留。\n所愿各千里，此身兼百忧。\n如何有羽翼，来往亦遨游。",
        "dynasty": "宋",
        "collection_info": null
    },
    {
        "uuid": "91dda028aa7f42984bf322fea6025a93",
        "title": "思归",
        "author": "傅察",
        "content": "旧国日已远，东秦安在哉。\n水云波浩荡，林日影摧頽。\n野色撩诗兴，秋风动旅怀。\n繋舟还信步，不觉咏归来。",
        "dynasty": "宋",
        "collection_info": null
    },
    {
        "uuid": "dc91c02d220fd742b785c82e002c6330",
        "title": "阻风次衡元度韵",
        "author": "傅察",
        "content": "水柳缆孤舟，飘飘万里秋。\n远风来不断，髙浪去还收。\n菰苇萧疏折，烟云惨淡浮。\n赖知师德在，舟子亦多愁。",
        "dynasty": "宋",
        "collection_info": null
    },
    {
        "uuid": "a4b72cd42995ebb1f92b2194f1d8dbf2",
        "title": "逍摇堂五咏  其一",
        "author": "傅察",
        "content": "欲识逍摇乐，都忘利与名。\n讨论唯百氏，来往有诸卿。\n静觉羊肠险，闲看蜗角争。\n超然穷妙理，知不愧荘生。",
        "dynasty": "宋",
        "collection_info": null
    }
]