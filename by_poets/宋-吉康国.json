[
    {
        "title": "和运使修昇阳观落成",
        "author": "吉康国",
        "content": "被命经营始，鸠工结构初。\n深严开殿奥，高敞称楼居。\n室外飞檐巘，岩隈下屋渠。\n钟声薄霄汉，祠事走邱墟。\n遯世谁能洒，登高迥莫如。\n鹤游三岛驾，人望五云车。\n绮井风光润，疏寮月影舒。\n威仪模紫极，形势巩堪舆。\n池有泉球旧，坛空级石余。\n霓旌那復下，绛简更谁书。\n童子追前躅，愚生泣太虚。\n烟霞犹赫奕，松竹自扶疏。\n封号方连进，休祥已密储。\n跻兹仁寿域，率土庆于胥。",
        "dynasty": "宋",
        "collection_info": null
    }
]