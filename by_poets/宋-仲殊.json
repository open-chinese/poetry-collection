[
    {
        "title": "蓦山溪 清江平淡",
        "author": "仲殊",
        "content": "清江平淡，疏雨和烟染。\n春在广寒宫，付江梅、先开素艳。\n年年第一，相见越溪东，云体态，雪精神，不把年华占。\n山亭水榭，别恨多销黯。\n又是主人来，更不辜、香心一点。\n题诗才思，清似玉壶冰，轻回顾，落尊前，桃杏声华减。",
        "dynasty": "宋",
        "collection_info": null
    },
    {
        "title": "鹊踏枝・蝶恋花 斜日平山寒已薄",
        "author": "仲殊",
        "content": "斜日平山寒已薄。\n雪过松梢，犹有残英落。\n晚色际天天似幕。\n一尊先与东风约。\n邀得红梅同宴乐。\n酒面融春，春满纤纤萼。\n客意为伊浑忘却。\n归船且傍花阴泊。",
        "dynasty": "宋",
        "collection_info": null
    },
    {
        "title": "点绛唇 春遇瑶池",
        "author": "仲殊",
        "content": "春遇瑶池，长空飞下残英片。\n素光围练。\n寒透笙歌院。\n莫把寿阳，妆信传书箭。\n掩香面。\n汉宫寻遍。\n月里还相见。",
        "dynasty": "宋",
        "collection_info": null
    },
    {
        "title": "南歌子 十里青山远",
        "author": "仲殊",
        "content": "十里青山远，潮平陆带沙。\n数声啼鸟怨年华。\n又是凄凉时候、在天涯。\n白露收残暑，清风衬晚霞。\n绿杨堤畔闹荷花。\n记得年时沽酒、那人家。",
        "dynasty": "宋",
        "collection_info": null
    },
    {
        "title": "减字木兰花 谁将妙笔",
        "author": "仲殊",
        "content": "谁将妙笔。\n写就素缣三百匹。\n天下应无。\n此是钱塘江上图。\n一般奇绝。\n云淡天低秋夜月。\n费尽丹青。\n只这些儿画不成。",
        "dynasty": "宋",
        "collection_info": null
    },
    {
        "title": "减字木兰花 江南三月",
        "author": "仲殊",
        "content": "江南三月。\n犹有枝头千点雪。\n邀上芳尊。\n却占东君一半春。\n尊前眼底。\n南国风光都在此。\n移过江来。\n从此江南不复开。",
        "dynasty": "宋",
        "collection_info": null
    },
    {
        "title": "南歌子 解舞清平乐",
        "author": "仲殊",
        "content": "解舞清平乐，如今说向谁。\n红炉片雪上钳锤。\n打就金毛狮子、也堪疑。\n木女明开眼，泥人暗皱眉。\n蟠桃已是着花迟。\n不向春风一笑、待何时。",
        "dynasty": "宋",
        "collection_info": null
    },
    {
        "title": "踏莎行 浓润侵衣",
        "author": "仲殊",
        "content": "浓润侵衣，暗香飘砌。\n雨中花色添憔悴。\n凤鞋湿透立多时，不言不语厌厌地。\n眉上新愁，手中文字。\n因何不倩鳞鸿寄。\n想伊只诉薄情人，官中谁管闲公事。",
        "dynasty": "宋",
        "collection_info": null
    },
    {
        "title": "金蕉叶 丛霄逸韵祥烟渺",
        "author": "仲殊",
        "content": "丛霄逸韵祥烟渺。\n摇金翠、玲珑三岛。\n地控全吴，山横旧楚春来早。\n千里断云芳草。\n六朝遗恨连江表。\n都分付、倚楼吟啸。\n铁瓮城头，一声画角吹残照。\n带夜潮来到。",
        "dynasty": "宋",
        "collection_info": null
    },
    {
        "title": "定风波 花戟云幡拥上方",
        "author": "仲殊",
        "content": "花戟云幡拥上方。\n画帘风细度春香。\n银色界前多远景。\n人静。\n铁城西面又斜阳。\n山色入江流不尽，古今一梦莫思量。\n故里无家归去懒。\n伤远。\n年华满眼多凄凉。",
        "dynasty": "宋",
        "collection_info": null
    },
    {
        "title": "蝶恋花 北固山前波浪远",
        "author": "仲殊",
        "content": "北固山前波浪远。\n铁瓮城头，画角残声短。\n促酒溅金催小宴。\n灯摇蜡焰香风软。\n落日烟霞晴满眼。\n欲仗丹青，巧笔彤牙管。\n解写伊川山色浅。\n谁能画得江天晚。",
        "dynasty": "宋",
        "collection_info": null
    },
    {
        "title": "南徐好 南徐好",
        "author": "仲殊",
        "content": "南徐好，鼓角乱云中。\n金地浮山星雨点，铁城横锁瓮三重。\n开国旧夸雄。\n春过后，佳气荡晴空。\n渌水画桥沽酒市，清江晚渡落花风。\n千古夕阳红。",
        "dynasty": "宋",
        "collection_info": null
    },
    {
        "title": "南徐好 南徐好",
        "author": "仲殊",
        "content": "南徐好，城里小花山。\n淡薄融香松滴露，萧疏笼翠竹生烟。\n风月共闲闲。\n金晕暗，灯火小红莲。\n太尉昔年行乐地，都人今日散花天。\n桃李但无言。",
        "dynasty": "宋",
        "collection_info": null
    },
    {
        "title": "南徐好 南徐好",
        "author": "仲殊",
        "content": "南徐好，桥下渌波平。\n画柱千年尝有鹤，垂杨三月未闻莺。\n行乐过清明。\n南北岸，花市管弦声。\n邀客上楼双榼酒，舣舟清夜两街灯。\n直上月亭亭。",
        "dynasty": "宋",
        "collection_info": null
    },
    {
        "title": "南徐好 南徐好",
        "author": "仲殊",
        "content": "南徐好，溪上百花堆。\n宴罢歌声随水去，梦回春色入门来。\n芳草遍池台。\n文彩动，奎璧烂昭回。\n玉殿仪刑推旧德。\n金銮词赋少高才。\n丹诏起风雷。",
        "dynasty": "宋",
        "collection_info": null
    },
    {
        "title": "南徐好 南徐好",
        "author": "仲殊",
        "content": "南徐好，春坞锁池亭。\n山送云来长入梦，水浮花去不知名。\n烟草上东城。\n歌榭外，杨柳晚青青。\n收拾年华藏不住，暗传消息漏新声。\n无计奈流莺。",
        "dynasty": "宋",
        "collection_info": null
    },
    {
        "title": "南徐好 南徐好",
        "author": "仲殊",
        "content": "南徐好，多景在楼前。\n京口万家寒食日，淮南千里夕阳天。\n天际几重山。\n莺啼处，人倚画阑干。\n西寨烟深晴后色，东风春减夜来寒。\n花满过江船。",
        "dynasty": "宋",
        "collection_info": null
    },
    {
        "title": "南徐好 南徐好",
        "author": "仲殊",
        "content": "南徐好，浮玉旧花宫。\n琢破琉璃闲世界，化城楼阁在虚空。\n香雾锁重重。\n天共水，高下混相通。\n云外月轮波底见，倚阑人在一光中。\n此景与谁同。",
        "dynasty": "宋",
        "collection_info": null
    },
    {
        "title": "南徐好 南徐好",
        "author": "仲殊",
        "content": "南徐好，樽酒上西楼。\n调鼎勋庸还世事，镇江旌节从仙游。\n楼下水空流。\n桃李在，花月更悠悠。\n侍燕歌终无旧梦，画眉灯暗至今愁。\n香冷舞衣秋。",
        "dynasty": "宋",
        "collection_info": null
    },
    {
        "title": "南徐好 南徐好",
        "author": "仲殊",
        "content": "南徐好，桥下绿杨村。\n两谢风流称郡守，二苏家世作州民。\n文彩动星辰。\n书万卷，今日富儿孙。\n三径客来消永昼，百壶酒尽过芳春。\n江月伴开尊。",
        "dynasty": "宋",
        "collection_info": null
    },
    {
        "title": "南徐好 南徐好",
        "author": "仲殊",
        "content": "南徐好，直下控淮津。\n山放凝云低凤翅，潮生轻浪卷龙鳞。\n清洗古今愁。\n天尽处，风水接西滨。\n井里不传溪上信，杨花犹见渡头春。\n愁杀渡江人。",
        "dynasty": "宋",
        "collection_info": null
    },
    {
        "title": "失调名 潇潇暮雨",
        "author": "仲殊",
        "content": "潇潇暮雨，梨花寒食。",
        "dynasty": "宋",
        "collection_info": null
    },
    {
        "title": "念奴娇 水枫叶下",
        "author": "仲殊",
        "content": "水枫叶下，乍湖光清浅。\n凉生商素。\n西帝宸游罗翠盖，拥出三千宫女。\n绛采娇春，铅华掩昼，占断鸳鸯浦。\n歌声摇曳，浣沙人在何处。\n别岸孤袅一枝，广寒宫殿，冷落栖愁苦。\n雪艳冰肌羞淡泊，偷把胭脂匀注。\n媚脸笼霞，芳心泣露，不肯为云雨。\n金波影里，为谁长恁凝伫。",
        "dynasty": "宋",
        "collection_info": null
    },
    {
        "title": "蓦山溪 年芳已远",
        "author": "仲殊",
        "content": "年芳已远，凉夏疏疏雨。\n菊占此时开，背佳期、清秋何处。\n滴成金豆，弹破栗文圆，临水槛，倚风亭，全胜东篱暮。\n茱萸未结，谁是多情侣。\n菖叶与葵花，也相饶、也□羞妒。\n主人着意，何必念登高，浮酒面，解烦襟，消尽当筵暑。",
        "dynasty": "宋",
        "collection_info": null
    },
    {
        "title": "减字木兰花 青条绿叶",
        "author": "仲殊",
        "content": "青条绿叶。\n结起蓬瀛连万叠。\n风引飘飘。\n下有红波引六鳌。\n五城烟敛。\n剪碎采云红点点。\n帖在山腰。\n旁有斑斑雪未消。",
        "dynasty": "宋",
        "collection_info": null
    },
    {
        "title": "浣溪沙 楚客才华为发扬",
        "author": "仲殊",
        "content": "楚客才华为发扬。\n深林着意不相忘。\n梦成燕国正芬芳。\n莫把品名闲议拟，且看青凤羽毛长。\n十分领取面前香。",
        "dynasty": "宋",
        "collection_info": null
    },
    {
        "title": "醉花阴 轻红蔓引丝多少",
        "author": "仲殊",
        "content": "轻红蔓引丝多少。\n剪青兰叶巧。\n人向月中归，留下星钿，弹破真珠小。\n等闲不管春知道。\n多着绣帘围绕。\n只恐被东风，偷得馀香，分付闲花草。",
        "dynasty": "宋",
        "collection_info": null
    },
    {
        "title": "西江月 味过华林芳蒂",
        "author": "仲殊",
        "content": "味过华林芳蒂，色兼阳井沈朱。\n轻匀绛蜡裹团酥。\n不比人间甘露。\n神鼎十分火枣，龙盘三寸红珠。\n清含冰蜜洗云腴。\n只恐身轻飞去。",
        "dynasty": "宋",
        "collection_info": null
    },
    {
        "title": "玉楼春 飞香漠漠帘帷暖",
        "author": "仲殊",
        "content": "飞香漠漠帘帷暖。\n一线水沈烟未断。\n红楼西畔小阑干，尽日倚阑人已远。\n黄梅雨入芭蕉晚。\n凤尾翠摇双叶短。\n旧年颜色旧年心，留到如今春不管。",
        "dynasty": "宋",
        "collection_info": null
    },
    {
        "title": "虞美人 一番雨过年芳浅",
        "author": "仲殊",
        "content": "一番雨过年芳浅。\n袅袅心情懒。\n章台人过马嘶声。\n小眉不盏恨盈盈。\n怨清明。\n烟柔露软湖东岸。\n恼乱春风惯。\n一声莺是故园莺。\n及至如今□闻处、又多情。",
        "dynasty": "宋",
        "collection_info": null
    },
    {
        "title": "蓦山溪 黄金线软",
        "author": "仲殊",
        "content": "黄金线软，玉露声轻润。\n青头破出芽，拂烟痕、一枝犹嫩。\n东风着意，不放舞间□，春渐暖，柔无力，依依怨和□。\n旗亭带晚，又是清明近。\n惹尽别离愁，约啼莺、深深与问。\n灞陵伤感，那更入阳关，扳折处，我无心，行人自多恨。",
        "dynasty": "宋",
        "collection_info": null
    },
    {
        "title": "诉衷情 楚江南岸小青楼",
        "author": "仲殊",
        "content": "楚江南岸小青楼。\n楼前人檥舟。\n别来后庭花晚，花上梦悠悠。\n山不断，水空流，漫凝眸。\n建康宫殿，燕子来时，多少闲愁。",
        "dynasty": "宋",
        "collection_info": null
    },
    {
        "title": "诉衷情 锺山影里看楼台",
        "author": "仲殊",
        "content": "锺山影里看楼台。\n江烟晚翠开。\n六朝旧时明月，清夜满秦淮。\n寂寞处，两潮回。\n黯愁怀。\n汀花雨细，水树风闲，又是秋来。",
        "dynasty": "宋",
        "collection_info": null
    },
    {
        "title": "诉衷情 清波门外拥轻衣",
        "author": "仲殊",
        "content": "清波门外拥轻衣。\n杨花相送飞。\n西湖又还春晚，水树乱莺啼。\n闲院宇，小帘帏。\n晚初归。\n钟声已过，篆香才点，月到门时。",
        "dynasty": "宋",
        "collection_info": null
    },
    {
        "title": "诉衷情 长桥春水拍堤沙",
        "author": "仲殊",
        "content": "长桥春水拍堤沙。\n疏雨带残霞。\n几声脆管何处，桥下有人家。\n宫树绿，晚烟斜。\n噪闲鸦。\n山光无尽，水风长在，满面杨花。",
        "dynasty": "宋",
        "collection_info": null
    },
    {
        "title": "诉衷情 涌金门外小瀛洲",
        "author": "仲殊",
        "content": "涌金门外小瀛洲。\n寒食更风流。\n红船满湖歌吹，花外有高楼。\n晴日暖，淡烟浮。\n恣嬉游。\n三千粉黛，十二阑干，一片云头。",
        "dynasty": "宋",
        "collection_info": null
    },
    {
        "title": "蝶恋花 开到杏花寒食近",
        "author": "仲殊",
        "content": "开到杏花寒食近。\n人在花前，宿酒和春困。\n酒有尽时情不尽。\n日长只恁厌厌闷。\n经岁别离闲与问。\n花上啼莺，解道深深恨。\n可惜断云无定准。\n不能为寄蓝桥信。",
        "dynasty": "宋",
        "collection_info": null
    },
    {
        "title": "柳梢青 岸草平沙",
        "author": "仲殊",
        "content": "岸草平沙。\n吴王故苑，柳袅烟斜。\n雨后寒轻，风前香软，春在梨花。\n行人一棹天涯。\n酒醒处，残阳乱鸦。\n门外秋千，墙头红粉，深院谁家。",
        "dynasty": "宋",
        "collection_info": null
    },
    {
        "title": "夏云峰 天阔云高",
        "author": "仲殊",
        "content": "天阔云高，溪横水远。\n晚日寒生轻晕。\n闲阶静、杨花渐少，朱门掩、莺声犹嫩。\n悔匆匆、过却清明，旋占得馀芳，已成幽恨。\n都几日阴沈，连宵慵困。\n起来韶华都尽。\n怨入双眉闲斗损。\n乍品得情怀，看承全近。\n深深态、无非自许。\n厌厌意、终羞人间。\n争知道、梦里蓬莱，待忘了馀香，时传音信。\n纵留得莺花，东风不住，也则眼前愁闷。",
        "dynasty": "宋",
        "collection_info": null
    },
    {
        "title": "望江南・忆江南 成都好",
        "author": "仲殊",
        "content": "成都好，蚕市趁遨游。\n夜放笙歌喧紫陌，春遨灯火上高楼。\n车马溢瀛洲。\n人散后，茧馆喜绸缪。\n柳叶已饶烟黛细，桑条何似玉纤柔。\n立马看风流。",
        "dynasty": "宋",
        "collection_info": null
    },
    {
        "title": "失调名 椒觞献寿瑶觞满",
        "author": "仲殊",
        "content": "椒觞献寿瑶觞满。\n采幡儿、轻轻剪。",
        "dynasty": "宋",
        "collection_info": null
    },
    {
        "title": "失调名 柏觞敛滟银幡小",
        "author": "仲殊",
        "content": "柏觞敛滟银幡小。",
        "dynasty": "宋",
        "collection_info": null
    },
    {
        "title": "失调名 遥想天孙离别后",
        "author": "仲殊",
        "content": "遥想天孙离别后，一宵欢会，暂停机杼。",
        "dynasty": "宋",
        "collection_info": null
    },
    {
        "title": "失调名 疏雨洗云轺",
        "author": "仲殊",
        "content": "疏雨洗云轺，望极银河影里。",
        "dynasty": "宋",
        "collection_info": null
    },
    {
        "title": "失调名 玉线金针",
        "author": "仲殊",
        "content": "玉线金针，千般声笑，月下人家。",
        "dynasty": "宋",
        "collection_info": null
    },
    {
        "title": "失调名 戏马风流",
        "author": "仲殊",
        "content": "戏马风流，佩茱萸时节。",
        "dynasty": "宋",
        "collection_info": null
    },
    {
        "title": "望江南・忆江南 成都好",
        "author": "仲殊",
        "content": "成都好，药市晏游闲。\n步出五门鸣剑佩，别登三岛看神仙。\n缥缈结灵烟。\n云影里，歌吹暖霜天。\n何用菊花浮玉醴，愿求朱草化金丹。\n一粒定长年。",
        "dynasty": "宋",
        "collection_info": null
    },
    {
        "title": "南柯子・南歌子 金甃蟠龙尾",
        "author": "仲殊",
        "content": "金甃蟠龙尾，莲开舞凤头。\n凉生宫殿不因秋。\n门外莫寻尘世，卷地江流。\n霁色澄千里，潮声带两洲。\n月华轻泛浪花浮。\n今夜蓬莱归梦，十二琼楼。",
        "dynasty": "宋",
        "collection_info": null
    },
    {
        "title": "减字木兰花 山阴道士",
        "author": "仲殊",
        "content": "山阴道士。\n鹤目龟趺多秀气。\n右领将军。\n萧散精神一片云。\n东山太傅。\n落落龙骧兼虎步。\n潦倒支公。\n穷骨零丁少道风。",
        "dynasty": "宋",
        "collection_info": null
    },
    {
        "title": "念奴娇 故园避暑",
        "author": "仲殊",
        "content": "故园避暑，爱繁阴翳日，流霞供酌。\n竹影筛金泉漱玉，红映微花帘箔。\n素质生风，香肌无汗，绣扇长闲却。\n双鸾栖处，绿筠时下风箨。\n吹断舞影歌声，阳台人去，有当年池阁。\n佩结兰英凝念久，言语精神依约。\n燕别雕梁，归鸿紫塞，音信凭谁托。\n争知好景，为君长是萧索。",
        "dynasty": "宋",
        "collection_info": null
    },
    {
        "title": "惜双双・惜分飞 瘐领香前亲写得",
        "author": "仲殊",
        "content": "瘐领香前亲写得。\n子细看，粉匀无迹。\n月殿休寻觅。\n姑射人来，知是曾相识。\n不要青春闲用力。\n也曾寄、江南信息。\n着意应难摘。\n留与梨花，比并真颜色。",
        "dynasty": "宋",
        "collection_info": null
    },
    {
        "title": "洞仙歌 广寒晓驾",
        "author": "仲殊",
        "content": "广寒晓驾，姑射寻仙侣。\n偷被霜华送将去。\n过越岭、栖息南枝，匀妆面、凝酥轻聚。\n爱横管、孤度陇头声，尽拼得幽香，为君分付。\n水亭山驿，衰草斜阳，无限行人断肠处。\n尽为我、留得多情，何须待、春风相顾。\n任倒断、深思向梨花，也无奈寒食，几番春雨。",
        "dynasty": "宋",
        "collection_info": null
    },
    {
        "title": "楚宫春慢 轻盈绛雪",
        "author": "仲殊",
        "content": "轻盈绛雪。\n乍团聚同心，千点珠结。\n画馆绣幄低飞，融融香彻。\n笑里精神放纵，断未许、年华偷歇。\n信任芳春都不管，淅淅南熏，别是一家风月。\n扁舟去后，回望处、娃宫凄凉凝咽。\n身似断云零落，深心难说。\n不与雕栏寸地，忍觑着、漂流离缺。\n尽目厌厌总无语，不及高唐梦里，相逢时节。",
        "dynasty": "宋",
        "collection_info": null
    },
    {
        "title": "满庭芳 晓日迎凉",
        "author": "仲殊",
        "content": "晓日迎凉，烟华生翠，玉麟香转风轻。\n细丝钧管，罗绮拥芝庭。\n竞折蟠桃献寿，雨露罩，春下仙瀛。\n碧池上，龟游鹤舞，一曲奏长生。\n当年。\n嘉庆会，兰江秀气，星昴光灵。\n奄奕世馀徽，同降元精。\n此日中吴太守，看看秉、廊庙钧衡。\n麒麟阁，功名第一，从此入丹青。",
        "dynasty": "宋",
        "collection_info": null
    },
    {
        "title": "踏莎行 德感元精",
        "author": "仲殊",
        "content": "德感元精，岳方孕秀。\n才明渊智神兼授。\n飞鸣早应舜韶来，五符千骑难淹久。\n熊梦开祥，龟文献寿。\n龙香卷雾摇东斗。\n南天为现老人暑，一时顶礼抬双神。",
        "dynasty": "宋",
        "collection_info": null
    },
    {
        "title": "满庭芳 三月迟迟",
        "author": "仲殊",
        "content": "三月迟迟，牡丹时节，算来淑景方融。\n板舆闲暇，香雾锁花宫。\n曾侍瑶池宴席，三千女，深浅匀红。\n轻含笑，尊前认得，阿母旧慈容。\n倾心。\n齐献寿，一时倾倒，春在杯中。\n戏彩衣间作，喜气重重。\n更有天仙寄语，教皓鹤、双舞云空。\n人长命，花枝长在，岁又东风。",
        "dynasty": "宋",
        "collection_info": null
    },
    {
        "title": "醉蓬莱 报一阳初动",
        "author": "仲殊",
        "content": "报一阳初动，二五蓂疏，履长时候。\n大昴星精，宛分灵储秀。\n早运钧衡，亟还貂衮，向载歌成后。\n书展仪形，承华羽翼，恩深惟旧。\n天眷难留，片帆归去，縠水柯山，故人携手。\n枕月眠云，老华胥闲昼。\n夕宴朝欢，况当加庆，献我公眉寿。\n五福千祥，山长水远，一樽芳酒。",
        "dynasty": "宋",
        "collection_info": null
    },
    {
        "title": "减字木兰花 英花万蕊",
        "author": "仲殊",
        "content": "英花万蕊。\n醒□丹房玄石髓。\n烟驾来时。\n一勺仙翁手自随。\n旋煎松火。\n始觉醍醐直可可。\n扶起精神。\n洞里天闲日月新。",
        "dynasty": "宋",
        "collection_info": null
    },
    {
        "title": "鹊踏枝・蝶恋花 一霎雕栏疏雨罢",
        "author": "仲殊",
        "content": "一霎雕栏疏雨罢。\n三月十三，曾是寒食夜。\n尽日暖香熏柏麝。\n西施醉起留归驾。\n酒满玻璃花艳冶。\n莫负春心，快饮千锺罢。\n春在燕堂帘幕下。\n年芳不问东君借。",
        "dynasty": "宋",
        "collection_info": null
    },
    {
        "title": "醉花阴 一双鹤绕蟠桃戏",
        "author": "仲殊",
        "content": "一双鹤绕蟠桃戏。\n说人间千岁。\n昨夜降元精，蓬矢桑弧，又报千家喜。\n绮罗庭院笙歌沸。\n拥玳簪珠履。\n五福一……。",
        "dynasty": "宋",
        "collection_info": null
    },
    {
        "title": "永同欢 绣帘卷",
        "author": "仲殊",
        "content": "绣帘卷，沉烟细。\n燕堂深，玳筵初启。\n庭下芝兰，劝金卮，有多少雍容和气。",
        "dynasty": "宋",
        "collection_info": null
    },
    {
        "title": "柳垂金 中春天气禁烟暖",
        "author": "仲殊",
        "content": "中春天气禁烟暖。\n馀七叶，丹蓂未卷。\n海岳灵辉储庆远。\n降非熊，运符亨旦。\n宝雾香凝，非锦筵红荐。\n永算金尊屡满，酒里千年春烂漫。\n共朱颜，镇长相见。",
        "dynasty": "宋",
        "collection_info": null
    },
    {
        "title": "西江月 耐老花间的子",
        "author": "仲殊",
        "content": "耐老花间的子，长生海里明珠。\n南天星象降真符。\n五福同行同住。\n秀骨养成犀顶，被人唤作龙驹。\n传家事业有诗书。\n富贵功名看取。",
        "dynasty": "宋",
        "collection_info": null
    },
    {
        "title": "西江月 乙未河清九曲",
        "author": "仲殊",
        "content": "乙未河清九曲，神霄瑞降群仙。\n唯公殊宠最华年。\n高侍玉皇香案。\n富贵鹏程九万，康宁鹤算三千。\n功成拔宅上青天，愿厕庭中鸡犬。",
        "dynasty": "宋",
        "collection_info": null
    },
    {
        "title": "念奴娇 延陵福绪",
        "author": "仲殊",
        "content": "延陵福绪，蔼遗芳馀庆，直至如今。\n帝锡朋龟曾献策。\n早揖丹桂华簪。\n一代荣名，三州遗爱，留入歌吟。\n归来湖山付得，依旧闲心。\n延赏报德推封。\n名迁书监，喜天恩垂临。\n拜舞龙香还注想，丹阙拖紫垂金。\n酒满霞觞，期君眉寿，千岁与披衿。\n年年风月，两行门外桐阴。",
        "dynasty": "宋",
        "collection_info": null
    },
    {
        "title": "步蟾宫 仙郎心似长江阔",
        "author": "仲殊",
        "content": "仙郎心似长江阔。\n妾意如、波间明月。\n相随定、一带向东流，共宴乐、无时暂歇。\n长生只在长欢悦。\n除此外、总应虚设。\n笙歌里、身住几何年，十字儿、头边下撇。",
        "dynasty": "宋",
        "collection_info": null
    },
    {
        "title": "步蟾宫 笙歌喜庆争催晓",
        "author": "仲殊",
        "content": "笙歌喜庆争催晓。\n篆烟舞、龙鸾缥缈。\n香罗上、不尽寿仙人，献一段、长生寿草。\n一心一意同欢笑。\n两心事、卒难得了。\n教传语、天上太白星，剩借取、几千年好。",
        "dynasty": "宋",
        "collection_info": null
    },
    {
        "title": "步蟾宫 凤帘舞带花铺绣",
        "author": "仲殊",
        "content": "凤帘舞带花铺绣。\n水沉暖、祥烟迷昼。\n凤衔灯照蕊珠筵，韵双管、钧声已奏。\n绮罗人劝千秋寿。\n吉祥满、十分芳酒。\n愿人间、嘉庆一千年，共南极、东华长久。",
        "dynasty": "宋",
        "collection_info": null
    },
    {
        "title": "醉蓬莱 过灵香一炷",
        "author": "仲殊",
        "content": "过灵香一炷，燕馆清虚，晚窗风细。\n雨入园林，荡凝烟摇曳。\n天上春融，暖移残腊，早信音来至。\n宫粉龙香，一时拈入，江梅轻蕊。\n人在瑶山，九仙书府，静与羲皇，淡然相对。\n锦琴无声，鼓一轩和气。\n丹枝高枝，旧香芬馥，惹赐袍春翠。\n再揖文章，声名定与，渊云相继。",
        "dynasty": "宋",
        "collection_info": null
    },
    {
        "title": "步蟾宫 长庚星驭重来日",
        "author": "仲殊",
        "content": "长庚星驭重来日，结灵秀、东阳清骨。\n过中秋，两夜月犹圆，五福降、先宫第一。\n鹤书新自金门出。\n乍受得、王宫缨绂。\n更登仙、箓上与长年，倩东斗、真人按笔。",
        "dynasty": "宋",
        "collection_info": null
    },
    {
        "title": "醉蓬莱 骤西风凄惨",
        "author": "仲殊",
        "content": "骤西风凄惨，秋昊平分，晚收清昼。\n素月潜生，倚危墙时候。\n渐照芳樽，前中孤影，喜暂时为友。\n醉学吴儿，狂歌乱拍，蹁跹双袖。\n堪叹从来，误了词赋，进取才能，桂枝难勾。\n纵得虚名，与平生相负。\n缰锁尘埃，愿怀圭组，强剑眉低首。\n平地神仙，清凉世界，君曾知否。",
        "dynasty": "宋",
        "collection_info": null
    },
    {
        "title": "瑞鹧鸪 融融十月小春天",
        "author": "仲殊",
        "content": "融融十月小春天。\n翼翼清都降圣贤。\n大抵龙飞云必动，请观二十七年前。\n方今龙又当天德，即日云将拥地仙。\n富（下缺）",
        "dynasty": "宋",
        "collection_info": null
    },
    {
        "title": "醉蓬莱 望金华真界",
        "author": "仲殊",
        "content": "望金华真界，宝婺星垣，瑞符玄动。\n羽葆莱游，有八鸾环拥。\n日在龙房，下弦平月，见崧岳生申。\n天上三奇，人间五福，一齐景宠。\n骞树七台，紫微金简，授箓延年，大椿腾颂。\n玉液称觞，引长生歌送。\n彩雾笼云，舞香花萼，降蕊珠仙众。\n太史多才，功成异日，鸣箫双凤。",
        "dynasty": "宋",
        "collection_info": null
    }
]