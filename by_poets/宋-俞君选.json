[
    {
        "uuid": "13459a303f0c84c65d342a7638ab12a9",
        "title": "送砚与吴元真广文",
        "author": "俞君选",
        "content": "插天万仞芙蓉峰，茫茫积翠连青空。\n中有千年苍玉骨，山奇水怪秀所钟。\n断崖绝壁不可到，虎豹守护烟萝封。\n一朝良工夺天造，云斤月斧磨玲珑。\n踏天下割碧云髓，往往霹雳惊蛇龙。\n冰蚕吐丝织新就，罗文光莹浮青铜。\n人间何处用此物，造化欲付文章公。\n先生早晚运椽笔，判花视草蓬莱宫。\n手挥五色补天漏，放开白日消阴虹。\n坐令万物无疵疠，尽从笔底生春风。\n此时浓墨书大字，正须巨石相追从。\n愿公收拾此至宝，相伴他年参化工。",
        "dynasty": "宋",
        "collection_info": null
    }
]