[
    {
        "uuid": "e1537440efcd5074442152d620de0833",
        "title": "万年欢 卫武期颐",
        "author": "厉寺正",
        "content": "卫武期颐，与文公福艾，俱号贤相。\n今我元台，齿德又居其上。\n玉立擎天一柱，似泰华、气凌秋庄。\n明良会，千载风云，长为龙衮凭仗。\n清知孔山叠嶂。\n有猿吟鹤舞，日俟鸠杖。\n无忝苍生依依，未容高尚。\n待整顿、干坤了当，与蓬岛、神仙来往。\n摩铜狄，点检笙歌，菊浮香泛新酿。",
        "dynasty": "宋",
        "collection_info": null
    },
    {
        "uuid": "a75e800e53f50f0138ec2d7e4ef8c2d8",
        "title": "贺乔丞相  其一",
        "author": "厉寺正",
        "content": "乔年国同永，寿星秋见丙。\n社稷资夹扶，干坤頼重整。\n善胜在不争，镇浮惟以静。\n金鑑上千秋，爱君时戒警。",
        "dynasty": "宋",
        "collection_info": null
    },
    {
        "uuid": "3738e7ef40f3640cb4c7c27e4938b42d",
        "title": "贺乔丞相  其二",
        "author": "厉寺正",
        "content": "孔山民具瞻，位高心愈谦。\n待人冬日暖，持己晓霜严。\n善类藉培植，贤材无滞淹。\n更栽椿百本，岁岁绿阴添。",
        "dynasty": "宋",
        "collection_info": null
    },
    {
        "uuid": "8e5a8967550f8164d9ff879b2358b61f",
        "title": "贺乔丞相  其三",
        "author": "厉寺正",
        "content": "天下达尊三，加之量海涵。\n忠言今稷契，眉寿古彭聃。\n渭水功犹小，汾阳考欲参。\n料应宣劝处，花不数优昙。",
        "dynasty": "宋",
        "collection_info": null
    },
    {
        "uuid": "2ddaa1047f840afefbe4e71bca57e000",
        "title": "贺乔丞相  其四",
        "author": "厉寺正",
        "content": "相公一身兼，爵德齿俱全。\n剑履登金殿，山川锡土田。\n龟游莲叶露，蚁泛菊花天。\n白鹭洲边守，重赓绿竹篇。",
        "dynasty": "宋",
        "collection_info": null
    },
    {
        "uuid": "6d465440aedfd27eaee6bc9b4d33f776",
        "title": "贺郑丞相  其一",
        "author": "厉寺正",
        "content": "天地钟奇在鄞鄮，代产真儒傅衮绣。\n明良千载会风云，虎拜万年同国寿。",
        "dynasty": "宋",
        "collection_info": null
    },
    {
        "uuid": "7814f7f73731f63782476357b0f121fb",
        "title": "贺郑丞相  其二",
        "author": "厉寺正",
        "content": "和羹梅傍小春荣，尧陛犹余一荚蓂。\n万里云收天镜浄，三台星畔老人星。",
        "dynasty": "宋",
        "collection_info": null
    },
    {
        "uuid": "113855444ef07d4c82a1ce0caf6f789e",
        "title": "贺郑丞相  其三",
        "author": "厉寺正",
        "content": "瑞应金穰均禹甸，三边洗甲谁言战。\n关河岂但犬羊奔，郊薮殆将麟凤见。",
        "dynasty": "宋",
        "collection_info": null
    },
    {
        "uuid": "74aa0dded7ec57bfc3ed8175f1fc6e26",
        "title": "贺郑丞相  其四",
        "author": "厉寺正",
        "content": "大学道惟一能静，国势尊安如九鼎。\n致君事业比皋夔，不羡萧曹并魏丙。",
        "dynasty": "宋",
        "collection_info": null
    },
    {
        "uuid": "69fe5ae530493a87d8ae02ee35ea76ea",
        "title": "贺郑丞相  其五",
        "author": "厉寺正",
        "content": "人才谁不出陶镕，耆旧皆归聘召中。\n周室中兴由任使，颂声今可继周崧。",
        "dynasty": "宋",
        "collection_info": null
    },
    {
        "uuid": "1aadc1725d69e3b004abd6a8ea49517d",
        "title": "贺郑丞相  其六",
        "author": "厉寺正",
        "content": "耆艾何须比龟鹤，高深岂止如川岳。\n但祈公永辄萝图，常诵缉熙比帝学。",
        "dynasty": "宋",
        "collection_info": null
    },
    {
        "uuid": "ba9970804b3fe15e2c4aac1b2dd7353d",
        "title": "贺郑丞相  其七",
        "author": "厉寺正",
        "content": "贵极台衡世莫京，依然璧水一儒生。\n只将无限宽洪意，上为皇家致太平。",
        "dynasty": "宋",
        "collection_info": null
    },
    {
        "uuid": "373ffe29a22ced6a94d5d5053fa490b9",
        "title": "贺郑丞相  其八",
        "author": "厉寺正",
        "content": "遥想翘材集贺宾，未饶珠履寿春申。\n原嗟老守师门士，独望黄扉种大椿。",
        "dynasty": "宋",
        "collection_info": null
    }
]