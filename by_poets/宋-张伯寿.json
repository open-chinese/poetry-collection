[
    {
        "uuid": "43ee862e5aa2cd42ce14f8e282fffeeb",
        "title": "水调歌头 天地有英气",
        "author": "张伯寿",
        "content": "天地有英气，盘结在名山。\n储精孕秀，诞生豪杰向人间。\n早拾巍科甲第，归作日边仙客，眷注不容间。\n讲道桥门暇，戏作彩衣欢。\n振斯文，回巨浸，遏狂澜。\n玉阶三尺，好扶经济侍天颜。\n把取昪平事业，趁取河清桃熟，十载付金銮。\n草却登封检，双鬓未曾斑。",
        "dynasty": "宋",
        "collection_info": null
    },
    {
        "uuid": "e0e4480a05bb1dcab1aa3bf3087b0dbf",
        "title": "临江仙 天上姮娥元不老",
        "author": "张伯寿",
        "content": "天上姮娥元不老，人间紫府长春。\n朱颜鹤发更清新。\n观音常自在，水月净无尘。\n有子飘飘麟阁像，有孙庭下诜诜。\n他年看取递成名。\n进封加上国，荣拜太夫人。",
        "dynasty": "宋",
        "collection_info": null
    },
    {
        "uuid": "edca2d3a448f550fb1f37e7e728dc0f9",
        "title": "临江仙 吴越家声传铁券",
        "author": "张伯寿",
        "content": "吴越家声传铁券，当年功指山河。\n公侯衮衮后来多。\n休符锺俊杰，气宇禀冲和。\n磊落胸襟清庙器，鹏程背可天摩。\n他时帝里笑鸣珂。\n双椿犹鹤算，二女已鸾坡。",
        "dynasty": "宋",
        "collection_info": null
    },
    {
        "uuid": "1b8e9d0a40055b7a817bfc1df9c64f42",
        "title": "临江仙 家住清湘云外窟",
        "author": "张伯寿",
        "content": "家住清湘云外窟，肯随玉笋同班。\n竹林风味正相联。\n独高霜外节，微露管中斑。\n吏隐丛祠聊寄傲，胸襟半是湖山。\n此君端可助跻攀。\n支颐供鹤立，拱膝看鳌翻。",
        "dynasty": "宋",
        "collection_info": null
    },
    {
        "uuid": "ab511bee014ee4efef5432f28350ab28",
        "title": "临江仙 龙首凤池家鼎贵",
        "author": "张伯寿",
        "content": "龙首凤池家鼎贵，庆传仙李芬芳。\n凛然冰雪照闺房。\n诞弥当此日，佳气满华堂。\n锦袖新封开大国，诏书急欲征黄。\n莫辞沉醉九霞觞。\n蟠桃看子实，地久与天长。",
        "dynasty": "宋",
        "collection_info": null
    },
    {
        "uuid": "f895774811105cd4bf046b5c2e79fe6d",
        "title": "临江仙 瑞气熏城春色早",
        "author": "张伯寿",
        "content": "瑞气熏城春色早，光生帘幕飞浮。\n五陵应是产风流。\n冰清兼玉润，轩冕一时游。\n已得长生元妙术，庄椿不数春秋。\n徐卿一醉百无忧。\n但知从此去，衮衮出公侯。",
        "dynasty": "宋",
        "collection_info": null
    },
    {
        "uuid": "9b233fd2b440aca2f4c58bd2e9251c65",
        "title": "临江仙 爆竹声残天未晓",
        "author": "张伯寿",
        "content": "爆竹声残天未晓，金炉细爇沉烟。\n儿孙戏彩映芳鲜。\n共倾元日酒，同祝大椿年。\n我愿儿孙如我寿，高低富贵随缘。\n不须厚禄与多田。\n诗书为世业，清白是家传。",
        "dynasty": "宋",
        "collection_info": null
    }
]