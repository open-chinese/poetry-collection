[
    {
        "uuid": "3dda89f131061d4d3c6c09a662f51bc4",
        "title": "清平乐 香摇穗碧",
        "author": "石正伦",
        "content": "香摇穗碧。\n梅巧红酥滴。\n云涴宝钗蝉坠翼。\n娇小争禁酒力。\n绣窗芳思迟迟。\n无端又敛双眉。\n贪把兰亭学字，一冬忘了弹棋。",
        "dynasty": "宋",
        "collection_info": null
    },
    {
        "uuid": "693b7377c000ea3dc5ee69ec49a01ef6",
        "title": "绮寮怨 绿野春浓停骑",
        "author": "石正伦",
        "content": "绿野春浓停骑，暖风飘醉襟。\n渐触目、景物凄悲，花无语、曲径沈沈。\n重檐缭垣静锁，丹青暗、断轴尘半侵。\n叹绛纱、玉臂封时，何期掩、夜泉流恨深。\n已矣霜凋蕙心。\n兰昌旧事，云容好信难寻。\n伫立孤吟。\n怕凤履、有遗音。\n今宵佩环奏月，知倦客、若登临。\n惊飞翠禽。\n松杉弄碎影、晴又阴。",
        "dynasty": "宋",
        "collection_info": null
    },
    {
        "uuid": "854ed6271cb89c56c68232a2ce0d0fbd",
        "title": "渔家傲 春入桃腮生妩媚",
        "author": "石正伦",
        "content": "春入桃腮生妩媚。\n妆成日日行云意。\n贪听新声翻歇指。\n工尺字。\n窗前自品琼箫试。\n玉碾鸾钗珠结桂。\n金泥络缝干红袂。\n从把画图夸绝世。\n金莲地。\n六朝未识双鸳细。",
        "dynasty": "宋",
        "collection_info": null
    },
    {
        "uuid": "a3efdbfb90c29d894b2e4b1fe3290459",
        "title": "霓裳中序第一 凭高快醉目",
        "author": "石正伦",
        "content": "凭高快醉目。\n翠拂遥峰相对簇。\n千丈涟漪泻谷。\n爱溶漾坠红，染波芬馥。\n何人笑掬。\n想温泉、初卸绡縠。\n春风荡，六宫丽质，那日赐汤沐。\n双浴。\n绣凫飘逐。\n恍记展、江南数幅。\n而今鬓边渐鹄。\n阮洞音稀，懒访仙躅。\n系船桥畔宿。\n听静夜、泠泠奏曲。\n长安远，渭流香腻，暗忆晚鬟绿。",
        "dynasty": "宋",
        "collection_info": null
    }
]