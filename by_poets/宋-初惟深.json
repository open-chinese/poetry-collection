[
    {
        "uuid": "ba545d261bf7c784b4fb84cbcb1c11d0",
        "title": "过黯淡滩",
        "author": "初惟深",
        "content": "溪流怪石碍通津，一一操舟若有神。\n自是世间无妙手，古来何事不由人。",
        "dynasty": "宋",
        "collection_info": null
    },
    {
        "uuid": "fc2b0a9654838a9f78e18d632d7eb194",
        "title": "呈荆公",
        "author": "初惟深",
        "content": "年来身计欲何为，跌宕无成一轴诗。\n懒把行藏问詹尹，愿将生死遇秦医。\n丹青效虎留心拙，斤匠良工入手迟。\n此日知音堪属意，枯桐正在半焦时。",
        "dynasty": "宋",
        "collection_info": null
    },
    {
        "uuid": "af4a25dd189173726aa5aa5476fa0ff1",
        "title": "游园不遇主人题壁",
        "author": "初惟深",
        "content": "何年突兀庭前石，昔日何人种松柏。\n乘兴閒来就榻眠，一枕春风君莫惜。\n城西今古阳山色，城中谁有千年宅。\n往来何必见主人，主人自是亭中客。",
        "dynasty": "宋",
        "collection_info": null
    },
    {
        "uuid": "6d5aedba4fc635a568e6c3d666e4d177",
        "title": "绝句",
        "author": "初惟深",
        "content": "多年不见玉川翁，今日相逢小榭东。\n依旧清凉无长物，只余松桧养秋风。",
        "dynasty": "宋",
        "collection_info": null
    },
    {
        "uuid": "2e2733a7087b353e11adea08b0a05d8a",
        "title": "谒荆公不遇",
        "author": "初惟深",
        "content": "春江渺渺抱墙流，烟草茸茸一片愁。\n吹尽柳花人不见，春旗催日下城头。",
        "dynasty": "宋",
        "collection_info": null
    },
    {
        "uuid": "cc0cbbd743793ed10dcc1ba681ef8cff",
        "title": "挽张几道",
        "author": "初惟深",
        "content": "吴郡声名顾与张，龙门当日共升堂。\n青衫始见登华省，丹旐俄闻入故乡。\n含泪孤儿生面垢，断肠慈母满头霜。\n嗟君十载人间事，不及南柯一梦长。",
        "dynasty": "宋",
        "collection_info": null
    },
    {
        "uuid": "e0713c2f6013d904fb8b3978171a671c",
        "title": "和吴门章太守五日宴九老于广华诗",
        "author": "初惟深",
        "content": "使君萧洒上宾闲，金地无人昼敞关。\n风静箫声来世外，日长仙境在人间。\n诗成郢客争挥翰，曲罢吴姬一破颜。\n此节东南无此会，高名千古映湖山。",
        "dynasty": "宋",
        "collection_info": null
    },
    {
        "uuid": "8a3090e24c8bf3274248381875a2b1cc",
        "title": "红梅",
        "author": "初惟深",
        "content": "清香皓质世称奇，谩作轻红也自宜。\n紫府与丹来换骨，春风吹酒上凝脂。\n直教腊雪无藏处，只恐朝云有散时。\n溪上野桃何足种，秦人应独未相知。",
        "dynasty": "宋",
        "collection_info": null
    },
    {
        "uuid": "86cbc665860bb5ed7d934390e9e0961f",
        "title": "古柏",
        "author": "初惟深",
        "content": "四边乔木尽儿孙，曾见吴宫几度春。\n若使当时成大厦，也应随例作埃尘。",
        "dynasty": "宋",
        "collection_info": null
    },
    {
        "uuid": "3b6f2f895e1afb99efd880eb8d7a33f5",
        "title": "虎丘",
        "author": "初惟深",
        "content": "晋人事高旷，所得多奇僻。\n云岩佛子庐，曾为二王宅。\n当时槃乐地，俯仰成今昔。\n林泉亦余好，徘徊想遗迹。\n那知非昔人，復作登临客。",
        "dynasty": "宋",
        "collection_info": null
    },
    {
        "uuid": "0995c86aa1abeff4fded5c2e68b0b0e6",
        "title": "剑池",
        "author": "初惟深",
        "content": "云崖倚天开，苍渊下澄澈。\n世传灵剑飞，山石千丈裂。\n神踪去不返，今作蛟龙穴。\n是非漭难诰，岁久多异说。\n惟当清夜来，静赏潭上月。",
        "dynasty": "宋",
        "collection_info": null
    },
    {
        "uuid": "ad44a209a28bd3743238be6749b0769a",
        "title": "千人石",
        "author": "初惟深",
        "content": "生公天人师，讲法花雨堕。\n当时听法众，片石千人坐。\n山祇常护持，山鸟不敢污。\n野人心茫然，傲荡多酒过。\n醉来不肯归，石上看云卧。",
        "dynasty": "宋",
        "collection_info": null
    },
    {
        "uuid": "32b389074d05e4221e88ed4d577df321",
        "title": "程公闢留客开元饮  其一",
        "author": "初惟深",
        "content": "昼锦新坊路稍西，兴来携客就僧扉。\n樽前倒玉清无比，笔下铿金妙欲飞。\n篮舆直须乘月去，榜歌时听采菱归。\n流传白雪吴城满，顿觉炎歊一夕微。",
        "dynasty": "宋",
        "collection_info": null
    },
    {
        "uuid": "9b1e829c92ee01333b711fa50431e3b9",
        "title": "程公闢留客开元饮  其二",
        "author": "初惟深",
        "content": "仙老论文小往还，多才令尹独能攀。\n携觞步入千做界，借榻清临一水间。\n笑语不惊沙鸟去，襟怀犹过野僧闲。\n城中此地无人爱，坐对西南见好山。",
        "dynasty": "宋",
        "collection_info": null
    },
    {
        "uuid": "e96a3fca0264204cc223349924f7eb4f",
        "title": "牡丹",
        "author": "初惟深",
        "content": "嫚黄妖紫间轻红，谷雨初晴早景中。\n静女不言还爱日，彩云无定只愁风。\n炉烟坐觉沈檀薄，妆面回看粉黛空。\n此别又须经岁月，酒阑携烛绕芳丛。",
        "dynasty": "宋",
        "collection_info": null
    },
    {
        "uuid": "4e5b6b1c3c6dc1e9a633cb4d7ba22fbe",
        "title": "雪",
        "author": "初惟深",
        "content": "剪水飞花着地干，世间颜色比应难。\n谢家儿女空才思，只作因风柳絮看。",
        "dynasty": "宋",
        "collection_info": null
    },
    {
        "uuid": "16ba11cf406cbc22067097d91c52da14",
        "title": "渔父",
        "author": "初惟深",
        "content": "一叶生涯逐浪流，悠悠生事共萍浮。\n蓑披残雪湘江晚，鈎拂红尘渭水秋。\n买酒解衣杨柳岸，得鱼吹火荻芦洲。\n兴阑却返扁舟去，半掩柴门古渡头。",
        "dynasty": "宋",
        "collection_info": null
    },
    {
        "uuid": "a76f0722604028667adb6e3da681ced2",
        "title": "赠黄君俞",
        "author": "初惟深",
        "content": "紫书夕降御床边，门下褒衣绕数千。\n捧檄喜随亲色动，授经荣胜主恩偏。\n相如好赋真童子，贾谊多才患少年。\n道在不须忧绛灌，一时卿相尽知贤。",
        "dynasty": "宋",
        "collection_info": null
    },
    {
        "uuid": "6c890ac3d8b54c6915cb21cb7c0cfac0",
        "title": "舟下建溪",
        "author": "初惟深",
        "content": "客航收浦月昏黄，野店无灯欲闭门。\n半出岸汀枫半死，繫舟犹有去年痕。",
        "dynasty": "宋",
        "collection_info": null
    },
    {
        "uuid": "5efe4a4a1594dd7ac7dcfc9d57a4a22f",
        "title": "过无为吴氏园池",
        "author": "初惟深",
        "content": "傍水寻幽径，青林昼掩扉。\n杨花入竹静，鸟影度塘稀。\n石好频移坐，波清任濯衣。\n沙鸥如有意，一一近人飞。",
        "dynasty": "宋",
        "collection_info": null
    },
    {
        "uuid": "b7d3014de5859647a72bc15be0de98e5",
        "title": "都下寄友人叶褧之",
        "author": "初惟深",
        "content": "朝车皆有从，暮辙各有投。\n茫茫声利区，贱客难独留。\n岂无平生交，音容杳南州。\n幽怀欲有诉，寤寐不可求。\n追我夙昔欢，负子今日游。\n勉矣尚有适，所困非所羞。",
        "dynasty": "宋",
        "collection_info": null
    },
    {
        "uuid": "2a30d20734b8916e5d9495e0b6dc6cd8",
        "title": "依韵答杨起公见寄",
        "author": "初惟深",
        "content": "释卷趋南亩，霜风报穫时。\n不才谋事拙，寸禄及亲迟。\n通塞终难问，短长今自知。\n何年得乘兴，闲趁逸人期。",
        "dynasty": "宋",
        "collection_info": null
    },
    {
        "uuid": "cfaf0c39efdd1338b1e54676f86a495f",
        "title": "答公权晚春",
        "author": "初惟深",
        "content": "林圃芳菲尽，空阴绕院青。\n风条初脱絮，露沼欲生萍。\n地僻春犹冷，门闲昼亦扃。\n临杯学强醉，怀抱只常醒。",
        "dynasty": "宋",
        "collection_info": null
    },
    {
        "uuid": "5baf47b97594b5597417cffa59c73641",
        "title": "题九华阁",
        "author": "初惟深",
        "content": "斗起喧卑地，尘埃不入颜。\n微寻清昼梦，静看别州山。\n隐几孤鸿没，调琴远鹤完还。\n何时了吾事，来此伴君闲。",
        "dynasty": "宋",
        "collection_info": null
    },
    {
        "uuid": "2ed3264d114d94b6b738cd97d500b18c",
        "title": "题公权壁",
        "author": "初惟深",
        "content": "绕舍清阴白昼寒，野情晴喜到门阑。\n陶潜岁计惟栽菊，楚客家风只种兰。\n雨过落花粘履舄，日长轻絮点杯盘。\n明年官满君须去，此地应难得此欢。",
        "dynasty": "宋",
        "collection_info": null
    },
    {
        "uuid": "d86273945acd07dad87f5461b9326d70",
        "title": "书通德官舍壁",
        "author": "初惟深",
        "content": "楚水分墙北，闽溪出舍东。\n冷云秋欲雪，高木昼常风。\n冠盖人声绝，音书鸟道通。\n如何阮家子，平地哭涂穷。",
        "dynasty": "宋",
        "collection_info": null
    },
    {
        "uuid": "b1fe05c90c667abd89805ad41566dd20",
        "title": "明教院",
        "author": "初惟深",
        "content": "宝剎临苍峡，门迎万里船。\n湍声沉鸟语，岸沫拥蛟涎。\n朝供收崖栗，宵瓶煮石泉。\n平生林壑趣，向此合留连。",
        "dynasty": "宋",
        "collection_info": null
    }
]