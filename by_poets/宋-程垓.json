[
    {
        "uuid": "fca0c16182062674faa67e01f5e8893a",
        "title": "满江红 门掩垂杨",
        "author": "程垓",
        "content": "门掩垂杨，宝香度、翠帘重叠。\n春寒在，罗衣初试，素肌犹却。\n薄霭笼花天欲暮，小风送角声初咽。\n但独褰、幽幌悄无言，伤初别。\n衣上雨，眉间月。\n滴不尽，颦空切。\n羡栖梁归燕，入帘双蝶。\n愁绪多于花絮乱，柔肠过似丁香结。\n问甚时、重理锦囊书，从头说。",
        "dynasty": "宋",
        "collection_info": null
    },
    {
        "uuid": "c60537e41ecec48e8941ae8fb7d05903",
        "title": "满江红 水远山明",
        "author": "程垓",
        "content": "水远山明，秋容淡、不禁摇落。\n况正是、楼台高处，晚凉犹薄。\n月在衣裳风在袖，冰生枕簟香生幕。\n算四时、佳处是清秋，须行乐。\n东篱下，西窗角。\n寻旧菊，催新酌。\n笑广平何事，对秋萧索。\n摇叶声声深院宇，折荷寸寸闲池阁。\n待归来、闲把木犀花，重熏却。",
        "dynasty": "宋",
        "collection_info": null
    },
    {
        "uuid": "a9b8bced67f8782230f335951aa06330",
        "title": "最高楼 旧时心事",
        "author": "程垓",
        "content": "旧时心事，说着两眉羞。\n长记得、凭肩游。\n缃裙罗袜桃花岸，薄衫轻扇杏花楼。\n几番行，几番醉，几番留。\n也谁料、春风吹已断。\n又谁料、朝云飞亦散。\n天易老，恨难酬。\n蜂儿不解知人苦，燕儿不解说人愁。\n旧情怀，消不尽，几时休。",
        "dynasty": "宋",
        "collection_info": null
    },
    {
        "uuid": "e7125851a89f20b0dce9a9da3c8a78ed",
        "title": "南浦 金鸭懒熏香",
        "author": "程垓",
        "content": "金鸭懒熏香，向晚来春酲，一枕无绪。\n浓绿涨瑶窗，东风外、吹尽乱红飞絮。\n无言伫立，断肠惟有流莺语。\n碧云欲暮。\n空惆怅，韶华一时虚度。\n追思旧日心情，记题叶西楼，吹花南浦。\n老去觉欢疏，伤春恨，都付断云残雨。\n黄昏院落，问谁犹在凭栏处。\n可堪杜宇。\n空只解声声，催他春去。",
        "dynasty": "宋",
        "collection_info": null
    },
    {
        "uuid": "f0ebdbfa41a43572faa3a2fb7911dd46",
        "title": "摊破江城子・江城梅花引 娟娟霜月又侵门",
        "author": "程垓",
        "content": "娟娟霜月又侵门。\n对黄昏。\n怯黄昏。\n愁把梅花，独自泛清尊。\n酒又难禁花又恼，漏声远，一更更，总断魂。\n断魂。\n断魂。\n不堪闻。\n被半温。\n香半温。\n睡也睡也，睡不稳、谁与温存。\n只有床前、红烛伴啼痕。\n一夜无眠连晓角，人瘦也，比梅花，瘦几分。",
        "dynasty": "宋",
        "collection_info": null
    },
    {
        "uuid": "0d1f57235244aae4576c01049cbdd0a1",
        "title": "木兰花慢 倩娇莺姹燕",
        "author": "程垓",
        "content": "倩娇莺姹燕，说不尽、此时情。\n正小院春阑，芳园画锁，人去花零。\n凭高试回望眼，奈遥山远水隔重云。\n谁遣风狂雨横，便教无计留春。\n谁知雁杳与鸿冥。\n自难寄丁宁。\n纵柳院颦深，桃门笑在，知属何人。\n衣篝几回忘了，奈残香、犹有旧时熏。\n空使风头卷絮，为他飘荡花城。",
        "dynasty": "宋",
        "collection_info": null
    },
    {
        "uuid": "099c0e10f3e35b3a1909c51eea4d48c7",
        "title": "八声甘州 问东君、既解遣花开",
        "author": "程垓",
        "content": "问东君、既解遣花开，不合放花飞。\n念春风枝上，一分花减，一半春归。\n忍见千红万翠，容易涨桃溪。\n花自随流水，无计追随。\n不忍凭高南望，记旧时行处，芳意菲菲。\n叹年来春减，花与故人非。\n总使、梁园赋在，奈长卿、老去亦何为。\n空搔首，乱云堆里，立尽斜晖。",
        "dynasty": "宋",
        "collection_info": null
    },
    {
        "uuid": "dec58dacd14f50bcf9cadd7d15f4f17e",
        "title": "洞庭春色・沁园春 锦字亲裁",
        "author": "程垓",
        "content": "锦字亲裁，泪巾偷裛，细说旧时。\n记笑桃门巷，妆窥宝靥，弄花庭前，香湿罗衣。\n几度相随游冶去，任月细风尖犹未归。\n多少事，有垂杨眼见，红烛心知。\n如今事都过也，但赢得、双鬓成丝。\n叹半妆红豆，相思有分，两分青镜，重合难期。\n惆怅一春飞絮，梦悠扬教人分付谁。\n销魂处，又梨花雨暗，半掩重扉。",
        "dynasty": "宋",
        "collection_info": null
    },
    {
        "uuid": "edf03c39c9881fc09bed5a56edeb106b",
        "title": "四代好・宴清都 翠幕东风早",
        "author": "程垓",
        "content": "翠幕东风早。\n兰窗梦，又被莺声惊觉。\n起来空对，平阶弱絮，满庭芳草。\n厌厌未忺怀抱。\n记柳外、人家曾到。\n凭画阑、那更春好花好，酒好人好。\n春好尚恐阑珊，花好又怕，飘零难保。\n直饶酒好□渑，未抵意中人好。\n相逢尽拼醉倒。\n况人与、才情未老。\n又岂关、春去春来，花愁花恼。",
        "dynasty": "宋",
        "collection_info": null
    },
    {
        "uuid": "3d8962f9d59f51eff9e3f0f813abb89f",
        "title": "水龙吟 夜来风雨匆匆",
        "author": "程垓",
        "content": "夜来风雨匆匆，故园定是花无几。\n愁多愁极，等闲孤负，一年芳意。\n柳困花慵，杏青梅小，对人容易。\n算好春长在，好花长见，元只是、人憔悴。\n回首池南旧事。\n恨星星、不堪重记。\n如今但有，看花老眼，伤时清泪。\n不怕逢花瘦，只愁怕、老来风味。\n待繁红乱处，留云借月，也须拼醉。",
        "dynasty": "宋",
        "collection_info": null
    },
    {
        "uuid": "4056945ce734c1e65cae93a35dcff4ae",
        "title": "玉漏迟 一春浑不见",
        "author": "程垓",
        "content": "一春浑不见，那堪又是，花飞时节。\n忍对危栏数曲，暮云千叠。\n门外星星柳眼，看还似、当时风月。\n愁万结。\n凭谁为我，殷勤低说。\n不是惯却春心，奈新燕传情，旧莺饶舌。\n冷篆馀香，莫放等闲消歇。\n纵使繁红褪尽，犹有、荼䕷堪折。\n魂梦切。\n如今不奈，飞来蝴蝶。",
        "dynasty": "宋",
        "collection_info": null
    },
    {
        "uuid": "c0ab68674616ee28c83eb2589787e03d",
        "title": "折红英・撷芳词 桃花暖",
        "author": "程垓",
        "content": "桃花暖。\n杨花乱。\n可怜朱户春强半。\n长记忆。\n探芳日。\n笑凭郎肩，殢红偎碧。\n惜惜惜。\n春宵短。\n离肠断。\n泪痕长向东风满。\n凭青翼。\n问消息。\n花谢春归，几时来得。\n忆忆忆。",
        "dynasty": "宋",
        "collection_info": null
    },
    {
        "uuid": "15afd38dbfca903a0ba6a7b049fd0593",
        "title": "上平西・金人捧露盘 爱春归",
        "author": "程垓",
        "content": "爱春归，忧春去，为春忙。\n旋点检、雨障云妨。\n遮红护绿，翠帷罗幕任高张。\n海棠明月杏花天，更惜浓芳。\n唤莺吟，招蝶拍，迎柳舞，倩桃妆。\n尽唤起、万籁笙簧。\n一觞一咏，尽教陶写绣心肠。\n笑他人世漫嬉游，拥翠偎香。",
        "dynasty": "宋",
        "collection_info": null
    },
    {
        "uuid": "04f50f094b04d651c9ea8c150441d9c5",
        "title": "瑶阶草 空山子规叫",
        "author": "程垓",
        "content": "空山子规叫，月破黄昏冷。\n帘幕风轻，绿暗红又尽。\n自从别后，粉消香腻，一春成病。\n那堪昼闲日永。\n恨难整。\n起来无语，绿萍破处池光净。\n闷理残妆，照花独自怜瘦影。\n睡来又怕，饮来越醉，醒来却闷。\n看谁似我孤令。",
        "dynasty": "宋",
        "collection_info": null
    },
    {
        "uuid": "2f1e72b55325ff39dc284d2d7ddc9be4",
        "title": "碧牡丹 睡起情无着",
        "author": "程垓",
        "content": "睡起情无着。\n晓雨尽，春寒弱。\n酒盏飘零，几日顿疏行乐。\n试数花枝，问此情何若。\n为谁开，为谁落。\n正愁却。\n不是花情薄。\n花元笑人萧索。\n旧观千红，至今冷梦难托。\n燕麦春风，更几人惊觉。\n对花羞，为花恶。",
        "dynasty": "宋",
        "collection_info": null
    },
    {
        "uuid": "2f00f6c58a37c6e3812e79f0188a6958",
        "title": "满庭芳 南月惊乌",
        "author": "程垓",
        "content": "南月惊乌，西风破雁，又是秋满平湖。\n采莲人尽，寒色战菇蒲。\n旧信江南好景，一万里、轻觅莼鲈。\n谁知道，吴侬未识，蜀客已情孤。\n凭高，增怅望，湘云尽处，都是平芜。\n问故乡何日，重见吾庐。\n纵有荷纫芰制，终不似、菊短篱疏。\n归情远，三更雨梦，依旧绕庭梧。",
        "dynasty": "宋",
        "collection_info": null
    },
    {
        "uuid": "22ef165fd21a6a9d438d0d9534ea81bb",
        "title": "念奴娇 秋风秋雨",
        "author": "程垓",
        "content": "秋风秋雨，正黄昏、供断一窗愁绝。\n带减衣宽谁念我，难忍重城离别。\n转枕褰帷，挑灯整被，总是相思切。\n知他别后，负人多少风月。\n不是怨极愁浓，只愁重见了，相思难说。\n料得新来魂梦里，不管飞来蝴蝶。\n排闷人间，寄愁天上，终有归时节。\n如今无奈，乱云依旧千叠。",
        "dynasty": "宋",
        "collection_info": null
    },
    {
        "uuid": "69163a320e37b03df4d3f7c4b53bf449",
        "title": "雪狮儿 断云低晚",
        "author": "程垓",
        "content": "断云低晚，轻烟带暝，风惊罗幕。\n数点梅花，香倚雪窗摇落。\n红炉对谑。\n正酒面、琼稣初削。\n云屏暖，不知门外，月寒风恶。\n迤逦慵云半掠。\n笑盈盈、闲弄宝筝弦索。\n暖极生春，已向横波先觉。\n花娇柳弱。\n渐倚醉、要人搂着。\n低告托。\n早把被香熏却。",
        "dynasty": "宋",
        "collection_info": null
    },
    {
        "uuid": "1db2ef175a3db26f46cfcab1da825af7",
        "title": "摸鱼儿 掩凄凉、黄昏庭院",
        "author": "程垓",
        "content": "掩凄凉、黄昏庭院，角声何处呜咽。\n矮窗曲屋风灯冷，还是苦寒时节。\n凝伫切。\n念翠被熏笼，夜夜成虚设。\n倚阑愁绝。\n听凤竹声中，犀影帐外，簌簌酿寒轻雪。\n伤心处，却忆当年轻别。\n梅花满园初发。\n吹香弄蕊无人见，帷有暮云千叠。\n情未彻。\n又谁料而今，好梦分胡越。\n不堪重说。\n但记得当初，重门锁处，犹有夜深月。",
        "dynasty": "宋",
        "collection_info": null
    },
    {
        "uuid": "c442d92fc55d27608e7aa0b9f53caa5b",
        "title": "无闷 天与多才",
        "author": "程垓",
        "content": "天与多才，不合更与，殢柳怜花情分。\n甚总为才情，恼人方寸。\n早是春残花褪。\n也不料、一春都成病。\n自失笑，因甚腰围半减，珠泪频搵。\n难省。\n也怨天、也自恨。\n怎免千般思忖。\n倩人说与，又却不忍。\n拼了一生愁闷。\n又只恐、愁多无人问。\n到这里，天也怜人，看他稳也不稳。",
        "dynasty": "宋",
        "collection_info": null
    },
    {
        "uuid": "bedf8d25da405e86ecfb33c9a0235b55",
        "title": "孤雁儿・御街行 在家不觉穷冬好",
        "author": "程垓",
        "content": "在家不觉穷冬好。\n向客里、方知道。\n故园梅花正开时，记得清尊频倒。\n高烧红蜡，暖熏罗幌，一任花枝恼。\n如今客里伤怀抱。\n忍双鬓、随花老。\n小窗独自对黄昏，只有月华飞到。\n假饶真个，雁书频寄，何似归来早。",
        "dynasty": "宋",
        "collection_info": null
    },
    {
        "uuid": "f919a61ac0ae963b4e6c1f9e483f7f9e",
        "title": "孤雁儿・御街行 双鬓乍绾横波溜",
        "author": "程垓",
        "content": "双鬓乍绾横波溜。\n记当日、香心透。\n谁教容易逐鸡飞，输却春风先手。\n天公元也，管人憔悴，放出花枝瘦。\n几宵和月来相就。\n问何事、春山斗。\n祗应深院锁蝉娟，枉却娇花时候。\n何时为我，小梯横阁，试约黄昏后。",
        "dynasty": "宋",
        "collection_info": null
    },
    {
        "uuid": "8a25c8e859b87992f3921657f002530e",
        "title": "意难忘 花拥鸳房",
        "author": "程垓",
        "content": "花拥鸳房。\n记驼肩髻小，约鬓眉长。\n轻身翻燕舞，低语转莺簧。\n相见处，便难忘。\n肯亲度瑶觞。\n向夜阑，歌翻郢曲，带换韩香。\n别来音信难将。\n似云收楚峡，雨散巫阳。\n相逢情有在，不语意难量。\n些个事，断人肠。\n怎禁得恓惶。\n待与伊、移根换叶，试又何妨。",
        "dynasty": "宋",
        "collection_info": null
    },
    {
        "uuid": "0057d1613a46acb804945824e5035f95",
        "title": "一丛花 伤春时候一凭阑",
        "author": "程垓",
        "content": "伤春时候一凭阑。\n何况别离难。\n东风只解催人去，也不道、莺老花残。\n青笺未约，红绡忍泪，无计锁征鞍。\n宝钗瑶钿一时闲。\n此恨苦天悭。\n如今直恁抛人去，也不念、人瘦衣宽。\n归来忍见，重楼淡月，依旧五更寒。",
        "dynasty": "宋",
        "collection_info": null
    },
    {
        "uuid": "21cd1241fcb2783c61c0e91c6d07ee01",
        "title": "蓦山溪 老来风味",
        "author": "程垓",
        "content": "老来风味，是事都无可。\n只爱小书舟，剩围着、琅玕几个。\n呼风约月，随分乐生涯，不羡富，不忧贫，不怕乌蟾堕。\n三杯径醉，转觉干坤大。\n醉后百篇诗，尽从他、龙吟鹤和。\n升沈万事，还与本来天，青云上，白云间，一任安排我。",
        "dynasty": "宋",
        "collection_info": null
    },
    {
        "uuid": "ac592c68974c0ec0a9251195c77e5926",
        "title": "满江红 葺屋为舟",
        "author": "程垓",
        "content": "葺屋为舟，身便是、烟波钓客。\n况人间元似，泛家浮宅。\n秋晚雨声篷背稳，夜深月影窗棂白。\n□满船诗酒满船书，随意索。\n也不怕，云涛隔。\n也不怕，风帆侧。\n但独醒还睡，自歌还拍。\n卧后从教秋鳝舞，醉来一任干坤窄。\n恐有时、撑向大江头，占风色。",
        "dynasty": "宋",
        "collection_info": null
    },
    {
        "uuid": "d06204ac1429894024b1ba2cf80a090c",
        "title": "小桃红・连理枝 不恨残花妥",
        "author": "程垓",
        "content": "不恨残花妥。\n不恨残春破。\n只恨流光，一年一度，又催新火。\n纵青天白日系长绳，也留春得么。\n花院重教锁。\n春事从教过。\n烧笋园林，尝梅台榭，有何不可。\n已安排、珍簟小胡床，待日长闲坐。",
        "dynasty": "宋",
        "collection_info": null
    },
    {
        "uuid": "da60dc776aa51c774d254adc3ee9db4a",
        "title": "芭蕉雨 雨过凉生藕叶",
        "author": "程垓",
        "content": "雨过凉生藕叶。\n晚庭消尽暑，浑无热。\n枕簟不胜香滑。\n争奈宝帐情生，金尊意惬。\n玉人何处梦蝶。\n思一见冰雪。\n须写个贴儿、丁宁说。\n试问道、肯来么，今夜小院无人，重楼有月。",
        "dynasty": "宋",
        "collection_info": null
    },
    {
        "uuid": "77e5453bd0bc3cf2c8161abe9c3a030c",
        "title": "红娘子・连理枝 小小闲窗底",
        "author": "程垓",
        "content": "小小闲窗底。\n曲曲深屏里。\n一枕新凉，半床明月，留人欢意。\n奈梅花引里唤人行，苦随他无计。\n几点清觞泪。\n数曲乌丝纸。\n见少离多，心长分短，如何得是。\n到如今、留下许都愁，枉教人憔悴。",
        "dynasty": "宋",
        "collection_info": null
    },
    {
        "uuid": "c8af10620768935a05ef5c70b78c61ab",
        "title": "醉落魄・一斛珠 夏围初结",
        "author": "程垓",
        "content": "夏围初结。\n绿深深处红千叠。\n杜鹃过尽芳菲歇。\n只道无春，满意春犹惬。\n折来一点如猩血。\n透明冠子轻盈贴。\n芳心蹙破情尤切。\n不管花残，犹自拣双叶。",
        "dynasty": "宋",
        "collection_info": null
    },
    {
        "uuid": "ba9cb2e2544e2dd3378eb3048b4424d1",
        "title": "一翦梅 旧日心期不易招",
        "author": "程垓",
        "content": "旧日心期不易招。\n重来孤负，几个良宵。\n寻常不见尽相邀。\n见了知他，许大无聊。\n昨夜梅花插翠翘。\n影落清溪，应也魂消。\n假饶真个住山腰。\n那个金章，换得渔樵。",
        "dynasty": "宋",
        "collection_info": null
    },
    {
        "uuid": "8cf1c0fec1124b807ef6720672fcc9d7",
        "title": "一翦梅 小会幽欢整及时",
        "author": "程垓",
        "content": "小会幽欢整及时。\n花也相宜。\n人也相宜。\n宝香未断烛光低。\n莫厌杯迟。\n莫恨欢迟。\n夜渐深深漏渐稀。\n风已侵衣。\n露已沾衣。\n一杯重劝莫相违。\n何似休归。\n何自同归。",
        "dynasty": "宋",
        "collection_info": null
    },
    {
        "uuid": "81b5b0bc0382a45cfa53624786bb4092",
        "title": "眼儿媚 一枝烟雨瘦东墙",
        "author": "程垓",
        "content": "一枝烟雨瘦东墙。\n真个断人肠。\n不为天寒日暮，谁怜水远山长。\n相思月底，相思竹外，犹自禁当。\n只恐玉楼贪梦，输他一夜清香。",
        "dynasty": "宋",
        "collection_info": null
    },
    {
        "uuid": "bc789d5b5a5cd738e746f66757f09757",
        "title": "浪淘沙 山尽两溪头",
        "author": "程垓",
        "content": "山尽两溪头。\n水合天浮。\n行人莫赋大江愁。\n且是芙蓉城下水，还送归舟。\n渔雁两悠悠。\n烟断云收。\n谁教此水却西流。\n载我相思千点泪，还与青楼。",
        "dynasty": "宋",
        "collection_info": null
    },
    {
        "uuid": "e1bdb92991a71e6bb886c7232f031a1f",
        "title": "雨中花令 闻说海棠开尽了",
        "author": "程垓",
        "content": "闻说海棠开尽了。\n怎生得、夜来一笑。\n颦绿枝头，落红点里，问有愁多少。\n小园闭门春悄悄。\n禁不得、瘦腰如袅。\n豆蔻浓时，酴醿香处，试把菱花照。",
        "dynasty": "宋",
        "collection_info": null
    },
    {
        "uuid": "9fcb4ce93902a9de1d9dbff24962fb0d",
        "title": "雨中花令 旧日爱花心未了",
        "author": "程垓",
        "content": "旧日爱花心未了。\n紧消得、花时一笑。\n几日春寒，连宵雨闷，不道幽欢少。\n记得去年深院悄。\n□梁畔，一枝香袅。\n说与西楼，后来明月，莫把菱花照。",
        "dynasty": "宋",
        "collection_info": null
    },
    {
        "uuid": "8f2cc22c5d357ac8c757b1738aad8d08",
        "title": "雨中花令 卷地芳草都过了",
        "author": "程垓",
        "content": "卷地芳草都过了。\n花不语、对人含笑。\n花与人期，人怜花病，瘦似人多少。\n闻道重门深悄悄。\n愁不尽、露啼烟袅。\n断得相思，除非明月，不把花枝照。",
        "dynasty": "宋",
        "collection_info": null
    },
    {
        "uuid": "581b43258b73f276a86078dc687bee05",
        "title": "凤栖梧・蝶恋花 九月江南烟雨里",
        "author": "程垓",
        "content": "九月江南烟雨里。\n客枕凄凉，到晓浑无寐。\n起上小楼观海气。\n昏昏半约渔樵市。\n断雁西边家万里。\n料得秋来，笑我归无计。\n剑在床头书在几。\n未甘分付黄花泪。",
        "dynasty": "宋",
        "collection_info": null
    },
    {
        "uuid": "7df936e719ac947f0279339ebdbccb5e",
        "title": "凤栖梧・蝶恋花 有客钱塘江上住",
        "author": "程垓",
        "content": "有客钱塘江上住。\n十日斋居，九日愁风雨。\n断送一春弹指去。\n荷花又绕南山渡。\n湖上幽寻君已许。\n消息不来，望得行云暮。\n芳草梦魂应记取。\n不成忘却池塘句。",
        "dynasty": "宋",
        "collection_info": null
    },
    {
        "uuid": "fe34723ba0945a35a76a78b2c6fe2205",
        "title": "凤栖梧・蝶恋花 门外飞花风约住",
        "author": "程垓",
        "content": "门外飞花风约住。\n消息江南，已酿黄梅雨。\n蜀客望乡归不去。\n当时不合催南渡。\n忧国丹心曾独许。\n纵吐长虹，不奈斜阳暮。\n莫道春光难揽取。\n少陵辨得寻花句。",
        "dynasty": "宋",
        "collection_info": null
    },
    {
        "uuid": "f860cb3da364fd48c5cecd3a1ddc03b8",
        "title": "凤栖梧・蝶恋花 薄薄窗油清似镜",
        "author": "程垓",
        "content": "薄薄窗油清似镜。\n两面疏帘，四壁文书静。\n小篆焚香消日永。\n新来识得闲中性。\n人爱人嫌都莫问。\n絮自沾泥，不怕东风紧。\n只有诗狂消不尽。\n夜来题破窗花影。",
        "dynasty": "宋",
        "collection_info": null
    },
    {
        "uuid": "fd4b7360284e1f7f8fc0c5cb598206bf",
        "title": "凤栖梧・蝶恋花 九月重湖寒意早",
        "author": "程垓",
        "content": "九月重湖寒意早。\n目断黄云，冉冉连衰草。\n惨别临江愁满抱。\n酒尊时事都相恼。\n闻道吴天消息好。\n鸳鸯西池，咫尺君应到。\n若见故人相问劳。\n为言未分书舟老。",
        "dynasty": "宋",
        "collection_info": null
    },
    {
        "uuid": "1aaec9c2fa4b5a28720ad2d982a71ff7",
        "title": "愁倚阑・春光好 山无数",
        "author": "程垓",
        "content": "山无数，雨萧萧。\n路迢迢。\n不似芙蓉城下去，柳如腰。\n梦随春絮飘飘。\n知他在、第几朱桥。\n说与杜鹃休唤，怕魂销。",
        "dynasty": "宋",
        "collection_info": null
    },
    {
        "uuid": "a807d434378fbaa7bb23bfd5f85be906",
        "title": "渔家傲 野店无人霜似水",
        "author": "程垓",
        "content": "野店无人霜似水。\n清灯照影寒侵被。\n门外行人催客起。\n因个事。\n老来方有思家泪。\n寄问梅花开也未。\n爱花只有归来是。\n想见小桥歌舞地。\n浑含喜。\n天涯不念人憔悴。",
        "dynasty": "宋",
        "collection_info": null
    },
    {
        "uuid": "13e833fcbde8a20529c9869892217afd",
        "title": "渔家傲 独木小舟烟雨湿",
        "author": "程垓",
        "content": "独木小舟烟雨湿。\n燕儿乱点春江碧。\n江上青山随意觅。\n人寂寂。\n落花芳草催寒食。\n昨夜青楼今日客。\n吹愁不得东风力。\n细拾残红书怨泣。\n流水急。\n不知那个传消息。",
        "dynasty": "宋",
        "collection_info": null
    },
    {
        "uuid": "3bb5fd224dc988990722a25c2e8e3399",
        "title": "临江仙 送我南来舟一叶",
        "author": "程垓",
        "content": "送我南来舟一叶，谁教催动鸣榔。\n高城不见水茫茫。\n云湾才几曲，折尽九回肠。\n买酒浇愁愁不尽，江烟也共凄凉。\n和天瘦了也何妨。\n只愁今夜雨，更做泪千行。",
        "dynasty": "宋",
        "collection_info": null
    },
    {
        "uuid": "b56115fe1fb845e068aa5ef1ccfb9c7e",
        "title": "临江仙 浓绿锁窗闲院静",
        "author": "程垓",
        "content": "浓绿锁窗闲院静，照人明月团团。\n夜长幽梦见伊难。\n瘦从香脸薄，愁到翠眉残。\n只道花时容易见，如今花尽春阑。\n画楼依旧五更寒。\n可怜红绣被，空记合时欢。",
        "dynasty": "宋",
        "collection_info": null
    },
    {
        "uuid": "e1ced5f182b56e48583ed0675c4d1f07",
        "title": "朝中措 矮窗西畔翠荷香",
        "author": "程垓",
        "content": "矮窗西畔翠荷香。\n人在小池塘。\n何事未拈期局，却来闲倚胡床。\n金盆弄水，玉钗亸鬓，妆懒何妨。\n莫道困来不饮，今宵却恨天凉。",
        "dynasty": "宋",
        "collection_info": null
    },
    {
        "uuid": "cff9ce6ce61b86361ebef2e53cf2c111",
        "title": "朝中措 华筵饮散撤芳尊",
        "author": "程垓",
        "content": "华筵饮散撤芳尊。\n人影乱纷纷。\n且约玉骢留住，细将团凤平分。\n一瓯看取，招回酒兴，爽彻诗魂。\n歌罢清风两腋，归来明月千门。",
        "dynasty": "宋",
        "collection_info": null
    },
    {
        "uuid": "d6f3441bacf5796ae40c61a9c199c7ec",
        "title": "朝中措 龙团分罢觉芳滋",
        "author": "程垓",
        "content": "龙团分罢觉芳滋。\n歌彻碧云词。\n翠袖且留纤玉，沈香载捧冰垍。\n一声清唱，半瓯轻啜，愁绪如丝。\n记取临汾馀味，图教归后相思。",
        "dynasty": "宋",
        "collection_info": null
    },
    {
        "uuid": "4d5692617597db2327878fd380e8869b",
        "title": "朝中措 真游六六洞中仙",
        "author": "程垓",
        "content": "真游六六洞中仙。\n骑鹤下三天。\n休道日斜岁暮，行年方是韶华。\n相逢一笑，此心不动，须待明年。\n要得安排稳当，除非四十相连。",
        "dynasty": "宋",
        "collection_info": null
    },
    {
        "uuid": "5c9144158968e16651aa0c1ec305209a",
        "title": "朝中措 片花飞后水东流",
        "author": "程垓",
        "content": "片花飞后水东流。\n无计挽春留。\n香小谁栽杜若，梦回依旧扬州。\n破瓜年在，娇花艳冶，舞柳纤柔。\n莫道刘郎霜鬓，才情未放春休。",
        "dynasty": "宋",
        "collection_info": null
    },
    {
        "uuid": "35300ad67ce7a363673cdd7c91deba96",
        "title": "醉落魄・一斛珠 风催雨促",
        "author": "程垓",
        "content": "风催雨促。\n今番不似前欢足。\n早来最苦离情毒。\n唱我新词，掩着面儿哭。\n临行只怕人行远。\n殷勤更写多情曲。\n相逢已是腰如束。\n从此知他，还减几分玉。",
        "dynasty": "宋",
        "collection_info": null
    },
    {
        "uuid": "029f9e03c4df3f1f10997ce3273c36b3",
        "title": "酷相思 月挂霜林寒欲坠",
        "author": "程垓",
        "content": "月挂霜林寒欲坠。\n正门外、催人起。\n奈离别、如今真个是。\n欲住也、留无计。\n欲去也、来无计。\n马上离魂衣上泪。\n各自个、供憔悴。\n问江路梅花开也未。\n春到也、须频寄。\n人到也、须频寄。",
        "dynasty": "宋",
        "collection_info": null
    },
    {
        "uuid": "f11a1aeaace8ccb7b24b65bfdf31f600",
        "title": "生查子 溪光曲曲村",
        "author": "程垓",
        "content": "溪光曲曲村，花影重重树。\n风物小桃源，春事还如许。\n情知送客来，又作寻芳去。\n可惜一春诗，总为闲愁赋。",
        "dynasty": "宋",
        "collection_info": null
    },
    {
        "uuid": "77c4906715f0bcd7be724704139c981f",
        "title": "生查子 长记别郎时",
        "author": "程垓",
        "content": "长记别郎时，月淡梅花影。\n梅影又横窗，不见江南信。\n无心换夕香，有分怜朝镜。\n不怕瘦棱棱，只怕梅开尽。",
        "dynasty": "宋",
        "collection_info": null
    },
    {
        "uuid": "7b041019e954ef731c49c25ddad1acc2",
        "title": "忆王孙 萧萧梅雨断人行",
        "author": "程垓",
        "content": "萧萧梅雨断人行。\n门掩残春绿荫生。\n翠被寒灯枕自横。\n梦初惊。\n窗外啼鹃催五更。",
        "dynasty": "宋",
        "collection_info": null
    },
    {
        "uuid": "4a948b625d6b887d533b627f8d3dbc30",
        "title": "卜算子 枕簟暑风消",
        "author": "程垓",
        "content": "枕簟暑风消，帘幕秋风动。\n月到夜来愁处明，只照团衾凤。\n去意杳无凭，别语愁难送。\n一纸鱼笺枕底香，且做新来梦。",
        "dynasty": "宋",
        "collection_info": null
    },
    {
        "uuid": "f9dc6048e257ab18241423c2475e88c3",
        "title": "卜算子 独自上层楼",
        "author": "程垓",
        "content": "独自上层楼，楼外青山远。\n望到斜阳欲尽时，不见西飞雁。\n独自下层楼，楼下蛩声怨。\n待到黄昏月上时，依旧柔肠断。",
        "dynasty": "宋",
        "collection_info": null
    },
    {
        "uuid": "630a6a305b13910efc12c37caf253001",
        "title": "卜算子 几日赏花天",
        "author": "程垓",
        "content": "几日赏花天，月淡荼䕷小。\n写尽相思唤不来，又是花飞了。\n春在怕愁多，春去怜欢少。\n一夜安排梦不成，月堕西窗晓。",
        "dynasty": "宋",
        "collection_info": null
    },
    {
        "uuid": "7d1a115704a2ab91fb46ce324921b88e",
        "title": "霜天晓角 几夜锁窗揭",
        "author": "程垓",
        "content": "几夜锁窗揭。\n素蟾光似雪。\n恰恨照人欹枕，纱橱爽、簟纹滑。\n迤逦篆香裛。\n好坏谁共说。\n若是知人风味，来分取、半床月。",
        "dynasty": "宋",
        "collection_info": null
    },
    {
        "uuid": "4fa336cafd1166de9a822788b7a89bce",
        "title": "霜天晓角 玉清冰样洁",
        "author": "程垓",
        "content": "玉清冰样洁。\n几夜相思切。\n谁料浓云遮拥，同心带、甚时结。\n匆匆休惜别。\n还有来时节。\n记取江阴归路，须共踏、夜深月。",
        "dynasty": "宋",
        "collection_info": null
    },
    {
        "uuid": "d1e2f6a5a15a5c8478a43086adcdede1",
        "title": "乌夜啼 杨柳拖烟漠漠",
        "author": "程垓",
        "content": "杨柳拖烟漠漠，梨花浸月溶溶。\n吹香院落春还尽，憔悴立东风。\n只道芳时易见，谁知密约难通。\n芳园绕遍无人问，独自拾残红。",
        "dynasty": "宋",
        "collection_info": null
    },
    {
        "uuid": "fe332f2193594abc5230fed144a4f3ea",
        "title": "乌夜啼 白酒欺人易醉",
        "author": "程垓",
        "content": "白酒欺人易醉，黄花笑我多愁。\n一年只有秋光好，独自却悲秋。\n风急常吹梦去，月迟多为人留。\n半黄橙子和诗卷，空自伴床头。",
        "dynasty": "宋",
        "collection_info": null
    },
    {
        "uuid": "d3f47c1207cdf81a5af5b322b93424da",
        "title": "乌夜啼 绿外深深柳巷",
        "author": "程垓",
        "content": "绿外深深柳巷，红间曲曲花楼。\n一春想见贪游冶，不道有人愁。\n三月东风易老，几宵明月难留。\n酴醿白尽窗前也，还肯醉来否。",
        "dynasty": "宋",
        "collection_info": null
    },
    {
        "uuid": "f49f70888330c4e6bed8eca71913ba4f",
        "title": "瑞鹧鸪 东风冷落旧梅台",
        "author": "程垓",
        "content": "东风冷落旧梅台。\n犹喜山花拂面开。\n绀色染衣春意静，水沈熏骨晚风来。\n柔条不学丁香结，矮树仍参茉莉栽。\n安得方盆载幽植，道人随处作香材。",
        "dynasty": "宋",
        "collection_info": null
    },
    {
        "uuid": "474bcb09f0e2ead22a42562d44a1e66a",
        "title": "瑞鹧鸪 门前杨柳绿成阴",
        "author": "程垓",
        "content": "门前杨柳绿成阴。\n翠坞笼香径自深。\n迟日暖熏芳草眼，好风轻撼落花心。\n无多春恨莺难语，最晚朝眠蝶易寻。\n惟有狂醒不相贷，酿成憔悴到如今。",
        "dynasty": "宋",
        "collection_info": null
    },
    {
        "uuid": "1543645a9f63774dca49aa55aaa660f2",
        "title": "青玉案 宝林岩畔凌云路",
        "author": "程垓",
        "content": "宝林岩畔凌云路。\n记藉草、寻梅去。\n咏绿书红知几度。\n行云归后，碧云遮断，寂寞人何处。\n一声长笛江天暮。\n别后谁吟倚楼句。\n匀面照溪心已许。\n欲凭锦字，写人愁去，生怕梨花雨。",
        "dynasty": "宋",
        "collection_info": null
    },
    {
        "uuid": "d0fe4fe243f9d4c795394e6031ecd0c1",
        "title": "好事近 别梦记春前",
        "author": "程垓",
        "content": "别梦记春前，春尽苦无归日。\n想见鹊声庭院，误几回消息。\n万重离恨万重山，无处说思忆。\n只有路傍双堠，也随人孤只。",
        "dynasty": "宋",
        "collection_info": null
    },
    {
        "uuid": "fb1fd3106d4f87784e20df7c297972f0",
        "title": "好事近 天淡一帘秋",
        "author": "程垓",
        "content": "天淡一帘秋，明月几时来得。\n何事桂底香近，把清光邀勒。\n人间明晦总由天，何必问通塞。\n且为人如月好，醉莫分南北。",
        "dynasty": "宋",
        "collection_info": null
    },
    {
        "uuid": "a589597a6530ed362c05ab722baa41ad",
        "title": "好事近 烟尽戍楼空",
        "author": "程垓",
        "content": "烟尽戍楼空，又是一帘佳月。\n何事山城留滞，负好花时节。\n烧灯翦彩没心情，应有翠娥说。\n欲借好风吹恨，奈乱云愁叠。",
        "dynasty": "宋",
        "collection_info": null
    },
    {
        "uuid": "adf9ddad1b22cb1d45786aebbfb9c937",
        "title": "好事近 急雨闹冰荷",
        "author": "程垓",
        "content": "急雨闹冰荷，销尽一襟烦暑。\n趁取晚凉幽会，近翠阴浓处。\n风梢危滴撼珠矶，洒面得新句。\n莫怪玉壶倾尽，待月明归去。",
        "dynasty": "宋",
        "collection_info": null
    },
    {
        "uuid": "a6c74313385eef5f9f289d2a784c65ec",
        "title": "点绛唇 梅雨收黄",
        "author": "程垓",
        "content": "梅雨收黄，暑风依旧闲庭院。\n露荷轻颤。\n只有香浮面。\n挂起西窗，月澹无人见。\n幽情远。\n随钗低扇。\n好个凉方便。",
        "dynasty": "宋",
        "collection_info": null
    },
    {
        "uuid": "57780279b6474d01ced6b82a02143821",
        "title": "如梦令 风入藕花翻动",
        "author": "程垓",
        "content": "风入藕花翻动。\n夜气与香俱纵。\n月又带风来，凉意一襟谁共。\n情重。\n情重。\n可惜短宵无梦。",
        "dynasty": "宋",
        "collection_info": null
    },
    {
        "uuid": "ac84b55fb8869e86558a7471be2f8f58",
        "title": "清平乐 山城桃李",
        "author": "程垓",
        "content": "山城桃李。\n催促春无几。\n日日为花须早起。\n犹□惜花无计。\n阿谁留得春风。\n长教绕绿围红。\n莫遣十分芳意，输他万点愁容。",
        "dynasty": "宋",
        "collection_info": null
    },
    {
        "uuid": "cb4fdd8bab0f75e21f81b9cbdc3b9f06",
        "title": "清平乐 秋香谁买",
        "author": "程垓",
        "content": "秋香谁买。\n散入琉璃界。\n点缀小红全不碍。\n还却铅华馀债。\n夜来月底相期。\n一枝未觉香迟。\n恰似青绫帐底，绛罗初试裙儿。",
        "dynasty": "宋",
        "collection_info": null
    },
    {
        "uuid": "60c68aa32de4c346e057bc8dca2721c1",
        "title": "清平乐 疏疏整整",
        "author": "程垓",
        "content": "疏疏整整。\n风急花无定。\n红烛照筵寒欲凝。\n时见筛帘玉影。\n夜深明月笼纱。\n醉归凉面香料。\n犹有惜梅心在，满庭误作吹花。",
        "dynasty": "宋",
        "collection_info": null
    },
    {
        "uuid": "b3b1999ba2dfb96227f6946ce3493eef",
        "title": "清平乐 绿深红少",
        "author": "程垓",
        "content": "绿深红少。\n柳外横桥小。\n双燕不知幽梦好。\n惊起碧窗春晓。\n起来瞢�┒嗍薄�玉台金镜慵移。\n多少春愁未说，却来闲数花枝。",
        "dynasty": "宋",
        "collection_info": null
    },
    {
        "uuid": "2ffa833d54a342e691e7eafb1b5aa270",
        "title": "望秦川・南歌子 柳弱眠初醒",
        "author": "程垓",
        "content": "柳弱眠初醒，梅残舞尚痴。\n春阴将冷傍帘帷。\n又是东风和恨、向人归。\n乐事灯前记，愁肠酒后知。\n老来无计遣芳时。\n只有闲情随分、品花枝。",
        "dynasty": "宋",
        "collection_info": null
    },
    {
        "uuid": "98812c32f893528c403730a5fb5b72e4",
        "title": "望秦川・南歌子 竹粉翻新箨",
        "author": "程垓",
        "content": "竹粉翻新箨，荷花拭靓妆。\n断云侵晚度横塘。\n小扇斜钗依约、傍牙床。\n蘸蜜分红荔，倾筒泻碧香。\n醉时风雨醒时凉。\n明月多情依旧、过西厢。",
        "dynasty": "宋",
        "collection_info": null
    },
    {
        "uuid": "4b5d00e8183893c40900bbd12730c903",
        "title": "望秦川・南歌子 翠黛随妆浅",
        "author": "程垓",
        "content": "翠黛随妆浅，铢衣称体香。\n好风偏与十分凉。\n却扇含情独自、绕池塘。\n碧藕丝丝嫩，红榴叶叶双。\n牵丝摘叶为谁忙。\n情到厌厌拼醉、又何妨。",
        "dynasty": "宋",
        "collection_info": null
    },
    {
        "uuid": "59597acde4011eb2699573cfbeddc31a",
        "title": "天仙子 惨惨霜林冬欲尽",
        "author": "程垓",
        "content": "惨惨霜林冬欲尽。\n又是溪梅寒弄影。\n矮窗曲屋夜烧香，人已静。\n灯垂烬。\n点滴芭蕉和雨听。\n约个归期犹未定。\n一夜梦魂终不稳。\n知他勾得许多情，真个闷。\n无人问。\n说与画楼应不信。",
        "dynasty": "宋",
        "collection_info": null
    },
    {
        "uuid": "b46855d3da0a8d0ff0e4d4680ad6fc66",
        "title": "望江南・忆江南 篷上雨",
        "author": "程垓",
        "content": "篷上雨，篷底有人愁。\n身在汉江东畔去，不知家在锦江头。\n烟水两悠悠。\n吾老矣，心事几时休。\n沈水熨香年似日，薄云垂帐夏如秋。\n安得小书舟。",
        "dynasty": "宋",
        "collection_info": null
    },
    {
        "uuid": "83d4dee5caa70531eadd344b976472f2",
        "title": "南歌子 雨燕翻新幕",
        "author": "程垓",
        "content": "雨燕翻新幕，风鹃绕旧枝。\n画堂春尽日迟迟。\n又是一番平绿、涨西池。\n病起尊难尽，腰宽带易垂。\n不堪村落子规啼。\n问道行人一去、几时归。",
        "dynasty": "宋",
        "collection_info": null
    },
    {
        "uuid": "54e35cf840235b7d6701320ca29ba62d",
        "title": "南歌子 淡霭笼青琐",
        "author": "程垓",
        "content": "淡霭笼青琐，轻寒薄翠绡。\n有人憔悴带宽腰。\n又见东风、不忍见柔条。\n闷酒尊难寻，闲香篆易销。\n夜来溪雪已平桥。\n溪上梅魂凭仗、一相招。",
        "dynasty": "宋",
        "collection_info": null
    },
    {
        "uuid": "cbc49b16afc470bcb94fb9f4c8af0575",
        "title": "南歌子 梅坞飞香定",
        "author": "程垓",
        "content": "梅坞飞香定，兰窗翠色齐。\n水边沙际又春归。\n领略东风、能有几人知。\n爱月眠须晚，寻花去未迟。\n谁家庭院更芳菲。\n费尽才情、休负一春诗。",
        "dynasty": "宋",
        "collection_info": null
    },
    {
        "uuid": "e7315044812380d18b06ef7298c9abc5",
        "title": "南歌子 荷盖倾新绿",
        "author": "程垓",
        "content": "荷盖倾新绿，榴巾蹙旧红。\n水亭烟榭晚凉中。\n又是一钩新月、静房栊。\n丝藕清如雪，幮纱薄似空。\n好维今夜与谁同。\n唤取玉人来共、一帘风。",
        "dynasty": "宋",
        "collection_info": null
    },
    {
        "uuid": "d2882d3aad1af0e34e227c42affb8b45",
        "title": "南歌子 野水寻溪路",
        "author": "程垓",
        "content": "野水寻溪路，青山踏晚春。\n偶来相值却锺情。\n一树琼瑶洗尽、客衣襟。\n曲沼通诗梦，幽窗净俗尘。\n何时散发伴襜裙。\n后夜相思生怕、月愁人。",
        "dynasty": "宋",
        "collection_info": null
    },
    {
        "uuid": "858d58e2eea105e7bfe78804cf21649d",
        "title": "南乡子 几日诉离尊",
        "author": "程垓",
        "content": "几日诉离尊。\n歌尽阳关不忍分。\n此度天涯真个去，销魂。\n相送黄花落叶村。\n斜日又黄昏。\n萧寺无人半掩门。\n今夜粉香明月泪，休论。\n只要罗巾记旧痕。",
        "dynasty": "宋",
        "collection_info": null
    },
    {
        "uuid": "96d4f38edee1e1a7e013f47edd74c3d6",
        "title": "浪淘沙 才合又轻离",
        "author": "程垓",
        "content": "才合又轻离。\n心事多违。\n小窗灯影记亲移。\n可奈酒酣花困处，不省人归。\n山翠又如眉。\n肠断幽期。\n相思有梦阿谁知。\n莫遣重来风絮乱，不似当时。",
        "dynasty": "宋",
        "collection_info": null
    },
    {
        "uuid": "ed2b7e539268a637a518774dfaa14caf",
        "title": "浪淘沙 老去懒寻花",
        "author": "程垓",
        "content": "老去懒寻花。\n独自生涯。\n几枝疏影浸窗纱。\n昨夜月来人不睡，看尽横斜。\n门外欲啼鸦。\n香意凌霞。\n从渠千树绕人家。\n世上一枝元也足，不要随他。",
        "dynasty": "宋",
        "collection_info": null
    },
    {
        "uuid": "b99196c41d7c942d116a62ff6a701cc3",
        "title": "摊破南乡子 休赋惜春诗",
        "author": "程垓",
        "content": "休赋惜春诗。\n留春住、说与人知。\n一年已负东风瘦，说愁说恨，数期数刻，只望归时。\n莫怪杜鹃啼。\n真个也、唤得人归。\n归来休恨花开了，梁间燕子，且教知道，人也双飞。",
        "dynasty": "宋",
        "collection_info": null
    },
    {
        "uuid": "ca2005f8df21ae45eec22cc2be2b63dd",
        "title": "祝英台・祝英台近 坠红轻",
        "author": "程垓",
        "content": "坠红轻，浓绿润，深院又春晚。\n睡起厌厌，无语小妆懒。\n可堪三月风光，五更魂梦，又都被、杜鹃催攒。\n怎消遣。\n人道愁与春归，春归愁未断。\n闲倚银屏，羞怕泪痕满。\n断肠沈水重熏，瑶琴闲理，奈依旧、夜寒人远。",
        "dynasty": "宋",
        "collection_info": null
    },
    {
        "uuid": "85f597fd4acd248cea6b8aa67f55924e",
        "title": "虞美人 轻红短白东城路",
        "author": "程垓",
        "content": "轻红短白东城路。\n忆得分襟处。\n柳丝无赖舞春柔。\n不系离人、只解系离愁。\n如今花谢春将老。\n柳下无人到。\n月明门外子规啼。\n唤得人愁、争似唤人归。",
        "dynasty": "宋",
        "collection_info": null
    },
    {
        "uuid": "7e306b00bf4e868392704db5cea97ba9",
        "title": "长相思 对重阳",
        "author": "程垓",
        "content": "对重阳。\n感重阳。\n身在西风天一方。\n年年人断肠。\n景凄凉。\n客凄凉。\n纵有黄花祗异乡。\n晚云连梦长。",
        "dynasty": "宋",
        "collection_info": null
    },
    {
        "uuid": "cfc54b15d5cca1bb4a1452d5917222b6",
        "title": "长相思 酒孤斟",
        "author": "程垓",
        "content": "酒孤斟。\n客孤吟。\n戏马台荒露草深。\n英雄何处寻。\n爱登临。\n莫登临。\n定是愁来关客心。\n暮天烟水沈。",
        "dynasty": "宋",
        "collection_info": null
    },
    {
        "uuid": "526bf4c6cc90cdc15e8673bf921a6218",
        "title": "长相思 风敲窗",
        "author": "程垓",
        "content": "风敲窗。\n雨敲窗。\n窗外芭蕉云作幢。\n声声愁对床。\n剔银缸。\n点银缸。\n梦采芙蓉隔一江。\n几时蝴蝶双。",
        "dynasty": "宋",
        "collection_info": null
    },
    {
        "uuid": "df31d4d9f4ff4ed747d4c7ee6772a378",
        "title": "鹊桥仙 角声吹月",
        "author": "程垓",
        "content": "角声吹月，风声落枕，梦与柔肠俱断。\n谁教当日太情浓，扬不下、新愁一段。\n黄花开了，梅花开未，曾约那时相见。\n莫教容易负幽期，怕真个、孤他泪眼。",
        "dynasty": "宋",
        "collection_info": null
    },
    {
        "uuid": "00bd401ddcafd61436d2a786a9bbc161",
        "title": "醉落魄・一斛珠 晚凉时节",
        "author": "程垓",
        "content": "晚凉时节。\n翠梧风定蝉声歇。\n有人睡起香浮颊。\n倚着阑干，笑拣青荷叶。\n如今往事愁难说。\n曲池依旧闲风月。\n田田翠盖香罗叠。\n留得露痕，都是泪珠结。",
        "dynasty": "宋",
        "collection_info": null
    },
    {
        "uuid": "dab29352e11273b5ae635d2f2628fffa",
        "title": "减字木兰花 双双相并",
        "author": "程垓",
        "content": "双双相并。\n一点红边偏照映。\n玉翦云裁。\n不比浮花共蒂开。\n几回心曲。\n选胜摘来情自足。\n插向云鬟。\n要与仙郎比并看。",
        "dynasty": "宋",
        "collection_info": null
    },
    {
        "uuid": "bfb38c0b474c06dc75242d06d3945965",
        "title": "谒金门 春悄悄",
        "author": "程垓",
        "content": "春悄悄。\n红到一枝先巧。\n酒入半腮微带卯。\n粉寒香未饱。\n芳意枝头偏闹。\n困尽蜂须莺爪。\n拟倩玉纤和露拗。\n情多愁易搅。",
        "dynasty": "宋",
        "collection_info": null
    },
    {
        "uuid": "a5d182b086803199f2ce407ccfe387a3",
        "title": "谒金门 花簇簇",
        "author": "程垓",
        "content": "花簇簇。\n触眼万条垂玉。\n小院春深窗锁绿。\n水沈风断续。\n明月又侵楼曲。\n羞向枕囊拘束。\n只待夜深清影足。\n醉来花底宿。",
        "dynasty": "宋",
        "collection_info": null
    },
    {
        "uuid": "5a572e1a9ac40194e1d2eadf3e2e9523",
        "title": "谒金门 乌帽侧",
        "author": "程垓",
        "content": "乌帽侧。\n行遍杏花春色。\n野意青青分陇麦。\n人家烟水隔。\n春事莫催行客。\n弹指青梅堪摘。\n醉倚暮天江拍拍。\n雨晴沙路白。",
        "dynasty": "宋",
        "collection_info": null
    },
    {
        "uuid": "7e839cc85823fe9b2916bdfb9442c540",
        "title": "谒金门 花半湿",
        "author": "程垓",
        "content": "花半湿。\n一霎晚云笼密。\n天气未佳风又急。\n小庭愁独立。\n酒病起来无力。\n懊恼篆烟锁碧。\n一饷春情无处觅。\n小屏山数尺。",
        "dynasty": "宋",
        "collection_info": null
    },
    {
        "uuid": "99ed780606b952a0c77b9bcd604e6804",
        "title": "谒金门 春夜雨",
        "author": "程垓",
        "content": "春夜雨。\n催润柳塘花坞。\n小院深深门几许。\n画帘香一缕。\n独立晚庭凝伫。\n细把花枝闲数。\n燕子不来天欲暮。\n说愁无处所。",
        "dynasty": "宋",
        "collection_info": null
    },
    {
        "uuid": "7ac98e00448b203c5b22ccf8b29e786c",
        "title": "谒金门 风阵阵",
        "author": "程垓",
        "content": "风阵阵。\n吹落杨花无定。\n酒病厌厌三月尽。\n花檀红自隐。\n新绿轩窗清润。\n月影又移墙影。\n手拈青梅无处问。\n一春长闷损。",
        "dynasty": "宋",
        "collection_info": null
    },
    {
        "uuid": "00dc7592262a8a28e86c4fcb97a60bf4",
        "title": "谒金门 浓睡醒",
        "author": "程垓",
        "content": "浓睡醒。\n惊对一帘秋影。\n桐叶乍零风不定。\n半窗疏雨影。\n愁与年光不尽。\n老入星星双鬓。\n只拟上楼寻远信。\n雁遥烟水暝。",
        "dynasty": "宋",
        "collection_info": null
    },
    {
        "uuid": "e2294d39a752800d13e68d824b24ff08",
        "title": "蝶恋花 日下船篷人未起",
        "author": "程垓",
        "content": "日下船篷人未起。\n一个燕儿，说尽伤春意。\n江上残花能有几。\n风催雨促成容易。\n湖海客心千万里。\n着力东风，推得人行未。\n相次桃花三月水。\n菱歌谁伴西湖醉。",
        "dynasty": "宋",
        "collection_info": null
    },
    {
        "uuid": "f93fae5b8f4ec6f7cf58be5490dce373",
        "title": "蝶恋花 满路梅英飞雪粉",
        "author": "程垓",
        "content": "满路梅英飞雪粉。\n临水人家，先得春光嫩。\n楼底杏花楼外影。\n墙东柳线墙西恨。\n撷翠揉红何处问。\n暖入眉峰，已作伤春困。\n归路月痕弯一寸。\n芳心只为东风损。",
        "dynasty": "宋",
        "collection_info": null
    },
    {
        "uuid": "161f4307f821d8c652f1af1b86dcc966",
        "title": "蝶恋花 寒意勒花春未足",
        "author": "程垓",
        "content": "寒意勒花春未足。\n只有东风，不管春拘束。\n杨柳满城吹又绿。\n可人青眼还相属。\n小叶星星眠未熟。\n看尽行人，唱彻《阳关曲》。\n心事一春何计续。\n芳条未展眉先蹙。",
        "dynasty": "宋",
        "collection_info": null
    },
    {
        "uuid": "2238f29cc53113067549c63cac7b8152",
        "title": "蝶恋花 晴带溪光春自媚",
        "author": "程垓",
        "content": "晴带溪光春自媚。\n绕翠萦青，来约东风醉。\n云补断山疏复缀。\n雨回绿野清还丽。\n拄杖不妨舒客意。\n临水人家，问有花开未。\n江左风流今有几。\n逢春不要人憔悴。",
        "dynasty": "宋",
        "collection_info": null
    },
    {
        "uuid": "5e939ef96d70ad60ab7ebdb3b113ff4f",
        "title": "蝶恋花 翠幕成阴帘拂地",
        "author": "程垓",
        "content": "翠幕成阴帘拂地。\n池馆无人，四面生凉意。\n荷气竹香俱细细。\n分明着莫清风袂。\n玉枕如冰笙似水。\n才亸横钗，早被莺呼起。\n今夜月明人未睡。\n只消三四分来醉。",
        "dynasty": "宋",
        "collection_info": null
    },
    {
        "uuid": "7e8ee79faefdf933c04e6398d7f332bd",
        "title": "蝶恋花 画阁红炉屏四向",
        "author": "程垓",
        "content": "画阁红炉屏四向。\n梅拥寒香，次第侵帷帐。\n烛影半低花影幌。\n修眉正在花枝傍。\n殢粉偎香羞一饷。\n未识春风，已觉春情荡。\n醉里不知霜月上。\n归来已踏梅花浪。",
        "dynasty": "宋",
        "collection_info": null
    },
    {
        "uuid": "68e14f12c062e17b4e8e0888196d8bc9",
        "title": "蝶恋花 楼角吹花烟月堕",
        "author": "程垓",
        "content": "楼角吹花烟月堕。\n的皪韶研，又向梅心破。\n钗上采旛看一个。\n赏心已觉春生坐。\n莫恨年华风雨过。\n人日嬉游，次第连灯火。\n翠幄高张金盏大。\n已拼醉袖随香亸。",
        "dynasty": "宋",
        "collection_info": null
    },
    {
        "uuid": "f033b16be9f2c1f68c8d7bf788d2f4bb",
        "title": "蝶恋花 小院菊残烟雨细",
        "author": "程垓",
        "content": "小院菊残烟雨细。\n天气凄凉，恼得人憔悴。\n被暖橙香羞早起。\n玉钗一任慵云坠。\n楼上珠帘钩也未。\n数尺遥山，供尽伤高意。\n伫立不禁残酒味。\n绣罗依旧和香睡。",
        "dynasty": "宋",
        "collection_info": null
    },
    {
        "uuid": "dc984e37b2e5e61576e40a1a067f367a",
        "title": "蝶恋花 小院秋光浓欲滴",
        "author": "程垓",
        "content": "小院秋光浓欲滴。\n独自钩帘，细数归鸿翼。\n鸿断天高无处觅。\n矮窗催暝蛩催织。\n凉月去人才数尺。\n断发萧骚，醉傍西风立。\n愁眼望天收不得。\n露华衣上三更湿。",
        "dynasty": "宋",
        "collection_info": null
    },
    {
        "uuid": "a2595ef4c8212507471c367e6d9f7b21",
        "title": "蝶恋花 晴日溪山春可数",
        "author": "程垓",
        "content": "晴日溪山春可数。\n水绕池塘，知有人家住。\n寻日寻花花不语。\n旧时春恨还如许。\n苦恨东风无意绪。\n只解催花，不解催人去。\n日晚荒烟迷古戍。\n断魂正在梅花浦。",
        "dynasty": "宋",
        "collection_info": null
    },
    {
        "uuid": "b0b6c777824e13d926ba6965675ae6a9",
        "title": "菩萨蛮 和风暖日西郊路",
        "author": "程垓",
        "content": "和风暖日西郊路。\n游人又踏青山去。\n何处碧云衫。\n映溪才两三。\n疏松分翠黛。\n故作羞春态。\n回首杏烟消。\n月明归渡桥。",
        "dynasty": "宋",
        "collection_info": null
    },
    {
        "uuid": "9e4be39004bb236208a05c85e0fee181",
        "title": "菩萨蛮 春回绿野烟光薄",
        "author": "程垓",
        "content": "春回绿野烟光薄。\n低花矮柳田家乐。\n陇麦又青青。\n喧蜂闲趁人。\n野翁忘近远。\n怪识刘郎面。\n断却小桥溪。\n怕人溪外知。",
        "dynasty": "宋",
        "collection_info": null
    },
    {
        "uuid": "f06be5a3e2a43178de6e073e8470da55",
        "title": "菩萨蛮 画桥拍拍春江绿",
        "author": "程垓",
        "content": "画桥拍拍春江绿。\n行人正在春江曲。\n花润接平川。\n有人花底眠。\n东风元自好。\n只怕催花老。\n安得万垂杨。\n系教春日长。",
        "dynasty": "宋",
        "collection_info": null
    },
    {
        "uuid": "7e493529d91bfc8a4dc7a4812df3a720",
        "title": "菩萨蛮 平芜冉冉连云绿",
        "author": "程垓",
        "content": "平芜冉冉连云绿。\n斜阳衬雨明溪足。\n小鸭睡晴沙。\n翠烘三两花。\n春光闲婉娩。\n尽日无人见。\n试着小屏山。\n图归云际看。",
        "dynasty": "宋",
        "collection_info": null
    },
    {
        "uuid": "4a8084a79feca542327a928a3aea3670",
        "title": "菩萨蛮 山头翠树调莺舌",
        "author": "程垓",
        "content": "山头翠树调莺舌。\n山腰野菜飞黄蝶。\n来为等闲休。\n去成多少愁。\n小庭花木改。\n犹有啼痕在。\n别后不曾看。\n怕花和泪残。",
        "dynasty": "宋",
        "collection_info": null
    },
    {
        "uuid": "643c0d93433642969580ace8ca55596d",
        "title": "菩萨蛮 罗衫乍试寒犹怯",
        "author": "程垓",
        "content": "罗衫乍试寒犹怯。\n妒花风雨连三月。\n灯冷闭门时。\n有愁谁得知。\n此情真个苦。\n只为当时语。\n莫道絮沾泥。\n絮飞魂亦飞。",
        "dynasty": "宋",
        "collection_info": null
    },
    {
        "uuid": "960d0c2c14eebd88b322d4a11a96facf",
        "title": "菩萨蛮 夜来花底莺饶舌",
        "author": "程垓",
        "content": "夜来花底莺饶舌。\n把人心事分明说。\n许大好因缘。\n只成容易传。\n春阑无好计。\n唯有归来是。\n从此玉台前。\n晓妆休太妍。",
        "dynasty": "宋",
        "collection_info": null
    },
    {
        "uuid": "f2fc913aef8c2c28e302ccfe5b07bf96",
        "title": "菩萨蛮 小窗荫绿清无暑",
        "author": "程垓",
        "content": "小窗荫绿清无暑。\n篆香终日萦兰炷。\n冰簟涨寒涛。\n清风一枕高。\n有日团扇却。\n门掩庭花落。\n少待月侵床。\n教他魂梦凉。",
        "dynasty": "宋",
        "collection_info": null
    },
    {
        "uuid": "8debd365c5a22a78aeb9c9c5b3c24248",
        "title": "菩萨蛮 暑庭消尽风鸣树",
        "author": "程垓",
        "content": "暑庭消尽风鸣树。\n树鸣风尽消庭暑。\n横枕一声莺。\n莺声一枕横。\n扇纨低粉面。\n面粉低纨扇。\n凉月淡侵床。\n床侵淡月凉。",
        "dynasty": "宋",
        "collection_info": null
    },
    {
        "uuid": "da0835e2525b6a5919a28a351a7a91e6",
        "title": "菩萨蛮 东风有意留人住",
        "author": "程垓",
        "content": "东风有意留人住。\n熏风无意催人去。\n去住两茫然。\n相逢成短缘。\n平生花柳笑。\n过后关心少。\n今日奈情何。\n为伊饶恨多。",
        "dynasty": "宋",
        "collection_info": null
    },
    {
        "uuid": "b356fed51d8b3aa78d4b3c745be15e3b",
        "title": "菩萨蛮 去年恰好双星节",
        "author": "程垓",
        "content": "去年恰好双星节。\n鹊桥未渡人离别。\n不恨障云生。\n恨他真个行。\n天涯消息近。\n不见乘鸾影。\n楼外鹧鸪声。\n几回和梦惊。",
        "dynasty": "宋",
        "collection_info": null
    },
    {
        "uuid": "4fdcc9a86a7db7db75f05efae115ed6b",
        "title": "菩萨蛮 浅寒带暝和烟下",
        "author": "程垓",
        "content": "浅寒带暝和烟下。\n轻阴挟雨随风洒。\n翠幕护重帘。\n篆香销半奁。\n平生风雨夜。\n怕近芭蕉下。\n今夕定愁多。\n萧萧声奈何。",
        "dynasty": "宋",
        "collection_info": null
    },
    {
        "uuid": "d4c4775d593d94cbcbd9ff8df476acd7",
        "title": "菩萨蛮 客窗曾剪灯花弄",
        "author": "程垓",
        "content": "客窗曾剪灯花弄。\n谁教来去如春梦。\n冷落旧梅台。\n小桃相次开。\n人间春易老。\n只有山中好。\n闲却槿花篱。\n莫教溪外知。",
        "dynasty": "宋",
        "collection_info": null
    },
    {
        "uuid": "a5252389c36d55c863267bb7e07da560",
        "title": "菩萨蛮 晓烟笼日浮山翠",
        "author": "程垓",
        "content": "晓烟笼日浮山翠。\n春风着水回川媚。\n远近碧重重。\n人家山色中。\n野花香自度。\n似识幽人处。\n安得着三间。\n与山终日闲。",
        "dynasty": "宋",
        "collection_info": null
    },
    {
        "uuid": "f3a185a7305d14e6d6afe43872d1f4ea",
        "title": "菩萨蛮 扶犁野老田东睡",
        "author": "程垓",
        "content": "扶犁野老田东睡。\n插花山女田西醉。\n醉眼眩东西。\n看看桃满溪。\n耕桑山下足。\n纨绮人间俗。\n莫管旧东风。\n从教吹软红。",
        "dynasty": "宋",
        "collection_info": null
    },
    {
        "uuid": "fb7a9cfd51f5f63daa00372a5d096ed7",
        "title": "木兰花・玉楼春 疏枝半作窥窗老",
        "author": "程垓",
        "content": "疏枝半作窥窗老。\n又是一年春意早。\n风低小院得香迟，月傍女墙和影好。\n去年苦被离情恼。\n今日逢花休草草。\n后时花紫尽从他，且趁先春拼醉倒。",
        "dynasty": "宋",
        "collection_info": null
    },
    {
        "uuid": "2d1f7839bc59f09f78fe95fd72d4665a",
        "title": "鹧鸪天 昨夜思量直到明",
        "author": "程垓",
        "content": "昨夜思量直到明。\n拂明心绪更愁人。\n风披露叶高低怨，冷雨寒烟各自轻。\n休赖酒，莫求神。\n为谁教尔许多情。\n如今早被思量损，好更当时做弄成。",
        "dynasty": "宋",
        "collection_info": null
    },
    {
        "uuid": "1fb45dbf266bbca1e5a1547cf49c909f",
        "title": "入塞 好思量",
        "author": "程垓",
        "content": "好思量。\n正秋风、半夜长。\n奈银缸一点，耿耿背西窗。\n衾又凉。\n枕又凉。\n露华凄凄月半床。\n照得人、真个断肠。\n窗前谁浸木犀黄。\n花也香。\n梦也香。",
        "dynasty": "宋",
        "collection_info": null
    },
    {
        "uuid": "53c66e093bab9422260bf473c4b69bce",
        "title": "桃源忆故人 粉霜拂拂凝香砌",
        "author": "程垓",
        "content": "粉霜拂拂凝香砌。\n酝酿梅花天气。\n月上小窗如水。\n冷浸人无寐。\n平生可惯闲憔悴。\n担负新愁不起。\n消遣夜长无计。\n只倚熏香睡。",
        "dynasty": "宋",
        "collection_info": null
    },
    {
        "uuid": "1db129b107af9d3a401df957c9904bb6",
        "title": "愁倚阑・春光好 春犹浅",
        "author": "程垓",
        "content": "春犹浅，柳初芽。\n杏初花。\n杨柳杏花交影处，有人家。\n玉窗明暖烘霞。\n小屏上、水远山斜。\n昨夜酒多春睡重，莫惊他。",
        "dynasty": "宋",
        "collection_info": null
    },
    {
        "uuid": "80790e110fcb1d2fc3810cc6abbb5599",
        "title": "乌夜啼 静院槐风绿涨",
        "author": "程垓",
        "content": "静院槐风绿涨，小窗梅雨黄垂。\n欲看春事留连处，惟有夜寒知。\n魂梦长闲消午醉，扫花共坐风凉。\n归来窗北有胡床。\n兴在羲皇以上。",
        "dynasty": "宋",
        "collection_info": null
    },
    {
        "uuid": "60c9ff6453fe0e51d8d20cd009c39ad6",
        "title": "忆秦娥 青门深",
        "author": "程垓",
        "content": "青门深。\n海棠开尽春阴阴。\n春阴阴。\n万重云水，一寸归心。\n玉楼深锁烟消沈。\n知他何日同登临。\n同登临。\n待收红泪，细说如今。",
        "dynasty": "宋",
        "collection_info": null
    },
    {
        "uuid": "e0d7e099b7f81f2f4b942fb5e45f6f6f",
        "title": "忆秦娥 情脉脉",
        "author": "程垓",
        "content": "情脉脉。\n半黄橙子和香擘。\n和香擘。\n分明记得，袖香熏窄。\n别来人远关山隔。\n见梅不忍和花摘。\n和花摘。\n有书无雁，寄谁归得。",
        "dynasty": "宋",
        "collection_info": null
    },
    {
        "uuid": "8fa43ad18e7453f0f75b30b2bb57c989",
        "title": "忆秦娥 愁无语",
        "author": "程垓",
        "content": "愁无语。\n黄昏庭院黄梅雨。\n黄梅雨。\n新愁一寸，旧愁千缕。\n杜鹃叫断空山苦。\n相思欲计人何许。\n一重云断，一重山阻。",
        "dynasty": "宋",
        "collection_info": null
    },
    {
        "uuid": "747f72190bdf55c381eae25e4608a875",
        "title": "西江月 众绿初围夏荫",
        "author": "程垓",
        "content": "众绿初围夏荫，老红犹驻春妆。\n画帘燕子日偏长。\n静看新雏来往。\n□□□□□□，□□□□□□。\n□□□□□□□。\n□□□□□□。",
        "dynasty": "宋",
        "collection_info": null
    },
    {
        "uuid": "3bb18530f74dfb24a4f6071e777ba301",
        "title": "西江月 □□□□□□",
        "author": "程垓",
        "content": "□□□□□□，□□□□□□。\n□□□□□□□。\n□□□□□□。\n汲井漫随兰炷，心情半怯罗衣。\n粉香消尽无人觑，只门外、子规啼。",
        "dynasty": "宋",
        "collection_info": null
    },
    {
        "uuid": "ab8cf5d5198465bea22b644ce4c45327",
        "title": "乌夜啼 墙外雨肥梅子",
        "author": "程垓",
        "content": "墙外雨肥梅子，阶前水绕荷花。\n阴阴庭户熏风满，水纹簟、怯菱芽。\n春尽难凭燕语，日长惟有蜂卫。\n沈香火冷珠帘暮，个人在、碧窗纱。",
        "dynasty": "宋",
        "collection_info": null
    },
    {
        "uuid": "2181e88525df8bb1e02168a4a4980655",
        "title": "浣溪沙 天女殷勤着意多",
        "author": "程垓",
        "content": "天女殷勤着意多。\n散花犹记病维摩。\n肯来丈室问云何。\n腰佩摘来烦玉笋，鬓香分处想秋波。\n不知真个有情么。",
        "dynasty": "宋",
        "collection_info": null
    },
    {
        "uuid": "06c748baa3b043596e750a341dc86225",
        "title": "浣溪沙 遥想当年出凤雏",
        "author": "程垓",
        "content": "遥想当年出凤雏。\n王□风有未全疏。\n祗今朱绂为谁纡。\n芳草池塘春梦后，粉香帘幕晓晴初。\n一簪华发要人梳。",
        "dynasty": "宋",
        "collection_info": null
    },
    {
        "uuid": "3d6472abe33744dbf8d81d488d1c3454",
        "title": "浣溪沙 翠葆扶疏傍药阑",
        "author": "程垓",
        "content": "翠葆扶疏傍药阑。\n乱红飘洒满书单。\n清明时节又看看。\n小雨勒成春尾恨，东风偏作夜来寒。\n琴心老尽不须弹。",
        "dynasty": "宋",
        "collection_info": null
    },
    {
        "uuid": "89222fd88f50c12e9f961577e0a43149",
        "title": "浣溪沙 薄日移影午暑空",
        "author": "程垓",
        "content": "薄日移影午暑空。\n一杯何事便潮红。\n扇纨挥尽却疏慵。\n早睡青怀冰枕外，夜来消息雨荷中。\n不须留烛眩房栊。",
        "dynasty": "宋",
        "collection_info": null
    },
    {
        "uuid": "1bb8684af04c0dbc5fd9a3d2b71f6fea",
        "title": "浣溪沙 闲倚前荣小扇车",
        "author": "程垓",
        "content": "闲倚前荣小扇车。\n晚妆无力亸云鸦。\n凝情香落一庭花。\n笑挽清风归玉枕，懒随缺月傍窗纱。\n羞红两脸上娇霞。",
        "dynasty": "宋",
        "collection_info": null
    },
    {
        "uuid": "91957f0209142e55280702ddcab97e78",
        "title": "鹧鸪天 木落江空又一秋",
        "author": "程垓",
        "content": "木落江空又一秋。\n天寒几日不登楼。\n红绡帐里橙犹在，青琐窗深菊未收。\n新画阁，小书舟。\n篆烟熏得晚香留。\n只因贪伴开炉酒，恼得红儿一夜讴。",
        "dynasty": "宋",
        "collection_info": null
    },
    {
        "uuid": "17550ddd34cd149a38bf481f619aebb5",
        "title": "鹧鸪天 泪湿芙蓉城上花",
        "author": "程垓",
        "content": "泪湿芙蓉城上花。\n片飞何事苦参差。\n锁深不奈莺无语，巢稳争如燕有家。\n情未老，鬓先华。\n可怜各自淡生涯。\n桃花不解知人意，犹自沾泥也学他。",
        "dynasty": "宋",
        "collection_info": null
    },
    {
        "uuid": "81c13ae5c14b18b84f8bd93721a72d8b",
        "title": "一落索 门外莺寒杨柳",
        "author": "程垓",
        "content": "门外莺寒杨柳。\n正减欢疏酒。\n春阴早是做人愁，更何况、花飞后。\n莫倚东风消瘦。\n有酴醿入手。\n尽偎香玉醉何妨，任花落、愁依旧。",
        "dynasty": "宋",
        "collection_info": null
    },
    {
        "uuid": "bc58252c5e3d66b5ba277d5615df4e18",
        "title": "一落索 小小腰身相称",
        "author": "程垓",
        "content": "小小腰身相称。\n更着人心性。\n一声歌起绣帘阴，都遏住、行云影。\n闻道玉郎家近。\n被春风勾引。\n从今莫怪一东看，自压尽、人间韵。",
        "dynasty": "宋",
        "collection_info": null
    },
    {
        "uuid": "e084f0162cd2e4cbfd478d2909646c43",
        "title": "破阵子 小小红泥院宇",
        "author": "程垓",
        "content": "小小红泥院宇，深深翠色屏帷。\n簇定熏炉酥酒软，门外东风寒不知。\n恰疑三月时。\n钗影半欹绿子，歌声轻度红儿。\n醉里不愁更漏断，更要梅花看几枝。\n起来霜月低。",
        "dynasty": "宋",
        "collection_info": null
    },
    {
        "uuid": "e84534185cac8ff572883bfca4018264",
        "title": "一翦梅 斗转参横一夜霜",
        "author": "程垓",
        "content": "斗转参横一夜霜。\n玉律声中，又报新阳。\n起来无绪赋行藏。\n只喜人间，一线添长。\n帘幕垂垂月半廊。\n节物心情，都付椒觞。\n年华渐晚鬓毛苍。\n身外功名，休苦思量。",
        "dynasty": "宋",
        "collection_info": null
    },
    {
        "uuid": "6fb2111b6a5d8cc6544d4df7e025ca82",
        "title": "木兰花・玉楼春 别时已有重来愿",
        "author": "程垓",
        "content": "别时已有重来愿。\n谁料情多天不管。\n分明咫尺是青楼，抵死浓云遮得遍。\n寄声只倚西飞雁。\n雁落书回空是怨。\n领愁归去有谁知，水又茫茫山又断。",
        "dynasty": "宋",
        "collection_info": null
    },
    {
        "uuid": "43f730c467a0e2fa41ab51fa29c93b06",
        "title": "生查子 兰帷夜色高",
        "author": "程垓",
        "content": "兰帷夜色高，绣被春寒拥。\n何事玉楼人，屡踏杨花梦。\n分明相见陈，不道幽情重。\n乞个好因缘，莫待来生种。",
        "dynasty": "宋",
        "collection_info": null
    }
]