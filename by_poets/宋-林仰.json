[
    {
        "uuid": "0cc55aa67931a4b22efe7cb8da47ade3",
        "title": "少年游 霁霞散晓月犹明",
        "author": "林仰",
        "content": "霁霞散晓月犹明。\n疏木挂残星。\n山径人稀，翠萝深处，啼鸟两三声。\n霜华重迫驼裘冷，心共马蹄轻。\n十里青山，一溪流水，都做许多情。",
        "dynasty": "宋",
        "collection_info": null
    },
    {
        "uuid": "e509f1d1a1d62d22d1f066619fdc1fdd",
        "title": "题石桥",
        "author": "林仰",
        "content": "空山风露洗秋容，万里阴晴此夕同。\n袖取碧岩邀月手，石桥来谒化人宫。",
        "dynasty": "宋",
        "collection_info": null
    },
    {
        "uuid": "07fadbc95940ba3aa76d86389da806d6",
        "title": "刘阮祠",
        "author": "林仰",
        "content": "深树冥冥一径风，溪流应与十洲通。\n仙家日月无人识，只爱桃花二月红。",
        "dynasty": "宋",
        "collection_info": null
    },
    {
        "uuid": "007e3f8fb61388315c3f200c2867d6c4",
        "title": "赴官武康投宿客邸作",
        "author": "林仰",
        "content": "巾子山头一枕风，皇华亭下水连空。\n山灵不用回俗驾，傥有田园吾欲东。",
        "dynasty": "宋",
        "collection_info": null
    },
    {
        "uuid": "81a96db2331415a786763fb3b3b72c94",
        "title": "金台寺",
        "author": "林仰",
        "content": "苍藓沿阶走细泉，青松翠竹照华轩。\n高人倦作金毛吼，旅客来参玉版禅。\n暖日迟迟晞宿露，微风淡淡逐寒烟。\n茶瓯香秘蒲团稳，始觉林泉思邈然。",
        "dynasty": "宋",
        "collection_info": null
    }
]