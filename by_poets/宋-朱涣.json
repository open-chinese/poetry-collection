[
    {
        "uuid": "ec0ee9079bd0d6033d176dc8222462fa",
        "title": "百岁令 瑞芳楼下",
        "author": "朱涣",
        "content": "瑞芳楼下，有花中君子，群然相聚。\n笑把筒露浥，来庆黄堂初度。\n净植无尘，清香近远，人与花名伍。\n六郎那得，这般潇洒襟宇。\n运了多少兵筹，依红泛绿，向俭池容与。\n歌裤方腾持节去，未许制衣湘楚。\n紫禁荷囊，玉堂莲炬，遍历清华处。\n归寻太乙，轻舟一叶江渚。",
        "dynasty": "宋",
        "collection_info": null
    },
    {
        "uuid": "972e710bebff57675cce87b667b3e230",
        "title": "齐天乐 白云封断仙岩路",
        "author": "朱涣",
        "content": "白云封断仙岩路，重重洞深窈。\n翠竹笼烟，苍崖溅瀑，古木阴森回抱。\n坛空不老。\n锁一片莓苔，几丝莎草。\n试把桃源，较量风景是谁好。\n乘鸾人去已久，只今惟有，鹤飞猿啸。\n树拥香幢，泉敲玉佩，疑是群仙重到。\n尘氛可笑。\n久志慕丹台，梦思蓬岛。\n愿挹英游，细参梨与枣。",
        "dynasty": "宋",
        "collection_info": null
    },
    {
        "uuid": "cac34ae2dc3ca43bab727ec341dd14cf",
        "title": "明月满庭树招马道士",
        "author": "朱涣",
        "content": "明月满庭树，与子步清影。\n参横北斗低，共此良夜永。\n一从明月缺，子即与我别。\n两桨泛西江，摇荡万顷雪。\n明月今復圆，子行阿那边。\n爱而不可见，望望空凄然。\n愿子理归舟，復向长安道。\n快来我庭前，趁此明月好。",
        "dynasty": "宋",
        "collection_info": null
    },
    {
        "uuid": "c66a5477c4342e9abf8d5741b0a91f2b",
        "title": "蚁饮研槽歌",
        "author": "朱涣",
        "content": "晴窗棐几风日舒，呼童汲水供蟾蜍，涓流入研玄颖濡。\n一蚁蠢蠢爰来趋，须臾十百与之俱。\n前后有行不乱踰，宛若徙穴舁腐余。\n想应燥吻唇颊枯，清梦思欲吞江湖。\n摇尾羞作涸辙呼，奋迅恰如东海鱼。\n物生天地小大殊，饥食渴饮皆同涂。\n矧尔有灵非至愚，大槐南柯名利区。\n一梦而觉惊幻虚，尔其听我毋睢盱。\n尔吭既沃腹既腴，归安其藏勿浪逋。\n阶前羣儿政嬉娱，以指划土縻尔躯。",
        "dynasty": "宋",
        "collection_info": null
    },
    {
        "uuid": "c597b3bbc9317656d4c865dcfffb1576",
        "title": "入山二首  其一",
        "author": "朱涣",
        "content": "雨足溪涨缘，风高花委红。\n天清气自佳，独步来山中。\n见竹不敢穿，生怕伤箨龙。",
        "dynasty": "宋",
        "collection_info": null
    },
    {
        "uuid": "160ea8bd8ca5573c9c4c7f3b65bf73a4",
        "title": "入山二首  其二",
        "author": "朱涣",
        "content": "溪头浴吾鬚，树底荫吾影。\n四顾无人来，独坐了俄顷。\n欲去更徘徊，夕阳射峰顶。",
        "dynasty": "宋",
        "collection_info": null
    },
    {
        "uuid": "2d9b6b4231da99dfae5e0156070beaf0",
        "title": "倾城误人身寄内翰洪丈",
        "author": "朱涣",
        "content": "倾城误人身，嗟哉难具陈。\n请君试侧耳，听妾歌其因。\n妾初未筓学新妆，肌理玉雪眉黛长。\n融怡窈袅销金裳，态浓意远夺目光。\n当时见者心为狂，共谓绝代惊非常。\n拟思昭阳奉君王，三千宠爱一身当。\n宁知事大缪，嫁作荡子妇。\n空闺独宿度芳华，蓬首乱鬓颜色朽。\n四海十年不相闻，一朝归来新閒旧。\n新閒旧，妾何有，摈妾不使侍箕箒。\n佳人多命薄，是事君信否。\n倾城误人身，古来唯有李夫人。\n延年作歌帝所珍，贮之金屋荐华茵。\n宠光杂沓疏弟昆，将死掩面留余恩。\n千载不復见，言之涕沾巾。\n倾城误人身，此曲哀怨何可听。",
        "dynasty": "宋",
        "collection_info": null
    },
    {
        "uuid": "e78fe829101af84495e156df2adcc90d",
        "title": "寒夜曲",
        "author": "朱涣",
        "content": "寒夜夜政长，愁人背灯立。\n惊风摇竹树，栖鸟堕復集。\n山空接响多，室静虚白入。\n怊怅不成眠，残钟晓边急。",
        "dynasty": "宋",
        "collection_info": null
    },
    {
        "uuid": "692ee8c40a5601c31a1f9df4771982cc",
        "title": "题徐礼部家归去来图",
        "author": "朱涣",
        "content": "古木参天叫杜鹃，春愁浑在夕阳边。\n看君此画还三叹，忆得西江上水船。",
        "dynasty": "宋",
        "collection_info": null
    },
    {
        "uuid": "93dd600ca433ac46e2be26f153d66a73",
        "title": "题梅山云悦楼",
        "author": "朱涣",
        "content": "和衣高卧白云堆，门倩云封不妄开。\n留向山中自娱悦，莫教一片出山来。",
        "dynasty": "宋",
        "collection_info": null
    },
    {
        "uuid": "ab9c99735f6622029d518abb8602a8f7",
        "title": "炉寒无灰",
        "author": "朱涣",
        "content": "地炉寒无灰，相对空四壁。\n岂无可热者，此事不惯炙。",
        "dynasty": "宋",
        "collection_info": null
    },
    {
        "uuid": "5cf641a38abba4d98509e20893a2ebae",
        "title": "题秀岩用蔡铁窗韵",
        "author": "朱涣",
        "content": "一溪隔断人来去，岩路荆榛到者希。\n见石乳悬繁欲堕，听泉声冷坐忘归。\n地宽饮可百人共，谷静尘无半点飞。\n所恨世无挟山手，为予移取□柴扉。",
        "dynasty": "宋",
        "collection_info": null
    }
]