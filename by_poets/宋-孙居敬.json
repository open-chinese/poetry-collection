[
    {
        "uuid": "b495f5c1a2592e28b2c7e9d8104ada53",
        "title": "喜迁莺 宿酲初愈",
        "author": "孙居敬",
        "content": "宿酲初愈。\n更花焰频催，叶蕉重举。\n浓露沾丛，熏风入樾，黄叶马头飞舞。\n梦结尚依征旆，笛怨谁教渔谱。\n村路转，见寒机灯在，晨炊人语。\n无据。\n堪恨处。\n残月满襟，不念人羁旅。\n天接山光，云拖雁影，多少别离情绪。\n绣被香温密叠，罗帕粉痕重护。\n这滋味，最不堪两鬓，菱花羞觑。",
        "dynasty": "宋",
        "collection_info": null
    },
    {
        "uuid": "741d4b217672e7dbe7f34b9e1e877630",
        "title": "临江仙 触事老来情绪懒",
        "author": "孙居敬",
        "content": "触事老来情绪懒，西湖债未曾还。\n试呼小艇访孤山。\n昔年鸥鹤侣，总笑鬓斓斑。\n仙去坡翁山耐久，烟霏空翠凭阑。\n日斜尚觉酒肠宽。\n水云天共色，欸乃一声间。",
        "dynasty": "宋",
        "collection_info": null
    },
    {
        "uuid": "3b5e2ec241ea504edd83af5f7139b7b8",
        "title": "临江仙 摘索枝头何处玉",
        "author": "孙居敬",
        "content": "摘索枝头何处玉，吹来万里春风。\n须臾陆地遍芙蓉。\n珠帘和气扑，一笑夺炉红。\n文字红裙相间出，主人钟鼎仙翁。\n清谈隽语与香浓。\n太平欢意远，人在玉壶中。",
        "dynasty": "宋",
        "collection_info": null
    },
    {
        "uuid": "1ef3a89bdb7de4e2c8194c7c0444156c",
        "title": "贺新郎 风月为佳节",
        "author": "孙居敬",
        "content": "风月为佳节。\n更湖光、平铺十里，水晶宫阙。\n若向孤山邀俗驾，只恐梅花凄咽。\n有图画、天然如揭。\n好看骚人冰雪句，走龙蛇、醉墨成三绝。\n尘世事，谩如发。\n真须脚踏层冰滑。\n倚高寒、身疑羽化，水平天阔。\n目送云边双白鹭，杳杳冲烟出没。\n□□□、□□□□。\n唤醒儿曹梁甑梦，把逍遥、齐物从头说。\n洗夜光，弄明月。",
        "dynasty": "宋",
        "collection_info": null
    },
    {
        "uuid": "14469c5505bffcb58c534b995d60a857",
        "title": "风入松 王孙去后几时归",
        "author": "孙居敬",
        "content": "王孙去后几时归。\n音信全稀。\n绿痕染遍天涯草，更小红、已破桃枝。\n此恨无人共说，梦回月满楼时。\n只应明月照心期。\n一向舒眉。\n若还早遂蓝桥约，更不举、玉盏东西。\n怎望黄金屋贮，只图夸道于飞。",
        "dynasty": "宋",
        "collection_info": null
    },
    {
        "uuid": "98e069fe854d11873b32337e8e59d1bc",
        "title": "风入松 画梁燕子报新归",
        "author": "孙居敬",
        "content": "画梁燕子报新归。\n好语全稀。\n庭芳侵亚红相对，却羞见、蕊蕊枝枝。\n说与吹箫旧侣，痴心指望多时。\n朝云暮雨失欢期。\n碧画谁眉。\n凝愁立处桐阴转，又还是、红日将西。\n谩道梅花纸帐，鸳鸯终待双飞。",
        "dynasty": "宋",
        "collection_info": null
    },
    {
        "uuid": "3f021ec97ef2101eb836249f1d3d56d6",
        "title": "好事近 买断一川云",
        "author": "孙居敬",
        "content": "买断一川云，团结樵歌渔笛。\n莫向此中轻说，污天然寒碧。\n短蓬穿菊更移枨，香满不须摘。\n搔首断霞夕影，散银原千尺。",
        "dynasty": "宋",
        "collection_info": null
    },
    {
        "uuid": "8d21f1a81386796c95d2ea8a810c900a",
        "title": "西江月 翠幄轻寒护夜",
        "author": "孙居敬",
        "content": "翠幄轻寒护夜，寒妆靓暖宜春。\n酒筹诗令逐时新。\n仙佩朋簪清兴。\n凤炬呈妍粟粟，水仙照座盈盈。\n约君策马贺升平。\n回首尊前风韵。",
        "dynasty": "宋",
        "collection_info": null
    }
]