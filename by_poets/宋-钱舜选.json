[
    {
        "uuid": "262be0cf7c47595f591ba92110d107b9",
        "title": "景定癸亥特旨以布衣陈随隠除东宫掌书作书贺之  其一",
        "author": "钱舜选",
        "content": "吟笔何须管用银，日供譔述圣恩新。\n只今已脱凡尘去，便作金丹换骨人。",
        "dynasty": "宋",
        "collection_info": null
    },
    {
        "uuid": "a88637064a30a1ae74181d426f318019",
        "title": "景定癸亥特旨以布衣陈随隠除东宫掌书作书贺之  其二",
        "author": "钱舜选",
        "content": "夜泛孤篷载月船，静搜吟料六桥边。\n诗成上达宸聪了，流落人间到处传。",
        "dynasty": "宋",
        "collection_info": null
    },
    {
        "uuid": "fffc4bf9594a314cc469da4a50feab58",
        "title": "纪梦",
        "author": "钱舜选",
        "content": "翠峰嵯峨三十六，寒泉落空响哀玉。\n甃花石路势萦纡，玉阑干护修筠绿。\n雪髯老人负紫瓢，金丝麈尾遥相招。\n红螺酌酒湛湛碧，坐倚苍石吹洞箫。\n孤鹤来传天上诏，老人挽余偕一到。\n飘飘高峰凌青冥，直过罡风履黄道。\n祥光楼阁倚峥嵘，神虎守关森卫兵。\n双阖朱扉忽微启，中有灵官来远迎。\n绛衣持斧立丹陛，玉皇手中玉如意。\n云璈风瑟自宫商，天声清越非人世。\n帝旁青童传帝宣，文华宫中呼谪仙。\n谪仙顾余笑且言，子宜亟反来他年。\n探怀赠我五色笔，子当宝之慎勿失。\n浓香氤氲迷帝所，长揖老人下西庑。\n身从日月上头行，俯视斗杓分子午。\n云气相随步武生，过耳但觉松风鸣。\n觉来握笔纪佳梦，月明楼鼓挝三更。",
        "dynasty": "宋",
        "collection_info": null
    },
    {
        "uuid": "d372457c81d3cccef9e8d2e3fe973ba3",
        "title": "示侄",
        "author": "钱舜选",
        "content": "才过中年百念轻，独于风月未忘情。\n贫将入骨诗方好，事不萦心梦亦清。\n万卷难图金马贵，一篷当与白鸥盟。\n幸然不作诸侯客，犹恐江湖说姓名。",
        "dynasty": "宋",
        "collection_info": null
    },
    {
        "uuid": "b2a51f830ff0b793be4ebceb52bf37c3",
        "title": "项羽",
        "author": "钱舜选",
        "content": "项羽天资自不仁，那堪亚父作谋臣。\n鸿门若遂樽前计，又一商君又一秦。",
        "dynasty": "宋",
        "collection_info": null
    },
    {
        "uuid": "21c89c0278f3f41235af10042df123f7",
        "title": "赠简竹屋",
        "author": "钱舜选",
        "content": "山房幽洁处，桃李不能春。\n独与此君子，一如吾故人。\n林空风有韵，影静月无尘。\n肝肺皆冰雪，吟来字字新。",
        "dynasty": "宋",
        "collection_info": null
    },
    {
        "uuid": "612f048efd8e4b1e1a89b7919ecc0cbd",
        "title": "舟中",
        "author": "钱舜选",
        "content": "一舸乘风便，飘然疾似梭。\n水乡秋雨足，茅舍夕阳多。\n野色伤衰草，湖声泣败荷。\n乱鸦归宿处，人唱牧牛歌。",
        "dynasty": "宋",
        "collection_info": null
    },
    {
        "uuid": "3d37ba927d46e71da54a7087d265c3ef",
        "title": "闲居",
        "author": "钱舜选",
        "content": "年来百懒惟便静，幽事相关亦有时。\n窗上纸因晴日补，槛边花趁小春移。\n夜先休息关门早，晓不趋承出户迟。\n消遣余生只如此，好怀正不要人知。",
        "dynasty": "宋",
        "collection_info": null
    },
    {
        "uuid": "258accac54075a2d807d324db131e74e",
        "title": "书壁",
        "author": "钱舜选",
        "content": "数椽成小隠，游息在其间。\n贫者易为乐，贵人难得闲。\n水云怀笠泽，梅月梦孤山。\n久矣疏书卷，为儒亦强颜。",
        "dynasty": "宋",
        "collection_info": null
    }
]