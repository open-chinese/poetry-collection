[
    {
        "uuid": "ae8124c6ed243beaaa8ec1934aca5a4e",
        "title": "关山月",
        "author": "崔融1",
        "content": "月生西海上，气逐边风壮。\n万里度关山，苍茫非一状。\n汉兵开郡国，胡马窥亭障。\n夜夜闻悲笳，征人起南望。",
        "dynasty": "唐",
        "collection_info": {
            "collection": "御定全唐诗",
            "volume": "卷六十八"
        }
    },
    {
        "uuid": "f3dd154357527039e70020c0a0fe453e",
        "title": "拟古",
        "author": "崔融1",
        "content": "饮马临浊河，浊河深不测。\n河水日东注，河源乃西极。\n思君正如此，谁为生羽翼。\n日夕大川阴，云霞千里色。\n所思在何处，宛在机中织。\n离梦当有魂，愁容定无力。\n夙龄负奇志，中夜三叹息。\n拔剑斩长榆，弯弓射小棘。\n班张固非拟，卫霍行可即。\n寄谢闺中人，努力加飧食。",
        "dynasty": "唐",
        "collection_info": {
            "collection": "御定全唐诗",
            "volume": "卷六十八"
        }
    },
    {
        "uuid": "35d2be3fb944439c2f7d13f6e038ea8e",
        "title": "西征军行遇风",
        "author": "崔融1",
        "content": "北风卷尘沙，左右不相识。\n飒飒吹万里，昏昏同一色。\n马烦莫敢进，人急未遑食。\n草木春更悲，天景昼相匿。\n夙龄慕忠义，雅尚存孤直。\n览史怀浸骄，读诗叹孔棘。\n及兹戎旅地，忝从书记职。\n兵气腾北荒，军声振西极。\n坐觉威灵远，行看氛祲息。\n愚臣何以报，倚马申微力。",
        "dynasty": "唐",
        "collection_info": {
            "collection": "御定全唐诗",
            "volume": "卷六十八"
        }
    },
    {
        "uuid": "76047f8a2b39d70025a41a41655af449",
        "title": "塞垣行",
        "author": "崔融1",
        "content": "疾风卷溟海，万里扬沙砾。\n仰望不见天，昏昏竟朝夕。\n是时军两进，东拒复西敌。\n蔽山张旗鼓，间道潜锋镝。\n精骑突晓围，奇兵袭暗壁。\n十月边塞寒，四山冱阴积。\n雨雪雁南飞，风尘景西迫。\n昔我事讨论，未尝怠经籍。\n一朝弃笔砚，十年操矛戟。\n岂要黄河誓，须勒燕山石。\n可嗟牧羊臣，海外久为客。",
        "dynasty": "唐",
        "collection_info": {
            "collection": "御定全唐诗",
            "volume": "卷六十八"
        }
    },
    {
        "uuid": "bcd732b221ea5327494ee58dc7411e3f",
        "title": "登东阳沈隐侯八咏楼",
        "author": "崔融1",
        "content": "旦登西北楼，楼峻石墉厚。\n宛生长定□，俯压三江口。\n排阶衔鸟衡，交疏过牛斗。\n左右会稽镇，出入具区薮。\n越岩森其前，浙江漫其后。\n此地实东阳，由来山水乡。\n隐侯有遗咏，落简尚余芳。\n具物昔未改，斯人今已亡。\n粤余忝藩左，束发事文场。\n怅不见夫子，神期遥相望。",
        "dynasty": "唐",
        "collection_info": {
            "collection": "御定全唐诗",
            "volume": "卷六十八"
        }
    },
    {
        "uuid": "0f9f7bbaa9d97d9e5dd487634d89b4c1",
        "title": "从军行",
        "author": "崔融1",
        "content": "穹庐杂种乱金方，武将神兵下玉堂。\n天子旌旗过细柳，漠漠边尘飞众鸟，昏昏朔气聚群羊。\n依稀蜀杖迷新竹，坐看战壁为平土，近待军营作破羌。",
        "dynasty": "唐",
        "collection_info": {
            "collection": "御定全唐诗",
            "volume": "卷六十八"
        }
    },
    {
        "uuid": "c01c68f846d154dcb3ac75dc39757528",
        "title": "和宋之问寒食题黄梅临江驿",
        "author": "崔融1",
        "content": "春分自淮北，寒食渡江南。\n忽见浔阳水，疑是宋家潭。\n明主阍难叫，孤臣逐未堪。\n遥思故园陌，桃李正酣酣。",
        "dynasty": "唐",
        "collection_info": {
            "collection": "御定全唐诗",
            "volume": "卷六十八"
        }
    },
    {
        "uuid": "42f6d5e319d87faa1238c0c1a0c1f0c0",
        "title": "留别杜审言并呈洛中旧游",
        "author": "崔融1",
        "content": "斑鬓今为别，红颜昨共游。\n年年春不待，处处酒相留。\n驻马西桥上，回车南陌头。\n故人从此隔，风月坐悠悠。",
        "dynasty": "唐",
        "collection_info": {
            "collection": "御定全唐诗",
            "volume": "卷六十八"
        }
    },
    {
        "uuid": "c128004cc434951f331f820026e2785c",
        "title": "咏宝剑",
        "author": "崔融1",
        "content": "宝剑出昆吾，龟龙夹采珠。\n五精初献术，千户竞沦都。\n匣气冲牛斗，山形转辘轳。\n欲知天下贵，持此问风胡。",
        "dynasty": "唐",
        "collection_info": {
            "collection": "御定全唐诗",
            "volume": "卷六十八"
        }
    },
    {
        "uuid": "8a7974f50eac9d1e3db79c46710c0265",
        "title": "吴中好风景",
        "author": "崔融1",
        "content": "洛渚问吴潮，吴门想洛桥。\n夕烟杨柳岸，春水木兰桡。\n城邑高楼近，星辰北斗遥。\n无因生羽翼，轻举托还飙。",
        "dynasty": "唐",
        "collection_info": {
            "collection": "御定全唐诗",
            "volume": "卷六十八"
        }
    },
    {
        "uuid": "e2382faac06eb7ad4d467889cee24d52",
        "title": "则天皇后挽歌二首",
        "author": "崔融1",
        "content": "宵陈虚禁夜，夕临空山阴。\n日月昏尺景，天地惨何心。\n紫殿金铺涩，黄陵玉座深。\n镜奁长不启，圣主泪沾巾。\n前殿临朝罢，长陵合葬归。\n山川不可望，文物尽成非。\n阴月霾中道，轩星落太微。\n空余天子孝，松上景云飞。",
        "dynasty": "唐",
        "collection_info": {
            "collection": "御定全唐诗",
            "volume": "卷六十八"
        }
    },
    {
        "uuid": "3f59713ab763d60ab5cb9c614d5ac724",
        "title": "户部尚书崔公挽歌",
        "author": "崔融1",
        "content": "八座图书委，三台章奏盈。\n举杯常有劝，曳履忽无声。\n市若荆州罢，池如薛县平。\n空余济南剑，天子署高名。",
        "dynasty": "唐",
        "collection_info": {
            "collection": "御定全唐诗",
            "volume": "卷六十八"
        }
    },
    {
        "uuid": "3bb9bc7cdfbe203bbb47092f30e52371",
        "title": "韦长史挽词",
        "author": "崔融1",
        "content": "日落桑榆下，寒生松柏中。\n冥冥多苦雾，切切有悲风。\n京兆新阡辟，扶阳甲第空。\n郭门从此去，荆棘渐蒙笼。",
        "dynasty": "唐",
        "collection_info": {
            "collection": "御定全唐诗",
            "volume": "卷六十八"
        }
    },
    {
        "uuid": "19ffa2c27ae2e85e679d607170dc952a",
        "title": "和梁王众传张光禄是王子晋后身",
        "author": "崔融1",
        "content": "闻有冲天客，披云下帝畿。\n三年上宾去，千载忽来归。\n昔偶浮丘伯，今同丁令威。\n中郎才貌是，柱史姓名非。\n祗召趋龙阙，承恩拜虎闱。\n丹成金鼎献，酒至玉杯挥。\n天仗分旄节，朝容间羽衣。\n旧坛何处所，新庙坐光辉。\n汉主存仙要，淮南爱道机。\n朝朝缑氏鹤，长向洛城飞。",
        "dynasty": "唐",
        "collection_info": {
            "collection": "御定全唐诗",
            "volume": "卷六十八"
        }
    },
    {
        "uuid": "0d97a30d7885db541fd66c71973cd2fc",
        "title": "哭蒋詹事俨",
        "author": "崔融1",
        "content": "江上有长离，从容盛羽仪。\n一鸣百兽舞，一举群鸟随。\n应我圣明代，巢君阿阁垂。\n钩陈侍帷扆，环卫奉旌麾。\n雅量沧海纳，完才庙廊施。\n养亲光孝道，事主竭忠规。\n贞节既已固，殊荣良不訾。\n朝游云汉省，夕宴芙蓉池。\n汲黯言当直，陈平智本奇。\n功成喜身退，时往惜年驰。\n镇国山基毁，中天柱石颓。\n将军空有颂，刺史独留碑。\n芜漫藏书壁，荒凉悬剑枝。\n昔余参下位，数载忝牵羁。\n置榻恩逾重，迎门礼自卑。\n竹林常接兴，黍谷每逢吹。\n逸翰金相发，清谈玉柄挥。\n不轻文举少，深叹子云疲。\n遗爱犹如在，残编尚可窥。\n即今流水曲，何处俗人知。",
        "dynasty": "唐",
        "collection_info": {
            "collection": "御定全唐诗",
            "volume": "卷六十八"
        }
    },
    {
        "uuid": "299eda9a263239bc7c65ee4ba40e23ab",
        "title": "嵩山石淙侍宴应制",
        "author": "崔融1",
        "content": "洞口仙岩类削成，泉香石冷昼含清。\n龙旗画月中天下，今朝出豫临悬圃，明日陪游向赤城。",
        "dynasty": "唐",
        "collection_info": {
            "collection": "御定全唐诗",
            "volume": "卷六十八"
        }
    },
    {
        "uuid": "4bb0623106aced373a35ac2b4c5edab0",
        "title": "塞上寄内",
        "author": "崔融1",
        "content": "旅魂惊塞北，归望断河西。\n春风若可寄，暂为绕兰闺。",
        "dynasty": "唐",
        "collection_info": {
            "collection": "御定全唐诗",
            "volume": "卷六十八"
        }
    }
]