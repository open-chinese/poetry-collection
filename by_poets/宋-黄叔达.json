[
    {
        "uuid": "2abcb9097fcae33394e7fc07e01b9215",
        "title": "南乡子 落帽晚风回",
        "author": "黄叔达",
        "content": "落帽晚风回。\n又报黄花一番开。\n扶杖老人心未老，堪咍。\n漫有才情付与谁。\n芳意正徘徊。\n传与西风且慢吹。\n明日馀尊还共倒，重来。\n未必秋香一夜衰。",
        "dynasty": "宋",
        "collection_info": null
    },
    {
        "uuid": "62e3eb11c12553e6b0b0ed0407ff476c",
        "title": "题馿瘦岭马铺",
        "author": "黄叔达",
        "content": "老马饥嘶馿瘦岭，病人生入鬼门关。\n病人甘作五溪卧，老马犹思十二闲。",
        "dynasty": "宋",
        "collection_info": null
    },
    {
        "uuid": "6718d4cf09ca3618390ba9af171c2908",
        "title": "行次巫山宋懋宗遣骑送折花厨醖",
        "author": "黄叔达",
        "content": "攻许愁城终不开，青州从事斩关来。\n唤得巫山强项令，插花倾酒对阳台。",
        "dynasty": "宋",
        "collection_info": null
    },
    {
        "uuid": "65300db07d1aa8cc073fcb90d2ded477",
        "title": "次韵懋宗送别二首  其一",
        "author": "黄叔达",
        "content": "一百八盘天上路，去年明日送流人。\n小诗话别堪垂泪，却道情亲不得亲。",
        "dynasty": "宋",
        "collection_info": null
    },
    {
        "uuid": "89d2fc4d81cef58afe48f8149b984528",
        "title": "次韵懋宗送别二首  其二",
        "author": "黄叔达",
        "content": "别驾柴门闭一春，艰难颠沛不忘君。\n何时幽谷回天日，教保余生出瘴云。",
        "dynasty": "宋",
        "collection_info": null
    },
    {
        "uuid": "84d6f5b6a5f53bc941e53173a878c182",
        "title": "戏答刘文学",
        "author": "黄叔达",
        "content": "人鲊瓮中危万死，鬼门关外更千岑。\n问君底事向前去，要试平生铁石心。",
        "dynasty": "宋",
        "collection_info": null
    },
    {
        "uuid": "031e79c0067159b42cd4b955872c6dcd",
        "title": "外侄李光祖往见尚垂髫今观寄嗣直小诗已可爱因次韵",
        "author": "黄叔达",
        "content": "昔别长安未裹头，如今诗句可消愁。\n外家未觉风流远，他日相期到益州。",
        "dynasty": "宋",
        "collection_info": null
    },
    {
        "uuid": "908548c389cab2092f3b6b068eaff3ee",
        "title": "上南陵坡",
        "author": "黄叔达",
        "content": "风餐水宿六十里，蛇退猿啼百八盘。\n上得坡来总欢喜，摩围依约见峰峦。",
        "dynasty": "宋",
        "collection_info": null
    },
    {
        "uuid": "8ad37fb5b7394ea38435aa0b97d4be4a",
        "title": "题小猿叫驿",
        "author": "黄叔达",
        "content": "大猿叫罢小猿啼，箐裏行人白昼迷。\n恶藤牵头石啮足，妪牵儿随泪录续，我亦下行莫啼哭。",
        "dynasty": "宋",
        "collection_info": null
    },
    {
        "uuid": "a7bd2ad235365680453dfb9745ac1ae6",
        "title": "马上口号呈建始李令",
        "author": "黄叔达",
        "content": "驿亭新似眼波明，箐路开如掌样平。\n谁与长官歌美政，风摇松竹是欢声。",
        "dynasty": "宋",
        "collection_info": null
    },
    {
        "uuid": "a3cd11836544ee80fc52129a92d382d0",
        "title": "次浮塘驿见张施州小诗次其韵",
        "author": "黄叔达",
        "content": "叹息施州成老丑，当年玉雪莹相照。\n旧时去天一尺五，今日万里听猿叫。",
        "dynasty": "宋",
        "collection_info": null
    },
    {
        "uuid": "290eab769df2692582b92bac0d3e9c13",
        "title": "将次施州先寄张十九使君三首  其一",
        "author": "黄叔达",
        "content": "书来日日觉情亲，今信施州是故人。\n许我投名重入社，放狂作恼未应嗔。",
        "dynasty": "宋",
        "collection_info": null
    },
    {
        "uuid": "b5ccf1d7344ff18d98c352bcbfbcabc1",
        "title": "将次施州先寄张十九使君三首  其二",
        "author": "黄叔达",
        "content": "收拾从来古锦囊，今知老将敌难当。\n囊中尚有毛锥子，花底樽前作战场。",
        "dynasty": "宋",
        "collection_info": null
    },
    {
        "uuid": "8702916bbdac9866c73b3cbcb6803df1",
        "title": "将次施州先寄张十九使君三首  其三",
        "author": "黄叔达",
        "content": "一别施州向十霜，传闻佳句望风降。\n空弮不易当坚敌，振臂犹思起病创。",
        "dynasty": "宋",
        "collection_info": null
    },
    {
        "uuid": "4ac34be7801a4dc79174d4f2ff168681",
        "title": "和张仲谋送别二首  其一",
        "author": "黄叔达",
        "content": "夜郎自古流迁客，圣世初投第一人。\n不是施州肯回首，五溪三峡更谁亲。",
        "dynasty": "宋",
        "collection_info": null
    },
    {
        "uuid": "28ace5046421b1a92e44f73d2bf048bd",
        "title": "和张仲谋送别二首  其二",
        "author": "黄叔达",
        "content": "五溪三峡漫经春，百病千愁逢故人。\n何处看君岁寒后，欲将儿女更论亲。",
        "dynasty": "宋",
        "collection_info": null
    },
    {
        "uuid": "06c260270966f6405dd609d77ee6105f",
        "title": "次韵答清江主簿赵彦成",
        "author": "黄叔达",
        "content": "日转溪山几百遭，厌闻虎啸与猿号。\n笙歌忽把二天酒，风雨犹惊三峡涛。\n已作齐民寻要术，安能痛饮读离骚。\n看君自是青田质，清唳犹堪彻九皋。",
        "dynasty": "宋",
        "collection_info": null
    },
    {
        "uuid": "57bec2962bdc538940e3eb10f02d0894",
        "title": "答宋懋宗寄夔州五十诗三首  其一",
        "author": "黄叔达",
        "content": "五十清诗是碎金，试教掷地有余音。\n方今台阁称多士，且傍江山好处吟。",
        "dynasty": "宋",
        "collection_info": null
    },
    {
        "uuid": "a6f09b056e3c4de7959ea325af8296c1",
        "title": "答宋懋宗寄夔州五十诗三首  其二",
        "author": "黄叔达",
        "content": "五十清诗一段冰，持来恰得慰愁生。\n自张壁间行坐看，更教儿诵醉时听。",
        "dynasty": "宋",
        "collection_info": null
    },
    {
        "uuid": "df9a05628609ae25dba28853756e5c91",
        "title": "答宋懋宗寄夔州五十诗三首  其三",
        "author": "黄叔达",
        "content": "碑同岘首千年石，诗到夔州十绝歌。\n他日巴人怀叔子，时时解着手摩挲。",
        "dynasty": "宋",
        "collection_info": null
    },
    {
        "uuid": "163b868f56fb3d724a0184949360982c",
        "title": "句",
        "author": "黄叔达",
        "content": "山头日日风和雨，行人归来石应语。",
        "dynasty": "宋",
        "collection_info": null
    }
]