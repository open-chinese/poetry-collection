[
    {
        "uuid": "795a7964b3b113211ef9b63365ef03ad",
        "title": "南乡子 落帽晚风回",
        "author": "黄叔达",
        "content": "落帽晚风回。\n又报黄花一番开。\n扶杖老人心未老，堪咍。\n漫有才情付与谁。\n芳意正徘徊。\n传与西风且慢吹。\n明日馀尊还共倒，重来。\n未必秋香一夜衰。",
        "dynasty": "宋",
        "collection_info": null
    },
    {
        "uuid": "27be74826171a8663381f10cc142550b",
        "title": "题馿瘦岭马铺",
        "author": "黄叔达",
        "content": "老马饥嘶馿瘦岭，病人生入鬼门关。\n病人甘作五溪卧，老马犹思十二闲。",
        "dynasty": "宋",
        "collection_info": null
    },
    {
        "uuid": "e95f3bcb63ee82c5c5ef34ca31bdad1f",
        "title": "行次巫山宋懋宗遣骑送折花厨醖",
        "author": "黄叔达",
        "content": "攻许愁城终不开，青州从事斩关来。\n唤得巫山强项令，插花倾酒对阳台。",
        "dynasty": "宋",
        "collection_info": null
    },
    {
        "uuid": "0b0d1c8d030394cce06ef8faabdb1ad8",
        "title": "次韵懋宗送别二首  其一",
        "author": "黄叔达",
        "content": "一百八盘天上路，去年明日送流人。\n小诗话别堪垂泪，却道情亲不得亲。",
        "dynasty": "宋",
        "collection_info": null
    },
    {
        "uuid": "181a28b9f890c9f4711f8bd1a880b79d",
        "title": "次韵懋宗送别二首  其二",
        "author": "黄叔达",
        "content": "别驾柴门闭一春，艰难颠沛不忘君。\n何时幽谷回天日，教保余生出瘴云。",
        "dynasty": "宋",
        "collection_info": null
    },
    {
        "uuid": "fceba1ef49750f018bb618c4309d43be",
        "title": "戏答刘文学",
        "author": "黄叔达",
        "content": "人鲊瓮中危万死，鬼门关外更千岑。\n问君底事向前去，要试平生铁石心。",
        "dynasty": "宋",
        "collection_info": null
    },
    {
        "uuid": "6ee6308e21b80b5f70ba7ad4d346a55f",
        "title": "外侄李光祖往见尚垂髫今观寄嗣直小诗已可爱因次韵",
        "author": "黄叔达",
        "content": "昔别长安未裹头，如今诗句可消愁。\n外家未觉风流远，他日相期到益州。",
        "dynasty": "宋",
        "collection_info": null
    },
    {
        "uuid": "39c73df6f3cdec3748a99aa2af93061e",
        "title": "上南陵坡",
        "author": "黄叔达",
        "content": "风餐水宿六十里，蛇退猿啼百八盘。\n上得坡来总欢喜，摩围依约见峰峦。",
        "dynasty": "宋",
        "collection_info": null
    },
    {
        "uuid": "367bb68bce51bdc4609ad26b07b91e55",
        "title": "题小猿叫驿",
        "author": "黄叔达",
        "content": "大猿叫罢小猿啼，箐裏行人白昼迷。\n恶藤牵头石啮足，妪牵儿随泪录续，我亦下行莫啼哭。",
        "dynasty": "宋",
        "collection_info": null
    },
    {
        "uuid": "45e172e8b25d74beed95d45789ab731d",
        "title": "马上口号呈建始李令",
        "author": "黄叔达",
        "content": "驿亭新似眼波明，箐路开如掌样平。\n谁与长官歌美政，风摇松竹是欢声。",
        "dynasty": "宋",
        "collection_info": null
    },
    {
        "uuid": "26a4df5698d333310e22155eb9ae3c05",
        "title": "次浮塘驿见张施州小诗次其韵",
        "author": "黄叔达",
        "content": "叹息施州成老丑，当年玉雪莹相照。\n旧时去天一尺五，今日万里听猿叫。",
        "dynasty": "宋",
        "collection_info": null
    },
    {
        "uuid": "f0459f488e22b49a402728245e2b060a",
        "title": "将次施州先寄张十九使君三首  其一",
        "author": "黄叔达",
        "content": "书来日日觉情亲，今信施州是故人。\n许我投名重入社，放狂作恼未应嗔。",
        "dynasty": "宋",
        "collection_info": null
    },
    {
        "uuid": "277091cfd8d2c9a1d0275e7d35cc1a57",
        "title": "将次施州先寄张十九使君三首  其二",
        "author": "黄叔达",
        "content": "收拾从来古锦囊，今知老将敌难当。\n囊中尚有毛锥子，花底樽前作战场。",
        "dynasty": "宋",
        "collection_info": null
    },
    {
        "uuid": "089544cb6cd8408368f87e155a23a202",
        "title": "将次施州先寄张十九使君三首  其三",
        "author": "黄叔达",
        "content": "一别施州向十霜，传闻佳句望风降。\n空弮不易当坚敌，振臂犹思起病创。",
        "dynasty": "宋",
        "collection_info": null
    },
    {
        "uuid": "b3a62f8d00790878a20bdfd9bef0bc37",
        "title": "和张仲谋送别二首  其一",
        "author": "黄叔达",
        "content": "夜郎自古流迁客，圣世初投第一人。\n不是施州肯回首，五溪三峡更谁亲。",
        "dynasty": "宋",
        "collection_info": null
    },
    {
        "uuid": "7816030a1b0683f3fa860c2efbafdcfd",
        "title": "和张仲谋送别二首  其二",
        "author": "黄叔达",
        "content": "五溪三峡漫经春，百病千愁逢故人。\n何处看君岁寒后，欲将儿女更论亲。",
        "dynasty": "宋",
        "collection_info": null
    },
    {
        "uuid": "77714b4bdd98a79f7b24e8f632d80390",
        "title": "次韵答清江主簿赵彦成",
        "author": "黄叔达",
        "content": "日转溪山几百遭，厌闻虎啸与猿号。\n笙歌忽把二天酒，风雨犹惊三峡涛。\n已作齐民寻要术，安能痛饮读离骚。\n看君自是青田质，清唳犹堪彻九皋。",
        "dynasty": "宋",
        "collection_info": null
    },
    {
        "uuid": "5c0661c50ab5c5aadf76171cd4baa28f",
        "title": "答宋懋宗寄夔州五十诗三首  其一",
        "author": "黄叔达",
        "content": "五十清诗是碎金，试教掷地有余音。\n方今台阁称多士，且傍江山好处吟。",
        "dynasty": "宋",
        "collection_info": null
    },
    {
        "uuid": "6d3757447a4168ec982f8ae05873eafe",
        "title": "答宋懋宗寄夔州五十诗三首  其二",
        "author": "黄叔达",
        "content": "五十清诗一段冰，持来恰得慰愁生。\n自张壁间行坐看，更教儿诵醉时听。",
        "dynasty": "宋",
        "collection_info": null
    },
    {
        "uuid": "94b5a35afbd73f747efdeea58559bd65",
        "title": "答宋懋宗寄夔州五十诗三首  其三",
        "author": "黄叔达",
        "content": "碑同岘首千年石，诗到夔州十绝歌。\n他日巴人怀叔子，时时解着手摩挲。",
        "dynasty": "宋",
        "collection_info": null
    },
    {
        "uuid": "9a49725142f0319634614d6b001822fc",
        "title": "句",
        "author": "黄叔达",
        "content": "山头日日风和雨，行人归来石应语。",
        "dynasty": "宋",
        "collection_info": null
    }
]