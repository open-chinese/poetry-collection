[
    {
        "uuid": "0299a8583d5701ee663d1aa391527962",
        "title": "闺怨二首  其一",
        "author": "司马槱",
        "content": "销尽轻寒不自禁，新愁唯向静中深。\n寻常曾入三更梦，咫尺空论万里心。\n人去凤帏云漠漠，雁回珠箔日沈沈。\n春风洞口花长在，只许刘郎一度寻。",
        "dynasty": "宋",
        "collection_info": null
    },
    {
        "uuid": "9d7546d492936041fa8295d9dfbfc333",
        "title": "闺怨二首  其二",
        "author": "司马槱",
        "content": "绣帘珠箔一重重，十里香风入眼浓。\n镜合紫鸾来有信，云深青鸟去无踪。\n楚王台下寻常见，宋玉墙头取次逢。\n可惜好花攀折尽，飘零芳蕊付游蜂。",
        "dynasty": "宋",
        "collection_info": null
    },
    {
        "uuid": "45d149381216b34340a0c3c2fcd0988a",
        "title": "和上元日游南园赏梅花",
        "author": "司马槱",
        "content": "梅簇荒台自可羞，相君爱赏忘宵游。\n未言美实和羹味，且荐清香泛酒瓯。",
        "dynasty": "宋",
        "collection_info": null
    },
    {
        "uuid": "3b958515c857e8e46d223c2733fc6a65",
        "title": "千顷山  其一",
        "author": "司马槱",
        "content": "琼叶半开童女颊，蕨芽初长小儿拳。\n山中云雨虽无味，何似山河走暮烟。",
        "dynasty": "宋",
        "collection_info": null
    },
    {
        "uuid": "bc5a768d9b32df46e5ed14c192ddf998",
        "title": "千顷山  其二",
        "author": "司马槱",
        "content": "一池春水应江潮，中起沙鸥数尺高。\n谁谓风云远朝市，乱山深处亦波涛。",
        "dynasty": "宋",
        "collection_info": null
    },
    {
        "uuid": "d3e75aef6d321c6e1957f48f8ea75248",
        "title": "千顷山  其三",
        "author": "司马槱",
        "content": "欲为龙池游，束装戒蓐食。\n鸡鸣天未曙，呼儿重蜡屐。\n萦回遡寒溪，确荦疲乱石。\n迢迢万丈岭，宛转苍龙脊。\n山高吐朝气，恍不辨咫尺。\n俯听雷雨声，仰逐猿猱迹。\n委蛇度花坞，绿静草可席。\n喜如出笼槛，身轻飞鸟掷。\n不辞双足茧，远探蛟龙客。\n传闻此山顶，旧有沧海色。\n尔来三十年，潭湫变枯荻。\n至今应江潮，尚浮鸥鹭集。\n至理竟未解，对之空太息。\n不如西湖游，挥篙泛瑶碧。",
        "dynasty": "宋",
        "collection_info": null
    },
    {
        "uuid": "03423309da13bc64307c4be6e6ff0fce",
        "title": "风水洞",
        "author": "司马槱",
        "content": "藤梢蔓荒寒，藓花阴空青。\n窈窕石窦中，两耳风雨并。\n初闻声萧骚，活火急铜瓶。\n再听逗余响，万羽起寒汀。\n我疑此山空，石脚连沧溟。\n中有蛟龙蛰，鼻息隠雷霆。\n又迓仙翁去，丹竈留岩扃。\n至今炉鼎中，水火争不停。\n山前老比丘，霜眉眼如萤。\n能传古老语，濯我耳昕醒。\n便欲慰尘凡，脱我随爽灵。",
        "dynasty": "宋",
        "collection_info": null
    },
    {
        "uuid": "65e59b446ebc82501641ef5f122a868c",
        "title": "蜕龙洞  其一",
        "author": "司马槱",
        "content": "雷雨何时起蛰龙，苍痕夭矫石岩空。\n不绿嗜好寻刘累，定向人閒试叶公。",
        "dynasty": "宋",
        "collection_info": null
    },
    {
        "uuid": "7971e3392dbea09782d6fd0b1ae50a22",
        "title": "蜕龙洞  其二",
        "author": "司马槱",
        "content": "梅萼春前破，松髯雨后滋。\n石崖鸣野鹤，竹坞窜香狸。\n山脚重重转，溪流泯泯迟。\n慇懃窥洞府，又得濯龙池。",
        "dynasty": "宋",
        "collection_info": null
    },
    {
        "uuid": "9606f1d8a6b1ddccbdefd9cd162b184c",
        "title": "题清泠轩",
        "author": "司马槱",
        "content": "石冷苔生晕，风高竹度凉。\n道人何处去，春色半沧浪。",
        "dynasty": "宋",
        "collection_info": null
    },
    {
        "uuid": "81b794c8992726bef8b83ddbb6153bdd",
        "title": "游九锁",
        "author": "司马槱",
        "content": "撩花踏水细寻香，閒逐孤云入翠冈。\n九锁已深看更好，七人相对话应长。\n百年空向尘埃老，五月聊乘洞府凉。\n可笑潜川狂道士，未逢玉室与金堂。",
        "dynasty": "宋",
        "collection_info": null
    },
    {
        "uuid": "8055a150cdd1483367ec1c53cadcb58e",
        "title": "洛春谣",
        "author": "司马槱",
        "content": "洛阳碧水扬春风，铜驼陌上桃花红。\n高楼迭柳绿相向，绡帐金銮香雾浓。\n龙裘公子五陵客，拳毛赤兔双蹄白。\n金鈎宝玦逐飞香，醉入花丛恼花魄。\n青娥皓齿列吴娼，梅粉粧成半额黄。\n罗屏绣幕围寒玉，帐裏吹笙学凤凰。\n细绿围红晓烟湿，车马騑騑云栉栉。\n琼蕊杯深琥珀浓，鸳鸯枕镂珊瑚涩。\n吹龙笛，歌白纻，兰席淋漓日将暮。\n君不见灞陵岸上杨柳枝，青青送别伤南浦。",
        "dynasty": "宋",
        "collection_info": null
    },
    {
        "uuid": "b84c2da03a8d3a408f1db906de4e2a2f",
        "title": "句",
        "author": "司马槱",
        "content": "身既事十主，女亦妃九龙。",
        "dynasty": "宋",
        "collection_info": null
    }
]