[
    {
        "uuid": "73c98b04e9867212c3259425c861c8f6",
        "title": "谢恩诗",
        "author": "张镇孙",
        "content": "当宁宵衣务得贤，草茅何足副详延。\n天人要语垂清问，仁敬陈言上奏篇。\n愧乏谋猷裨乙览，忽惊姓字首胪传。\n干坤大德知难报，誓秉孤忠铁石坚。",
        "dynasty": "宋",
        "collection_info": null
    },
    {
        "uuid": "a2a8182c772d057b855351a9ee4b2652",
        "title": "和御赐诗",
        "author": "张镇孙",
        "content": "圣主游心六艺文，先皇成宪自常遵。\n天人亲屈九重问，岭海同归一视仁。\n已忝胪传魁众俊，復叨燕衎逮微臣。\n终身祗佩丁宁训，远到功名愿自珍。",
        "dynasty": "宋",
        "collection_info": null
    },
    {
        "uuid": "0b207d9c00443092fd3073db0105d08c",
        "title": "水帘洞",
        "author": "张镇孙",
        "content": "岧峣仙境倚层丘，百尺泠泠瀑素流。\n春长绿莎成绣幕，夜留新月作琼钩。\n涧边云护千年韭，岩底凉生六月秋。\n欲访安期何处觅，药炉丹竈且追游。",
        "dynasty": "宋",
        "collection_info": null
    },
    {
        "uuid": "fddb84935a8abf4468397f026da7e63d",
        "title": "白云对月",
        "author": "张镇孙",
        "content": "万山飞翠映瑶空，一抹晴霞淡復浓。\n何意海风吹不断，归鸦飞带过前峰。",
        "dynasty": "宋",
        "collection_info": null
    },
    {
        "uuid": "4d18aa889dfdea65743be3aebdf8b4ee",
        "title": "夜过白云话别  其一",
        "author": "张镇孙",
        "content": "江城话别思依依，天远山青入望微。\n正好楼头共明月，可堪遥对白云飞。",
        "dynasty": "宋",
        "collection_info": null
    },
    {
        "uuid": "4d3b208a531aef569e4455c65f61b118",
        "title": "夜过白云话别  其二",
        "author": "张镇孙",
        "content": "遥看天际白云浮，渺渺西飞谁与谋。\n归去扶溪溪水阔，秋来还上越台否。",
        "dynasty": "宋",
        "collection_info": null
    },
    {
        "uuid": "6397557bc21cae8f9542dc9a5a6e55bd",
        "title": "夜过白云话别  其三",
        "author": "张镇孙",
        "content": "日干夕惕自惺惺，切实工夫在性情。\n千古相传真要法，圣贤元共此心灵。",
        "dynasty": "宋",
        "collection_info": null
    },
    {
        "uuid": "24b572775fcc0fc8781f75a8c3de40b7",
        "title": "夜过白云话别  其四",
        "author": "张镇孙",
        "content": "圣贤今古在吾人，敬义功深德自邻。\n莫嘆桃源仙迹杳，杖藜随处武陵津。",
        "dynasty": "宋",
        "collection_info": null
    }
]