[
    {
        "uuid": "653e787eca63dc934fd783f24a2113bb",
        "title": "甲戌客临安",
        "author": "唐泾",
        "content": "金谷烟花醉未醒，鼾边无梦到功名。\n十郎腹裏长函剑，六丈胸中旧贮兵。\n天豕星沈狼有影，海鰌风紧鹤无声。\n如闻浩浩愁相讯，何日衣冠乐太平。",
        "dynasty": "宋",
        "collection_info": null
    },
    {
        "uuid": "6cf8ad06dde465205d6e89f99644a530",
        "title": "和朱以性",
        "author": "唐泾",
        "content": "拟驾奇肱阅四方，转头又是海生桑。\n雁虽有帛难寻汉，猴纵无绯肯拜梁。\n泱漭黄流翻地轴，屈盘紫气贯天章。\n箧中留取秋兰佩，不识人间有水苍。",
        "dynasty": "宋",
        "collection_info": null
    },
    {
        "uuid": "0ac39aa47725583e698b666e8e9dcf08",
        "title": "江南西迁国之亡天也歌以纪之",
        "author": "唐泾",
        "content": "吴峰一髪暮云孤，愁向湘纍讯故都。\n凤去只余韶乐在，雁来还有帛书无。\n杏坛有客陈孤注，平陇何人復五铢。\n歌彻黍离风雨恶，南山深处叫乌乌。",
        "dynasty": "宋",
        "collection_info": null
    },
    {
        "uuid": "0bcfa7d11e6bee10f71ddad39fc32092",
        "title": "闽亡徙东广",
        "author": "唐泾",
        "content": "逖泉已矣又菇莸，半壁干坤只恁休。\n频岁建杓移北斗，何人持节救东瓯。\n烟蜚樯艣风涛怒，云锁楼台日月愁。\n南望羊城天欲暮，可堪回首问神州。",
        "dynasty": "宋",
        "collection_info": null
    },
    {
        "uuid": "dcebb8e5be205ffd1006fa5ab5402694",
        "title": "广亡徙海",
        "author": "唐泾",
        "content": "箕冠如栉拥茅旌，谁执骍旄歃晋盟。\n遵海而南关气数，渡江以北少功名。\n火旗晻霭云藏阙，水阵周遭雪压城。\n一榻不容人鼾睡，那知雾岛是神京。",
        "dynasty": "宋",
        "collection_info": null
    },
    {
        "uuid": "00b36ef661babb276cf4e07c89551155",
        "title": "崖山亡",
        "author": "唐泾",
        "content": "万里舆图入朔方，摇摇孤注海之阳。\n石尤风恶云藏轸，天驷星沈月掩房。\n岛上有人悲义士，水滨无处问君王。\n羲和指着乌飞路，去去虞渊暮色苍。",
        "dynasty": "宋",
        "collection_info": null
    },
    {
        "uuid": "bab2f31838dbc08b3ea91f50f7ae1e16",
        "title": "江南四忠节国之纪也歌以哀之  其一",
        "author": "唐泾",
        "content": "咄咄熏风梦已灵，手提孤注竟逃盟。\n南冠入海五百客，北斾归燕七十城。\n自信丹心终徇国，只惭白面不知兵。\n二爻无遯公知否，底事吴门变姓名。",
        "dynasty": "宋",
        "collection_info": null
    },
    {
        "uuid": "250afcb01b81d380093a27539b42ee40",
        "title": "江南四忠节国之纪也歌以哀之  其二",
        "author": "唐泾",
        "content": "同时人物今犹昨，只有先生死朔方。\n殿下青衣晋天子，窖间白髪汉中郎。\n平生东海心犹壮，千古西山骨亦香。\n三復纍臣吟啸集，天荒地老气苍苍。",
        "dynasty": "宋",
        "collection_info": null
    },
    {
        "uuid": "0408173171d7e16749037fcb880c4d19",
        "title": "江南四忠节国之纪也歌以哀之  其三",
        "author": "唐泾",
        "content": "谁把南牙压武夫，到头还似二公无。\n矢心海上逃秦爵，努力山中匿赵孤。\n赤羽星沈迷辇凤，红旗风劲逐樯乌。\n三神杳眇人何在，留取丹心付董狐。",
        "dynasty": "宋",
        "collection_info": null
    },
    {
        "uuid": "de71c14eb6fbc18e440f2f496fc05c1e",
        "title": "丙子纪事",
        "author": "唐泾",
        "content": "才结岁寒盟，归来诧太平。\n阁中呼尚父，殿下狎门生。\n着手营三窟，回头失两京。\n闻今不闻古，咄咄诡知兵。",
        "dynasty": "宋",
        "collection_info": null
    },
    {
        "uuid": "d6308597e13276e3d5f0f03900ac5666",
        "title": "怀黄小牧",
        "author": "唐泾",
        "content": "瓠俎桑弧莅旧盟，天将吾道寄山林。\n梧桐卧雨鱼生釜，梅坞吟云鹤伴琴。\n海上苏卿今白髪，山中杜甫老丹心。\n拟呼尊酒论今古，黄叶萧萧楚水深。",
        "dynasty": "宋",
        "collection_info": null
    },
    {
        "uuid": "93bfb85688c83fc1d3d7f3c3e2b0a4aa",
        "title": "读史怀友",
        "author": "唐泾",
        "content": "羞登广武议英雄，匣却吴鈎弢却弓。\n幕下清谈王太尉，门前白马褚司空。\n一编衮斧风尘表，千古纲常天壤中。\n说与华阴扪虱老，何曾正朔在江东。",
        "dynasty": "宋",
        "collection_info": null
    }
]