[
    {
        "uuid": "f8fcd0f05ffdd6312a4e375c17801ced",
        "title": "吴季子墓",
        "author": "白珽",
        "content": "圣人如日月，下照无党私。\n藏珠与韫玉，所得自华滋。\n恭惟吴季子，夙禀明睿姿。\n近取子臧节，远绍泰伯基。\n两以大国让，廉风起蛮夷。\n观乐义已烛，挂剑心如饴。\n时方尚诈力，子独恪且祇。\n时方事寇攘，子独甘弃遗。\n孔子不到吴，闻风重赍咨。\n佳城介申浦，采地亦在兹。\n特书寄余哀，岂不遐迩思。\n惋惋龙蛇翥，皎皎星日垂。\n禹世怀道义，取舍实繫之。\n寄言邦之人，无但岘首悲。",
        "dynasty": "宋",
        "collection_info": null
    },
    {
        "uuid": "45d68248f7f0b17561125669c3e40894",
        "title": "题斩蛟桥",
        "author": "白珽",
        "content": "桓桓周将军，英烈照千祀。\n少年知自艾，成人不惜死。\n射虎南山下，斫潜北桥底。\n腾拏三日夜，洒血四十里。\n激波为岳立，挥刃电亦驶。\n想当批鳞初，见义不见水。\n及其立人朝，矫矫中不倚。\n文学既英发，武事復霆起。\n歼儿善丑正，甘作忠义鬼。\n至今有生气，耿耿耀青史。\n苏公百世豪，气味有相似。\n泊舟蛟川下，洗石题所以。\n平生疾恶意，十有二言裏。\n丰碑刻祠宇，词翰晋二美。\n二美固足珍，吾取不在是。",
        "dynasty": "宋",
        "collection_info": null
    },
    {
        "uuid": "bcd1832717113ba5455815aee7b7d70b",
        "title": "同陈太博诸公登六和塔",
        "author": "白珽",
        "content": "龙山古化城，浮屠峙其巅。\n开殿生妙香，金碧森贝筵。\n应真俨若生，倒飞青金莲。\n头陀绀林丛，导我丹梯缘。\n初犹藉佛日，閟境鯈已玄。\n回头失谁何，叫啸衣相牵。\n且復忍须臾，当见快意天。\n娇儿诧先登，网户相鈎连。\n炯若蚁在珠，九曲随盘旋。\n烂烂沧海开，落落云气悬。\n羣峰可俯拾，背阅黄鹄骞。\n奇观兴懦夫，便欲凌飞仙。\n绝顶按坤维，始见南纪偏。\n神京渺何许，王气须停躔。\n舟车集百蛮，岛屿通人烟。\n一为帝王州，气压三大千。\n罡风洒毛髪，铎语空蝉联。\n红红杏园花，愧乏慈恩篇。",
        "dynasty": "宋",
        "collection_info": null
    },
    {
        "uuid": "e5237dc47e49aa9b03e7bb77c053be0d",
        "title": "冷泉亭",
        "author": "白珽",
        "content": "灵山本清凈，一泉渟其中。\n灵山孤飞来，此水将无同。\n山影压不尽，照见天玲珑。\n分明千尺冰，不独疑寒虫。\n京洛多风尘，到此一洗空。\n炎寒无二心，凛有操者风。\n泊然守空梵，万劫岂终穷。\n骊山有温泉，虚筑华清宫。",
        "dynasty": "宋",
        "collection_info": null
    },
    {
        "uuid": "9f3c454ce84f0cbcf2eb5da60ce13277",
        "title": "题松雪临郭河阳溪山渔乐图",
        "author": "白珽",
        "content": "远山近山何历历，下有长溪横一碧。\n溪中亦有钓鰲手，此手不遮长安目。\n野桥烟树接草庐，飞流如练悬空虚。\n截山白云凝不去，要人写作岩居图。",
        "dynasty": "宋",
        "collection_info": null
    },
    {
        "uuid": "f7d266aeda7888425791147783f6ce9a",
        "title": "河南妇",
        "author": "白珽",
        "content": "从军古云乐，获罪祷应难。\n母望明珠復，夫求破镜完。\n押衙逢义士，公主奉春官。\n为报河南妇，天刑不可干。",
        "dynasty": "宋",
        "collection_info": null
    },
    {
        "uuid": "4e3b0275d0fa980d76cc9976c5e52fbd",
        "title": "春日田园杂兴",
        "author": "白珽",
        "content": "雨后散幽步，村村社鼓鸣。\n阴晴虽不定，天地自分明。\n柳处风无力，蛙时水有声。\n几朝寒食近，吾事及躬耕。",
        "dynasty": "宋",
        "collection_info": null
    },
    {
        "uuid": "10d03d298c5df43c230b1bff52115aec",
        "title": "山中怀友",
        "author": "白珽",
        "content": "几年音问绝，此夕更关情。\n寒雨人孤坐，残灯雁一声。\n干戈犹故国，贫病自空城。\n惟有琴堪诉，愁深弹不成。",
        "dynasty": "宋",
        "collection_info": null
    },
    {
        "uuid": "45f7cbe4e0a4ab9f27b51641cf1fa48f",
        "title": "清和",
        "author": "白珽",
        "content": "白苎渐相便，因知物候迁。\n空山一雨后，小槛绿阴前。\n鶑在留春思，人幽减昼眠。\n此时风日好，元不似梅天。",
        "dynasty": "宋",
        "collection_info": null
    },
    {
        "uuid": "dc90c49cb428cb098ff5f94fcf78e82e",
        "title": "余杭四月",
        "author": "白珽",
        "content": "四月余杭道，一晴生意繁。\n朱樱青豆酒，绿草白鹅村。\n水满船头滑，风轻袖影翻。\n几家蚕事动，寂寂昼关门。",
        "dynasty": "宋",
        "collection_info": null
    },
    {
        "uuid": "4b71bc40c5854f6251033d86213cf836",
        "title": "游宜兴张公洞",
        "author": "白珽",
        "content": "天开福地据雄尊，果老张公几代孙。\n一窍通天纔直上，千崖转石已平吞。\n山头白鹤来无影，石上青骡去有痕。\n我欲放身如脱屣，仙凡一辙隔重阍。",
        "dynasty": "宋",
        "collection_info": null
    },
    {
        "uuid": "ba15520f6173237052fd08b89efd31a2",
        "title": "凈慈禅寺",
        "author": "白珽",
        "content": "奎额昭回龙屈盘，入门已觉厌尘寰。\n何当白髪三千丈，来寄清风五百间。\n帝子釜摇金潋滟，家人卦剔翠孱颜。\n西湖日日船如织，半在南屏第一山。",
        "dynasty": "宋",
        "collection_info": null
    },
    {
        "uuid": "b185bcac45abfb8555e9520db564dca3",
        "title": "湖楼玩雪",
        "author": "白珽",
        "content": "上湖十里捲帘中，幻出瑶华第一宫。\n山势蹴天银作浪，柳行扑地玉为虹。\n渔蓑鹤氅同为我，爵舌羊羔不负公。\n明日凤池朝退蚤，一鞭曾约试吟骢。",
        "dynasty": "宋",
        "collection_info": null
    },
    {
        "uuid": "8c608b7b7e51dca35402d2da6d40572b",
        "title": "酒边赠朱处士",
        "author": "白珽",
        "content": "乌葛唐巾白苎裘，扫庭终夕共淹留。\n醉中谈论心犹壮，老去歌欢泪亦流。\n对客呈诗如献佛，课儿收橘当封侯。\n明年好理西风棹，重约三吴烂漫游。",
        "dynasty": "宋",
        "collection_info": null
    },
    {
        "uuid": "ddeca111f107f1bdb018fb3e7b933139",
        "title": "游天竺后山",
        "author": "白珽",
        "content": "山转龙泓一径深，岚烟吹润扑衣巾。\n松萝掩映似无路，猿鸟往来如有人。\n讲石尚存天宝字，御梅尝识建炎春。\n城中遮日空西望，自与长安隔两尘。",
        "dynasty": "宋",
        "collection_info": null
    },
    {
        "uuid": "754657a02a78e1fefe6ca0ae5ea08e72",
        "title": "竹阴",
        "author": "白珽",
        "content": "占断人间潇洒地，全身水墨画篔筜。\n非烟非雾一林碧，似雨似晴三径凉。\n翠袖佳人黯空谷，白髭道士隠南塘。\n数竿醉日君须记，移向西窗补夕阳。",
        "dynasty": "宋",
        "collection_info": null
    },
    {
        "uuid": "c51d6d8c2e8fe57852fc43529438da6c",
        "title": "题苏东坡书楚颂并菩萨蛮满庭芳词卷后",
        "author": "白珽",
        "content": "南荒九死幸生还，种树书成手自删。\n赤壁梦难同楚颂，洞庭乐不减商山。\n人生堕地少如意，老子对天无愧颜。\n千古菟裘有遗恨，断珪残璧自人间。",
        "dynasty": "宋",
        "collection_info": null
    },
    {
        "uuid": "f017dcddf39c7c5bec368d15b3fba9fa",
        "title": "续演雅十诗  其一",
        "author": "白珽",
        "content": "海青羽中虎，燕燕能制之。\n小隙沈大舟，关尹不吾欺。",
        "dynasty": "宋",
        "collection_info": null
    },
    {
        "uuid": "618bba143afea83d97415c6d65d72f84",
        "title": "续演雅十诗  其二",
        "author": "白珽",
        "content": "草食押不芦，虽死元不死。\n未见涤肠人，先闻弃箦子。",
        "dynasty": "宋",
        "collection_info": null
    },
    {
        "uuid": "66ba1c221f6f757ce25fcd34e25382e5",
        "title": "续演雅十诗  其三",
        "author": "白珽",
        "content": "谁令珠玉唾，出彼藜藿肠。\n仁人不为宝，良贾宜深藏。",
        "dynasty": "宋",
        "collection_info": null
    },
    {
        "uuid": "26e9315f797b9163f077464773fd8cad",
        "title": "续演雅十诗  其四",
        "author": "白珽",
        "content": "婴啼闻木枝，羝乳见茅茹。\n何如百年身，反尔无根据。",
        "dynasty": "宋",
        "collection_info": null
    },
    {
        "uuid": "fca3bbb1506cef51a07406558d13a829",
        "title": "续演雅十诗  其五",
        "author": "白珽",
        "content": "西狩获白麟，至死意不吐。\n代北有角端，能通诸国语。",
        "dynasty": "宋",
        "collection_info": null
    },
    {
        "uuid": "782ba30045d46ca1ba315965f053b25c",
        "title": "续演雅十诗  其六",
        "author": "白珽",
        "content": "纔脱海鹤啄，已登方物舆。\n仰面勿啾啾，我长非侨如。",
        "dynasty": "宋",
        "collection_info": null
    },
    {
        "uuid": "451b28cff23c15573367e92f6787dc62",
        "title": "续演雅十诗  其七",
        "author": "白珽",
        "content": "羯尾大如斛，坚车载不起。\n此以不掉灭，彼以不掉死。",
        "dynasty": "宋",
        "collection_info": null
    },
    {
        "uuid": "b7c7236fae632cb8360cdbb8f4357a7f",
        "title": "续演雅十诗  其八",
        "author": "白珽",
        "content": "八珍殽龙凤，此出龙凤外。\n荔枝配江䖴，徒夸有风味。",
        "dynasty": "宋",
        "collection_info": null
    },
    {
        "uuid": "cbfddafcf5e546b20fcf89abdeb7bd80",
        "title": "续演雅十诗  其九",
        "author": "白珽",
        "content": "滦人薪巨松，童山八百里。\n世无奚超勇，惆怅渡易水。",
        "dynasty": "宋",
        "collection_info": null
    },
    {
        "uuid": "f4fb2af43caf14ab1a109f75682a6fb9",
        "title": "续演雅十诗  其一○",
        "author": "白珽",
        "content": "两驼侍雪立，终日饥不起。\n一觉沙日黄，肉屏那足拟。",
        "dynasty": "宋",
        "collection_info": null
    },
    {
        "uuid": "f3ebb650052b7a167b6fe8ceb2751813",
        "title": "积雪峰访梁道士",
        "author": "白珽",
        "content": "惊羽穿林看细碎，健舆绕石听欹斜。\n道人住近茅峰北，一簇楼台五色霞。",
        "dynasty": "宋",
        "collection_info": null
    },
    {
        "uuid": "be0c5fd10c7f69c7c001464c2169b3d6",
        "title": "湖居杂兴八首  其一",
        "author": "白珽",
        "content": "御舟初出赏春霏，传是诸王与后妃。\n香雾渐深帘幙暗，日斜微见淡黄衣。",
        "dynasty": "宋",
        "collection_info": null
    },
    {
        "uuid": "ad902524f8e7623e1df21f3b23290292",
        "title": "湖居杂兴八首  其二",
        "author": "白珽",
        "content": "脉脉吹香屋角梅，背风移烛小帘开。\n凤城几日元宵近，一片箫声水上来。",
        "dynasty": "宋",
        "collection_info": null
    },
    {
        "uuid": "7cd17e39537bc53afe3861910a059354",
        "title": "湖居杂兴八首  其三",
        "author": "白珽",
        "content": "龙舟晓发断桥西，别有轻舟两两随。\n春色可人晴较稳，酒家争出柳梢旗。",
        "dynasty": "宋",
        "collection_info": null
    },
    {
        "uuid": "e32ffda941affab5184ceb47195fce73",
        "title": "湖居杂兴八首  其四",
        "author": "白珽",
        "content": "相国平泉水竹居，吴山花石世间无。\n游人马上休回首，一半春风在裏湖。",
        "dynasty": "宋",
        "collection_info": null
    },
    {
        "uuid": "b8bd4236773577135b102fb9f3208562",
        "title": "湖居杂兴八首  其五",
        "author": "白珽",
        "content": "雨后林塘夏亦秋，一葫芦酒在船头。\n醉来深入荷花去，卧看青天飞白鸥。",
        "dynasty": "宋",
        "collection_info": null
    },
    {
        "uuid": "5151d57d904ceb132638767edb45fe20",
        "title": "湖居杂兴八首  其六",
        "author": "白珽",
        "content": "三贤犹得仰高风，冠服虽殊气味同。\n后五百年无继者，桃花含笑夕阳中。",
        "dynasty": "宋",
        "collection_info": null
    },
    {
        "uuid": "1fa6e42551c82834dc660a413365a32e",
        "title": "湖居杂兴八首  其七",
        "author": "白珽",
        "content": "车鱼人散水风腥，雨色凉分柳外晴。\n回首夕阳都落尽，忽然东向数峰明。",
        "dynasty": "宋",
        "collection_info": null
    },
    {
        "uuid": "fb090a31de64a4bc7fbe15dc19d9dda4",
        "title": "湖居杂兴八首  其八",
        "author": "白珽",
        "content": "万树芙蓉两蘂宫，秋风开遍水边丛。\n白墙遮尽红墙出，只见红墙一半红。",
        "dynasty": "宋",
        "collection_info": null
    },
    {
        "uuid": "40413f3f0a43fd6b5c2308161371100d",
        "title": "翔泳堂酒边",
        "author": "白珽",
        "content": "瓌辞度得雪儿歌，浓墨斜书碧玉柯。\n醉折芙蓉熏酒盏，裏湖凉似外湖多。",
        "dynasty": "宋",
        "collection_info": null
    },
    {
        "uuid": "105e2f41a9296e73a2ed46084ab191bd",
        "title": "题江贯道百牛图",
        "author": "白珽",
        "content": "几年散放桃林后，余四百蹄犹可骑。\n揽镜挂书多自在，能骑惟有一凝之。",
        "dynasty": "宋",
        "collection_info": null
    },
    {
        "uuid": "3d1ad6b848f9335d9e06520ab1c06683",
        "title": "题龚翠岩中山出游图",
        "author": "白珽",
        "content": "何处张弧鬼一车，中山曾见夜蒐图。\n纷纷眼底朱成碧，后乘钟家有此姝。",
        "dynasty": "宋",
        "collection_info": null
    },
    {
        "uuid": "50c3d7d6fe85b65507a2572750d6b2cf",
        "title": "玉清宫与赵达夫鲜于枢联句二首",
        "author": "白珽",
        "content": "湖光漠漠水禽飞，堤柳斜斜带夕晖。\n二月江南好天气，初阳台上惬春衣。\n巾子峰头舣钓船，初阳台上坐鸣絃。\n出云高树明残日，过雨苍苔泣细泉。\n绝俗谁能继高躅，凌云我欲学飞仙。\n还家正恐乡人间，化鹤归来知几年。",
        "dynasty": "宋",
        "collection_info": null
    },
    {
        "uuid": "77624421cf7bec9f3a67b39c96700ef1",
        "title": "灵隠寺暮归",
        "author": "白珽",
        "content": "山色晚苍苍，山门下夕阳。\n栴林飘槲叶，新月到禅床。\n径出千峰秀，亭迴一涧长。\n淹留不可及，露湿薜衣裳。",
        "dynasty": "宋",
        "collection_info": null
    },
    {
        "uuid": "6ece6d80f0e324a18e4eb484772da2f5",
        "title": "宿上天竺",
        "author": "白珽",
        "content": "名山倦游历，挂起手中藤。\n佛国三生石，天岩百岁僧。\n定回松院磬，吟苦雪龛灯。\n愧我心犹杂，何因问二乘。",
        "dynasty": "宋",
        "collection_info": null
    },
    {
        "uuid": "9e30609bf92b7100fb54700ec7b550e2",
        "title": "西湖访古",
        "author": "白珽",
        "content": "隠约湖山一点青，秋风归去阻云程。\n贝宫珠阙无寻处，夜夜凌波哭月明。",
        "dynasty": "宋",
        "collection_info": null
    },
    {
        "uuid": "42bf9cbc8efb0a8d1962c9acdb9ed51f",
        "title": "山居怀林处士",
        "author": "白珽",
        "content": "昔有林处士，结庐邻峰巅。\n年年不入城，梅花有佳联。\n童鹤三数口，负郭十亩田。\n弟侄列朝裾，咸平好时年。\n人品既已高，奉养常充然。\n嗟我何为者，日用买山钱。\n爱诗不能佳，未了区中缘。\n空有一寸心，羡杀处士贤。\n饱看贵人面，不若饥看天。\n搥床呼伯雅，且此相周旋。\n有田足几时，卓哉坡翁言。",
        "dynasty": "宋",
        "collection_info": null
    },
    {
        "uuid": "170c08a1da1e95d592df5ba190357dc0",
        "title": "题郑子真画四季诗意  其一",
        "author": "白珽",
        "content": "红杏绿杨，永昼野服。\n柴门散仙，莫道无人。\n知处东风，都在吟笺。",
        "dynasty": "宋",
        "collection_info": null
    },
    {
        "uuid": "d26775abd44720b82958d6999ccd3625",
        "title": "题郑子真画四季诗意  其二",
        "author": "白珽",
        "content": "莲叶吹香，澹澹扁舟。\n撑港斜斜，惊散一行。\n白鹭西风，捲起梨花。",
        "dynasty": "宋",
        "collection_info": null
    },
    {
        "uuid": "6893d7c880eed4e35221a59e65417005",
        "title": "赠张知府周卿",
        "author": "白珽",
        "content": "人品中原说此翁，雄文直气耿心胸。\n几年天上张公子，今日云间陆士龙。\n来暮已闻歌五袴，平反何翅禄千钟。\n相从愧落诸公后，拭目西岩第一峰。",
        "dynasty": "宋",
        "collection_info": null
    },
    {
        "uuid": "8e84fc5e86d8723f762e5d14fc7fe186",
        "title": "赠青龙任月山",
        "author": "白珽",
        "content": "倾盖相逢意已亲，风流儒雅迈同伦。\n曾来东阁观奇士，又向西湖见伟人。\n放棹小溪梅皪皪，敲棋深院烛燐燐。\n悬知后夜相怀切，帆落胥山月一轮。",
        "dynasty": "宋",
        "collection_info": null
    },
    {
        "uuid": "a277f58c221024786df4adf01c9ebdcf",
        "title": "题洞霄宫药圃",
        "author": "白珽",
        "content": "仙翁曾播植，琼圃尚敷荣。\n春日祥光满，秋风瑞实成。\n黄精宜益寿，萱草足忘情。\n候采灵芝服，还应羽翼生。",
        "dynasty": "宋",
        "collection_info": null
    },
    {
        "uuid": "0297e3ce367da6ba6c9bb9d73d36e528",
        "title": "蛾眉亭",
        "author": "白珽",
        "content": "秦赭凿填石，不受鞭棰考。\n零落楚江浒，相峙矗三岛。\n穿松得细径，据一陵二小。\n奔流浩浩来，五色烂华藻。\n至宝地不惜，绝境天所造。\n谁言两蛾黛，功夺京兆巧。\n终朝对颦蹙，似为今古恼。\n然犀矶沉沉，跨鲸月皎皎。\n丝纶三千丈，蒙衝百万棹。\n天风吹过梦，多忧只空老。\n今者吾与子，所惬在幽讨。\n供帐莫匆匆，槃觞从草草。\n雅琴鼓一再，领此风日好。\n临崖发清啸，倚树或颠倒。\n礼存玉帛外，纵弛或一道。\n兴极不知归，白鸥破晴昊。",
        "dynasty": "宋",
        "collection_info": null
    },
    {
        "uuid": "c6932e32a7fddefeb95ebedd1963f07e",
        "title": "李翰林墓",
        "author": "白珽",
        "content": "出城得佳山，两峰特奇诡。\n一如植躬圭，一峰拱而侍。\n我见犹爱之，而况谪仙子。\n孤坟在其下，政尔直一死。\n谪仙真仙人，出处见诸史。\n岂敢傲吾君，辛苦植唐祀。\n嗟予偘偘者，尘土正如此。\n停车不忍发，载拜颡有泚。\n仰止青山高，清风与终始。\n孰谓千载人，不在天地裏。",
        "dynasty": "宋",
        "collection_info": null
    },
    {
        "uuid": "869b129b730c562ec7eabd73891a28bd",
        "title": "题如镜凈讲师房",
        "author": "白珽",
        "content": "娱老林房世路赊，尘埃飞不到袈裟。\n西湖草木虽同土，北寺烟霞自一家。\n静敞白间翻贝叶，閒输赤仄养椒花。\n鑑光炯炯辉今古，身后何须用五车。",
        "dynasty": "宋",
        "collection_info": null
    },
    {
        "uuid": "5ee431f14042603ab4d89ca3b2e9f960",
        "title": "春日重过如镜上人房",
        "author": "白珽",
        "content": "忆昔敲门赋瑞筠，鹿园佳话又重新。\n屋头能拓三三径，林下知非陆陆人。\n凿沼何须晋康乐，种荪还忆楚灵均。\n老师炼得心如镜，更把高台比月轮。",
        "dynasty": "宋",
        "collection_info": null
    },
    {
        "uuid": "56575120582c22147d9e060f7eb2c0bd",
        "title": "题惠山",
        "author": "白珽",
        "content": "名山名剎大佳处，绀殿翠宇开云霞。\n陆羽乃事已千载，九龙诸峰元一家。\n雨前茶有如此水，月裏树岂寻常花。\n奇奇怪怪心语口，无根拄杖任横斜。",
        "dynasty": "宋",
        "collection_info": null
    },
    {
        "uuid": "bcc2f859b331d48f7cdccc71814fdbcc",
        "title": "题碧桃折枝",
        "author": "白珽",
        "content": "玄都千树欲无枝，全得春风烂漫吹。\n晓露未晞红郁郁，仙源长在日迟迟。",
        "dynasty": "宋",
        "collection_info": null
    },
    {
        "uuid": "6024a3ff7f0538ad4fc0ef8925c923bf",
        "title": "弔林处士墓",
        "author": "白珽",
        "content": "千古西湖见一贤，断碑犹在草芊芊。\n人间岂少题梅者，石上谁来酹菊泉。\n陈柏墓门疑是宅，唐衣庙貌望如仙。\n可怜辽鹤无消息，寂寞春风二百年。",
        "dynasty": "宋",
        "collection_info": null
    },
    {
        "uuid": "6142f46c1134adcaa51c12f6d6110065",
        "title": "击蛇笏",
        "author": "白珽",
        "content": "孔明庙前柏，手版贼其枝。\n枯秭无生气，众目炫一时。\n何如孔公笏，铁面含霜姿。\n虺蛇何足道，正气屡奸欺。\n祥符庆历间，岂无纤人斯。\n闻之胆为落，不在彼在兹。\n圣学亿万年，圣源浩无涯。\n八传得巨源，愤学求似之。\n遗经与遗物，保护如婴儿。\n万里去復远，见者咸赍咨。\n况此一尺槐，千载孔林思。\n非无原壤杖，非无少正铍。\n用舍各有时，小大各有施。\n畴能起段公，共赋甘棠诗。",
        "dynasty": "宋",
        "collection_info": null
    },
    {
        "uuid": "e37564a2c161ee7bcb1ca45576e5a448",
        "title": "寄天香庵恬上人",
        "author": "白珽",
        "content": "门掩天香竹树丛，了无尘翳此心同。\n东林社散图空在，南国山多梦不通。\n白草秋閒支遁马，黄沙春断子卿鸿。\n思君记得逢君处，一片归云海树空。",
        "dynasty": "宋",
        "collection_info": null
    },
    {
        "uuid": "18ba4e178ae8adbf8d75fb4806a346db",
        "title": "岳武穆精忠庙",
        "author": "白珽",
        "content": "国势已如此，孤忠天地知。\n死生同父子，姦宄繫安危。\n偃月无封桧，栖霞有谥碑。\n中原遗老在，岁岁梦王师。",
        "dynasty": "宋",
        "collection_info": null
    },
    {
        "uuid": "38c8503b1083f33a6065717af3f3e6fe",
        "title": "三月八日过西马塍",
        "author": "白珽",
        "content": "散策好春日，湖西古马塍。\n阴晴虽不定，天地自分明。\n柳处风无力，蛙时水有声。\n园家分半席，问得御花名。",
        "dynasty": "宋",
        "collection_info": null
    },
    {
        "uuid": "96f705eafe6903310c00af5a98f9f325",
        "title": "过东寺",
        "author": "白珽",
        "content": "倚空楼阁竞翚飞，铁凤金铃一望齐。\n多少流民无片瓦，江南四月雨凄凄。",
        "dynasty": "宋",
        "collection_info": null
    },
    {
        "uuid": "ba0874808c4e98ce93e038e0a8b7214c",
        "title": "止征妇哭",
        "author": "白珽",
        "content": "战国曾闻挟两戈，病中军不渡交河。\n一身同为明庭死，死敌强于死病多。",
        "dynasty": "宋",
        "collection_info": null
    },
    {
        "uuid": "194c1c5ea25216c0e609cd4594444cd6",
        "title": "题王大令保母帖",
        "author": "白珽",
        "content": "大令书法美少年，玉函金籥随飞烟。\n纍纍一百又五字，岂意近出黄閍砖。\n字奇文古两超绝，保母从兹倾众帖。\n谁将瓦合嘲玉碎，一片孤衷本相接。\n快剑横斫铁山摧，戏龙猛蹴银河欹。\n方庭无月天地黑，仰视别有星离离。\n浪言贞石志千载，不及永和漥砚在。\n白石已仙千里死，千百人中几人爱。\n兰亭信美如捕风，贵耳贱目人响从。\n三日呕血饥搥胸，叶公画龙惧真龙。",
        "dynasty": "宋",
        "collection_info": null
    }
]