[
    {
        "title": "题山宫法安院",
        "author": "章凭",
        "content": "山家门径锁寒松，更向烟萝第几重。\n幽鸟啼花归旧谷，应龙飞雨过前峰。\n分持皂盖歌千骑，入冠黄扉禄万钟。\n一见高吟重兴感，清名长在木阴浓。",
        "dynasty": "宋",
        "collection_info": null
    },
    {
        "title": "题灵康庙",
        "author": "章凭",
        "content": "山边清气拥祥氛，遗迹流传汉史存。\n金殿已颁新号美，剑崖犹隠旧痕昏。\n据檐焚鼎惊鱼市，浮盖呼风过海门。\n千里阴功诚不浅，纷纷余事岂须论。",
        "dynasty": "宋",
        "collection_info": null
    },
    {
        "title": "凝真宫",
        "author": "章凭",
        "content": "昔人腾碧落，余地扫岩隈。\n石壁云长在，松梢风自来。\n暗扉通浩荡，古蔓接崔嵬。\n更欲穷幽隠，仙源路已回。",
        "dynasty": "宋",
        "collection_info": null
    },
    {
        "title": "流花亭",
        "author": "章凭",
        "content": "亭榜得佳名，山鬟拥翠闉。\n风流传晋客，谈笑忆秦人。\n水出桃源路，花浮洞府春。\n未应迷俗驾，行处是通津。",
        "dynasty": "宋",
        "collection_info": null
    },
    {
        "title": "石桥",
        "author": "章凭",
        "content": "昔闻天台山，方广寺尤胜。\n石梁元自成，茶花随所应。\n见此绝世踪，嗟我拘三乘。\n更听寒泉声，不独发清兴。",
        "dynasty": "宋",
        "collection_info": null
    }
]