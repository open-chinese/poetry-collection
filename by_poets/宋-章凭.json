[
    {
        "uuid": "ba7d84d9ef7207a951bbaa50601ba7d5",
        "title": "题灵康庙",
        "author": "章凭",
        "content": "山边清气拥祥氛，遗迹流传汉史存。\n金殿已颁新号美，剑崖犹隠旧痕昏。\n据檐焚鼎惊鱼市，浮盖呼风过海门。\n千里阴功诚不浅，纷纷余事岂须论。",
        "dynasty": "宋",
        "collection_info": null
    },
    {
        "uuid": "777de006a1d05ea6e2648e6d35f7c72d",
        "title": "凝真宫",
        "author": "章凭",
        "content": "昔人腾碧落，余地扫岩隈。\n石壁云长在，松梢风自来。\n暗扉通浩荡，古蔓接崔嵬。\n更欲穷幽隠，仙源路已回。",
        "dynasty": "宋",
        "collection_info": null
    },
    {
        "uuid": "9196bef60914d70b3be86b38c505a6c5",
        "title": "流花亭",
        "author": "章凭",
        "content": "亭榜得佳名，山鬟拥翠闉。\n风流传晋客，谈笑忆秦人。\n水出桃源路，花浮洞府春。\n未应迷俗驾，行处是通津。",
        "dynasty": "宋",
        "collection_info": null
    },
    {
        "uuid": "5c9693998b71f445b35a0a8542e252b5",
        "title": "石桥",
        "author": "章凭",
        "content": "昔闻天台山，方广寺尤胜。\n石梁元自成，茶花随所应。\n见此绝世踪，嗟我拘三乘。\n更听寒泉声，不独发清兴。",
        "dynasty": "宋",
        "collection_info": null
    }
]