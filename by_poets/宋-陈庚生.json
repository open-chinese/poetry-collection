[
    {
        "uuid": "a05bfa2597c49b61ce5589770eb6e7c9",
        "title": "超然馆弹琴夜话",
        "author": "陈庚生",
        "content": "玉琴弹罢一灯青，仙鼠飞飞到客庭。\n道士却能谈肇论，夜深倾听有山灵。",
        "dynasty": "宋",
        "collection_info": null
    },
    {
        "uuid": "ddddd41e4aea4fa5db08b82f7b90dece",
        "title": "濯缨亭",
        "author": "陈庚生",
        "content": "谁引沧洲客，行歌到此亭。\n萦迴一水碧，巉绝两峰青。\n小雨吹行舰，疏梅度远汀。\n我无缨可濯，华髪任星星。",
        "dynasty": "宋",
        "collection_info": null
    },
    {
        "uuid": "99d43ca9355742f97ea22fe1f71c7e6c",
        "title": "谒陶隠居祠呈郎中张声华",
        "author": "陈庚生",
        "content": "炼就灵丹岁月赊，药炉丹竈旋成漥。\n庭空响落山松子，路远香迷野草花。\n旧事谁能问□水，神仙今已在东华。\n田翁犹酹先生酒，乱纸飞钱噪暮鸦。",
        "dynasty": "宋",
        "collection_info": null
    },
    {
        "uuid": "4a1cabac6473bb74d274a1c0031ac398",
        "title": "贺家湖",
        "author": "陈庚生",
        "content": "风流谁似贺知章，乞得平湖任草荒。\n今日藕花三百亩，折来依旧属君庄。",
        "dynasty": "宋",
        "collection_info": null
    }
]