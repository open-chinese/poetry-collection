[
    {
        "title": "颂六十二首 一",
        "author": "道世",
        "content": "騄骥资鞭策，兰蕙伫熏风。\n至理信难见，非人孰可通。\n输心仰圆寂，莹晒入玄中。\n总辔超三有，抟飞上四空。\n簪缨犹忽梦，财利若尘蒙。\n高揖谢时俗，萧洒出烦笼。\n（见《大正新修大藏经》第五四册道世《诸经要集》卷二《三宝部》）（按：《古今禅藻集》卷一收此首为隋无名释作，题作《顺益颂》，实误。\n）。",
        "dynasty": "唐",
        "collection_info": null
    },
    {
        "title": "颂六十二首 二",
        "author": "道世",
        "content": "遗身八万塔，宝饰高百丈。\n仪凤异灵鸟，金槃代佛（一作「盘代仙」）掌。\n积拱承雕月（一作「角」），高檐挂树网。\n宝地若池沙，风铃如积响。\n刻削生千变，丹青图万像。\n烟霞时出没，神仙乍来往。\n晨雾半层生，飞幡接云上。\n游蜺不敢息，翔鵾讵能仰。\n福地下金绳，天报岂虚枉（一作「圣变无穷端，感福岂三两」）。\n愿假舟航末（一作「木」），彼岸谁云广？\n（见同书卷三《敬塔部》。\n注一作者，为《法苑珠林》卷五一《敬塔篇》之异文。\n）。",
        "dynasty": "唐",
        "collection_info": null
    },
    {
        "title": "颂六十二首 三",
        "author": "道世",
        "content": "牧（一作「没」）杖信为急，调絃贵不奢。\n腾猨安可制，逸马本难罝。\n驱驰习声色，冠盖竞豪华。\n既入王孙第，还向季伦家。\n静心澄业累，省念勖身瑕。\n庶兹凭七觉（一作「宝」），时用免三邪。\n（见同书同卷《摄念部》）。",
        "dynasty": "唐",
        "collection_info": null
    },
    {
        "title": "颂六十二首 四",
        "author": "道世",
        "content": "三山羽化竟无成，五热殷忧徒自萦。\n并入繁（一作「樊」）笼处尘馆，何如寂虑出危城。\n镜智圆规光且净，月行驰轮皎復晴。\n侧径崎岖尔迴辙，通庄达老岂同征。\n（见同书同卷《入道部》）。",
        "dynasty": "唐",
        "collection_info": null
    },
    {
        "title": "颂六十二首 五",
        "author": "道世",
        "content": "玄亮吐清气，神响彻幽笼（一作「聋」）。\n登台发春咏，高兴避希（一作「希避」）踪。\n乘虚感灵觉，鱼（一作「渔」）山振思童。\n摹写天歌梵，冀布法音同。\n哀婉（一作「忘高」）故不下，飘（一作「飖」）扬数仞中。\n比丘歌声呗，人畜振心钟。\n斯由畅玄句，即感鴈游空。\n神朝（一作「期」）发筌悟，豁尔自灵通。\n（见同书同卷《呗赞部》。\n注一作者，为《法苑珠林》卷五十《呗讚篇·音乐部》之异文。\n）。",
        "dynasty": "唐",
        "collection_info": null
    },
    {
        "title": "颂六十二首 六",
        "author": "道世",
        "content": "久厌无明树，方欣奈苑鲜。\n始入香山路，终逢不坏身。\n定花发智果，神灯照梵天。\n霞幡同锦色，芬馥合鑪烟。\n宛转腾空扬，倒下似红莲。\n夙夜风吹转，香迭轮王因。\n攀仰无厌足，结侣感留瞻。\n何知色中綵（一作「来彩」），招福寿延年。\n（见同书同卷《香灯部》）。",
        "dynasty": "唐",
        "collection_info": null
    },
    {
        "title": "颂六十二首 七",
        "author": "道世",
        "content": "令月建清斋，佳辰召无强（一作「疆」）。\n四部依时集，七众会升堂。\n萧条清梵举，哀宛（一作「怨」）动宫商。\n香气腾空上，乘风散遐方。\n叹德研冲邃，词辩畅玄芳。\n折烦呈妙句，临时拆婉章。\n缁素相依託，财法发神光。\n神田今夕满，恩慧（一作「惠」）导存亡。\n（见同书卷五《受请部》。\n注一作者为《法苑珠林》卷一百九之异文。\n）。",
        "dynasty": "唐",
        "collection_info": null
    },
    {
        "title": "颂六十二首 八",
        "author": "道世",
        "content": "禁饕缘芳味，持声唯节俭。\n一坐肃容仪，五万丰余敛。\n戒香飞且馥，情关闭愈（一作「逾」）掩。\n勿言徒辛苦，终然越危崄。\n（见同书卷六《受斋部》）。",
        "dynasty": "唐",
        "collection_info": null
    },
    {
        "title": "颂六十二首 九",
        "author": "道世",
        "content": "亏功九仞罢崇山，顿驾千里倦长路。\n改涂悔善因芳音，易情梁恶良妖妪。\n五福精修既不成，八关守戒谁能护。\n攸攸极夜尔何期，森森爱流安可度。\n（见同书同卷《破斋部》）。",
        "dynasty": "唐",
        "collection_info": null
    },
    {
        "title": "颂六十二首 十",
        "author": "道世",
        "content": "韫石谅非真，饰瓶信为假。\n宠（一作「窃」）服高（一作「皋」）门上，滥吹缁轩下。\n风（一作「凤」）祀结惊心，驺文终好野。\n真相岂或（一作「式」）昭，浮荣未能舍。\n迹殊冠冕客，事袭驱驰者。\n已矣歇郑声，天然乱周雅。\n富贵空争名，宠辱虚相駡。\n须臾风火烛，幻泡何足把。\n（见同书同卷《富贵部》。\n注一作者，为《法苑珠林》卷七十之异文。\n）。",
        "dynasty": "唐",
        "collection_info": null
    },
    {
        "title": "颂六十二首 十一",
        "author": "道世",
        "content": "浮云南北竟无归，子客东西何可依。\n原宪糟糖窃有望，田氏膏腴讵敢希。\n蔼蔼庑庭绝车马，寂寂蓬门掩席扉。\n宿昔偷光恡余照，今日穷途空自欺。\n（同书同卷《贫贱部》）。",
        "dynasty": "唐",
        "collection_info": null
    },
    {
        "title": "颂六十二首 十二",
        "author": "道世",
        "content": "建志诚心愚，高慕欣朋俦。\n相与立弘誓，舍俗慕闲丘。\n萧散人物外，晃朗免绸缪。\n寂寂求戒（一作「诚」）真，亹亹励心柔。\n警策修三业，激切澄四流。\n兴心愿弘誓，救溺运慈舟。\n嘉期归妙觉，善会湼槃修。\n存心八正道，立志三祇休。\n（见同书卷七《奖导部》。\n注一作者，为《法苑珠林》卷六一之异文。\n）。",
        "dynasty": "唐",
        "collection_info": null
    },
    {
        "title": "颂六十二首 十三",
        "author": "道世",
        "content": "含识皆畏死，有命惧崄危。\n如鱼困池涸，难逢流水希。\n亲疎皆父母，何得不悲时（一作「辄相欺」）。\n何慈救厄苦（一作「慈悲救危苦」）。\n福报自然随。\n（见同书卷八《放生部》。\n注一作者，为《法苑珠林》卷八二之异文。\n）。",
        "dynasty": "唐",
        "collection_info": null
    },
    {
        "title": "颂六十二首 十四",
        "author": "道世",
        "content": "瞻卜改蓬心，伊兰变芳树。\n规轮时有缺，皓丝不常素。\n三益窃所忻，四隙行当护。\n勖哉深自勉，诫之诚可慕。\n（见同书卷九《择交部》）。",
        "dynasty": "唐",
        "collection_info": null
    },
    {
        "title": "颂六十二首 十五",
        "author": "道世",
        "content": "寻因途乃异，及舍趣犹并。\n苦极思归乐，乐极苦还生。\n岂非罪福别，皆由封着情。\n若断有漏业，常见法身宁。\n（见同书卷十一《业因部》）。",
        "dynasty": "唐",
        "collection_info": null
    },
    {
        "title": "颂六十二首 十六",
        "author": "道世",
        "content": "五慾昏神识，五盖蔽福力。\n六根成苦集，六贼乱心色。\n慾泿逐情飘，爱网随心织。\n三毒障人空，四流漂不息。\n至金虽改秋，斩筹方未极。\n观鸽既无穷，猿攀此焉（一作「乌」）伏。\n自非绝慾盖，何能远昇陟。\n齐犸（一作「⿰车犬」）届宝城，共覩能仁德。\n（见同书卷十二《慾盖部》。\n注一作者，为《法苑珠林》卷八九之异文。\n）。",
        "dynasty": "唐",
        "collection_info": null
    },
    {
        "title": "颂六十二首 十七",
        "author": "道世",
        "content": "业理信多绪，生途非一门。\n安危诚易辙，清浊岂同源。\n坠质空遗貌，寻香有去魂。\n幽衢下寮落，暠路上飞翻。\n凝阴凄復紧，声威聒已喧。\n投身庇茅屋，怿虑入花园。\n伉俪情多乱，贪嗔坐自昏。\n遍知称自觉，挑手独为尊。\n（见同书同卷《四生部》）。",
        "dynasty": "唐",
        "collection_info": null
    },
    {
        "title": "颂六十二首 十八",
        "author": "道世",
        "content": "惰学迷三教，问者不知一。\n合萼不结核，敷华何得实。\n徒生高慢心，凌他非好毕。\n坠落幽闇道，开闭牢深密。\n一入百千年，万亿苦逼切。\n对苦悔无知，方由堕慢媟。\n至人善取譬，立志须明律。\n英雄慢法时，焉知悔今日。\n（见同书卷十六《堕慢部》。\n又见百卷本《法苑珠林》卷五四。\n）。",
        "dynasty": "唐",
        "collection_info": null
    },
    {
        "title": "颂六十二首 十九",
        "author": "道世",
        "content": "生来死还送，日往月復旋。\n弱丧昏风动，流浪逐物迁。\n愚戆失正路，漂没入重渊。\n一坠幽闇处，万劫履锋辛（一作「鋋」）。\n六道旋寰（一作「环」）苦，三业未曾全。\n坠（一作「随」）流无人救，悽伤还自怜。\n归诚观像物，方知虚妄筌。\n苦海深河趣，思登般若船。\n（见同书卷十八《地狱部》。\n注一作者，为《法苑珠林》卷十二《地狱部之余》之异文。\n）。",
        "dynasty": "唐",
        "collection_info": null
    },
    {
        "title": "颂六十二首 二十",
        "author": "道世",
        "content": "高堂信逆旅，怀（一作「坏」）业理常牵。\n玉匣方委观，金台不復延。\n挽声随径远，萝影带松悬。\n讵能留十念，唯应逐四缘。\n幻工作同异，变弄巧（一作「作」）多声（一作「身」）。\n愚俗诤人我，谁復非谓真。\n谬者疑久固，达者知幻宾。\n升沉苦乐异，徒祭哭苍天（一作「亲疎既无定，何劳非苍旻」。\n）（见同书卷十九《送终部》。\n注一作者，为《法苑珠林》卷一百十六之异文。\n）。",
        "dynasty": "唐",
        "collection_info": null
    },
    {
        "title": "颂六十二首 二十一",
        "author": "道世",
        "content": "百旬芥易尽，三灾理自倾。\n石火无恒焰，电光非久停。\n饥窘自相噉，刀兵竞相征。\n疫病无医効，空劳怨苦声。\n亲戚无相救，残害有余情。\n遗文虚满笥，徒欣富贵盈。\n太息波川迅，悲斯苦业萦。\n生灭恒敦逼，煎迫未安宁。\n（见《法苑珠林》卷四《大三灾部之余》）。",
        "dynasty": "唐",
        "collection_info": null
    },
    {
        "title": "颂六十二首 二十二",
        "author": "道世",
        "content": "火气上昇烟，云气叆叇云。\n神龙吐津雾，扬埃坋人尘。\n酒为放逸门，淫为生死源。\n金银生患重，邪命坏戒根。\n（见同书卷七《失候部》）。",
        "dynasty": "唐",
        "collection_info": null
    },
    {
        "title": "颂六十二首 二十三",
        "author": "道世",
        "content": "经行林树下，求道志能坚。\n既有神通力，振锡远乘烟。\n一登四弘誓，至道莫能先。\n不贪旷劫寿，何论延促年。\n（见同书卷二七《违损部》）。",
        "dynasty": "唐",
        "collection_info": null
    },
    {
        "title": "颂六十二首 二十四",
        "author": "道世",
        "content": "封迷昏闇久，徘徊梦裏藏。\n心尘既未洗，怖霑甘露浆。\n慈颜发晖曜，烛我见朝阳。\n忽逢善知友，开导益神光。\n稍悟心澄静，方猒俗苍茫。\n缁徒既肃肃，法侣亦锵锵。\n见者心欢喜，归诚向道场。\n若存信邪倒，来苦未何殃。\n（见同书卷二九《大乘部》）。",
        "dynasty": "唐",
        "collection_info": null
    },
    {
        "title": "颂六十二首 二十五",
        "author": "道世",
        "content": "五欲混神因，六贼乱心色。\n幻焰逐情飘，爱网随心织。\n铸金虽改秋，斩筹方未极。\n观鸽既无辩，攀猿此焉息。\n（见同书卷三十《姦僞部》）。",
        "dynasty": "唐",
        "collection_info": null
    },
    {
        "title": "颂六十二首 二十六",
        "author": "道世",
        "content": "冬狐理丰毳，春蚕绪轻丝。\n形骸翻为阻，心识还自欺。\n龆齓歌鼓腹，平生少年时。\n驱车追侠客，酌酒弄妖姬。\n但念目前好，安知后世悲。\n惕然一以愧，永与情爱辞。\n愿识真妄本，染净自分离。\n羞惭滞五盖，焉知同四依。\n（见同书卷三一《引证部》）。",
        "dynasty": "唐",
        "collection_info": null
    },
    {
        "title": "颂六十二首 二十七",
        "author": "道世",
        "content": "贤人轨玄度，弱丧升虚迁。\n师通资自发，神光照有缘。\n应变各殊别，圣录同灵篇。\n乘干因九五，逸响亮三千。\n法鼓振玄教，龙飞应人天。\n恬智冥微妙，缥𦕈咏重玄。\n盘纡七七纪，嘉运莅中旛。\n挺此四八姿，映蔚华林园。\n（见同书卷三四《见解篇》）。",
        "dynasty": "唐",
        "collection_info": null
    },
    {
        "title": "颂六十二首 二十八",
        "author": "道世",
        "content": "善恶宿熏习，感报各殊方。\n曾为鬼害怨，或作狼讐殃。\n屠儿忆杀业，须蜜戏猕乡。\n宿佑除患者，在处游天堂。\n触类兴清遘，目击洞兼忘。\n凡圣钦嘉会，贤愚庆流芳。\n四生行善业，六趣感神光。\n苦乐虽殊别，同知命短长。\n（见同书卷三五《五通部》）。",
        "dynasty": "唐",
        "collection_info": null
    },
    {
        "title": "颂六十二首 二十九",
        "author": "道世",
        "content": "志诚抱冰雪，暮齿迫桑榆。\n太息波川迅，悲哉人代拘。\n岁聿皆采穫，冬晚惧严枯。\n精诚求施戒，忍精定慧眸。\n结侣同共远，胜地心相符。\n商人不顾死，罗剎未能逾。\n求宝竭大海，神怖捧明珠。\n寄言求道者，立志菩提株。\n（见同书卷三六《济难部》）。",
        "dynasty": "唐",
        "collection_info": null
    },
    {
        "title": "颂六十二首 三十",
        "author": "道世",
        "content": "求宝失舟济，飘浮思救形。\n幻媚多方趣，妖魅诳人情。\n假接度海难，虚发亲爱声。\n自非马王负，危苦讵安宁。\n（见同书卷四二《妖怪篇》）。",
        "dynasty": "唐",
        "collection_info": null
    },
    {
        "title": "颂六十二首 三十一",
        "author": "道世",
        "content": "静念遗志虑，有虑非理尽。\n境来投虚空，虚空何所轸。\n託阴游重冥，冥亡影迹陨。\n四果皆欣求，一乘独玄泯。\n（见同书卷四六《摄念部》）。",
        "dynasty": "唐",
        "collection_info": null
    },
    {
        "title": "颂六十二首 三十二",
        "author": "道世",
        "content": "贤人慕高节，志愿菩提因。\n御鹤翔伊水，策马出王田。\n本祈立弘誓，感报弥陁身。\n能仁修八正，超逾九劫前。\n声流徧三界，慈化通大千。\n掩尘息妄想，凡圣幷欣然。\n含生同志趣，保益启心神。\n生死必永尽，岂同庄老仙。\n（见同书同卷《发愿篇》）。",
        "dynasty": "唐",
        "collection_info": null
    },
    {
        "title": "颂六十二首 三十三",
        "author": "道世",
        "content": "藕树交无极，华云衣数重。\n织竹能为象，缚荻巧成龙。\n落灰然蘂盛，垂油湿昼峰。\n天宫傥若照，灯王復可逢。\n（见同书卷四八《然灯部》）。",
        "dynasty": "唐",
        "collection_info": null
    },
    {
        "title": "颂六十二首 三十四",
        "author": "道世",
        "content": "宝剎承高露，绮綵映空天。\n宛转云间扬，倒下似红莲。\n霞旛开锦色，香气合炉烟。\n飘飖无定所。\n祇为本轻旋。\n池沼万影现，泉弄百华鲜。\n夙夜风吹动，重迭轮王因。\n攀仰无猒足，结侣感流瞻。\n何知色中綵，招福寿长年。\n（见同书同卷《悬旛篇》）。",
        "dynasty": "唐",
        "collection_info": null
    },
    {
        "title": "颂六十二首 三十五",
        "author": "道世",
        "content": "久猒无明树，方欣柰苑华。\n始入香山路，仍逢火宅车。\n慈父屡引接，幼子背恩赊。\n虽悟危藤鼠，终悲在箧虵。\n鹿苑禅林茂，鹫岭动枝柯。\n定华发智果，乘空具度河。\n法雨时时落，香云片片多。\n若为将羽化，来济在尘罗。\n（见同书卷四九《华香篇》）。",
        "dynasty": "唐",
        "collection_info": null
    },
    {
        "title": "颂六十二首 三十六",
        "author": "道世",
        "content": "玄风冠西土，内范轶东矜。\n大川开宝匣，福地下金绳。\n绣松高可暎，画栱氎相承。\n日驭非难假，云师本易凭。\n阳楼疑难燧，阴轩类凿冰。\n迥题飞星没，长楣宿露凝。\n旌门曙光转，辇道夕云蒸。\n祇桓多灵物，竹园满休征。\n虚薄笔难纪，微驱窃自凌。\n优游从可恃，恩荫永难胜。\n（见同书卷五二《致敬部》）。",
        "dynasty": "唐",
        "collection_info": null
    },
    {
        "title": "颂六十二首 三十七",
        "author": "道世",
        "content": "金躯遗散骨，宝塔徧天龙。\n创开于十塔，终成八万兴。\n珠盖灵光变，剎柱吐芙蓉。\n屡开朝雾露，数示晓灵征。\n红霓相映发，风摇响和钟。\n仙鸾往往见，神僧数数从。\n独超群圣上，合识普生恭。\n砧碓击不碎，方知圣叵穷。\n（见同书卷五三《感福部》）（按：《明州阿育王山志》卷十录此首，题作《颂佛舍利》。\n）。",
        "dynasty": "唐",
        "collection_info": null
    },
    {
        "title": "颂六十二首 三十八",
        "author": "道世",
        "content": "法会设佳供，斋日感神灵。\n普召无别请，客主发休祯。\n凡圣俱晨往，灾难普安宁。\n良由慈善力，翻恶就福城。\n（见同书卷五五《施福部》）。",
        "dynasty": "唐",
        "collection_info": null
    },
    {
        "title": "颂六十二首 三十九",
        "author": "道世",
        "content": "六情无福志，四摄启幽心。\n俭约避人物，偃息慕山林。\n曲𡼏停驺响，交枝落慢阴。\n池台聚冻雪，檐牖参归禽。\n石来无新故，峯形讵古今。\n大车何杳杳，奔马送骎骎。\n何以修六念，虔诚枉一音。\n未泛慈舟宝，徒劳抒海深。\n（见同书卷五九《俭约篇》）。",
        "dynasty": "唐",
        "collection_info": null
    },
    {
        "title": "颂六十二首 四十",
        "author": "道世",
        "content": "业风恒泛滥，苦海涛波声。\n漂我常游浪，远离湼槃城。\n忽遇（一作「何时」）慈舟至，运我出爱瀛。\n是（一作「寔」）知高慕友（一作「施」），惩过改凡（一作「顿舍贫穷」）情。\n罪垢蒙除结，神珠启闇冥。\n释（一作「贵」）门光丽景（一作「景丽」），俗务苦重萦（一作「贱业永休宁」）。\n冀除五昏盖，方悟六尘轻。\n自非乘宝辂，何以息燄宁（一作「志求八解脱，誓舍六尘萦。\n傥遇慈父诲，开我心中经。\n」）（见同书卷六十《惩过篇》。\n注一作者，为同书卷七一《贫女部》之异文。\n）。",
        "dynasty": "唐",
        "collection_info": null
    },
    {
        "title": "颂六十二首 四十一",
        "author": "道世",
        "content": "善恶自相违，明闇不同上。\n圣人愍迷徒，乘机入生死。\n慕德祛嚣尘，征心见真理。\n择交恶自终，出苦方有死。\n（见同书卷六四《择交篇》）。",
        "dynasty": "唐",
        "collection_info": null
    },
    {
        "title": "颂六十二首 四十二",
        "author": "道世",
        "content": "峨峨王舍城，郁郁灵竹园。\n中有神化长，巧诱入幽玄。\n善人募授福，恶友乐雠怨。\n善恶昇沉异，熏莸别路门。\n（见同书同卷《恶交篇》）（按：《古今禅藻集》卷一、《古诗纪》卷一二八收此首为隋无名释典诗，丁福保、逯钦立皆从之，实误。\n）。",
        "dynasty": "唐",
        "collection_info": null
    },
    {
        "title": "颂六十二首 四十三",
        "author": "道世",
        "content": "眷属多孜扰，染着乱心神。\n亲疎未可定，何得偏憎怜。\n干城无片实，渴鹿诤燄尘。\n息心上空响，废念心真源。\n（见同书卷六五《离着部》）。",
        "dynasty": "唐",
        "collection_info": null
    },
    {
        "title": "颂六十二首 四十四",
        "author": "道世",
        "content": "枢机巧对辩，善诱令心伏。\n八水润焦芽，三明启瞽目。\n来问各不同，詶答皆芬郁。\n冀舍四龙惊，亦除二鼠逼。\n意树发空华，心莲吐轻馥。\n喻此沧海变，譬彼庵罗熟。\n妙智方缛锦，词深同雾縠。\n善学乖梵爪，真言异鍱腹。\n（见同书卷六六《罗汉部》）。",
        "dynasty": "唐",
        "collection_info": null
    },
    {
        "title": "颂六十二首 四十五",
        "author": "道世",
        "content": "爱网结心闇，贪痴背智明。\n虽蒙慧炬照，愚昧犹自盲。\n顽戆恒不觉，慧种未开萌。\n自非慕高友，何得悟神英。\n（见同书同卷《杂痴部》）。",
        "dynasty": "唐",
        "collection_info": null
    },
    {
        "title": "颂六十二首 四十六",
        "author": "道世",
        "content": "正邪乖明昧，善恶异相征。\n大慈降梵志，乘空各变形。\n六千俱舍执，七众各休祯。\n邪徒虚抗志，鍱腹浪求名。\n身子多才智，陵化照机庭。\n四辩无不可，六通奋英情。\n乘权摧异见，伏邪同幽冥。\n自知萤光劣，徒诤太阳精。\n（见同书卷六八《破邪篇》）。",
        "dynasty": "唐",
        "collection_info": null
    },
    {
        "title": "颂六十二首 四十七",
        "author": "道世",
        "content": "贵富诤人我，贪贱自然羞。\n强弱相辜负，鬬讼未曾休。\n耻恨相侵夺，觅便报其讐。\n怨结恒对值，累劫常苦愁。\n（见同书卷七二《诤讼篇》）。",
        "dynasty": "唐",
        "collection_info": null
    },
    {
        "title": "颂六十二首 四十八",
        "author": "道世",
        "content": "沉痾诚已久，痼疾实难痊。\n四魔恒相娆，六贼竞来牵。\n困厄无人救，惟忻大慈怜。\n遥愍愚心网，振锡远乘烟。\n授兹甘露药，邪见莫能先。\n消灾除业累，拔济苦相煎。\n恩流振玄教，普利该大千。\n自非神咒力，何能益延年。\n（见同书卷七五《杂咒部》）。",
        "dynasty": "唐",
        "collection_info": null
    },
    {
        "title": "颂六十二首 四十九",
        "author": "道世",
        "content": "玄言始开阐，云雾上昇天。\n叆叇垂下布，驶雨徧山园。\n百草俱滋茂，五谷皆熟田。\n自非慈福力，岂感乐丰年。\n（见同书卷七九《河海部》）。",
        "dynasty": "唐",
        "collection_info": null
    },
    {
        "title": "颂六十二首 五十",
        "author": "道世",
        "content": "祇园感神夹，鹿苑化拘隣。\n圣人居福地，贤士乐山园。\n乍闻千叶现，时动百华鲜。\n香草皆满地，灵芝徧房前。\n甘池流八水，神井涌九泉。\n华旛高飖扬，应感下飞仙。\n鸟弄千声啭，人歌百福田。\n盛哉兹胜处，谁见不留连。\n（见同书卷八十《种子部》）。",
        "dynasty": "唐",
        "collection_info": null
    },
    {
        "title": "颂六十二首 五十一",
        "author": "道世",
        "content": "能仁矜幻苦，圣意愍重昏。\n哀愚开摄受，训诱方便门。\n法身徧法界，摄化指祇园。\n俱销五道缚，共解四魔怨。\n三修祛爱马，六念静心猿。\n禅池澄定水，觉意动声喧。\n慧风吹法鼓，振我无明尘。\n常须近善友，开我未曾闻。\n（见同书卷八一《观苦部》）。",
        "dynasty": "唐",
        "collection_info": null
    },
    {
        "title": "颂六十二首 五十二",
        "author": "道世",
        "content": "普亲皆眷属，隔世即相欺。\n但求现在乐，不知来苦资。\n牵我入三涂，楚痛受万危。\n自非慈放舍，何得命延时。\n（见同书卷八二《放生篇》）。",
        "dynasty": "唐",
        "collection_info": null
    },
    {
        "title": "颂六十二首 五十三",
        "author": "道世",
        "content": "盛年好放逸，凶猛劝不移。\n天长晓露促，生老病来资。\n百节俱酸痛，千痾幷着时。\n华堂相一舍，幽涂万苦㧗。\n（见同书卷八四《地狱部》）。",
        "dynasty": "唐",
        "collection_info": null
    },
    {
        "title": "颂六十二首 五十四",
        "author": "道世",
        "content": "寻因途乃异，及舍趣犹幷。\n苦极思归乐，乐极苦还生。\n岂非罪福别，皆由对着情。\n若断有漏业，常见法身宁。\n（见同书卷八八《福行部》）。",
        "dynasty": "唐",
        "collection_info": null
    },
    {
        "title": "颂六十二首 五十五",
        "author": "道世",
        "content": "四生诚易转，五阴病难痊。\n寿报虽延促，终成丘墓尘。\n徒知饵六色，会当悲九泉。\n復愍轮迴趣，难成不坏身。\n（见同书卷八九《五生部》）。",
        "dynasty": "唐",
        "collection_info": null
    },
    {
        "title": "颂六十二首 五十六",
        "author": "道世",
        "content": "邈邈爱王城，峨峨欣鹫岭。\n业结三界狱，利钝十使颈。\n浊恶顺下趣，断漏升上顶。\n着我甘苦报，怖象投丘井。\n翘翘羡化伦，念念除心瘿。\n宿佑遇释尊，高慕大仙颖。\n既破无明结，还同欣鹫岭。\n荷戢怡冲心，随憇靡不静。\n（见同书卷九十《断障部》）。",
        "dynasty": "唐",
        "collection_info": null
    },
    {
        "title": "颂六十二首 五十七",
        "author": "道世",
        "content": "五体悔前朝，三屈忏中夕。\n鸣椎诫旭旦，哀我苦劳役。\n引目寓金言，悲伤尘垢积。\n咄哉形非我，嗟往恒沉溺。\n踟蹰歧路嵎，挥手谢中折。\n洗涤归诚忏，皎洁凌云释。\n萧索业苦离，升陟随缘益。\n虽未齐高踪，且免幽途历。\n（见同书卷一百三《洗忏部》）。",
        "dynasty": "唐",
        "collection_info": null
    },
    {
        "title": "颂六十二首 五十八",
        "author": "道世",
        "content": "大慈振法鼓，开悟无明聋。\n鑪冶心秽垢，防非如利锋。\n护鹅不惜命，守草养生同。\n五篇遮轻重，七聚荡心胸。\n晨朝宣宝偈，夕夜虔诚恭。\n近求出苦海，远念法身踪。\n七支净三业，五分满金容。\n各愿坚固戒，净土得相逢。\n（见同书卷一百七《三聚部》）。",
        "dynasty": "唐",
        "collection_info": null
    },
    {
        "title": "颂六十二首 五十九",
        "author": "道世",
        "content": "愚夫贪世利，俗士重虚名。\n三空既难辩，八风恒易倾。\n物我久空性，色心仍自萦。\n盛年爱华好，老死丘墓成。\n居高非虑祸，持满不忧盈。\n名利甘刀害，将非安久祯。\n凡愚苟求利，譬犬见秽精。\n不知祸来至，焉知怨苦声。\n（见同书卷一百十一《利害篇》）。",
        "dynasty": "唐",
        "collection_info": null
    },
    {
        "title": "颂六十二首 六十",
        "author": "道世",
        "content": "噉他身血肉，贪毒无慈矜。\n养兹身秽质，虫㝢内消融。\n不护僧净器，受此厕中虫。\n后报入地狱，苦痛未知穷。\n（见同书卷一百十三《便利部》）。",
        "dynasty": "唐",
        "collection_info": null
    },
    {
        "title": "颂六十二首 六十一",
        "author": "道世",
        "content": "紫纨未可得，漳滨徒再离。\n一逢犬马病，贲育罢驱驰。\n既无九转术，復阙万金奇。\n不看授盐掌，唯梦莲华池。\n（见同书卷一百十四《安置部》）。",
        "dynasty": "唐",
        "collection_info": null
    },
    {
        "title": "颂六十二首 六十二",
        "author": "道世",
        "content": "龚胜无遗生，季业有穷尽。\n嵇叟理既迫，霍子命亦殒。\n屡屡厚霜指，纳纳衝风菌。\n邂逅竟既时，修短非所慜。\n恨我君子志，不得严上泯。\n送心正觉前，斯痛久已忍。\n既知人我空，何愁心不谨。\n唯愿乘来生，怨亲同诚朕。\n（见同书卷一百十五《舍身篇》）。",
        "dynasty": "唐",
        "collection_info": null
    }
]