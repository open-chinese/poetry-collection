[
    {
        "uuid": "933f8c437193316374be3397550e5aa3",
        "title": "水龙吟 日高深院无人",
        "author": "曾允元",
        "content": "日高深院无人，杨花扑帐春云暖。\n回文未就，停针不语，绣床倚遍。\n翠被笼香，绿鬟坠腻，伤春成怨。\n尽云山烟水，柔情一缕，又暗逐、金鞍远。\n鸾佩相逢甚处，似当年、刘郎仙苑。\n凭肩后约，画眉新巧，从来未惯。\n枕落钗声，帘开燕语，风流云散。\n甚依稀难记，人间天上，有缘重见。",
        "dynasty": "宋",
        "collection_info": null
    },
    {
        "uuid": "61cf7bf8cf9d11bcca9d8eda9f4841aa",
        "title": "月下笛 又老杨花",
        "author": "曾允元",
        "content": "又老杨花，浮萍点点，一溪春色。\n闲寻旧迹。\n认溪头、浣纱碛。\n柔条折尽成轻别，向空外、瑶簪一掷。\n算无情更苦，莺巢暗叶，啼破幽寂。\n凝立。\n阑干侧。\n记露饮东园，联镳西陌。\n容销鬓减，相逢应自难识。\n东风吹得愁似海，谩点染，空阶自碧。\n独归晚，解说心中事，月下短笛。",
        "dynasty": "宋",
        "collection_info": null
    },
    {
        "uuid": "189a9b6fb76dc898a1878f386116b196",
        "title": "齐天乐 碧梧枝上占秋信",
        "author": "曾允元",
        "content": "碧梧枝上占秋信，微闻雨声还惬。\n虹影分晴，云光透晚，残日依依团箑。\n阑干一霎。\n又长笛归舟，乱鸦荒堞。\n两鬓西风，有人心事到红叶。\n娇莲相对欲语，奈莲茎有刺，愁不成折。\n天上欢期，人间巧意，今夜明河如雪。\n新宽带结。\n想宝篆频温，翠奁低揭。\n雾湿云鬟，浅妆深拜月。",
        "dynasty": "宋",
        "collection_info": null
    },
    {
        "uuid": "a8768eb44b36efdf903ba71fa649c727",
        "title": "点绛唇 一夜东风",
        "author": "曾允元",
        "content": "一夜东风，枕边吹散愁多少。\n数声啼鸟。\n梦转纱窗晓。\n来是春初，去是春将老。\n长亭道。\n一般芳草。\n只有归时好。",
        "dynasty": "宋",
        "collection_info": null
    }
]