[
    {
        "uuid": "ae9b6602848398883c2474833702c1ae",
        "title": "黄山汤泉",
        "author": "凌唐佐",
        "content": "一道出遥岑，潺湲古到今。\n雪天声泻玉，月夜影摇金。\n岁旱施功大，民情被泽深。\n容成与轩帝，仙迹可追寻。",
        "dynasty": "宋",
        "collection_info": null
    },
    {
        "uuid": "2661dd3380183001cecef4895f3e8238",
        "title": "炼丹竈",
        "author": "凌唐佐",
        "content": "炼丹峰畔隐轩皇，石臼空存岁月长。\n林下宛然含浄色，风前依旧发余香。\n虽留此地千般药，难问当时九转方。\n独向溪头重拂拭，五云何处日茫茫。",
        "dynasty": "宋",
        "collection_info": null
    },
    {
        "uuid": "458de3a65642fe5aceb4e34e73936938",
        "title": "洗药溪",
        "author": "凌唐佐",
        "content": "红泉声裏独徘徊，帝子当年洗药来。\n怪底余香至今在，四时芝朮有花开。",
        "dynasty": "宋",
        "collection_info": null
    }
]