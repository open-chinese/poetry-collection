[
    {
        "title": "病后感兴寄车玉峰先生二首  其一",
        "author": "李景文",
        "content": "北风何飕飕，木叶下未已。\n闭门读古书，世念书中起。\n酒馔倾南邻，笙歌喧北里。\n欢娱极寒夜，不知漏下几。\n忽闻南来雁，起坐频抚几。\n树蘐未有期，食芹空嘆美。",
        "dynasty": "宋",
        "collection_info": null
    },
    {
        "title": "病后感兴寄车玉峰先生二首  其二",
        "author": "李景文",
        "content": "折梅寄故人，故人青云间。\n青云杳无路，梦裏相往还。\n我爱梅花娟，彼惜桃李颜。\n相逢不相契，何事劳追攀。\n守此岁寒心，持以遗所欢。",
        "dynasty": "宋",
        "collection_info": null
    },
    {
        "title": "庐墓有感",
        "author": "李景文",
        "content": "流水遶门去，愁云压径斜。\n无人烧柏子，有客问梅花。\n橘熟猨窥树，池空鸟啄沙。\n自伤寒谷日，不及照昏鸦。",
        "dynasty": "宋",
        "collection_info": null
    },
    {
        "title": "游委羽山",
        "author": "李景文",
        "content": "王国风尘暗，仙山景物新。\n龙宫逾紫禁，鹤寓远朱轮。\n冰融溪上日，花发洞门春。\n一似桃源路，从今学避秦。",
        "dynasty": "宋",
        "collection_info": null
    }
]