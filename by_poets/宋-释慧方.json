[
    {
        "title": "偈三首  其一",
        "author": "释慧方",
        "content": "沔水江头叫一声，此时方得契平生。\n多年不识重相见，千圣同归一路行。",
        "dynasty": "宋",
        "collection_info": null
    },
    {
        "title": "偈三首  其二",
        "author": "释慧方",
        "content": "临老方称住持，全无些子玄机。\n开口十字九乖，问东便乃答西。\n如斯出世，讨甚玄微。\n有时拈三放两，有时就令而施。\n虽然如是，同道方知。",
        "dynasty": "宋",
        "collection_info": null
    },
    {
        "title": "偈三首  其三",
        "author": "释慧方",
        "content": "达磨祖师在脚底，踏不着兮提不起。\n子细当头放下看，病在当时谁手裏。\n张公会看脉，李公会使药。\n两个竞头医，一时用不着。\n药不相投，错错，吃茶去。",
        "dynasty": "宋",
        "collection_info": null
    },
    {
        "title": "颂古三十八首  其一",
        "author": "释慧方",
        "content": "金槌影动，宝剑光寒。\n百万之众，齐着眼看。",
        "dynasty": "宋",
        "collection_info": null
    },
    {
        "title": "颂古三十八首  其二",
        "author": "释慧方",
        "content": "文殊弹指，罔明出定。\n今日重新，打翻旧令。\n女子瞿昙，在我心镜。",
        "dynasty": "宋",
        "collection_info": null
    },
    {
        "title": "颂古三十八首  其三",
        "author": "释慧方",
        "content": "善财拈起一枝草，持来度与文殊老。\n杀活虽然在手中，徧界不藏光杲杲。",
        "dynasty": "宋",
        "collection_info": null
    },
    {
        "title": "颂古三十八首  其四",
        "author": "释慧方",
        "content": "灵山用处许谁知，迦叶偷颜笑展眉。\n动便最初先漏泄，儿孙扶取上玄机。",
        "dynasty": "宋",
        "collection_info": null
    },
    {
        "title": "颂古三十八首  其五",
        "author": "释慧方",
        "content": "不是风旛不是心，从来只为少知音。\n举头万里长空外，唯见白云流水深。",
        "dynasty": "宋",
        "collection_info": null
    },
    {
        "title": "颂古三十八首  其六",
        "author": "释慧方",
        "content": "布毛一吹，当下知归。\n冷光徧地，独露针锥。",
        "dynasty": "宋",
        "collection_info": null
    },
    {
        "title": "颂古三十八首  其七",
        "author": "释慧方",
        "content": "卷起堂堂露眼睛，拈来觌面更相呈。\n鼻头脱尽谁能觑，把手归来相并行。",
        "dynasty": "宋",
        "collection_info": null
    },
    {
        "title": "颂古三十八首  其八",
        "author": "释慧方",
        "content": "日面月面，头头出现。\n捏聚放开，成团成片。",
        "dynasty": "宋",
        "collection_info": null
    },
    {
        "title": "颂古三十八首  其九",
        "author": "释慧方",
        "content": "挂拂亲遭喝，当下舌头脱。\n把起便相呈，为君重提掇。\n要知三日聋，大地如尘末。",
        "dynasty": "宋",
        "collection_info": null
    },
    {
        "title": "颂古三十八首  其一○",
        "author": "释慧方",
        "content": "南泉提起为诸人，自是诸人眼不亲。\n付与赵州呈好手，拈来觌面便翻身。",
        "dynasty": "宋",
        "collection_info": null
    },
    {
        "title": "颂古三十八首  其一一",
        "author": "释慧方",
        "content": "闭户敲门向谁道，遂公言下便知归。\n从前活计都抛下，争奈时人会者稀。",
        "dynasty": "宋",
        "collection_info": null
    },
    {
        "title": "颂古三十八首  其一二",
        "author": "释慧方",
        "content": "一口吸西江，通身不隠藏。\n圣凡不到处，顶上放祥光。",
        "dynasty": "宋",
        "collection_info": null
    },
    {
        "title": "颂古三十八首  其一三",
        "author": "释慧方",
        "content": "药山用处少人扶，堪笑云岩与道吾。\n犹向荣枯生解会，岂知潘阆倒骑馿。",
        "dynasty": "宋",
        "collection_info": null
    },
    {
        "title": "颂古三十八首  其一四",
        "author": "释慧方",
        "content": "觌面难藏向上机，家风千古为人施。\n银山铁壁重重透，頼有丹霞院主知。",
        "dynasty": "宋",
        "collection_info": null
    },
    {
        "title": "颂古三十八首  其一五",
        "author": "释慧方",
        "content": "异类中行得自由，须知千圣亦难收。\n和光日照溪山晓，笑指干坤那一头。",
        "dynasty": "宋",
        "collection_info": null
    },
    {
        "title": "颂古三十八首  其一六",
        "author": "释慧方",
        "content": "插锹叉手异何同，要显全机立大功。\n虽然有数通呈了，留得高传振祖风。",
        "dynasty": "宋",
        "collection_info": null
    },
    {
        "title": "颂古三十八首  其一七",
        "author": "释慧方",
        "content": "捧来前面请安名，黄蘗高高唤一声。\n剖出从前真面目，从兹佐得国风清。",
        "dynasty": "宋",
        "collection_info": null
    },
    {
        "title": "颂古三十八首  其一八",
        "author": "释慧方",
        "content": "赵州曾探水，茱萸无一滴。\n东觑西觑了，拄杖便靠壁。\n沧海深处归，何人辨端的。",
        "dynasty": "宋",
        "collection_info": null
    },
    {
        "title": "颂古三十八首  其一九",
        "author": "释慧方",
        "content": "台山路上人难进，独有赵州亲到来。\n勘破老婆回首处，从此行人眼不开。",
        "dynasty": "宋",
        "collection_info": null
    },
    {
        "title": "颂古三十八首  其二○",
        "author": "释慧方",
        "content": "狗子佛性无，宝剑出规模。\n落在将军手，横按立当途。",
        "dynasty": "宋",
        "collection_info": null
    },
    {
        "title": "颂古三十八首  其二一",
        "author": "释慧方",
        "content": "裂破须弥鼻孔，踏反大海干坤。\n面前百千诸佛，尽是我家儿孙。",
        "dynasty": "宋",
        "collection_info": null
    },
    {
        "title": "颂古三十八首  其二二",
        "author": "释慧方",
        "content": "赵州滋味最为亲，觌面承当有几人。\n三度传来亲切处，馨香满口又全真。",
        "dynasty": "宋",
        "collection_info": null
    },
    {
        "title": "颂古三十八首  其二三",
        "author": "释慧方",
        "content": "报客传言信已通，叉手低头便鞠躬。\n对面一双青白眼，当头蹉过住山翁。",
        "dynasty": "宋",
        "collection_info": null
    },
    {
        "title": "颂古三十八首  其二四",
        "author": "释慧方",
        "content": "老作丛林是赵州，两拳提起不轻酬。\n无星秤在当人手，斤两都卢在裏头。",
        "dynasty": "宋",
        "collection_info": null
    },
    {
        "title": "颂古三十八首  其二五",
        "author": "释慧方",
        "content": "睦州担板几人扶，丧者多应在半途。\n言下要教通彻去，迥然心眼顾醒苏。",
        "dynasty": "宋",
        "collection_info": null
    },
    {
        "title": "颂古三十八首  其二六",
        "author": "释慧方",
        "content": "坏与不坏，言端语端。\n舌头咬破，自觉心酸。\n大随投子，终无两般。\n万里区区，独自往还。",
        "dynasty": "宋",
        "collection_info": null
    },
    {
        "title": "颂古三十八首  其二七",
        "author": "释慧方",
        "content": "桃花端的悟灵云，添得玄沙劫外春。\n满地不知何处去，尘尘剎剎露全身。",
        "dynasty": "宋",
        "collection_info": null
    },
    {
        "title": "颂古三十八首  其二八",
        "author": "释慧方",
        "content": "曾透龙潭向上机，便将一棒力横挥。\n当头突出何人辨，只许丛林作者知。",
        "dynasty": "宋",
        "collection_info": null
    },
    {
        "title": "颂古三十八首  其二九",
        "author": "释慧方",
        "content": "生邪不道，死邪不道，一片清风闹浩浩。\n一时漏泄道吾机，反着襕衫倒顶帽。",
        "dynasty": "宋",
        "collection_info": null
    },
    {
        "title": "颂古三十八首  其三○",
        "author": "释慧方",
        "content": "风信不来春色老，却忆后园馿吃草。\n满天明月赠行人，野客溪边归路早。",
        "dynasty": "宋",
        "collection_info": null
    },
    {
        "title": "颂古三十八首  其三一",
        "author": "释慧方",
        "content": "树倒藤枯笑未休，箇中谁解辨宗由。\n堂堂蹉路沩山老，空去空来一肚愁。",
        "dynasty": "宋",
        "collection_info": null
    },
    {
        "title": "颂古三十八首  其三二",
        "author": "释慧方",
        "content": "添得沩山笑转新，当时觌面已呈君。\n明招漏泄沩山句，无限风光付与人。",
        "dynasty": "宋",
        "collection_info": null
    },
    {
        "title": "颂古三十八首  其三三",
        "author": "释慧方",
        "content": "东岭西岩路暗通，有谁曾见老干峯。\n云门把手虽同步，白云飞盖月含空。",
        "dynasty": "宋",
        "collection_info": null
    },
    {
        "title": "颂古三十八首  其三四",
        "author": "释慧方",
        "content": "三种病兮二种光，法身于此露堂堂。\n时人不会箇中意，犹把法身谩度量。",
        "dynasty": "宋",
        "collection_info": null
    },
    {
        "title": "颂古三十八首  其三五",
        "author": "释慧方",
        "content": "滔滔无问说，只为太亲切。\n有谁曾共闻，山河齐漏泄。",
        "dynasty": "宋",
        "collection_info": null
    },
    {
        "title": "颂古三十八首  其三六",
        "author": "释慧方",
        "content": "云门透法身，分明语露亲。\n移步登山顶，峯高与月邻。",
        "dynasty": "宋",
        "collection_info": null
    },
    {
        "title": "颂古三十八首  其三七",
        "author": "释慧方",
        "content": "问佛还云是惠超，和根带子上枝条。\n春风浩浩难回避，发起干坤那一苗。",
        "dynasty": "宋",
        "collection_info": null
    },
    {
        "title": "颂古三十八首  其三八",
        "author": "释慧方",
        "content": "亲得摇来始息狂，风动荷花满座香。\n自从一得真归趣，无意凉人人自凉。",
        "dynasty": "宋",
        "collection_info": null
    },
    {
        "title": "偈颂十五首  其一",
        "author": "释慧方",
        "content": "圆伊三点未轻酬，句句无私即便休。\n点的锋芒徒拟议，明明端的不当头。",
        "dynasty": "宋",
        "collection_info": null
    },
    {
        "title": "偈颂十五首  其二",
        "author": "释慧方",
        "content": "律管吹灰是此辰，应当识取看牛人。\n心田耕徧无余地，须信灵苗不犯春。",
        "dynasty": "宋",
        "collection_info": null
    },
    {
        "title": "偈颂十五首  其三",
        "author": "释慧方",
        "content": "山河大地，灯笼露柱。\n厨库三门，皆是光境。",
        "dynasty": "宋",
        "collection_info": null
    },
    {
        "title": "偈颂十五首  其四",
        "author": "释慧方",
        "content": "要会入门句，未语先分付。\n直下苦精神，不必通回互。",
        "dynasty": "宋",
        "collection_info": null
    },
    {
        "title": "偈颂十五首  其五",
        "author": "释慧方",
        "content": "回首光阴若转蓬，看看九夏又将终。\n快须悟取玄中句，莫逐情尘枉用功。",
        "dynasty": "宋",
        "collection_info": null
    },
    {
        "title": "偈颂十五首  其六",
        "author": "释慧方",
        "content": "瑞雪飘空，银蟾出海。\n曹山异中见异，庞公手裏明机。\n一箇觌面全提，一箇通途叶妙。",
        "dynasty": "宋",
        "collection_info": null
    },
    {
        "title": "偈颂十五首  其七",
        "author": "释慧方",
        "content": "第一玄，拶破髑髅前。\n第二玄，照用在机先。\n第三玄，物我两俱全。\n第一要，箇中明得兆。\n第二要，机俊未为妙。\n第三要，觌面须回照。",
        "dynasty": "宋",
        "collection_info": null
    },
    {
        "title": "偈颂十五首  其八",
        "author": "释慧方",
        "content": "日炙风吹知几年，玄中密意妙难传。\n当机若见首山老，直下应须了目前。",
        "dynasty": "宋",
        "collection_info": null
    },
    {
        "title": "偈颂十五首  其九",
        "author": "释慧方",
        "content": "令人翻忆老云门，问答全超未足论。\n棒下责情还会否，夜深明月照前村。",
        "dynasty": "宋",
        "collection_info": null
    },
    {
        "title": "偈颂十五首  其一○",
        "author": "释慧方",
        "content": "露柱患痈疖，灯笼却皱眉。\n箇中无限意，曾不堕闻思。",
        "dynasty": "宋",
        "collection_info": null
    },
    {
        "title": "偈颂十五首  其一一",
        "author": "释慧方",
        "content": "吹毛宝剑当机妙，切玉如泥孰可猜。\n不犯锋芒全正令，法王心印为君开。",
        "dynasty": "宋",
        "collection_info": null
    },
    {
        "title": "偈颂十五首  其一二",
        "author": "释慧方",
        "content": "十字街中六不收，本来面目绝踪由。\n纵饶悟得分明去，已落侬家第二头。",
        "dynasty": "宋",
        "collection_info": null
    },
    {
        "title": "偈颂十五首  其一三",
        "author": "释慧方",
        "content": "一住禾山又八年，临岐一句妙难传。\n后宵欲见云岩老，云绽青天月正圆。",
        "dynasty": "宋",
        "collection_info": null
    },
    {
        "title": "偈颂十五首  其一四",
        "author": "释慧方",
        "content": "第一玄，直透威音前。\n第二玄，曾不落正偏。\n第三玄，照用两俱全。",
        "dynasty": "宋",
        "collection_info": null
    },
    {
        "title": "偈颂十五首  其一五",
        "author": "释慧方",
        "content": "铜壶送客归家去，玉漏催人好坐禅。\n何事金吾不惜夜，心灯徧界为君燃。",
        "dynasty": "宋",
        "collection_info": null
    },
    {
        "title": "赵州勘婆",
        "author": "释慧方",
        "content": "两重问答绝聱讹，赵老于中却勘婆。\n若不全身探虎穴，安能彻底验仙陀。",
        "dynasty": "宋",
        "collection_info": null
    },
    {
        "title": "百丈野狐",
        "author": "释慧方",
        "content": "百丈堂前验野狐，还如水上捺葫芦。\n而今到处全机入，便好当场捋虎鬚。",
        "dynasty": "宋",
        "collection_info": null
    },
    {
        "title": "大隋盖龟",
        "author": "释慧方",
        "content": "千古清声老大随，机锋壁立杳难窥。\n未能直下超凡圣，只道将鞋盖却龟。",
        "dynasty": "宋",
        "collection_info": null
    },
    {
        "title": "女子出定",
        "author": "释慧方",
        "content": "当机密荐箇中玄，女子何因坐佛前。\n切莫途中为解碍，刻舟求剑实徒然。",
        "dynasty": "宋",
        "collection_info": null
    },
    {
        "title": "诸佛居何国土",
        "author": "释慧方",
        "content": "千佛灵踪莫别求，长沙机转有来由。\n要知觌体难藏处，黄鹤楼前鹦鹉洲。",
        "dynasty": "宋",
        "collection_info": null
    },
    {
        "title": "曹山雪中因缘",
        "author": "释慧方",
        "content": "群峰雪覆已超然，绝顶宁同一色边。\n傥向异中能辨异，虽居偏位不成偏。\n入尘直截须明要，在类还殊密造玄。\n欲混千差通不犯，曹山穿过髑髅前。",
        "dynasty": "宋",
        "collection_info": null
    },
    {
        "title": "保福签瓜",
        "author": "释慧方",
        "content": "古今时节正相欢，指外明机没异端。\n未入口时先识味，已签瓜处被渠瞒。\n大原接处当头崄，保福拈来却放难。\n若也未能超影响，尽从死活句中看。",
        "dynasty": "宋",
        "collection_info": null
    },
    {
        "title": "玄沙指虎",
        "author": "释慧方",
        "content": "欲识玄沙虎，觌面是谁睹。\n直下透牢关，全机超佛祖。",
        "dynasty": "宋",
        "collection_info": null
    },
    {
        "title": "酬徐枢密三问  其一",
        "author": "释慧方",
        "content": "拟将心意学玄宗，妙用纵横触处通。\n捩转箇中关捩子，休论南北与西东。",
        "dynasty": "宋",
        "collection_info": null
    },
    {
        "title": "酬徐枢密三问  其二",
        "author": "释慧方",
        "content": "或有恐怖或断疑，双明一句绝针锥。\n于兹切莫生欣厌，觌面还须眼似眉。",
        "dynasty": "宋",
        "collection_info": null
    },
    {
        "title": "酬徐枢密三问  其三",
        "author": "释慧方",
        "content": "众生病故维摩病，妙见全提越我人。\n既了病源无箇事，何如示现宰官身。",
        "dynasty": "宋",
        "collection_info": null
    },
    {
        "title": "和蒋运使三颂  其一",
        "author": "释慧方",
        "content": "未下山来已见，箇中法法全真。\n大地都是自己，觌面更无别人。",
        "dynasty": "宋",
        "collection_info": null
    },
    {
        "title": "和蒋运使三颂  其二",
        "author": "释慧方",
        "content": "了得为官勋业，便是祖佛门风。\n心外实无一法，孰云旷劫难逢。",
        "dynasty": "宋",
        "collection_info": null
    },
    {
        "title": "和蒋运使三颂  其三",
        "author": "释慧方",
        "content": "此去欲寻相见，大千俱是禾山。\n彻底洞明这箇，廓然超过八还。",
        "dynasty": "宋",
        "collection_info": null
    },
    {
        "title": "和董承事三颂见别  其一",
        "author": "释慧方",
        "content": "道存愈远却弥亲，去住情忘尚隔津。\n直下是家归甚处，大千全现本来人。",
        "dynasty": "宋",
        "collection_info": null
    },
    {
        "title": "和董承事三颂见别  其二",
        "author": "释慧方",
        "content": "顺水张帆息浪花，截流一句不周遮。\n已登彼岸无余事，入海谁能更筭沙。",
        "dynasty": "宋",
        "collection_info": null
    },
    {
        "title": "和董承事三颂见别  其三",
        "author": "释慧方",
        "content": "长忆当年陆大夫，同根底事强分疏。\n道人固有超然句，虽别应难不见渠。",
        "dynasty": "宋",
        "collection_info": null
    },
    {
        "title": "古镜铭",
        "author": "释慧方",
        "content": "有古菱花，物来斯现。\n演若倍瞻，仰山亲荐。\n迷悟虽殊，寒光不变。\n恶像弗祛，丽质奚羡。\n历照千差，肯随物转。\n觑破前尘，是谁对面。",
        "dynasty": "宋",
        "collection_info": null
    },
    {
        "title": "和灵源和尚善护颂",
        "author": "释慧方",
        "content": "灵性包群象，千年寿最优。\n既知身是幻，何用殻埋头。\n护惜虽深固，推迁已密流。\n大随鞋盖处，若箇辨踪由。",
        "dynasty": "宋",
        "collection_info": null
    },
    {
        "title": "送禅人化缘转藏",
        "author": "释慧方",
        "content": "经头以字孰能测，举起分明好消息。\n劳生未晓直截机，双林大士运神力。\n括囊五教妙全提，高张八面真奇特。\n汝行如是化檀那，推转机关超奥域。",
        "dynasty": "宋",
        "collection_info": null
    },
    {
        "title": "送化士",
        "author": "释慧方",
        "content": "青春条风至，无情阐化机。\n法本自何来，要当探极微。\n只在红尘中，忽见胜珠玑。\n虽然皆旧物，争奈昔人非。",
        "dynasty": "宋",
        "collection_info": null
    },
    {
        "title": "禅人呈雪窦顶相求赞",
        "author": "释慧方",
        "content": "勘破北塔归来，接得铁佛即透。\n分明觌面全彰，不可唤作雪窦。",
        "dynasty": "宋",
        "collection_info": null
    },
    {
        "title": "禅人写余真求赞  其一",
        "author": "释慧方",
        "content": "打破直要坐禅，佛祖亦须超越。\n若言祇这便是，大似水中捉月。",
        "dynasty": "宋",
        "collection_info": null
    },
    {
        "title": "禅人写余真求赞  其二",
        "author": "释慧方",
        "content": "古松怪石，全体是我。\n若谓一如，莫教话堕。",
        "dynasty": "宋",
        "collection_info": null
    }
]