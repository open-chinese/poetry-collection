[
    {
        "title": "宫词",
        "author": "花蕊夫人",
        "content": "五云楼阁凤城间，花木长新日月闲。\n三十六宫连内苑，太平天子住昆山。\n会真广殿约宫墙，楼阁相扶倚太阳。\n净甃玉阶横水岸，御炉香气扑龙床。\n龙池九曲远相通，杨柳丝牵两岸风。\n长似江南好风景，画船来去碧波中。\n东内斜将紫禁通，龙池凤苑夹城中。\n晓钟声断严妆罢，院院纱窗海日红。\n殿名新立号重光，岛上亭台尽改张。\n但是一人行幸处，黄金阁子锁牙床。\n夹城门与内门通，朝罢巡游到苑中。\n每日日高祗候处，满堤红艳立春风。\n厨船进食簇时新，侍宴无非列近臣。\n日午殿头宣索鲙，隔花催唤打鱼人。\n立春日进内园花，红蕊轻轻嫩浅霞。\n跪到玉阶犹带露，一时宣赐与宫娃。\n三面宫城尽夹墙，苑中池水白茫茫。\n直从狮子门前入，旋见亭台绕岸傍。\n离宫别院绕宫城，金版轻敲合凤笙。\n夜夜月明花树底，傍池长有按歌声。\n御制新翻曲子成，六宫才唱未知名。\n尽将觱篥来抄谱，先按君王玉笛声。\n旋移红树斫新苔，宣使龙池更凿开。\n展得绿波宽似海，水心楼殿胜蓬莱。\n太虚高阁凌虚殿，背倚城墙面枕池。\n诸院各分娘子位，羊车到处不教知。\n修仪承宠住龙池，扫地焚香日午时。\n等候大家来院裏，看教鹦鹉念新诗。\n才人出入每参随，笔砚将行绕曲池。\n能向彩笺书大字，忽防御制写新诗。\n六宫官职总新除，宫女安排入画图。\n二十四司分六局，御前频见错相呼。\n春风一面晓妆成，偷折花枝傍水行。\n却被内监遥觑见，故将红豆打黄莺。\n殿前排宴赏花开，宫女侵晨探几回。\n斜望花开遥举袖，传声宣唤近臣来。\n小球场近曲池头，宣唤勋臣试打球。\n先向画楼排御幄，管弦声动立浮油。\n供奉头筹不敢争，上棚等唤近臣名。\n内人酌酒才宣赐，马上齐呼万岁声。\n殿前宫女总纤腰，初学乘骑怯又娇。\n上得马来才欲走，几回抛鞚抱鞍桥。\n自教宫娥学打球，玉鞍初跨柳腰柔。\n上棚知是官家认，遍遍长赢第一筹。\n翔鸾阁外夕阳天，树影花光远接连。\n望见内家来往处，水门斜过罨楼船。\n内家追逐采莲时，惊起沙鸥两岸飞。\n兰棹把来齐拍水，并船相斗湿罗衣。\n新秋女伴各相逢，罨画船飞别浦中。\n旋折荷花伴歌舞，夕阳斜照满衣红。\n少年相逐采莲回，罗帽罗衫巧制裁。\n每到岸头长拍水，竞提纤手出船来。\n早春杨柳引长条，倚岸沿堤一面高。\n称与画船牵锦缆，暖风搓出彩丝绦。\n内家宣锡生辰宴，隔夜诸宫进御花。\n后殿未闻宫主入，东门先报下金车。\n端午生衣进御床，赭黄罗帕覆金箱。\n美人捧入南熏殿，玉腕斜封彩缕长。\n选进仙韶第一人，才胜罗绮不胜春。\n重教按舞桃花下，只踏残红作地裀。\n侍女争挥玉弹弓，金丸飞入乱花中。\n一时惊起流莺散，踏落残花满地红。\n七宝阑干白玉除，新开凉殿幸金舆。\n一沟泛碧流春水，四面琼钩搭绮疏。\n山楼彩凤栖寒月，宴殿金麟吐御香。\n蜀锦地衣呈队舞，教头先出拜君王。\n天外明河翻玉浪，楼西凉月涌金盆。\n香销甲乙床前帐，宫锁玲珑闭殿门。\n细风欹叶撼宫梧，早怯秋寒着绣繻。玉宇无人双燕去，一弯新月上金枢。\n夜寒金屋篆烟飞，灯烛分明在紫微。\n漏永禁宫三十六，燕回争踏月轮归。\n晓吹翩翩动翠旗，炉烟千迭瑞云飞。\n何人奏对偏移刻，御史天香隔绣衣。\n金井秋啼络纬声，出花宫漏报严更。\n不知谁是金銮直，玉宇沉沉夜气清。\n内庭秋燕玉池东，香散荷花水殿风。\n阿监采菱牵锦缆，月明犹在画船中。\n东宫花烛彩楼新，天上仙桥上锁春。\n偏出六宫歌舞奏，嫦娥初到月虚轮。\n纱幔薄垂金麦穗，帘钩纤挂玉葱条。\n楼西别起长春殿，香碧红泥透蜀椒。\n翠华香重玉炉添，双凤楼头晓日暹。\n扇掩红鸾金殿悄，一声清跸卷珠帘。\n金作蟠龙绣作麟，壶中楼阁禁中春。\n君王避暑来游幸，风月横秋气象新。\n清晓自倾花上露，冷侵宫殿玉蟾蜍。\n擘开五色销金纸，碧锁窗前学草书。\n翠钿贴靥轻如笑，玉凤雕钗袅欲飞。\n拂晓贺春皇帝阁，彩衣金胜近龙衣。\n琐声金彻阁门环，帘卷珍珠十二间。\n别殿春风呼万岁，中丞新押散朝班。\n鸡人报晓传三唱，玉井金床转辘轳。\n烟引御炉香绕殿，漏签初刻上铜壶。\n御按横金殿幄红，扇开云表露天容。\n太常奏备三千曲，乐府新调十二钟。\n宫女熏香进御衣，殿门开锁请金匙。\n朝阳初上黄金屋，禁夜春深昼漏迟。\n三月金明柳絮飞，岸花堤草弄春时。\n楼船百戏催宣赐，御辇今年不上池。\n内人稀见水秋千，争擘珠帘帐殿前。\n第一锦标谁夺得，右军输却小龙船。\n夜色楼台月数层，金猊烟穗绕觚棱。\n重廊屈折连三殿，密上真珠百宝灯。\n天门晏闭九重关，楼倚银河气象间。\n一点星球重绛阙，五云仙仗下蓬山。\n禁裏春浓蝶自飞，御蚕眠处弄新丝。\n碧窗尽日教鹦鹉，念得君王数首诗。\n斗草深宫玉槛前，春蒲如箭荇如钱。\n不知红药阑干曲，日暮何人落翠钿。\n太液波清水殿凉，画船惊起宿鸳鸯。\n翠眉不及池边柳，取次飞花入建章。\n御座垂帘绣额单，冰山重迭贮金盘。\n玉清迢递无尘到，殿角东西五月寒。\n春心滴破花边漏，晓梦敲回禁裏钟。\n十二楚山何处是，御楼曾见两三峰。\n博山夜宿沈香火，帐外时闻暖凤笙。\n理遍从头新上曲，殿前龙直未交更。\n春殿千官宴却归，上林莺舌报花时。\n宣徽旋进新裁曲，学士争吟应诏诗。\n钓线沈波漾彩舟，鱼争芳饵上龙钩。\n内人急捧金盘接，拨剌红鳞跃未休。\n蕙炷香销烛影残，御衣熏尽辄更阑。\n归来困顿眠红帐，一枕西风梦裏寒。\n东宫降诞挺佳辰，少海星边拥瑞云。\n中尉传闻三日宴，翰林当撰洗儿文。\n酒库新修近水傍，泼醅初熟五云浆。\n殿前供御频宣索，追入花间一阵香。\n白藤花限白银花，合子门当寝殿斜。\n近被宫中知了事，每来随驾使煎茶。\n西球场裏打球回，御宴先于苑内开。\n宣索教坊诸伎乐，傍池催唤入船来。\n昭仪侍宴足精神，玉烛抽看记饮巡。\n倚赖识书为录事，灯前时复错瞒人。\n后宫阿监裹罗巾，出入经过苑囿频。\n承奉圣颜忧误失，就中长怕内夫人。\n管弦声急满龙池，宫女藏钩夜宴时。\n好是圣人亲捉得，便将浓墨扫双眉。\n密室红泥地火炉，内人冬日晚传呼。\n今宵驾幸池头宿，排比椒房得暖无。\n画船花舫总新妆，进入池心近岛傍。\n松柏楼窗楠木板，暖风吹过一团香。\n三清台近苑墙东，楼槛层层映水红。\n尽日绮罗人度曲，管弦声在半天中。\n安排诸院接行廊，外槛周回十裏强。\n青锦地衣红绣毯，尽铺龙脑郁金香。\n安排竹栅与笆篱，养得新生鹁鸽儿。\n宣受内家专喂饲，花毛间看总皆知。\n年初十五最风流，新赐云鬟便上头。\n按罢霓裳归院裏，画楼云阁总重修。\n金画香台出露盘，黄龙雕刻绕朱阑。\n焚修每遇三元节，天子亲簪白玉冠。\n六宫一例鸡冠子，新样交镌白玉花。\n欲试澹妆兼道服，面前宣与唾盂家。\n三月樱桃乍熟时，内人相引看红枝。\n回头索取黄金弹，绕树藏身打雀儿。\n小小宫娥到内园，未梳云鬓脸如莲。\n自从配与夫人后，不使寻花乱入船。\n锦城上起凝烟阁，拥殿遮楼一向高。\n认得圣颜遥望见，碧阑干映赭黄袍。\n水车踏水上宫城，寝殿檐头滴滴鸣。\n助得圣人高枕兴，夜凉长作远滩声。\n平头船子小龙床，多少神仙立御旁。\n旋刺篙竿令过岸，满池春水蘸红妆。\n苑东天子爱巡游，御岸花堤枕碧流。\n新教内人供射鸭，长将弓箭绕池头。\n罗衫玉带最风流，斜插银篦慢裹头。\n闲向殿前骑御马，挥鞭横过小红楼。\n沉香亭子傍池斜，夏日巡游歇翠华。\n帘畔玉盆盛净水，内人手裏剖银瓜。\n薄罗衫子透肌肤，夏日初长板阁虚。\n独自凭阑无一事，水风凉处读文书。\n婕妤生长帝王家，常近龙颜逐翠华。\n杨柳岸长春日暮，傍池行困倚桃花。\n月头支给买花钱，满殿宫人近数千。\n遇着唱名多不语，含羞走过御床前。\n小雨霏微润绿苔，石楠红杏傍池开。\n一枝插向金瓶裏，捧进君王玉殿来。\n锦鳞跃水出浮萍，荇草牵风翠带横。\n恰似金梭撺碧沼，好题幽恨写闺情。\n春天睡起晓妆成，随侍君王触处行。\n画得自家梳洗样，相凭女伴把来呈。\n舞头皆着画罗衣，唱得新翻御制词。\n每日内庭闻教队，乐声飞上到龙墀。\n春早寻花入内园，竞传宣旨欲黄昏。\n明朝驾幸游蚕市，暗使毡车就苑门。\n半夜摇船载内家，水门红蜡一行斜。\n圣人正在宫中饮，宣使池头旋折花。\n春日龙池小宴开，岸边亭子号流杯。\n沈檀刻作神仙女，对捧金尊水上来。\n梨园子弟簇池头，小乐携来候宴游。\n旋炙银笙先按拍，海棠花下合梁州。\n慢梳鬟髻着轻红，春早争求芍药丛。\n近日承恩移住处，夹城裏面占新宫。\n别色官司御辇家，黄衫束带脸如花。\n深宫内院参承惯，常从金舆到日斜。\n日高房裏学围棋，等候官家未出时。\n为赌金钱争路数，专忧女伴怪来迟。\n摴蒱冷澹学投壶，箭倚腰身约画图。\n尽对君王称妙手，一人来射一人输。\n慢揎红袖指纤纤，学钓池鱼傍水边。\n忍冷不禁还自去，钓竿常被别人牵。\n宣城院约池南岸，粉壁红窗画不成。\n总是一人行幸处，彻宵闻奏管弦声。\n丹霞亭浸池心冷，曲沼门含水脚清。\n傍岸鸳鸯皆着对，时时出向浅沙行。\n杨柳阴中引御沟，碧梧桐树拥朱楼。\n金陵城共滕王阁，画向丹青也合羞。\n晚来随驾上城游，行到东西百子楼。\n回望苑中花柳色，绿阴红艳满池头。\n牡丹移向苑中栽，尽是藩方进入来。\n未到末春缘地暖，数般颜色一时开。\n明朝腊日官家出，随驾先须点内人。\n回鹘衣装回鹘马，就中偏称小腰身。\n盘凤鞍鞯闪色妆，黄金压胯紫游缰。\n自从拣得真龙种，别置东头小马坊。\n翠辇每从城畔出，内人相次簇池隈。\n嫩荷花裏摇船去，一阵香风逐水来。\n高烧红烛点银灯，秋晚花池景色澄。\n今夜圣人新殿宿，后宫相竞觅祇承。\n苑中排比宴秋宵，弦管挣摐各自调。\n日晚阁门传圣旨，明朝尽放紫宸朝。\n夜深饮散月初斜，无限宫嫔乱插花。\n近侍婕妤先过水，遥闻隔岸唤船家。\n宫娥小小艳红妆，唱得歌声绕画梁。\n缘是太妃新进入，座前颁赐小罗箱。\n池心小样钓鱼船，入玩偏宜向晚天。\n挂得彩帆教便放，急风吹过水门前。\n傍池居住有渔家，收网摇船到浅沙。\n预进活鱼供日料，满筐跳跃白银花。\n秋晚红妆傍水行，竞将衣袖扑蜻蜓。\n回头瞥见宫中唤，几度藏身入画屏。\n御沟春水碧于天，宫女寻花入内园。\n汗湿红妆行渐困，岸头相唤洗花钿。\n亭高百尺立春风，引得君王到此中。\n床上翠屏开六扇，折枝花绽牡丹红。\n内人承宠赐新房，红纸泥窗绕画廊。\n种得海柑才结子，乞求自送与君王。\n翡翠帘前日影斜，御沟春水浸成霞。\n侍臣向晚随天步，共看池头满树花。\n金碧阑干倚岸边，捲帘初听一声蝉。\n殿头日午摇纨扇，宫女争来玉座前。\n嫩荷香扑钓鱼亭，水面文鱼作队行。\n宫女齐来池畔看，傍帘呼唤勿高声。\n新翻酒令着词章，侍宴初闻忆却忙。\n宣使近臣传赐本，书家院裏遍抄将。\n寒食清明小殿旁，彩楼双夹斗鸡场。\n内人对御分明看，先赌红罗被十床。\n寝殿门前晓色开，红泥药树间花栽。\n君王未起翠帘卷，又发宫人上直来。\n海棠花发盛春天，游赏无时引御筵。\n绕岸结成红锦帐，暖枝犹拂画楼船。\n日晚宫人外按回，自牵骢马出林隈。\n御前接得高叉手，射得山鸡喜进来。\n朱雀门高花外开，球场空阔净尘埃。\n预排白兔兼苍狗，等候君王按鹘来。\n会仙观内玉清坛，新点宫人作女冠。\n每度驾来羞不出，羽衣初着怕人看。\n老大初教学道人，鹿皮冠子澹黄裙。\n后宫歌舞今抛掷，每日焚香事老君。\n法云寺裏中元节，又是官家诞降辰。\n满殿香花争供养，内园先占得铺陈。\n金章紫绶选高班，每每东头近圣颜。\n才艺足当恩宠别，只堪供奉一场闲。\n内人深夜学迷藏，遍绕花丛水岸傍。\n乘兴忽来仙洞裏，大家寻觅一时忙。\n小院珠帘着地垂，院中排比不相知。\n羡他鹦鹉能言语，窗裏偷教鸲鹆儿。\n岛树高低约浪痕，苑中斜日欲黄昏。\n树头木刻双飞鹤，荡起晴空映水门。\n大臣承宠赐新庄，栀子园东柳岸傍。\n今日圣恩亲幸到，板桥头是读书堂。\n树叶初成鸟护窠，石榴花裏笑声多。\n众中遗却金钗子，拾得从他要赎么。\n小殿初成粉未干，贵妃姊妹自来看。\n为逢好日先移入，续向街西索牡丹。\n内人相续报花开，准拟君王便看来。\n逢着五弦琴绣袋，宜春院裏按歌回。\n巡吹慢遍不相和，暗数看谁曲校多。\n明日梨花园裏见，先须逐得内家歌。\n黄金合裏盛红雪，重结香罗四出花。\n一一傍边书敕字，中官送与大臣家。\n宫人早起笑相呼，不识阶前扫地夫。\n乞与金钱争借问，外头还似此间无。\n小随阿姊学吹笙，见好君王赐与名。\n夜拂玉床朝把镜，黄金殿外不教行。\n日高殿裏有香烟，万岁声长动九天。\n妃子院中初降诞，内人争乞洗儿钱。\n宫花不共外花同，正月长生一半红。\n供御樱桃看守别，直无鸦鹊到园中。\n殿前铺设两边楼，寒食宫人步打球。\n一半走来争跪拜，上棚先谢得头筹。\n大仪前日暖房来，嘱向朝阳乞药栽。\n敕赐一窠红踯躅，谢恩未了奏花开。\n御前新赐紫罗襦，步步金阶上软舆。\n宫局总来为喜乐，院中新拜内尚书。\n鹦鹉谁教转舌关，内人手裏养来奸。\n语多更觉承恩泽，数对君王忆陇山。\n分朋闲坐赌樱桃，收却投壶玉腕劳。\n各把沈香双陆子，局中斗累阿谁高。\n禁寺红楼内裏通，笙歌引驾夹城东。\n裹头宫监堂前立，手把牙鞘竹弹弓。\n舞来汗湿罗衣彻，楼上人扶下玉梯。\n归到院中重洗面，金花盆裏泼银泥。\n宿妆残粉未明天，总立昭阳花树边。\n寒食内人长白打，库中先散与金钱。\n众中偏得君王笑，偷把金箱笔砚开。\n书破红蛮隔子上，旋推当直美人来。\n水中芹叶土中花，拾得还将避众家。\n总待别人般数尽，袖中拈出郁金芽。\n玉箫改调筝移柱，催换红罗绣舞筵。\n未戴柘枝花帽子，两行宫监在帘前。\n窗窗户户院相当，总有珠帘玳瑁床。\n虽道君王不来宿，帐中长是炷牙香。",
        "dynasty": "唐",
        "collection_info": {
            "collection": "御定全唐诗",
            "volume": "卷七百九十八"
        }
    },
    {
        "title": "述国亡诗",
        "author": "花蕊夫人",
        "content": "君王城上竖降旗，妾在深宫那得知。\n十四万人齐解甲，宁无一个是男儿。",
        "dynasty": "唐",
        "collection_info": {
            "collection": "御定全唐诗",
            "volume": "卷七百九十八"
        }
    }
]