[
    {
        "uuid": "f8c4f2b9c7cdf7556dfd8af0f14e8aff",
        "title": "梦中作",
        "author": "陈观国",
        "content": "水声兮激激，云容兮茸茸。\n千松拱绿，万荷奏红。\n爰宅兹岩，以逸放翁。\n屹万仞与世隔，峻一极而天通。\n予乃控野鹤，追冥鸿，往来乎蓬莱之宫。\n披海氛而一笑，以观九州之同。",
        "dynasty": "宋",
        "collection_info": null
    },
    {
        "uuid": "fa2304aa2635f8cf8cbb40e8a519faea",
        "title": "送邓牧心出陶山",
        "author": "陈观国",
        "content": "青山无送迎，幽人自来去。\n落叶若相送，卷卷及行屦。\n檐端有孤云，仍为守其处。\n落叶惜人不在山，孤云尚期人再还。\n斯人可期復可惜，我处落叶孤云间。",
        "dynasty": "宋",
        "collection_info": null
    },
    {
        "uuid": "9b01e78dfc8c8205825b927a21dc774a",
        "title": "游九锁山",
        "author": "陈观国",
        "content": "名山隔游尘，九锁尘更少。\n閒云抱苍石，古涧茁灵草。\n一亭瞰蛟舞，曾此憩坡老。\n水性自云静，潴洩寄人巧。\n聊復助奇观，未须纵澜倒。\n小挹丹泉润，侧步石壁峭。\n洞深篝火入，志险极幽讨。\n人间几何年，仙迹棋未了。\n向夕山月吐，光碎松下道。\n天空琼馆寒，禽响药如捣。",
        "dynasty": "宋",
        "collection_info": null
    }
]