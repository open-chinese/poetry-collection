[
    {
        "uuid": "b8324a48a440d2cb69ff22ef318c98f2",
        "title": "游洞霄和坡仙韵",
        "author": "史宗恺",
        "content": "水非凡浊石非顽，水石萦迴九锁间。\n游客步随清浪起，道人身似白云闲。\n仙岩泉滴琼音碎，古木风轻宝盖翻。\n共酌翠蛟亭上酒，翠光相与映红颜。",
        "dynasty": "宋",
        "collection_info": null
    },
    {
        "uuid": "cb5bd3064f08b65937ba62a063250880",
        "title": "和周丞丈游洞霄韵",
        "author": "史宗恺",
        "content": "苕溪之源流洞天，中有福地寿可延。\n山盘九锁到空谷，石间隠蹟知其仙。\n悬崖险阻不易到，来者悚观须有缘。\n道边兽石卧狮虎，庭下镜沼流潺湲。\n东游大涤阻天柱，西至石室飞寒泉。\n云房石磴络苔藓，疑是霞玉留花钿。\n嵌空上下不可数，晓猿夜鹤惊人眠。\n西林诗伯□仙裔，落笔妙句今青钱。\n历穷巘崄事幽讨，不畏蔓草矜蛇蜒。\n皈来诗篇壮青谷，好句屹崛参天全。\n何当□约素秋晚，与公共醉洪崖巅。",
        "dynasty": "宋",
        "collection_info": null
    }
]