[
    {
        "uuid": "bbf75d677983892ed1cf2c4e548972c7",
        "title": "山居八咏 一",
        "author": "常达",
        "content": "身闲依祖寺，志僻性多慵。\n少室遗真旨，层楼起暮钟。\n啜茶思好水，对月数诸峰。\n有问山中趣，庭前是古松。",
        "dynasty": "唐",
        "collection_info": null
    },
    {
        "uuid": "9309d1515a7edfae15f26459974c10b2",
        "title": "山居八咏 二",
        "author": "常达",
        "content": "晚望虚庭物，心心见祖情。\n烟开分岳色，雨雾减泉声。\n远树猨长啸，层岩日乍明。\n更堪论的意，林下笋新生。",
        "dynasty": "唐",
        "collection_info": null
    },
    {
        "uuid": "3ac166581ad2ba86c565ef048f79aa01",
        "title": "山居八咏 三",
        "author": "常达",
        "content": "一室尘埃外，翛然祗么常。\n睡来开寝帐，钟动下禅床。\n溪浸山光冷，秋凋木叶黄。\n时提祖师意，欹石看斜阳。",
        "dynasty": "唐",
        "collection_info": null
    },
    {
        "uuid": "a8fd44419bcf2992bd807dbf784fe162",
        "title": "山居八咏 四",
        "author": "常达",
        "content": "西来真祖意，祗在见闻中。\n寒雁一声过，疎林几叶空。\n心闲怜水石，身老怯霜风。\n为报参玄者，山山月色同。",
        "dynasty": "唐",
        "collection_info": null
    },
    {
        "uuid": "4201be9f20e9498b592f9643a13237f8",
        "title": "山居八咏 五",
        "author": "常达",
        "content": "真性寂无机，尘尘祖佛师。\n日明庭砌暖，霜苦药苗衰。\n汲水和烟酌，栽松带雪移。\n好听玄旨处，猨啸岭南枝。",
        "dynasty": "唐",
        "collection_info": null
    },
    {
        "uuid": "5d5a331c2df44785e48e6ffb21e0ff9a",
        "title": "山居八咏 六",
        "author": "常达",
        "content": "古寺凭栏危，时闻举妙机。\n庭空月色净，夜迥磬声移。\n漏转寒更急，灯残冷焰微。\n太虚同万象，相谓话玄微。",
        "dynasty": "唐",
        "collection_info": null
    },
    {
        "uuid": "b19cd07aca48d65b0ea9e683cd135c4e",
        "title": "山居八咏 七",
        "author": "常达",
        "content": "胡僧论的旨，物物唱圆成。\n疎柳春来翠，幽窗日渐明。\n禅心清石室，蝶翅覆花英。\n好听谈玄处，乔松鹤数声。",
        "dynasty": "唐",
        "collection_info": null
    },
    {
        "uuid": "c6f64a11cea3beb974853f0ab2cde251",
        "title": "山居八咏 八",
        "author": "常达",
        "content": "祖祖唯心旨，春融日正长。\n霜轻莎草绿，风细药苗香。\n月满真如净，花开觉树芳。\n庭前莺啭处，时听语圆常。",
        "dynasty": "唐",
        "collection_info": null
    },
    {
        "uuid": "5aebcba85bc3a65b0fe5e49203b66794",
        "title": "山居八咏",
        "author": "常达",
        "content": "身闲依祖寺，志僻性多慵。\n少室遗真旨，层楼起暮钟。\n啜茶思好水，对月数诸峰。\n有问山中趣，庭前是古松。\n晚望虚庭物，心心见祖情。\n烟开分岳色，雨雾减泉声。\n远树猿长啸，层岩日乍明。\n更堪论的意，林下笋新生。\n一室尘埃外，翛然祗么常。\n睡来开寝帐，钟动下禅床。\n溪浸山光冷，秋凋木叶黄。\n时提祖师意，欹石看斜阳。\n西来真祖意，只在见闻中。\n寒雁一声过，疏林几叶空。\n心闲怜水石，身老怯霜风。\n为报参玄者，山山月色同。\n真性寂无机，尘尘祖佛师。\n日明庭砌暖，霜苦药苗衰。\n汲水和烟酌，栽松带雪移。\n好听玄旨处，猿啸岭南枝。\n古寺凭栏危，时闻举妙机。\n庭空月色净，夜迥磬声移。\n漏转寒更急，灯残冷焰微。\n太虚同万象，相谓话玄微。\n胡僧论的旨，物物唱圆成。\n疏柳春来翠，幽窗日渐明。\n禅心清石室，蝶翅覆花英。\n好听谈玄处，乔松鹤数声。\n祖祖唯心旨，春融日正长。\n霜轻莎草绿，风细药苗香。\n月满真如净，花开觉树芳。\n庭前莺啭处，时听语圆常。",
        "dynasty": "唐",
        "collection_info": {
            "collection": "御定全唐诗",
            "volume": "卷八百二十三"
        }
    }
]