[
    {
        "uuid": "d584c09f7617452a5026f695612b3699",
        "title": "雪霁月明独步梅花下",
        "author": "曲贞",
        "content": "雪晴月白梅花芬，朗行恍在琼瑶京。\n光摇灿灿玉宇浄，香浮霭霭银河明。\n干坤元气正澄澈，林峦景色何晶荧。\n风神顾我精爽逼，襟怀顿觉尘嚣清。\n凭高忽尔发长啸，千山响振鸾凤鸣。\n夜深一望五湖白，何当跨鹤游蓬瀛。",
        "dynasty": "宋",
        "collection_info": null
    },
    {
        "uuid": "64a570d107ea4d6ffdca078a4f127d78",
        "title": "岁暮篇寄无碍居士",
        "author": "曲贞",
        "content": "羲和不停驭，年华迅转毂。\n春阳万卉菲，忽惊遂凄肃。\n人生那得寿盈百，转眼光阴如过客。\n夙龄壮志日蹉跎，黑鬒萧萧又云晳。\n年来年去机中梭，去日苦多其奈何。\n君不见古来神智称姜公，卖浆屠肆成奇穷。\n岐周王气时不发，渭滨槁死终渔翁。\n人生代谢如四序，陵阳松乔在何许。\n功名富贵一浮尘，濩落饥寒向谁语。\n向谁语，为君言，寒气凛冽阳和旋，得失不羁大化全。\n樽前有酒同偓佺，明朝且笑云山巅。",
        "dynasty": "宋",
        "collection_info": null
    }
]