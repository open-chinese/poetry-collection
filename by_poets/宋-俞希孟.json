[
    {
        "uuid": "1276b7a8f0519488dcfd01d8d36b87f6",
        "title": "范阳同年示及零陵三题率然为答甚愧妍唱 火星岩",
        "author": "俞希孟",
        "content": "信美真灵宅，呀然洞府通。\n皇家尊盛德，南夏享阴功。\n庙貌邻炎帝，峯名比祝融。\n游人思所谓，无独爱嵌空。",
        "dynasty": "宋",
        "collection_info": null
    },
    {
        "uuid": "134ffde47687faa760d8ea5298ccf436",
        "title": "范阳同年示及零陵三题率然为答甚愧妍唱 朝阳岩",
        "author": "俞希孟",
        "content": "旭日多横照，幽岩得粹华。\n次山名此地，潇水汇其涯。\n峭壁生云叶，危根溅浪花。\n终携羡门侣，晨坐嚥东霞。",
        "dynasty": "宋",
        "collection_info": null
    },
    {
        "uuid": "697ffcfa9f93d995b720596633e14611",
        "title": "范阳同年示及零陵三题率然为答甚愧妍唱 澹山岩",
        "author": "俞希孟",
        "content": "岩腹潜云构，清凉十亩间。\n天留盘古穴，人识宝陁山。\n坏像烟岚湿，高僧岁月闲。\n圣时无遁客，佳境付禅关。",
        "dynasty": "宋",
        "collection_info": null
    },
    {
        "uuid": "b02a3d9288c31042e713eae042d2e18e",
        "title": "句",
        "author": "俞希孟",
        "content": "若把东闽比西洛，可将陈紫敌姚黄。",
        "dynasty": "宋",
        "collection_info": null
    }
]