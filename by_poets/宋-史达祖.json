[
    {
        "title": "绮罗香 做冷欺花",
        "author": "史达祖",
        "content": "做冷欺花，将烟困柳，千里偷催春暮。\n尽日冥迷，愁里欲飞还住。\n惊粉重、蝶宿西园，喜泥润、燕归南浦。\n最妨它、佳约风流，钿车不到杜陵路。\n沈沈江上望极，还被春潮晚急，难寻官渡。\n隐约遥峰，和泪谢娘眉妩。\n临断岸、新绿生时，是落红、带愁流处。\n记当日、门掩梨花，翦灯深夜语。",
        "dynasty": "宋",
        "collection_info": null
    },
    {
        "title": "双双燕 过春社了",
        "author": "史达祖",
        "content": "过春社了，度帘幕中间，去年尘冷。\n差池欲住，试入旧巢相并。\n还相雕梁藻井。\n又软语、商量不定。\n飘然快拂花梢，翠尾分开红影。\n芳径。\n芹泥雨润。\n爱贴地争飞，竞夸轻俊。\n红楼归晚，看足柳昏花暝。\n应自栖香正稳。\n便忘了、天涯芳信。\n愁损翠黛双蛾，日日画阑独凭。",
        "dynasty": "宋",
        "collection_info": null
    },
    {
        "title": "阳春曲・阳春 杏花烟",
        "author": "史达祖",
        "content": "杏花烟，梨花月，谁与晕开春色。\n坊巷晓愔愔，东风断、旧火销处近寒食。\n少年踪迹。\n愁暗隔、水南山北。\n还是宝络雕鞍，被莺声、唤来香陌。\n记飞盖西园，寒犹凝结。\n惊醉耳、谁家夜笛。\n灯前重帘不挂，殢华裾、粉泪曾拭。\n如今故里信息。\n赖海燕、年时相识。\n奈芳草、正锁江南，梦春衫怨碧。",
        "dynasty": "宋",
        "collection_info": null
    },
    {
        "title": "海棠春令・海棠春 似红如白含芳意",
        "author": "史达祖",
        "content": "似红如白含芳意。\n锦宫外、烟轻雨细。\n燕子不知愁，惊堕黄昏泪。\n烛花偏在红帘底。\n想人怕、春寒正睡。\n梦着玉环娇，又被东风醉。",
        "dynasty": "宋",
        "collection_info": null
    },
    {
        "title": "夜行船 不翦春衫愁意态",
        "author": "史达祖",
        "content": "不翦春衫愁意态。\n过收灯、有些寒在。\n小雨空帘，无人深巷，已早杏花先卖。\n白发潘郎宽沈带。\n怕看山、忆它眉黛。\n草色拖裙，烟光惹鬓，常记故园挑菜。",
        "dynasty": "宋",
        "collection_info": null
    },
    {
        "title": "东风第一枝 巧沁兰心",
        "author": "史达祖",
        "content": "巧沁兰心，偷黏草甲，东风欲障新暖。\n谩凝碧瓦难留，信知暮寒轻浅。\n行天入镜，做弄出、轻松纤软。\n料故园、不卷重帘，误了乍来双燕。\n青未了、柳回白眼。\n红欲断、杏开素面。\n旧游忆着山阴，厚盟遂妨上苑。\n寒炉重暖，便放慢春衫针线。\n恐凤靴、挑菜归来，万一灞桥相见。",
        "dynasty": "宋",
        "collection_info": null
    },
    {
        "title": "东风第一枝 草脚愁苏",
        "author": "史达祖",
        "content": "草脚愁苏，花心梦醒，鞭香拂散牛土。\n旧歌空忆珠帘，彩笔倦题绣户。\n黏鸡贴燕，想立断、东风来处。\n暗惹起、一掬相思，乱若翠盘红缕。\n今夜觅、梦池秀句。\n明日动、探花芳绪。\n寄声沽酒人家，预约俊，游伴侣。\n怜它梅柳，乍忍俊、天街酥雨。\n待过了一月灯期，日日醉扶归去。",
        "dynasty": "宋",
        "collection_info": null
    },
    {
        "title": "东风第一枝 酒馆歌云",
        "author": "史达祖",
        "content": "酒馆歌云，灯街舞绣，笑声喧似箫鼓。\n太平京国多欢，大酺绮罗几处。\n东风不动，照花影、一天春聚。\n耀翠光、金缕相交，苒苒细吹香雾。\n羞醉玉、少年丰度。\n怀艳雪、旧家伴侣。\n闭门明月关心，倚窗小梅索句。\n吟情欲断，念娇俊、知人无据。\n想袖寒、珠络藏香，夜久带愁归去。",
        "dynasty": "宋",
        "collection_info": null
    },
    {
        "title": "玉楼春 游人等得春晴也",
        "author": "史达祖",
        "content": "游人等得春晴也。\n处处旗亭堪系马。\n雨前秾杏尚娉婷，风后残梅无顾藉。\n忌拈针线还逢社。\n斗草赢多裙欲卸。\n明朝双燕定归来，叮嘱重帘休放下。",
        "dynasty": "宋",
        "collection_info": null
    },
    {
        "title": "玉楼春 玉容寂寞谁为主",
        "author": "史达祖",
        "content": "玉容寂寞谁为主。\n寒食心情愁几许。\n前身清澹似梅妆，遥夜依微留月住。\n香迷胡蝶飞时路。\n雪在秋千来往处。\n黄昏着了素衣裳，深闭重门听夜雨。",
        "dynasty": "宋",
        "collection_info": null
    },
    {
        "title": "喜迁莺 月波疑滴",
        "author": "史达祖",
        "content": "月波疑滴。\n望玉壶天近，了无尘隔。\n翠眼圈花，冰丝织练，黄道宝光相直。\n自怜诗酒瘦，难应接、许多春色。\n最无赖，是随香趁烛，曾伴狂客。\n踪迹。\n谩记忆。\n老了杜郎，忍听东风笛。\n柳院灯疏，梅厅雪在，谁与细倾春碧。\n旧情拘未定，犹自学、当年游历。\n怕万一，误玉人、夜寒帘隙。",
        "dynasty": "宋",
        "collection_info": null
    },
    {
        "title": "万年欢 两袖梅风",
        "author": "史达祖",
        "content": "两袖梅风，谢桥边、岸痕犹带阴雪。\n过了匆匆灯市，草根青发。\n燕子春愁未醒，误几处、芳音辽绝。\n烟溪上、采绿人归，定应愁沁花骨。\n非干厚情易歇。\n奈燕台句老，难道离别。\n小径吹衣，曾记故里风物。\n多少惊心旧事，第一是、侵阶罗袜。\n如今但、柳发晞春，夜来和露梳月。",
        "dynasty": "宋",
        "collection_info": null
    },
    {
        "title": "阮郎归 龙香吹袖白藤鞭",
        "author": "史达祖",
        "content": "龙香吹袖白藤鞭。\n帽檐冲柳烟。\n一春几度画桥边。\n东风听管弦。\n花活计，酒因缘。\n从人嘲少年。\n真须吟就绿杨篇。\n湾头寄小怜。",
        "dynasty": "宋",
        "collection_info": null
    },
    {
        "title": "阮郎归 旧时明月旧时身",
        "author": "史达祖",
        "content": "旧时明月旧时身。\n旧时梅萼新。\n旧时月底似梅人。\n梅春人不春。\n香入梦，粉成尘。\n情多多断魂。\n芙蓉孔雀夜温温。\n愁痕即泪痕。",
        "dynasty": "宋",
        "collection_info": null
    },
    {
        "title": "眼儿媚 潘郎心老不成春",
        "author": "史达祖",
        "content": "潘郎心老不成春。\n风味隔花尘。\n帘波浸笋，窗纱分柳，还过天津。\n近时无觅湘云处，不记是行人。\n楼高望远，应将秦镜，多照施颦。",
        "dynasty": "宋",
        "collection_info": null
    },
    {
        "title": "眼儿媚 儿家七十二鸳鸯",
        "author": "史达祖",
        "content": "儿家七十二鸳鸯。\n珠佩锁瑶箱。\n期花等月，秦台吹玉，贾袖传香。\n十年白玉堂前见，直是翦柔肠。\n将愁去也，不成今世，终误王昌。",
        "dynasty": "宋",
        "collection_info": null
    },
    {
        "title": "忆瑶姬 娇月笼烟",
        "author": "史达祖",
        "content": "娇月笼烟，下楚领、香分两朵湘云。\n花房渐密时，弄杏笺初会，歌里殷勤。\n沈沈夜久西窗，屡隔兰灯幔影昏。\n自彩鸾、飞入芳巢，绣屏罗荐粉光新。\n十年未始轻分。\n念此飞花，可怜柔脆销春。\n空馀双泪眼，到旧家时郎谩染愁巾。\n袖止说道凌虚，一夜相思玉样人。\n但起来、梅发窗前，哽咽疑是君。",
        "dynasty": "宋",
        "collection_info": null
    },
    {
        "title": "南歌子 采绿随双桨",
        "author": "史达祖",
        "content": "采绿随双桨，看山藉一筇。\n关南桃树几番红。\n昨夜诗情频在、雨声中。\n花径无云隔，苔垣只梦通。\n旧欢一饷可过从。\n试觅鸳鸯新杏、简春风。",
        "dynasty": "宋",
        "collection_info": null
    },
    {
        "title": "风流子 红楼横落日",
        "author": "史达祖",
        "content": "红楼横落日，萧郎去、几度碧云飞。\n记窗眼递香，玉台妆罢，马蹄敲月，沙路人归。\n如今但，一莺通信息，双燕说相思。\n入耳旧歌，怕听琴缕，断肠新句，羞染乌丝。\n相逢南溪上，桃花嫩、娇样浅澹罗衣。\n恰是怨深腮赤，愁重声迟。\n怅东风巷陌，草迷春恨，软尘庭户，花误幽期。\n多少寄来芳字，都待还伊。",
        "dynasty": "宋",
        "collection_info": null
    },
    {
        "title": "风流子 飞琼神仙客",
        "author": "史达祖",
        "content": "飞琼神仙客，因游戏、误落古桃源。\n藉吟笺赋笔，试融春恨，舞裙歌扇，聊应尘缘。\n遣人怨，乱云天一角，弱水路三千。\n还因秀句，意流江外，便随轻梦，身堕愁边。\n风流休相误，寻芳纵来晚，尚有它年。\n只为赋情不浅，弹泪风前。\n想雾帐吹香，独怜奇俊，露杯分酒，谁伴婵娟。\n好在夜轩凉月，空自团圆。",
        "dynasty": "宋",
        "collection_info": null
    },
    {
        "title": "金盏子 奖绿催红",
        "author": "史达祖",
        "content": "奖绿催红，仰一番膏雨，始张春色。\n未踏画桥烟，江南岸、应是草秾花密。\n尚忆溅裙苹溪，觉诗愁相觅。\n光风外，除是倩莺烦燕，谩通消息。\n梨花夜来白。\n相思梦、空阑一林月。\n深深柳枝巷陌，难重遇、弓弯两袖云碧。\n见说倦理秦筝，怯春葱无力。\n空遣恨，当时留秀句，苍苔蠹壁。",
        "dynasty": "宋",
        "collection_info": null
    },
    {
        "title": "杏花天 软波拖碧蒲芽短",
        "author": "史达祖",
        "content": "软波拖碧蒲芽短。\n画桥外、花晴柳暖。\n今年自是清明晚。\n便觉芳情较懒。\n春衫瘦、东风翦翦。\n过花坞、香吹醉面。\n归来立马斜阳岸。\n隔岸歌声一片。",
        "dynasty": "宋",
        "collection_info": null
    },
    {
        "title": "杏花天 古城官道花如霰",
        "author": "史达祖",
        "content": "古城官道花如霰。\n便恰限、花间再见。\n双眉最现愁深浅。\n隔雨春山两点。\n回头但、垂杨带苑。\n想今夜、铜驼梦远。\n行人去了莺声怨。\n此度关心未免。",
        "dynasty": "宋",
        "collection_info": null
    },
    {
        "title": "杏花天 细风微月垂杨院",
        "author": "史达祖",
        "content": "细风微月垂杨院。\n记年少、春愁一点。\n栖莺未觉花梢颤。\n踏损残红几片。\n长安共、日边近远。\n况老去，芳情渐减。\n屏山几夜春寒浅。\n却将因而梦见。",
        "dynasty": "宋",
        "collection_info": null
    },
    {
        "title": "杏花天 扇香曾靠腮边粉",
        "author": "史达祖",
        "content": "扇香曾靠腮边粉。\n旧尘埋、月轮有晕。\n南风未似愁来近。\n前事临窗隐隐。\n凉花畔、云歌露饮。\n梦断了、终难再问。\n鸳鸯带上三生恨。\n将泪揩磨不尽。",
        "dynasty": "宋",
        "collection_info": null
    },
    {
        "title": "三姝媚 烟光摇缥瓦",
        "author": "史达祖",
        "content": "烟光摇缥瓦。\n望晴檐多风，柳花如洒。\n锦瑟横床，想泪痕尘影，凤弦常下。\n倦出犀帷，频梦见、王孙骄马。\n讳道相思，偷理绡裙，自惊腰衩。\n惆怅南楼遥夜。\n记翠箔张灯，枕肩歌罢。\n又入铜驼，遍旧家门巷，首询声价。\n可惜东风，将恨与、闲花俱谢。\n记取崔徽模样，归来暗写。",
        "dynasty": "宋",
        "collection_info": null
    },
    {
        "title": "寿楼春 裁春衫寻芳",
        "author": "史达祖",
        "content": "裁春衫寻芳。\n记金刀素手，同在晴窗。\n几度因风残絮，照花斜阳。\n谁念我今无肠。\n自少年、消磨疏狂。\n但听雨挑灯，敧床病酒，多梦睡时妆。\n飞花去，良宵长。\n有丝阑旧曲，金谱新腔。\n最恨湘云人散，楚兰魂伤。\n身是客，愁为乡。\n算玉箫、犹逢韦郎。\n近寒食人家，相思未忘苹藻香。",
        "dynasty": "宋",
        "collection_info": null
    },
    {
        "title": "于飞乐 绮翼□□",
        "author": "史达祖",
        "content": "绮翼□□，问谁常借春陂。\n生愁近渚风微。\n紫山深，金殿暖，日暮同归。\n白头相守，情虽定、事却难期。\n带恨飞来，烟埋秦草，年年枉梦红衣。\n旧沙间，香颈冷，合是单栖。\n将终怨魂，何年化、连理芳枝。",
        "dynasty": "宋",
        "collection_info": null
    },
    {
        "title": "南浦 玉树晓飞香",
        "author": "史达祖",
        "content": "玉树晓飞香，待倩它、和愁点破妆镜。\n轻嫩一天春，平白地、都护雨昏烟暝。\n幽花露湿，定应独把阑干凭。\n谢屐未蜡，安排共文鹓，重游芳径。\n年来梦里扬州，怕事随歌残，情趁云冷。\n娇眄隔东风，无人会、莺燕暗中心性。\n深盟纵约，尽同晴雨全无定。\n海棠梦在，相思过西园，秋千红影。",
        "dynasty": "宋",
        "collection_info": null
    },
    {
        "title": "探芳信 谢池晓",
        "author": "史达祖",
        "content": "谢池晓。\n被酒滞春眠，诗萦芳草。\n正一阶梅粉，都未有人扫。\n细禽啼处东风软，嫩约关心早。\n未烧灯，怕有残寒，故园稀到。\n说道试妆了。\n也为我相思，占它怀抱。\n静数窗棂，最欢听鹊声好。\n半年白玉台边话，屡见钩小。\n指芳期，夜月花阴梦老。",
        "dynasty": "宋",
        "collection_info": null
    },
    {
        "title": "祝英台近 柳枝愁",
        "author": "史达祖",
        "content": "柳枝愁，桃叶恨，前事怕重记。\n红药开时，新梦又溱洧。\n此情老去须休，春风多事。\n便老去、越难回避。\n阻幽会。\n应念偷翦酴醿，柔条暗萦系。\n节物移人，春暮更憔悴。\n可堪竹院题诗，藓阶听雨，寸心外、安愁无地。",
        "dynasty": "宋",
        "collection_info": null
    },
    {
        "title": "祝英台近 绾流苏",
        "author": "史达祖",
        "content": "绾流苏，垂锦绶。\n烟外红尘逗。\n莫倚莓墙，花气酽如酒。\n便愁醺醉青虬，蜿蜿无力，戏穿碎、一屏新绣。\n谩怀旧。\n如今姚魏俱无，风标较消瘦。\n露点摇香，前度翦花手。\n见郎和笑拖裙，匆匆欲去，蓦忽地、罥留芳袖。",
        "dynasty": "宋",
        "collection_info": null
    },
    {
        "title": "祝英台近 落花深",
        "author": "史达祖",
        "content": "落花深，芳草暗，春到断肠处。\n金勒骄风，欲过大堤去。\n翠楼葛领西边，恰如曾约，画阑映、一枝琼树。\n正凝伫。\n芳意欺月矜春，浑欲便偷许。\n多少莺声，不敢寄愁与。\n谢郎日日西湖，如今归后，几时见、倚帘吹絮。",
        "dynasty": "宋",
        "collection_info": null
    },
    {
        "title": "钗头凤・撷芳词 春愁远",
        "author": "史达祖",
        "content": "春愁远。\n春梦乱。\n凤钗一股轻尘满。\n江烟白。\n江波碧。\n柳户清明，燕帘寒食。\n忆忆忆。\n莺声晓，箫声短。\n落花不许春拘管。\n新相识。\n休相失。\n翠陌吹衣，画楼横笛。\n得得得。",
        "dynasty": "宋",
        "collection_info": null
    },
    {
        "title": "西江月 西月澹窥楼角",
        "author": "史达祖",
        "content": "西月澹窥楼角，东风暗落檐牙。\n一灯初见影窗纱。\n又是重帘不下。\n幽思屡随芳草，闲愁多似杨花。\n杨花芳草遍天涯。\n绣被春寒夜夜。",
        "dynasty": "宋",
        "collection_info": null
    },
    {
        "title": "西江月 三十六宫月冷",
        "author": "史达祖",
        "content": "三十六宫月冷，百单八颗香悬。\n只宜结赠散花天。\n金粟分身显现。\n指嫩香随甲影，颈寒秋入云边。\n未忘灵鹫旧因缘。\n赢得今生圆转。",
        "dynasty": "宋",
        "collection_info": null
    },
    {
        "title": "西江月 一片秋香世界",
        "author": "史达祖",
        "content": "一片秋香世界，几层凉雨阑干。\n青天不惜烂银盘。\n借与先生为劝。\n酒唤诗来酒外，人言身在人间。\n如何得似碧云闲。\n且共嫦娥相伴。",
        "dynasty": "宋",
        "collection_info": null
    },
    {
        "title": "西江月 裙摺绿罗芳草",
        "author": "史达祖",
        "content": "裙摺绿罗芳草，冠梁白玉芙蓉。\n次公筵上见山公。\n红绶欲衔双凤。\n已向冰奁约月，更来玉界乘风。\n凌波袜冷一尊同。\n莫负彩舟凉梦。",
        "dynasty": "宋",
        "collection_info": null
    },
    {
        "title": "庆清朝 坠絮孳萍",
        "author": "史达祖",
        "content": "坠絮孳萍，狂鞭孕竹，偷移红紫池亭。\n馀花未落，似供残蝶经营。\n赋得送春诗了，夏帷撺断绿阴成。\n桑麻外，乳鸠稚燕，别样芳情。\n荀令旧香易冷，叹俊游疏懒，枉自销凝。\n尘侵谢屐，幽径斑驳苔生。\n便觉寸心尚老，故人前度谩丁宁。\n空相误，祓兰曲水，挑菜东城。",
        "dynasty": "宋",
        "collection_info": null
    },
    {
        "title": "桃源忆故人 双鸳蹙月天津近",
        "author": "史达祖",
        "content": "双鸳蹙月天津近。\n归后嫩情常剩。\n灯市一年愁凝。\n心共梅花冷。\n网尘洞户春沈静。\n衰尽冶游情性。\n羞见素娥娇影。\n明似愁鸾镜。",
        "dynasty": "宋",
        "collection_info": null
    },
    {
        "title": "桃源忆故人 明霞烘透春机杼",
        "author": "史达祖",
        "content": "明霞烘透春机杼。\n春在明霞多处。\n我是有诗渔父。\n一梦秦天古。\n柳枝巷陌深朱户。\n墙外风流一树。\n十五年来凝伫。\n弹尽胭脂雨。",
        "dynasty": "宋",
        "collection_info": null
    },
    {
        "title": "花心动 风约帘波",
        "author": "史达祖",
        "content": "风约帘波，锦机寒、难遮海棠烟雨。\n夜酒未苏，春枕犹敧，曾是误成歌舞。\n半褰薇帐云头散，奈愁味、不随香去。\n尽沈静、文园更渴，有人知否。\n懒记温柔旧处。\n偏只怕、临风见他桃树。\n绣户锁尘，锦瑟空弦，无复画眉心绪。\n待拈银管书春恨，被双燕、替人言语。\n意不尽，垂杨几千万里。",
        "dynasty": "宋",
        "collection_info": null
    },
    {
        "title": "解佩令 人行花坞",
        "author": "史达祖",
        "content": "人行花坞。\n衣沾香雾。\n有新词、逢春分付。\n屡欲传情，奈燕子、不曾飞去。\n倚珠帘、咏郎秀句。\n相思一度。\n秾愁一度。\n最难忘、遮灯私语。\n澹月梨花，借梦来、花边廊庑。\n指春衫、泪曾溅处。",
        "dynasty": "宋",
        "collection_info": null
    },
    {
        "title": "菩萨蛮 梨花不碍东城月",
        "author": "史达祖",
        "content": "梨花不碍东城月。\n月明照见空阑雪。\n雪底夜香微。\n褰帘拜月归。\n锦衾幽梦短。\n明月南堂宴。\n宴罢小楼台。\n春风来不来。",
        "dynasty": "宋",
        "collection_info": null
    },
    {
        "title": "菩萨蛮 唐昌观里东风软",
        "author": "史达祖",
        "content": "唐昌观里东风软。\n齐王宫外芳名远。\n桂子典刑边。\n梅花伯仲间。\n笼茸锼暖雪。\n琐细雕晴月。\n谁驾七香车。\n绿云飞玉沙。",
        "dynasty": "宋",
        "collection_info": null
    },
    {
        "title": "菩萨蛮 广寒夜捣玄霜细",
        "author": "史达祖",
        "content": "广寒夜捣玄霜细。\n玉龙睡重痴涎坠。\n斗合一团娇。\n偎人暖欲消。\n心情虽软弱。\n也要人抟搦。\n宝扇莫惊秋。\n班姬应更愁。",
        "dynasty": "宋",
        "collection_info": null
    },
    {
        "title": "贺新郎 花落台池静",
        "author": "史达祖",
        "content": "花落台池静。\n自春衫闲来，老了旧香荀令。\n酒既相违诗亦可，此外云沈梦冷。\n又催唤、官河兰艇。\n匝岸烟霏吹不断，望楼阴、欲带朱桥影。\n和草色，入轻暝。\n裙边竹叶多应剩。\n怪南溪见后，无个再来芳信。\n胡蝶一生花里活，难制窃香心性。\n便有段、新愁随定。\n落日年年宫树绿，堕新声、玉笛西风劲。\n谁伴我，月中听。",
        "dynasty": "宋",
        "collection_info": null
    },
    {
        "title": "贺新郎 绿障南城树",
        "author": "史达祖",
        "content": "绿障南城树。\n有高楼衔城，楼下芰荷无数。\n客自倚阑鱼亦避，恐是持竿伴侣。\n对别浦、扁舟容与。\n杨柳影间风不到，倩诗情、飞过鸳鸯浦。\n人正在，断肠处。\n两山带着冥冥雨。\n想低帘短额，谁见恨时眉妩。\n别为清尊眠锦瑟，怕被歌留愁住。\n便欲趁、采莲归去。\n前度刘郎虽老矣，奈年来、犹道多情句。\n应笑煞，旧鸥鹭。",
        "dynasty": "宋",
        "collection_info": null
    },
    {
        "title": "贺新郎 鹊翅西风浅",
        "author": "史达祖",
        "content": "鹊翅西风浅。\n乍疏云垂幔，近月银钩将卷。\n天上应闲支机石，前度芳盟谁践。\n便好织、回文锦献。\n乞得秾欢今夜里，算盈盈、一水曾何远。\n宁不会，暗相见。\n彩楼吹断闲针线。\n想幽情嫩约，别有藓庭花院。\n青鸟沈沈音尘绝，烟锁蓬莱宫殿。\n渐木杪、参旗西转。\n不怕天孙成间阻，怕人间、薄幸心肠变。\n又学得，易分散。",
        "dynasty": "宋",
        "collection_info": null
    },
    {
        "title": "贺新郎 同住西山下",
        "author": "史达祖",
        "content": "同住西山下。\n是天地中间，爱酒能诗之社。\n船向少陵佳处放，尘世必无知者。\n暑不到、云宫风榭。\n楚竹忽然呼月上，被东西，几叶云萦惹。\n云散去，笑声罢。\n清尊莫为婵娟泻。\n为狂吟醉舞，毋失晋人风雅。\n踏碎桥边杨柳影，不听渔樵闲话。\n更欲举、空杯相谢。\n北斗以南如此几，想吾曹、便是神仙也，问今夜，是何夜。",
        "dynasty": "宋",
        "collection_info": null
    },
    {
        "title": "贺新郎 西子相思切",
        "author": "史达祖",
        "content": "西子相思切。\n委萧萧、风裳水佩，照人清越。\n山染蛾眉波曼睩，聊可与之娱悦。\n便莫赋、湘妃罗袜。\n怕见绿荷相倚恨，恨白鸥、占了凉波阔。\n拣凉处，放船歇。\n道人不是尘埃物。\n纵狂吟魂魄，吹乱一巾凉发。\n不觉引杯浇肺渴，正要清歌骇发。\n更坐上、其人冰雪。\n截取断虹堪作钓，待玉奁、今夜来时节。\n也胜钓，石城月。",
        "dynasty": "宋",
        "collection_info": null
    },
    {
        "title": "夜合花 冷截龙腰",
        "author": "史达祖",
        "content": "冷截龙腰，偷拿鸾爪，楚山长锁秋云。\n梅华未落，年年怨入江城。\n千嶂碧，一声清。\n杜人间、儿女箫笙。\n共凄凉处，琵琶湓浦，长啸苏门。\n当时低度西邻。\n天澹阑干欲暮，曾赋高情。\n子期老矣，不堪带酒重听。\n纤手静，七星明。\n有新声、应更魂惊。\n梦回人世，寥寥夜月，空照天津。",
        "dynasty": "宋",
        "collection_info": null
    },
    {
        "title": "夜合花 柳锁莺魂",
        "author": "史达祖",
        "content": "柳锁莺魂，花翻蝶梦，自知愁染潘郎。\n轻衫未揽，犹将泪点偷藏。\n念前事，怯流光。\n早春窥、酥雨池塘。\n向销凝里，梅开半面，情满徐妆。\n风丝一寸柔肠。\n曾在歌边惹恨，烛底萦香。\n芳机瑞锦，如何未织鸳鸯。\n人扶醉，月依墙。\n是当初、谁敢疏狂。\n把闲言语，花房夜久，各自思量。",
        "dynasty": "宋",
        "collection_info": null
    },
    {
        "title": "留春令 秀肌丰靥",
        "author": "史达祖",
        "content": "秀肌丰靥，韵多香足，绿匀红注。\n翦取东风入金盘，断不买、临邛赋。\n宫锦机中春富裕。\n劝玉环休妒。\n等得明朝酒消时，是闲澹、雍容处。",
        "dynasty": "宋",
        "collection_info": null
    },
    {
        "title": "留春令 故人溪上",
        "author": "史达祖",
        "content": "故人溪上，挂愁无奈，烟梢月树。\n一涓春水点黄昏，便没顿、相思处。\n曾把芳心深相许。\n故梦劳诗苦。\n闻说东风亦多情，被竹外、香留住。",
        "dynasty": "宋",
        "collection_info": null
    },
    {
        "title": "瑞鹤仙 杏烟娇湿鬓",
        "author": "史达祖",
        "content": "杏烟娇湿鬓。\n过杜若汀洲，楚衣香润。\n回头翠楼近。\n指鸳鸯沙上，暗藏春恨。\n归鞭隐隐。\n便不念、芳盟未稳。\n自箫声、吹落云东，再数故园花信。\n谁问。\n听歌窗罅，倚月钩阑，旧家轻俊。\n芳心一寸。\n相思后，总灰尽。\n奈春风多事，吹花摇柳，也把幽情唤醒。\n对南溪、桃萼翻红，又成瘦损。",
        "dynasty": "宋",
        "collection_info": null
    },
    {
        "title": "瑞鹤仙 馆娃春睡起",
        "author": "史达祖",
        "content": "馆娃春睡起。\n为发妆酒暖，脸霞轻腻。\n冰霜一生里。\n厌从来冷澹，粉腮重洗。\n胭脂暗试。\n便无限、芳秾气味。\n向黄昏、竹外寒深，醉里为谁偷倚。\n娇媚。\n春风模样，霜月心肠，瘦来肌体。\n孤香细细。\n吹梦到，杏花底。\n被高楼横管，一声惊断，却对南枝洒泪。\n谩相思、桃叶桃根，旧家姊妹。",
        "dynasty": "宋",
        "collection_info": null
    },
    {
        "title": "点绛唇 花落苔香",
        "author": "史达祖",
        "content": "花落苔香，断无人肯行鹓甃。\n晚风翻绣。\n吹醒东窗酒。\n犹卧氍毹，明月知人瘦。\n香消后。\n乱愁依旧。\n开□胡酥手。",
        "dynasty": "宋",
        "collection_info": null
    },
    {
        "title": "点绛唇 山月随人",
        "author": "史达祖",
        "content": "山月随人，翠苹分破秋山影。\n钓船归尽。\n桥外诗心迥。\n多少荷花，不盖鸳鸯冷。\n西风定。\n可怜潘鬓。\n偏浸秦台镜。",
        "dynasty": "宋",
        "collection_info": null
    },
    {
        "title": "青玉案 蕙花老尽离骚句",
        "author": "史达祖",
        "content": "蕙花老尽离骚句。\n绿染遍、江头树。\n日午酒消听骤雨。\n青榆钱小，碧苔钱古。\n难买东君住。\n官河不碍遗鞭路。\n被芳草、将愁去。\n多定红楼帘影暮。\n兰灯初上，夜香初炷。\n犹自听鹦鹉。",
        "dynasty": "宋",
        "collection_info": null
    },
    {
        "title": "浣溪沙 不见东山月露香",
        "author": "史达祖",
        "content": "不见东山月露香。\n姚家借得小芬芳。\n乱莺随趁过宫墙。\n香珀碾花娇有意，绿茸绣叶涩无光。\n御封春酒几时尝。",
        "dynasty": "宋",
        "collection_info": null
    },
    {
        "title": "蝶恋花 二月东风吹客袂",
        "author": "史达祖",
        "content": "二月东风吹客袂。\n苏小门前，杨柳如腰细。\n胡蝶识人游冶地。\n旧曾来处花开未。\n几夜湖山生梦寐。\n评泊寻芳，只怕春寒里。\n令岁清明逢上已。\n相思先到溅裙水。",
        "dynasty": "宋",
        "collection_info": null
    },
    {
        "title": "临江仙 草脚青回细腻",
        "author": "史达祖",
        "content": "草脚青回细腻，柳梢绿转条苗。\n旧游重到合魂销。\n棹横春水渡，人凭赤阑桥。\n归梦有时曾见，新愁未肯相饶。\n酒香红被夜迢迢。\n莫交无用月，来照可怜宵。",
        "dynasty": "宋",
        "collection_info": null
    },
    {
        "title": "临江仙 倦客如今老矣",
        "author": "史达祖",
        "content": "倦客如今老矣，旧时不奈春何。\n几曾湖上不经过。\n看花南陌醉，驻马翠楼歌。\n远眼愁随芳草，湘裙忆着春罗。\n枉教装得旧时多。\n向来箫鼓地，犹见柳婆姿。",
        "dynasty": "宋",
        "collection_info": null
    },
    {
        "title": "临江仙 愁与西风应有约",
        "author": "史达祖",
        "content": "愁与西风应有约，年年同赴清秋。\n旧游帘幕记扬州。\n一灯人着梦，双燕月当楼。\n罗带鸳鸯尘暗澹，更须整顿风流。\n天涯万一见温柔。\n瘦应因此瘦，羞亦为郎羞。",
        "dynasty": "宋",
        "collection_info": null
    },
    {
        "title": "汉宫春 花隔东垣",
        "author": "史达祖",
        "content": "花隔东垣，咏燕台秀句，结带谋欢。\n匆匆旧盟，有限飞梦重关。\n南塘夜月，照湘琴、别鹤孤鸾。\n天便遣、清愁易长，春衣常恁香寒。\n唐昌故宫何许，顿翦霞裁雾，摆落尘缘。\n一声步虚，婉婉云驻天坛。\n凄凉故里，想香车、不到人间。\n羞再见、东阳带眼，教人依旧思凡。",
        "dynasty": "宋",
        "collection_info": null
    },
    {
        "title": "兰陵王 汉江侧",
        "author": "史达祖",
        "content": "汉江侧。\n月弄仙人佩色。\n含情久，摇曳楚衣，天水空蒙染娇碧。\n文漪簟影织。\n凉骨时将粉饰。\n谁曾见，罗袜去时，点点波间冷云积。\n相思旧飞鹢。\n谩想像风裳，追恨瑶席。\n涉江几度和愁摘。\n记雪映双腕，刺萦丝缕，分开绿盖素袂湿。\n放新句吹入。\n寂寂。\n意犹昔。\n念净社因缘，天许相觅。\n飘萧羽扇摇团白。\n屡侧卧寻梦，倚阑无力。\n风标公子，欲下处、似认得。",
        "dynasty": "宋",
        "collection_info": null
    },
    {
        "title": "风入松 素馨柎萼太寒生",
        "author": "史达祖",
        "content": "素馨柎萼太寒生。\n多翦春冰。\n夜深绿雾侵凉月，照晶晶、花叶分明。\n人卧碧纱幮净，香吹雪练衣轻。\n频伽衔得堕南熏。\n不受纤尘。\n若随荔子华清去，定空埋、身外芳名。\n借重玉炉沈炷，起予石鼎汤声。",
        "dynasty": "宋",
        "collection_info": null
    },
    {
        "title": "隔浦莲・隔浦莲近拍 红尘飞不到处",
        "author": "史达祖",
        "content": "红尘飞不到处。\n此地知无暑。\n乱竹分幽径，虚堂中、自回互。\n阴壑生暗雾。\n飞泉注。\n气入闲尊俎。\n快风度。\n齐宫楚榭，如今空锁烟树。\n何人伴我，梦赋雪车冰柱。\n惟有蝉声助冷语。\n惊寤。\n飞雪来献凉雨。",
        "dynasty": "宋",
        "collection_info": null
    },
    {
        "title": "隔浦莲・隔浦莲近拍 洛神一醉未醒",
        "author": "史达祖",
        "content": "洛神一醉未醒。\n俯鉴窥红影。\n万绿森相卫，西风静、不放冷。\n侵晓鸥梦稳。\n非尘境。\n棹月香千顷。\n锦机靓。\n亭亭不语，多应嗔赋玉井。\n西湖游子，惯识雨愁烟恨。\n只恐吴娃暗折赠。\n耿耿。\n柔丝容易萦损。",
        "dynasty": "宋",
        "collection_info": null
    },
    {
        "title": "凤来朝 晕粉就妆镜",
        "author": "史达祖",
        "content": "晕粉就妆镜。\n掩金闺、彩丝未整。\n趁无人、学指鸳鸯颈。\n恨谁踏、藓花径。\n一梦蒲香葵冷。\n堕银瓶、脆绳挂井。\n扇底并团圆影。\n只此是、沈郎病。",
        "dynasty": "宋",
        "collection_info": null
    },
    {
        "title": "玉簟凉 秋是愁乡",
        "author": "史达祖",
        "content": "秋是愁乡。\n自锦瑟断弦，有泪如江。\n平生花里活，奈旧梦难忘。\n蓝桥云树正绿，料抱月、几夜眠香。\n河汉阻，但凤音传恨，阑影敲凉。\n新妆。\n莲娇试晓，梅瘦破春，因甚却扇临窗。\n红巾衔翠翼，早弱水茫茫。\n柔指各自未翦，问此去、莫负王昌。\n芳信准，更敢寻、红杏西厢。",
        "dynasty": "宋",
        "collection_info": null
    },
    {
        "title": "鹊桥仙 河深鹊冷",
        "author": "史达祖",
        "content": "河深鹊冷，云高鸾远，水佩风裳缥缈。\n却推离恨下人间，第一个、黄昏过了。\n舟行有恨，愁来无限，去去长安渐杳。\n应将巧思入相思，觉泪比、银湾较少。",
        "dynasty": "宋",
        "collection_info": null
    },
    {
        "title": "湘江静 暮草堆青云浸浦",
        "author": "史达祖",
        "content": "暮草堆青云浸浦。\n记匆匆、倦篙曾驻。\n渔榔四起，沙鸥未落，怕愁沾诗句。\n碧袖一声歌，石城怨、西风随去。\n沧波荡晚，菰蒲弄秋，还重到、断魂处。\n酒易醒，思正苦。\n想空山、桂香悬树。\n三年梦冷，孤吟意短，屡烟钟津鼓。\n屐齿厌登临，移橙后、几番凉雨。\n潘郎渐老，风流顿减，闲居未赋。",
        "dynasty": "宋",
        "collection_info": null
    },
    {
        "title": "玲珑四犯 雨入愁边",
        "author": "史达祖",
        "content": "雨入愁边，翠树晚，无人风叶如翦。\n竹尾通凉，却怕小帘低卷。\n孤坐便怯诗悭，念后赏、旧曾题遍。\n更暗尘、偷锁鸾影，心事屡羞团扇。\n卖花门馆生秋草，怅弓弯、几时重见。\n前欢尽属风流梦，天共朱楼远。\n闻道秀骨病多，难自任、从来恩怨。\n料也和、前度金笼鹦鹉，说人情浅。",
        "dynasty": "宋",
        "collection_info": null
    },
    {
        "title": "玲珑四犯 阔甚吴天",
        "author": "史达祖",
        "content": "阔甚吴天，顿放得、江南离绪多少。\n一雨为秋，凉气小窗先到。\n轻梦听彻风蒲，又散入、楚空清晓。\n问世间、愁在何处，不离澹烟衰草。\n簟纹独浸芙蓉影，想凄凄、欠郎偎抱。\n即今卧得云衣冷，山月仍相照。\n方悔翠袖，易分难聚，有玉香花笑。\n待雁来、先寄新词归去，且教知道。",
        "dynasty": "宋",
        "collection_info": null
    },
    {
        "title": "八归 秋江带雨",
        "author": "史达祖",
        "content": "秋江带雨，寒沙萦水，人瞰画阁愁独。\n烟蓑散响惊诗思，还被乱鸥飞去，秀句难续。\n冷眼尽归图画上，认隔岸、微茫云屋。\n想半属、渔市樵村，欲暮竞然竹。\n须信风流未老，凭持酒、慰此凄凉心目。\n一鞭南陌，几篙官渡，赖有歌眉舒绿。\n只匆匆眺远，早觉闲愁挂乔木。\n应难奈，故人天际，望彻淮山，相思无雁足。",
        "dynasty": "宋",
        "collection_info": null
    },
    {
        "title": "过龙门・浪淘沙令 一带古苔墙",
        "author": "史达祖",
        "content": "一带古苔墙。\n多听寒螀。\n箧中针线早销香。\n燕尾宝刀窗下梦，谁翦秋裳。\n宫漏莫添长。\n空费思量。\n鸳鸯难得再成双。\n昨夜楚山花簟里，波影先凉。",
        "dynasty": "宋",
        "collection_info": null
    },
    {
        "title": "过龙门・浪淘沙令 醉月小红楼",
        "author": "史达祖",
        "content": "醉月小红楼。\n锦瑟箜篌。\n夜来风雨晓来收。\n几点落花饶柳絮，同为春愁。\n寄信问晴鸥。\n谁在芳洲。\n绿波宁处有兰舟。\n独对旧时携手地，情思悠悠。",
        "dynasty": "宋",
        "collection_info": null
    },
    {
        "title": "玉胡蝶・玉蝴蝶 晚雨未摧宫树",
        "author": "史达祖",
        "content": "晚雨未摧宫树，可怜闲叶，犹抱凉蝉。\n短景归秋，吟思又接愁边。\n漏初长、梦魂难禁，人渐老、风月俱寒。\n想幽欢。\n土花庭甃，虫网阑干。\n无端。\n啼蛄搅夜，恨随团扇，苦近秋莲。\n一笛当楼，谢娘悬泪立风前。\n故园晚、强留诗酒，新雁远、不致寒暄。\n隔苍烟。\n楚香罗袖，谁伴婵娟。",
        "dynasty": "宋",
        "collection_info": null
    },
    {
        "title": "齐天乐 秋风早入潘郎鬓",
        "author": "史达祖",
        "content": "秋风早入潘郎鬓，斑斑遽惊如许。\n暖雪侵梳，晴丝拂领，栽满愁城深处。\n瑶簪谩妒。\n便羞插宫花，自怜衰暮。\n尚想春情，旧吟凄断茂陵女。\n人间公道惟此，叹朱颜也恁，容易堕去。\n涅了重缁，搔来更短，方悔风流相误。\n郎潜几缕。\n渐疏了铜驼，俊游俦侣。\n纵有黟黟，奈何诗思苦。",
        "dynasty": "宋",
        "collection_info": null
    },
    {
        "title": "齐天乐 阑干只在鸥飞处",
        "author": "史达祖",
        "content": "阑干只在鸥飞处，年年怕吟秋兴。\n断浦沈云，空山挂雨，中有诗愁千顷。\n波声未定。\n望舟尾拖凉，渡头笼暝。\n正好登临，有人歌罢翠帘冷。\n悠然魂坠故里，奈闲情未了，还被吹醒。\n拜月虚檐，听蛩坏砌，谁复能怜娇俊。\n忧心耿耿。\n寄桐叶芳题，冷枫新咏。\n莫遣秋声，树头喧夜永。",
        "dynasty": "宋",
        "collection_info": null
    },
    {
        "title": "齐天乐 犀纹隐隐莺黄嫩",
        "author": "史达祖",
        "content": "犀纹隐隐莺黄嫩，篱落翠深偷见。\n细雨重移，新霜试摘，佳处一年秋晚。\n荆江未远。\n想橘友荒凉，木奴嗟怨。\n就说风流，草泥来趁蟹螯健。\n并刀寒映素手，醉魂沈夜饮，曾倩排遣。\n沆瀣含酸，金罂裹玉，蔌蔌吴盐轻点。\n瑶姬齿软。\n待惜取团圆，莫教分散。\n入手温存，帕罗香自满。",
        "dynasty": "宋",
        "collection_info": null
    },
    {
        "title": "齐天乐 鸳鸯拂破苹花影",
        "author": "史达祖",
        "content": "鸳鸯拂破苹花影，低低趁凉飞去。\n画里移舟，诗边就梦，叶叶碧云分雨。\n芳游自许。\n过柳影闲波，水花平渚。\n见说西风，为人吹恨上瑶树。\n阑干斜照未满，杏墙应望断，春翠偷聚。\n浅约挼香，深盟捣月，谁是窗间青羽。\n孤筝几柱。\n问因甚参差，暂成离阻。\n夜色空庭，待归听俊语。",
        "dynasty": "宋",
        "collection_info": null
    },
    {
        "title": "齐天乐 西风来劝凉云去",
        "author": "史达祖",
        "content": "西风来劝凉云去，天东放开金镜。\n照野霜凝，如河桂湿，一一冰壶相映。\n殊方路永。\n更分破秋光，尽成悲境。\n有客踌躇，古庭空自吊孤影。\n江南朋旧在许，也能怜天际，诗思谁领。\n梦断刀头，书开虿尾，别有相思随定。\n忧心耿耿。\n对风鹊残枝，露蛩荒井。\n斟酌妲娥，九秋宫殿冷。",
        "dynasty": "宋",
        "collection_info": null
    },
    {
        "title": "燕归梁 楚梦吹成树外云",
        "author": "史达祖",
        "content": "楚梦吹成树外云。\n乍雁影斜分。\n黄花心事一帘尘。\n但频忆、小腰身。\n今宵素壁冰弦冷，怕弹断、沈郎魂。\n秋衣因甚满愁痕。\n是干预、几黄昏。",
        "dynasty": "宋",
        "collection_info": null
    },
    {
        "title": "燕归梁 独卧秋窗桂未香",
        "author": "史达祖",
        "content": "独卧秋窗桂未香。\n怕雨点飘凉。\n玉人只在楚云傍。\n也着泪、过昏黄。\n西风今夜梧桐冷，断无梦、到鸳鸯。\n秋钲二十五声长。\n请各自，奈思量。",
        "dynasty": "宋",
        "collection_info": null
    },
    {
        "title": "月当厅 白壁旧带秦城梦",
        "author": "史达祖",
        "content": "白壁旧带秦城梦，因谁拜下，杨柳楼心。\n正是夜分，鱼钥不动香深。\n时有露萤自照，占风裳、可喜影麸金。\n坐来久，都将凉意，尽付沈吟。\n残云事绪无人舍，恨匆匆、药娥归去难寻。\n缀取雾窗，会唱几拍清音。\n犹有老来印愁处，冷光应念雪翻簪。\n空独对、西风紧，弄一片桐阴。",
        "dynasty": "宋",
        "collection_info": null
    },
    {
        "title": "秋霁 江水苍苍",
        "author": "史达祖",
        "content": "江水苍苍，望倦柳愁荷，共感秋色。\n废阁先凉，古帘空暮，雁程最嫌风力。\n故园信息。\n爱渠入眼南山碧。\n念上国。\n谁是、脍鲈江汉未归客。\n还又岁晚，瘦骨临风，夜闻秋声，吹动岑寂。\n露蛩悲、清灯冷屋，翻书愁上鬓毛白。\n年少俊游浑断得。\n但可怜处，无奈苒苒魂惊，采香南浦，翦梅烟驿。",
        "dynasty": "宋",
        "collection_info": null
    },
    {
        "title": "满江红 万水归阴",
        "author": "史达祖",
        "content": "万水归阴，故潮信、盈虚因月。\n偏只到、凉秋半破，斗成双绝。\n有物揩磨金镜净，何人拿攫银河决。\n想子胥、今夜见嫦娥，沈冤雪。\n光直下，蛟龙穴。\n声直上，蟾蜍窟。\n对望中天地，洞然如刷。\n激气已能驱粉黛，举杯便可吞吴越。\n待明朝、说似与儿曹，心应折。",
        "dynasty": "宋",
        "collection_info": null
    },
    {
        "title": "满江红 好领青衫",
        "author": "史达祖",
        "content": "好领青衫，全不向、诗书中得。\n还也费、区区造物，许多心力。\n未暇买田清颍尾，尚须索米长安陌。\n有当时、黄卷满前头，多惭德。\n思往事，嗟儿剧。\n怜牛后，怀鸡肋。\n奈棱棱虎豹，九重九隔。\n三径就荒秋自好，一钱不直贫相逼。\n对黄花、常待不吟诗，诗成癖。",
        "dynasty": "宋",
        "collection_info": null
    },
    {
        "title": "满江红 缓辔西风",
        "author": "史达祖",
        "content": "缓辔西风，叹三宿、迟迟行客。\n桑梓外、锄耰渐入，柳坊花陌。\n双阙远腾龙凤影，九门空锁鸳鸯翼。\n更无人、擫笛傍宫墙，苔花碧。\n天相汉，民怀国。\n天厌虏，臣离德。\n趁建瓴一举，并收鳌极。\n老子岂无经世术，诗人不预平戎策。\n办一襟、风月看升平，吟春色。",
        "dynasty": "宋",
        "collection_info": null
    },
    {
        "title": "恋绣衾 吴梅初试涧谷春",
        "author": "史达祖",
        "content": "吴梅初试涧谷春。\n夜幽幽、江雁叫云。\n人正在、孤窗底，被浓愁、醺破醉魂。\n雨窗只剩残灯影，伴罗衣、无限泪痕。\n瘦骨怕、红绵冷，说年时、斗帐夜分。",
        "dynasty": "宋",
        "collection_info": null
    },
    {
        "title": "恋绣衾 黄花惊破九日愁",
        "author": "史达祖",
        "content": "黄花惊破九日愁。\n正寒城、风雨怨秋。\n愁便是、秋心也，又随人、来到画楼。\n因缘幸自天安顿，更题红、不禁御沟。\n待写与、相思话，为怕奴、憔悴且休。",
        "dynasty": "宋",
        "collection_info": null
    },
    {
        "title": "恋绣衾 天风入扇吹苎衣",
        "author": "史达祖",
        "content": "天风入扇吹苎衣。\n小红楼、夜气正微。\n有人在、冰弦外，水精帘、花影自移。\n阳台只是虚无梦，便不成、凉夜误伊。\n想闲了、流离簟，就一身、明月伴归。",
        "dynasty": "宋",
        "collection_info": null
    },
    {
        "title": "换巢鸾凤 人若梅娇",
        "author": "史达祖",
        "content": "人若梅娇。\n正愁横断坞，梦绕溪桥。\n倚风融汉粉，坐月怨秦箫。\n相思因甚到纤腰。\n定知我今，无魂可销。\n佳期晚，谩几度、泪痕相照。\n人悄。\n天眇眇。\n花外语香，时透郎怀抱。\n暗握荑苗，乍尝樱颗，犹恨侵阶芳草。\n天念王昌忒多情，换巢鸾凤教偕老。\n温柔乡，醉芙蓉、一帐春晓。",
        "dynasty": "宋",
        "collection_info": null
    },
    {
        "title": "惜奴娇 香剥酥痕",
        "author": "史达祖",
        "content": "香剥酥痕，自昨夜、春愁醒。\n高情寄、冰桥雪岭。\n试约黄昏，便不误、黄昏信。\n人静。\n倩娇娥、留连秀影。\n吟鬓簪香，已断了、多情病。\n年年待、将春管领。\n镂月描云，不枉了、闲心性。\n谩听。\n谁敢把、红儿比并。",
        "dynasty": "宋",
        "collection_info": null
    },
    {
        "title": "龙吟曲・水龙吟 夜寒幽梦飞来",
        "author": "史达祖",
        "content": "夜寒幽梦飞来，小梅影下东风晓。\n蝶魂未冷，吾身良是，悠然一笑。\n竹杖敲苔，布鞋踏冻，岁常先到。\n傍苍林却恨，储风养月，须我辈、新诗吊。\n永以南枝为好。\n怕从今、逢花渐老。\n愁消秀句，寒回斗酒，春心多少。\n之子逃空，伊人遁世，又还惊觉。\n但归来对月，高情耿耿，寄白云杪。",
        "dynasty": "宋",
        "collection_info": null
    },
    {
        "title": "龙吟曲・水龙吟 梦回虚白初生",
        "author": "史达祖",
        "content": "梦回虚白初生，便凝冷月通窗户。\n不知夜久，都无人见，玉妃起舞。\n银界回天，琼田易地，晃然非故。\n想儿童健意，生愁齐色，情频在、窥帘处。\n一片樵林钓浦。\n是天教、王维画取。\n未如授简，先将高兴，收归妙句。\n江路梅愁，灞陵人老，又骑驴去。\n过章台，记得春风乍见，倚帘吹絮。",
        "dynasty": "宋",
        "collection_info": null
    },
    {
        "title": "龙吟曲・水龙吟 道人越布单衣",
        "author": "史达祖",
        "content": "道人越布单衣，兴高爱学苏门啸。\n有时也伴，四佳公子，五陵年少。\n歌里眠香，酒酣喝月，壮怀无挠。\n楚江南，每为神州未复，阑干静、慵登眺。\n今日征夫在道。\n敢辞劳、风沙短帽。\n休吟稷穗，休寻乔木，独怜遗老。\n同社诗囊，小窗针线，断肠秋早。\n看归来，几许吴霜染鬓，验愁多少。",
        "dynasty": "宋",
        "collection_info": null
    },
    {
        "title": "鹧鸪天 睡袖无端几摺香",
        "author": "史达祖",
        "content": "睡袖无端几摺香。\n有人丹脸可占霜。\n半窗月印梅犹瘦，一律瓶笙夜正长。\n情艳艳，酒狂狂。\n小屏谁与画鸳鸯。\n解衣恰恨敲金钏，惊起春风傍枕囊。",
        "dynasty": "宋",
        "collection_info": null
    },
    {
        "title": "鹧鸪天 御路东风拂醉衣",
        "author": "史达祖",
        "content": "御路东风拂醉衣。\n卖灯人散烛笼稀。\n不知月底梅花冷，只忆桥边步袜归。\n闲梦淡，旧游非。\n夜深谁在小帘帏。\n罘罳儿下围炉坐，明处将人立地时。",
        "dynasty": "宋",
        "collection_info": null
    },
    {
        "title": "鹧鸪天 搭柳阑干倚伫频",
        "author": "史达祖",
        "content": "搭柳阑干倚伫频。\n杏帘胡蝶绣床春。\n十年花骨东风泪，几点螺香素壁尘。\n箫外月，梦中云。\n秦楼楚殿可怜身。\n新愁换尽风流性，偏恨鸳鸯不念人。",
        "dynasty": "宋",
        "collection_info": null
    },
    {
        "title": "鹧鸪天 雁足无书古塞幽",
        "author": "史达祖",
        "content": "雁足无书古塞幽。\n一程烟草一程愁。\n帽檐尘重风吹野，帐角香销月满楼。\n情思乱，梦魂浮。\n缃裙多忆敝貂裘。\n官河水静阑干暖，从倚斜阳怨晚秋。",
        "dynasty": "宋",
        "collection_info": null
    },
    {
        "title": "惜黄花 涵秋寒渚",
        "author": "史达祖",
        "content": "涵秋寒渚。\n染霜丹树。\n尚依稀，是来时、梦中行路。\n时节正思家，远道仍怀古。\n更对着、满城风雨。\n黄花无数。\n碧云欲暮。\n美人兮，美人兮、未知何处。\n独自卷帘栊，谁为开尊俎。\n恨不得、御风归去。",
        "dynasty": "宋",
        "collection_info": null
    },
    {
        "title": "玉烛新 疏云萦碧岫",
        "author": "史达祖",
        "content": "疏云萦碧岫。\n带晚日摇光，半江寒皱。\n越溪近远，空频向、过雁风边回首。\n酸心一缕。\n念水北、寻芳归后。\n轻醉醒、堤月笼沙，鞍松宝轮飞骤。\n秦楼屡约芳春，记扇背题诗，帕罗沾酒。\n瘦愁易就。\n因惊断、梦里桃源难又。\n临风话旧。\n想日暮、梅花孤瘦。\n还静倚、修竹相思，盈盈翠袖。",
        "dynasty": "宋",
        "collection_info": null
    },
    {
        "title": "一翦梅 谁写梅溪字字香",
        "author": "史达祖",
        "content": "谁写梅溪字字香。\n沙边幽梦，常恁芬芳。\n不知花解伴昏黄。\n只怕东风，吹断人肠。\n小阁无灯月浸窗。\n香吹罗袖，酒映宫妆。\n如今竹外怕思量。\n谷里佳人，一片冰霜。",
        "dynasty": "宋",
        "collection_info": null
    },
    {
        "title": "一翦梅 秦客当楼泣凤箫",
        "author": "史达祖",
        "content": "秦客当楼泣凤箫。\n宫衣香断，不见纤腰。\n隔年心事又今宵。\n折尽冰弦，何用鸾胶。\n些子轻魂几度销。\n兰骚蕙些，无计重招。\n东窗一段月华娇。\n也带春愁，飞上梅梢。",
        "dynasty": "宋",
        "collection_info": null
    },
    {
        "title": "醉落魄・一斛珠 鸳鸯意惬",
        "author": "史达祖",
        "content": "鸳鸯意惬。\n空分付、有情眉睫。\n齐家莲子黄金叶。\n争比秋苔，靴凤几番蹑。\n墙阴月白花重叠。\n匆匆软语屡惊怯。\n宫香锦字将盈箧。\n雨长新寒，今夜梦魂接。",
        "dynasty": "宋",
        "collection_info": null
    },
    {
        "title": "醉落魄・一斛珠 江痕妥帖",
        "author": "史达祖",
        "content": "江痕妥帖。\n日光熨动黄金叶。\n阑干直下愁相接。\n一朵红莲，飞上越人楫。\n鲤鱼波上丁宁切。\n诗筒如线不曾别。\n明年好个春风客。\n五鹗交飞，身在玉皇阙。",
        "dynasty": "宋",
        "collection_info": null
    },
    {
        "title": "醉公子 神仙无皋泽",
        "author": "史达祖",
        "content": "神仙无皋泽。\n琼裾珠佩，卷下尘陌。\n秀骨依依，误向山中，得与相识。\n溪岸侧。\n倚高情、自锁烟翠，时点空碧。\n念香襟沾恨，酥手翦愁，今后梦魂隔。\n相思暗惊清吟客。\n想玉照堂前、树三百。\n雁翅霜轻，凤羽寒深，谁护春色。\n诗鬓白。\n总多因、水村携酒，烟墅留屐。\n更时带、明月同来，与花为表德。",
        "dynasty": "宋",
        "collection_info": null
    },
    {
        "title": "步月 翦柳章台",
        "author": "史达祖",
        "content": "翦柳章台，问梅东阁，醉中携手初归。\n逗香帘下，璀璨镂金衣。\n正依约、冰丝射眼，更荏苒、蟾玉西飞。\n轻尘外，双鸳细蹙，谁赋洛滨妃。\n霏霏。\n红雾绕，步摇共鬓影，吹入花围。\n管弦将散，人静烛笼稀。\n泥私语、香樱乍破，怕夜寒、罗袜先知。\n归来也，相偎未肯入重帏。",
        "dynasty": "宋",
        "collection_info": null
    },
    {
        "title": "玉胡蝶・玉蝴蝶 晚雨未摧宫树",
        "author": "史达祖",
        "content": "晚雨未摧宫树，可怜闲叶，犹抱凉蝉。\n短景归秋，吟思又接愁边。\n漏初长、梦魂难禁，人渐老、风月俱寒。\n想幽欢。\n土花庭，虫网阑干。\n无端。\n啼蛄搅夜，恨随团扇，苦近秋莲。\n一笛当楼，谢娘悬泪立风前。\n故园晚、强留诗酒，新雁远、不致寒暄。\n隔苍烟。\n楚香罗袖，谁伴婵娟。",
        "dynasty": "宋",
        "collection_info": null
    },
    {
        "title": "清明  其一",
        "author": "史达祖",
        "content": "一百六朝花雨过，柳梢犹尔病春寒。\n晋官今日炊烟断，併着新晴看牡丹。",
        "dynasty": "宋",
        "collection_info": null
    },
    {
        "title": "清明  其二",
        "author": "史达祖",
        "content": "宫烛分烟眩晓霞，惊心知又度年华。\n榆羹杏粥谁能办，自采庭前荠菜花。",
        "dynasty": "宋",
        "collection_info": null
    },
    {
        "title": "句",
        "author": "史达祖",
        "content": "遗像人犹思后主。",
        "dynasty": "宋",
        "collection_info": null
    }
]