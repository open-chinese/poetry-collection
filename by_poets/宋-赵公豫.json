[
    {
        "uuid": "8d70ef63f3cd134e01c1e270d59de8bb",
        "title": "世途",
        "author": "赵公豫",
        "content": "世途若戈矛，达人自宜淑。\n春日玩春桃，秋时赏秋菊。\n閒来与客谈，兴至取书读。\n渴饮溪头水，饥餐瓶中粥。\n即此可忘忧，世人奚碌碌。\n黄农不復生，谁为大化育。\n此身当自珍，毋为世所辱。",
        "dynasty": "宋",
        "collection_info": null
    },
    {
        "uuid": "1060bfb32038f6fb975b279944c2ed51",
        "title": "教授祖守中逢清以秋菊佳咏见贻次韵奉答",
        "author": "赵公豫",
        "content": "重九寓淮阴，尘嚣忘境寂。\n金风徧原野，芳华未销歇。\n结友步林坳，秋容正纷发。\n疎篱隠士居，丛菊堪怡悦。\n淡远异凡葩，清香恋游蝶。\n皎如冰作盘，长才无放逸。\n广文祖先生，鸡羣之鹤立。\n挥泪赋新言，羣贤皆侍侧。\n一编惠远人，捧诵几晨夕。",
        "dynasty": "宋",
        "collection_info": null
    },
    {
        "uuid": "78b6bb1e971bb60142e9f57a32dea786",
        "title": "严先生钓台同范茂明浚赋",
        "author": "赵公豫",
        "content": "汉帝中兴握赤符，先生恬澹隠名区。\n羊裘自是林泉物，龙德原非将相徒。\n不学淮阴遭戮辱，岂同尚父预匡扶。\n高踪卓绝横今古，瞻拜桐江感嘆俱。",
        "dynasty": "宋",
        "collection_info": null
    },
    {
        "uuid": "937fff15fb9d2a69a74cf43c35e333b6",
        "title": "陈元矩昭度纳姬戏赠  其一",
        "author": "赵公豫",
        "content": "半载幽居太寂寥，春风送暖此良宵。\n深情不必旁留恋，好布罗帷笼阿娇。",
        "dynasty": "宋",
        "collection_info": null
    },
    {
        "uuid": "f416072c9968ad1c2eb74a190603c14a",
        "title": "陈元矩昭度纳姬戏赠  其二",
        "author": "赵公豫",
        "content": "赚得姬人下镜台，锦衾角枕手亲裁。\n鱼鱼水水成佳会，懒向书堂事酒杯。",
        "dynasty": "宋",
        "collection_info": null
    },
    {
        "uuid": "a2b365365f54965b86aa8b15fb16bb43",
        "title": "瑞香",
        "author": "赵公豫",
        "content": "本属庐山种，今移到小堂。\n疎枝依浅土，永日吐清香。\n不独供欣赏，还宜兆吉祥。\n春深花气减，对此更微茫。",
        "dynasty": "宋",
        "collection_info": null
    },
    {
        "uuid": "6b985ab4949fad244a64f7e66f4974b3",
        "title": "留别□州牧孙德操懋",
        "author": "赵公豫",
        "content": "贤守公余雅讌开，荷香馥馥入蓬莱。\n骅骝与座称仙吏，樗栎趋陪愧钝才。\n纬武经文资妙略，民胞物与广滋培。\n萍踪将返琴川棹，铃阁新吟切溯洄。",
        "dynasty": "宋",
        "collection_info": null
    },
    {
        "uuid": "a609c8dc6cb2c70d33de638e8ce66371",
        "title": "游琅琊寺",
        "author": "赵公豫",
        "content": "滁阳饶古蹟，山水境幽然。\n名流相接踵，题咏日纷繁。\n我来值长至，欲一嚮山前。\n适逢豪侠友，相约入林渊。\n巉岩如虎伏，苍松似龙眠。\n少憩闻清磬，徐步览名泉。\n山僧供茗椀，不为礼数牵。\n坐卧兴夷犹，啸傲山之巅。",
        "dynasty": "宋",
        "collection_info": null
    },
    {
        "uuid": "0d41860c6486fbf8ad864f0e669ab85f",
        "title": "秋日游焦山寺",
        "author": "赵公豫",
        "content": "舟行依岸曲，积气一峰孤。\n日烈秋容老，霜寒木叶枯。\n閒云留佛宇，幽鸟借僧餔。\n何日寻真隠，名山信杖扶。",
        "dynasty": "宋",
        "collection_info": null
    },
    {
        "uuid": "3cd0c8f2a09ccbe36890bda1b80239ab",
        "title": "金山",
        "author": "赵公豫",
        "content": "波涛流不息，山势独纵横。\n高阁空中现，浮图雨外晴。\n帆樯归客稳，钟鼓卧龙惊。\n是处开生面，风云别有情。",
        "dynasty": "宋",
        "collection_info": null
    },
    {
        "uuid": "0dc6d94070172d672bf3fd9a7c62dda8",
        "title": "鹤林寺",
        "author": "赵公豫",
        "content": "山径纡徐上，行吟喜自如。\n苍松夹道路，翠竹绕门闾。\n是处无纷扰，到来怀隠居。\n南朝碑尚在，遗事信非虚。",
        "dynasty": "宋",
        "collection_info": null
    },
    {
        "uuid": "521fe42363bde71518625b2e74ef3e24",
        "title": "北固山",
        "author": "赵公豫",
        "content": "名山推北固，乘兴一登临。\n古庙稀人语，虚堂响树音。\n江涛堪寓目，禽鸟足娱心。\n坐卧言归晚，前村月满林。",
        "dynasty": "宋",
        "collection_info": null
    },
    {
        "uuid": "1e573d937bb247205b458c33325067c8",
        "title": "甘露寺",
        "author": "赵公豫",
        "content": "名山城北峙，突兀到清虚。\n剎踞飞云上，僧从绝顶居。\n江涛声断续，松柏势扶疎。\n晤对忘人世，登临意自如。",
        "dynasty": "宋",
        "collection_info": null
    },
    {
        "uuid": "c70b9d487a57ba6d4ad67da7331448b3",
        "title": "滕王阁怀古和新会马持国韵",
        "author": "赵公豫",
        "content": "扁舟直入南州界，屈曲河流势澎湃。\n浩荡银涛气灏漫，渊源不竭通九派。\n昔年作客豫章城，弗覩高楼恒介介。\n再来胜地续前缘，画栋雕梁称绝快。\n子安一赋传古今，俯视羣言犹草芥。\n西山苍翠无变更，南浦烟云几成败。\n凭栏睇视爽凡襟，惹起狂情破游戒。\n敏饮醇醪似蔗浆，细览词章如披薤。\n寄身天地原宽閒，我独伊何逢险隘。\n落霞孤鹜景偏幽，秋水长天恬不怪。\n信知造物有化工，能参妙义方无疥。\n长啸楼头逸兴豪，得意忘言绝机械。\n匡庐有约次游遨，务须了却林泉债。",
        "dynasty": "宋",
        "collection_info": null
    },
    {
        "uuid": "707b074020b8a12cf4d94f3b91eca4c8",
        "title": "金陵怀古",
        "author": "赵公豫",
        "content": "六代金汤固，桑田几变更。\n梁台秋月冷，吴苑晚鸿鸣。\n禾黍逢时茂，人心嚮化平。\n江山存胜蹟，我辈得怡情。",
        "dynasty": "宋",
        "collection_info": null
    },
    {
        "uuid": "b6211ab27739b60dcd9b53bf116d8cbf",
        "title": "庐山",
        "author": "赵公豫",
        "content": "庐山不可尽，蹑屐且相寻。\n峭壁悬崖险，幽泉仄涧深。\n苔痕侵竹径，云气结松阴。\n古剎安禅静，闻钟砭俗心。",
        "dynasty": "宋",
        "collection_info": null
    },
    {
        "uuid": "fd5ed0d2100d7b070bd30533c41e5d13",
        "title": "梅仙祠",
        "author": "赵公豫",
        "content": "汉尉垂纶处，遗风事可传。\n林深飞鸟入，水隔小桥连。\n道室幽如许，山花晚倍妍。\n到来心志静，不復有尘缘。",
        "dynasty": "宋",
        "collection_info": null
    },
    {
        "uuid": "033ee8797920aa1271f49facde8e45a7",
        "title": "新安江泛棹",
        "author": "赵公豫",
        "content": "秋水何清澈，舟行境不穷。\n猿啼深谷裏，人泛碧流中。\n云影连帆影，林红映日红。\n滩声时断续，高旷羡渔翁。",
        "dynasty": "宋",
        "collection_info": null
    },
    {
        "uuid": "960946ce16ddb48ae4d2b422b8c5d44c",
        "title": "访滕王阁旧址",
        "author": "赵公豫",
        "content": "滕王高阁已尘埃，故老犹传结构材。\n南浦寒潭秋月浅，西山爽气晓风开。\n韩公碑碣生苔藓，王子文章没草莱。\n举目章江多落寞，萧萧云树总堪哀。",
        "dynasty": "宋",
        "collection_info": null
    },
    {
        "uuid": "72a23fcda1badbe58f33af15fd4e00dc",
        "title": "韩侯钓台",
        "author": "赵公豫",
        "content": "湖水盈盈历古今，我来凭弔识淮阴。\n王孙自失三齐志，漂母谁怜一饭心。\n封拜不堪仍赤族，交游未可仗黄金。\n富春亦有垂纶者，独引高风爽客襟。",
        "dynasty": "宋",
        "collection_info": null
    },
    {
        "uuid": "066a502003bb6aa56ad3b01d9b9d3884",
        "title": "严先生钓台同范茂明赋迭前韵",
        "author": "赵公豫",
        "content": "处士星光耀斗符，汉家幸有此区区。",
        "dynasty": "宋",
        "collection_info": null
    },
    {
        "uuid": "21a85eab446cf0406a3721258f955f55",
        "title": "赋赠许上达",
        "author": "赵公豫",
        "content": "十载驱驰万里程，鸡林自昔饮香名。\n欣瞻霁月光风度，得慰苍葭白露情。\n博爱已征钦古道，赠言端可重生平。\n迴舟再谒吟诗处，错落珠玑映水明。",
        "dynasty": "宋",
        "collection_info": null
    },
    {
        "uuid": "2a52c8a333c37f26bdb84142f9f95d7f",
        "title": "月夜接友人书",
        "author": "赵公豫",
        "content": "湖水春来泛碧波，伊人暌隔怅如何。\n梅花着露香还艷，竹叶临风色自和。\n形影莫亲凭梦寐，中情频写寄诗歌。\n鱼书忽喜今宵到，復值堂前好月过。",
        "dynasty": "宋",
        "collection_info": null
    },
    {
        "uuid": "7cd52210e53bcca442bf2faf116ca51b",
        "title": "采石矶怀古",
        "author": "赵公豫",
        "content": "姑孰江头暂置邮，凉风萧飒胜三秋。\n燃犀韵事归何处，披锦诗人迹尚留。\n广济剎边松树古，峨嵋亭畔晚烟浮。\n六朝霸业成残垒，惟见茫茫水北流。",
        "dynasty": "宋",
        "collection_info": null
    },
    {
        "uuid": "213fec8e91d1242694514e19f6d48002",
        "title": "暮云亭谒青莲先生祠",
        "author": "赵公豫",
        "content": "学士风流不可名，暮云犹着古贤声。\n衣冠渺渺成黄土，松柏萧萧散紫英。\n几见骑鲸寻皓月，当年披锦酌飞觥。\n遥遥岁序还思敬，祠宇重光俎豆情。",
        "dynasty": "宋",
        "collection_info": null
    },
    {
        "uuid": "a5e3335ea03f4da32cd988dd9f586c5a",
        "title": "亚夫墓",
        "author": "赵公豫",
        "content": "鸿门不用业成灰，碧血孤忠蓄夜台。\n落日兔狐眠宿土，新秋猿鹤叫余哀。\n虹光闪烁凌云汉，鼠窃卑污没草莱。\n传道英灵能显晦，登临纪异愧无才。",
        "dynasty": "宋",
        "collection_info": null
    },
    {
        "uuid": "8338baadb12a479c1f4d0905c6e70fd0",
        "title": "高祖庙",
        "author": "赵公豫",
        "content": "尺土无阶起沛丰，大风一曲压羣雄。\n秦关约法成王业，楚国抡材卫帝宫。\n远引留侯悲鸟兔，矜功韩信困牢笼。\n堪怜戚氏终人彘，智略何曾事事工。",
        "dynasty": "宋",
        "collection_info": null
    },
    {
        "uuid": "698b3342780fc51c04fd473132b2eb1a",
        "title": "送春歌",
        "author": "赵公豫",
        "content": "时光如箭递相催，三春竟过夏方来。\n红英渐落幽三径，绿叶初肥映翠苔。\n太息劳生同若梦，四十年华轻断送。\n譬如朝露最伤情，且趁年光免嘲弄。\n阳和布泽满丘墟，黄鸟声啼自卷舒。\n闻声自可娱清昼，何必嗟嘘向敝庐。\n独念鬚眉惊渐老，事业无成悲潦倒。\n旷志深沉似碧潭，孤情磊落如芳草。\n惜春还作送春游，片刻风光未易酬。\n妙绪清言成韵会，飞觞举盏涤离愁。\n良会弗长随往迹，转盼须臾即宿昔。\n古人秉烛非清狂，吾辈好把时光惜。",
        "dynasty": "宋",
        "collection_info": null
    },
    {
        "uuid": "02f91e5acbdda8994e40e72b69e0e310",
        "title": "江行漫兴",
        "author": "赵公豫",
        "content": "江南二月好风光，杏蕊桃花间绿杨。\n是处芳堤嘶牧马，谁家红粉盼孤航。\n永嘉时过人皆尽，建业潮来波自扬。\n物理静观多变幻，长歌差胜奏笙簧。",
        "dynasty": "宋",
        "collection_info": null
    },
    {
        "uuid": "66118ff5b7a8ecf017a4a30b76d15ac0",
        "title": "小孤山",
        "author": "赵公豫",
        "content": "一柱巍然秀不顽，近邻彭泽达沙湾。\n吴花带雨参差媚，楚柳迎风次第班。\n屈子行吟伤放废，渊明归赋爱投閒。\n劳身未赴安恬计，且向名山几度攀。",
        "dynasty": "宋",
        "collection_info": null
    },
    {
        "uuid": "d36846eae0ba7ff813dc66a4431a412b",
        "title": "琵琶亭",
        "author": "赵公豫",
        "content": "谁把琵琶清夜弹，香山静听谱无难。\n江州自古成佳话，亭上于今美大观。\n湓浦新流春涨碧，匡庐徐转朔风寒。\n游人不乏留题兴，孰擅骚情踞坫坛。",
        "dynasty": "宋",
        "collection_info": null
    },
    {
        "uuid": "2b2193dd6387e6a1c1f496b6cc2680f0",
        "title": "新燕",
        "author": "赵公豫",
        "content": "养成羽翼在雕梁，掠水穿花技本长。\n舌口澜翻惊午梦，好风吹到竹方床。",
        "dynasty": "宋",
        "collection_info": null
    },
    {
        "uuid": "a363b0ddf6b830d0a77a5dff005193a9",
        "title": "采莲曲",
        "author": "赵公豫",
        "content": "潋滟溪光似辋川，新荷出水更嫣然。\n为言全盛红颜女，莫折花枝入画船。",
        "dynasty": "宋",
        "collection_info": null
    },
    {
        "uuid": "070502fc6f004fde23917d919a0607a5",
        "title": "隋堤布市",
        "author": "赵公豫",
        "content": "隋皇宫阙已荒丘，剩水残山发旅愁。\n丝竹管絃成往事，空余梭布市扬州。",
        "dynasty": "宋",
        "collection_info": null
    },
    {
        "uuid": "3c5632237688d6416fdbe6c998b74755",
        "title": "维摩寺和冷世修韵",
        "author": "赵公豫",
        "content": "放达得真赏，风流多逸才。\n春邀仙子佩，夜雨法王台。\n云磬杯前落，昙花曲畔来。\n但教元度在，明月不须来。",
        "dynasty": "宋",
        "collection_info": null
    },
    {
        "uuid": "132e2f78dea9e24415bd920128e811fc",
        "title": "古梅",
        "author": "赵公豫",
        "content": "古折何如此，吾知本自根。\n历年香不改，易世骨犹存。\n祇守芳心淡，宁期俗士扪。\n逢春百卉艷，对此似儿孙。",
        "dynasty": "宋",
        "collection_info": null
    },
    {
        "uuid": "f0e16add4192a1e07a243c74b9f70435",
        "title": "桃花坞怀古",
        "author": "赵公豫",
        "content": "坞号桃花着历阳，张公曾作读书堂。\n琅琅文采光前代，奕奕儒风显盛唐。\n履境怀人诚韵事，居今稽古属贤良。\n河流不减当年绿，酌水犹余翰墨香。",
        "dynasty": "宋",
        "collection_info": null
    },
    {
        "uuid": "00cbb02600687f677143a13254ca2f69",
        "title": "次韵奉答教授祖守中逢清",
        "author": "赵公豫",
        "content": "方今士习嘆卑微，宫墙何者切瞻依。\n祖君守中来倡导，羣材就法识趋归。\n夙昔风标矜独步，文坛立帜能直树。\n论文角艺日无虚，雅会名流常脱屦。\n文旌揽胜英风扬，击钵吟成冠词场。\n芙蓉出水成高调，牛斗直射莹精光。\n一毡暂屈萍藻渌，相契同官洵迈俗。\n贤宰鸣琴逸韵飞，少尹哦松音调续。\n无殊畹芷与湘兰，斋头苜蓿共盘桓。\n撷秀台前开宴会，合芳亭下结新欢。\n倡酬互见珠玑落，起弊扶衰金石药。\n名篇大半宝丰年，可以疗饥兼济涸。\n自惭樗栎薄高林，毕生荏苒嘆浮沉。\n登陟名山应拱手，临流胜水每萦心。\n但遇瑶编称汗漫，目动神惊骨髓换。\n表扬前哲本愚衷，敢谓博名标月旦。\n蒙公诗赠率天真，犹观大匠作舆轮。\n法律岂惟超近日，风神抑且过前人。",
        "dynasty": "宋",
        "collection_info": null
    },
    {
        "uuid": "bf5b0b63a1c25647d86755d01cb4ce41",
        "title": "郊外",
        "author": "赵公豫",
        "content": "秋色全摇落，幽寻兴未穷。\n閒云迴远岫，飞鸟下孤桐。\n人事寒相迫，枫林老益红。\n胜游堪自适，何必上崆峒。",
        "dynasty": "宋",
        "collection_info": null
    },
    {
        "uuid": "8c8c9035829626751522b78417d004e2",
        "title": "登燕子矶",
        "author": "赵公豫",
        "content": "岩石着江干，扁舟依岸难。\n钟音清晚屿，日色下寒滩。\n寺古藤萝碧，霜严木叶丹。\n登临殊快意，趺坐看迴澜。",
        "dynasty": "宋",
        "collection_info": null
    },
    {
        "uuid": "642661246558ee227370a5ed2ce95895",
        "title": "迷楼",
        "author": "赵公豫",
        "content": "大业繁华地，荒凉一梵宫。\n烟云犹夙昔，粉黛已成空。\n今古兴亡事，循环宇宙中。\n知人与论世，端属在儒衷。",
        "dynasty": "宋",
        "collection_info": null
    },
    {
        "uuid": "2f7cff9e6e7f9f8e705de7d6c965a4f0",
        "title": "彭泽怀古",
        "author": "赵公豫",
        "content": "青山环小邑，白水绕孤城。\n楚蜀源流远，衡庐气脉清。\n云浮萦客思，日落动波声。\n堪羡陶彭泽，归田不问名。",
        "dynasty": "宋",
        "collection_info": null
    },
    {
        "uuid": "818b5190d0c3f62df08ecee6cbc43eac",
        "title": "西子湖同马先生赋",
        "author": "赵公豫",
        "content": "湖水澄如练，中流好放歌。\n桥梁通小艇，楼阁倚岩阿。\n响屧廊犹在，采香泽不磨。\n武林佳丽地，游衍乐如何。",
        "dynasty": "宋",
        "collection_info": null
    },
    {
        "uuid": "080b13f48829fff2aa5a0a4498c634c3",
        "title": "彭祖井",
        "author": "赵公豫",
        "content": "茫茫海甸几沧桑，井泽犹余姓氏香。\n道术尽人夸往事，仙踪何处仰遗芳。\n云龙山下风霜冷，戏马台边草木黄。\n惟有城隅一掬水，春秋代谢自清凉。",
        "dynasty": "宋",
        "collection_info": null
    },
    {
        "uuid": "0ea5e9981857b9bea5f30e27890d7fe5",
        "title": "留侯庙",
        "author": "赵公豫",
        "content": "微茫祠宇着山中，曲径悬崖杖履通。\n一调楚歌声断续，八千甲士散西东。\n良臣远识存真隠，赤帝雄心赋大风。\n惟有彭城留皓月，春秋光照尚和同。",
        "dynasty": "宋",
        "collection_info": null
    },
    {
        "uuid": "33e24a98d85a5d067022e9de4ab638e2",
        "title": "次韵奉和蒋元甫雝瑞兰诗兼贺诞孙",
        "author": "赵公豫",
        "content": "名花不与众为行，特向瑶阶献吉祥。\n一干亭亭标异彩，数枝灿灿发幽香。\n高怀直与同清艷，雅韵犹能并洁芳。\n积厚流光邀美报，兰孙应瑞庆华堂。",
        "dynasty": "宋",
        "collection_info": null
    },
    {
        "uuid": "35defdc3aacbfe2b2201d5c807ae8cff",
        "title": "偕冷世修游顶山广福院",
        "author": "赵公豫",
        "content": "山寺寂无僧，空门白云冷。\n惟有寒松枝，悠然照潭影。",
        "dynasty": "宋",
        "collection_info": null
    },
    {
        "uuid": "991c9977910403b048ad598672e22346",
        "title": "赋赠容州刺史马鲠臣持国",
        "author": "赵公豫",
        "content": "扶风家学属渊泉，刺史分符继起贤。\n坐啸名篇词典要，十春佳咏语轻圆。\n虞山蒙幸腾飞盖，琴水邀荣泛画船。\n今日远人寻旧好，抠衣铃阁拜君前。",
        "dynasty": "宋",
        "collection_info": null
    },
    {
        "uuid": "ab4d7971e876b8c253ce224e75366f50",
        "title": "崇德县簿冷世修招饮",
        "author": "赵公豫",
        "content": "早衙已放又清歌，文采风流孰若何。\n别圃娱情多典册，疎篱适兴杂藤萝。\n秋容包灿迷鸿雁，园菊英含续芰荷。\n饱德霏霏谈论爽，如观大匠斧高柯。",
        "dynasty": "宋",
        "collection_info": null
    },
    {
        "uuid": "a61066e6ab1dc65fd8b85da2dced720c",
        "title": "赠池州倅赵汉卿昂发",
        "author": "赵公豫",
        "content": "池阳别驾号宗工，博雅持衡景岱嵩。\n召杜兴歌德并美，龚黄政绩颂同功。\n清华独擅标江左，伟望无双冠域中。\n何幸旌旄来吴会，得瞻懿范沐仁风。",
        "dynasty": "宋",
        "collection_info": null
    },
    {
        "uuid": "38c44a6d2b6a08edb04126897497a297",
        "title": "赋答钱塘马先生见贻即次原韵",
        "author": "赵公豫",
        "content": "三秋初届雨凄凄，序转重阳风日西。\n正苦僧房无快境，贻来新咏自珍携。\n芙蓉带水成真艷，鸿雁凌霜作夜啼。\n拟过高轩聆妙谛，恐劳斋供太常妻。",
        "dynasty": "宋",
        "collection_info": null
    },
    {
        "uuid": "1bc19b5d4ad2ed74d0c6fc3eedc9881e",
        "title": "和马先生再迭前韵",
        "author": "赵公豫",
        "content": "连朝幞被冷凄凄，客屐湘江到浙西。\n长嘆故园秋渐老，快逢诗伯句频携。\n迴廊待月来僧梵，曲径看花听鸟啼。\n转盼雪霜应按候，调琴协瑟念山妻。",
        "dynasty": "宋",
        "collection_info": null
    },
    {
        "uuid": "15dbdeea4be83762120b1979fd4061ff",
        "title": "和马先生留饮三迭前韵",
        "author": "赵公豫",
        "content": "招饮醇醪破寂凄，夕阳掩映画楼西。\n狂澜就下偏维挽，峻岭难登每屐携。\n自有珠光能射照，无嫌驭屈作悲啼。\n连朝拟订盘餐约，谁主僧庖代故妻。",
        "dynasty": "宋",
        "collection_info": null
    },
    {
        "uuid": "6ffac0aa72fc605a1caf8f684248467b",
        "title": "和马先生雨中见过四迭前韵",
        "author": "赵公豫",
        "content": "连朝风雨苦凄凄，邮得贤书到浙西。\n带屐衝泥叨饫液，贻来新咏又相携。\n清霜落木初成绛，浅渚依鸿半作啼。\n偶合温家谐韵事，司农掌印有能妻。",
        "dynasty": "宋",
        "collection_info": null
    },
    {
        "uuid": "bd3d5b5a2a67e9ed5967445bf93849fc",
        "title": "夜窗独饮五迭前韵呈马先生",
        "author": "赵公豫",
        "content": "云舒风布景凄凄，秋色缤纷遍浙西。\n愧我厨荒情未展，蒙公谊笃酒频携。\n深嘉经纬匡时俗，还羡诗歌当笑啼。\n独酌亦能消永夜，倡酬殊苦少荆妻。",
        "dynasty": "宋",
        "collection_info": null
    },
    {
        "uuid": "642335e2950a94e5f319fa290e5eb1b4",
        "title": "和马先生晓起六迭前韵",
        "author": "赵公豫",
        "content": "秋英渐落景幽凄，嘆息征衫滞浙西。\n三竺风光公素览，两峰山色我新携。\n禅房境冷逢仙侣，客子心閒爱鸟啼。\n揖别黯然情未已，曰归难对乐羊妻。",
        "dynasty": "宋",
        "collection_info": null
    },
    {
        "uuid": "bbe605fb6b7161709e007370a93da39a",
        "title": "兰溪范茂明过江来访和韵见贻七迭前韵奉答",
        "author": "赵公豫",
        "content": "倡酬已六破荒凄，词客贻吟又日西。\n欲罢未能情寓胜，将归更喜友相携。\n上天竺外霜华重，西子湖头乌夜啼。\n此境盘桓差快意，无烦鼓瑟并姬妻。",
        "dynasty": "宋",
        "collection_info": null
    },
    {
        "uuid": "abfc87cf3f93d0f1cef68b78d42c7092",
        "title": "和马先生赠别八迭前韵",
        "author": "赵公豫",
        "content": "小酌僧房破冷凄，明朝分手各东西。\n一肩行李帆樯便，尺幅龙蛇什袭携。\n水驿山程劳记忆，天光云影任歌啼。\n得通音问凭鱼素，此际伤情似女妻。",
        "dynasty": "宋",
        "collection_info": null
    },
    {
        "uuid": "17430f2055b53d2b4b2df2c7016350ea",
        "title": "慈教寺同冷世修赋",
        "author": "赵公豫",
        "content": "古剎傍江头，凭高豁远眸。\n云光时散合，山影半沉浮。\n不语参空界，随缘作胜游。\n老僧指点处，心事几多休。",
        "dynasty": "宋",
        "collection_info": null
    },
    {
        "uuid": "6096b3887f36fd619a022f054236e336",
        "title": "立春日作",
        "author": "赵公豫",
        "content": "春风有脚到柴门，最爱朝曦气自温。\n养性颇知学是贵，涵情尤识道称尊。\n土牛应候农功起，木铎传音官儆存。\n惟愿四方成乐岁，投戈解甲牧鸡豚。",
        "dynasty": "宋",
        "collection_info": null
    },
    {
        "uuid": "b4f1e4bc3ff1ef64947871d9946413af",
        "title": "书建州刺史鲍祗劝农诗后",
        "author": "赵公豫",
        "content": "使君劝稼泛清溪，纔问高田又及低。\n蛙鼓鸣畦芳草际，鶑梭掷柳画桥西。\n堪怜南亩波生浪，且喜东庄麦秀齐。\n五首新诗发性府，还从老稚慰呼啼。",
        "dynasty": "宋",
        "collection_info": null
    },
    {
        "uuid": "07fee6bcd0442372166548620d1d8b13",
        "title": "主簿陈元矩署中畜鹅",
        "author": "赵公豫",
        "content": "素羽称修洁，苍音听不禁。\n田间宜养育，官舍莫栖侵。\n博爱儒生量，矜全物性心。\n从今传韵事，谁谓擅山阴。",
        "dynasty": "宋",
        "collection_info": null
    },
    {
        "uuid": "12aacf2c823723aef9aff17c0fa0a0ff",
        "title": "纳凉",
        "author": "赵公豫",
        "content": "移榻空亭纳晚凉，更深露下芰荷香。\n行云敏捷如流水，爱有游萤入画梁。",
        "dynasty": "宋",
        "collection_info": null
    },
    {
        "uuid": "6322baf0438da681894d5475b3395392",
        "title": "江宁阻风",
        "author": "赵公豫",
        "content": "篱落鸡豚傍水涯，萧萧杨柳放新芽。\n石尤故逞波涛恶，使我行踪看晚霞。",
        "dynasty": "宋",
        "collection_info": null
    },
    {
        "uuid": "5e563fc088b5426caf4de7eb4ac3f2e0",
        "title": "华佗墓  其一",
        "author": "赵公豫",
        "content": "操技颇称良，全身苦不早。\n堪嗟魏老瞒，今亦同枯槁。",
        "dynasty": "宋",
        "collection_info": null
    },
    {
        "uuid": "a40021928474a9283f4a588fb011afe9",
        "title": "华佗墓  其二",
        "author": "赵公豫",
        "content": "古墓尚巍然，蒙茸皆宿草。\n经春一发生，士女争祈祷。",
        "dynasty": "宋",
        "collection_info": null
    },
    {
        "uuid": "df98cfe43459be443921138b78fa0dd2",
        "title": "漂母祠",
        "author": "赵公豫",
        "content": "英雄未得志，落魄有谁怜。\n一饭寻常事，千秋颂母贤。",
        "dynasty": "宋",
        "collection_info": null
    },
    {
        "uuid": "c5540db46372446d3778239af58c4d31",
        "title": "廿四桥",
        "author": "赵公豫",
        "content": "桥在大业间，今日已倾圮。\n万古长不磨，云山并烟水。",
        "dynasty": "宋",
        "collection_info": null
    },
    {
        "uuid": "278e4e23661caea9a6a857af807f0602",
        "title": "逵弟招饮",
        "author": "赵公豫",
        "content": "天潢家世本同宗，玉质亭亭似岱嵩。\n海国快逢情契合，华堂盛集酒香浓。\n谈诗雅以唐为法，植品端惟汉是从。\n握手雉皋旋别去，暮云春树想高踪。",
        "dynasty": "宋",
        "collection_info": null
    },
    {
        "uuid": "3ce251c57ef2accf15e5eeb687ca0534",
        "title": "玻璃泉",
        "author": "赵公豫",
        "content": "都梁环绕尽高山，山下幽泉沁齿甘。\n入境顿忘人事扰，临流能润舌喉干。\n孤亭掩映风云幻，曲槛迷离烟雨寒。\n泗地年来成泽国，奠安常作救时看。",
        "dynasty": "宋",
        "collection_info": null
    },
    {
        "uuid": "97d922af835e5f5c2af44547839276f9",
        "title": "送汉卿再判池州",
        "author": "赵公豫",
        "content": "阀阅清华自职方，长才重莅古池阳。\n刑曹借箸邀宸眷，秋浦分符定庙堂。\n熊辂声闻舒骥足，朱旗色映快龙光。\n公余寄兴耽文字，彩笔仍流翰墨香。",
        "dynasty": "宋",
        "collection_info": null
    },
    {
        "uuid": "3542788944924de7d2c623c6e79e4280",
        "title": "喜范茂明至",
        "author": "赵公豫",
        "content": "兰陵江下富春连，三色桃花色泽鲜。\n夜雨忽然添尺涨，晓寒犹可着重绵。\n轻囊括尽烟霞趣，逸兴吟成风月篇。\n太息尘氛京雒客，谁能潇洒得安禅。",
        "dynasty": "宋",
        "collection_info": null
    },
    {
        "uuid": "98c0622f519c86d0999085dadfa0c602",
        "title": "徐孺子祠墓",
        "author": "赵公豫",
        "content": "孺子遗踪何处寻，进贤门外树森森。\n登堂展拜情维繫，过墓倾心敬自深。\n剩有黄鹂鸣院落，还来云影覆山阴。\n章江积雨增愁思，此日新晴爽客襟。",
        "dynasty": "宋",
        "collection_info": null
    },
    {
        "uuid": "c5f97e88d77728d1b62f0d30a3d74c23",
        "title": "吕梁洪",
        "author": "赵公豫",
        "content": "吕梁篱落走鸡豚，小泊扁舟日已昏。\n极目黄流来汴泗，有情明月匝烟村。\n堤长柳密巢归鸟，水急风高浪打门。\n此去彭城知不远，凭今弔古我思存。",
        "dynasty": "宋",
        "collection_info": null
    },
    {
        "uuid": "de2b52aa3f2a71cc7b088ac993dc2e0e",
        "title": "戏马台",
        "author": "赵公豫",
        "content": "戏马台边风色寒，黄河昼夜水瀰漫。\n椎心每恨英雄尽，放眼还知天地宽。\n宴设鸿门王气在，烟销秦阙霸图残。\n知几亚父身先死，不见阴陵行路难。",
        "dynasty": "宋",
        "collection_info": null
    },
    {
        "uuid": "02ecd83bca668ce452edf2d7c576c956",
        "title": "同鲍祗登醉翁亭看欧阳公手植梅花",
        "author": "赵公豫",
        "content": "欧亭犹在望，梅萼自芬芳。\n地以人为重，花为植者香。\n山峰皆拱列，石骨尽昂藏。\n文采风流事，参军独擅场。",
        "dynasty": "宋",
        "collection_info": null
    },
    {
        "uuid": "a9ef7b86f22be39109fa16c2cc04421c",
        "title": "上巳",
        "author": "赵公豫",
        "content": "芜城逢上巳，散步答年光。\n北郭垂杨媚，西郊碧草芳。\n人皆趋靡丽，我独恋春阳。\n更爱双飞燕，翩翩语画梁。",
        "dynasty": "宋",
        "collection_info": null
    },
    {
        "uuid": "c9d7cff7449965b75ae4ae0ae5efcf1f",
        "title": "浮梁舟行",
        "author": "赵公豫",
        "content": "一棹沿溪上，沙明水更清。\n迷蒙细雨湿，起落片帆轻。\n盘石中流出，新篁远岸生。\n客心无所繫，閒坐听春鶑。",
        "dynasty": "宋",
        "collection_info": null
    },
    {
        "uuid": "68f8e0035d1d0c95365539b56722202a",
        "title": "祁门驳",
        "author": "赵公豫",
        "content": "舟小名为驳，临河体实轻。\n扪滩鱼贯上，放溜雁行行。\n云气仙山静，风声远树鸣。\n时和春又暮，旷览可娱情。",
        "dynasty": "宋",
        "collection_info": null
    },
    {
        "uuid": "b348945346c37b9358f49046d82b1719",
        "title": "黄冈",
        "author": "赵公豫",
        "content": "黄冈临古岸，依谷尽人家。\n老稚崇清俭，衣冠鄙俗华。\n花香幽径僻，鸟噪夕阳斜。\n俯仰情何寄，烟霞自足夸。",
        "dynasty": "宋",
        "collection_info": null
    },
    {
        "uuid": "e241900f17ce9fff2326af45131efd76",
        "title": "滕王阁",
        "author": "赵公豫",
        "content": "佳名由帝子，千载尚余芳。\n带水来章贡，羣山拥豫章。\n楼台夸壮丽，鱼鸟焕清光。\n粉壁多词翰，风流孰擅长。",
        "dynasty": "宋",
        "collection_info": null
    },
    {
        "uuid": "147a232e7445fda9149043121c7d6c73",
        "title": "望庐山",
        "author": "赵公豫",
        "content": "庐山何峻极，一望尽苍清。\n不辨松杉色，谁闻钟磬声。\n飞崖悬瀑布，幽谷语春鶑。\n堪羡岩栖士，空余人世情。",
        "dynasty": "宋",
        "collection_info": null
    },
    {
        "uuid": "070bc2cb1fe9b8cbc92e5b941959c45f",
        "title": "大孤山",
        "author": "赵公豫",
        "content": "客路将几月，舟行见大孤。\n时和花烂熳，景淑鸟飞呼。\n径有烟霞气，村无市井夫。\n旷观多乐趣，何事苦嗟吁。",
        "dynasty": "宋",
        "collection_info": null
    },
    {
        "uuid": "01c6d5a29008f1b6ec16f121db4089e3",
        "title": "陪钱塘马先生游两峰僧寺",
        "author": "赵公豫",
        "content": "两峰舟少阻，精舍可桥通。\n竹映阶苔绿，桃侵佛幔红。\n心萦章贡外，情寄笑谈中。\n坐久愁烦渴，供茶爱远公。",
        "dynasty": "宋",
        "collection_info": null
    },
    {
        "uuid": "b54549c76d3c349167afc1686c56ec1b",
        "title": "冷泉亭",
        "author": "赵公豫",
        "content": "泉不因人热，渊源自古今。\n名流耽韵致，智士悦清音。\n径有烟霞趣，亭无鸟鼠侵。\n浮生徒碌碌，谁自涤凡心。",
        "dynasty": "宋",
        "collection_info": null
    },
    {
        "uuid": "c3a40ee9d0d9346de02dbd96804926d7",
        "title": "岑山",
        "author": "赵公豫",
        "content": "山踞浙流顶，波声耸独尊。\n帆樯移野浦，钟磬出烟村。\n修竹凉风咽，巨鱼暑气吞。\n层巅一矫首，海面见云根。",
        "dynasty": "宋",
        "collection_info": null
    },
    {
        "uuid": "9f1cc68d9a8421ab5de76fb57507e10e",
        "title": "谒伍大夫庙",
        "author": "赵公豫",
        "content": "策马昭关道，投鞭弔昔贤。\n荒庭多鼠雀，古屋饱云烟。\n覆楚勋劳浅，强吴智略全。\n英雄精爽在，瞻拜一凄然。",
        "dynasty": "宋",
        "collection_info": null
    },
    {
        "uuid": "12563f4c33065b5d96324136a51e5e74",
        "title": "邗上闻鶑",
        "author": "赵公豫",
        "content": "邗堤芳草软如绵，夭桃媚柳何娟娟。\n朱栏绣阁依山巅，万仞巍巍直接天。\n坐卧其中似画船，开帘俯视小百川。\n牙樯锦缆泊江边，红颜放棹来翩跹。\n歌音缭绕落花前，倾耳听之清且圆。\n仓庚飞翮羽毛鲜，娇啼婉转极清妍。\n高风盛德颂前贤，徘徊胜事堪流连。\n君不见吴歌楚舞变桑田，雄图霸业沉深渊，黄鹂睍睆迷村烟。",
        "dynasty": "宋",
        "collection_info": null
    },
    {
        "uuid": "b68d5fa418c79be27ef8e99532255112",
        "title": "桃花",
        "author": "赵公豫",
        "content": "亭亭一树灿窗前，气暖风和分外妍。\n何必桃源寻异处，此间谈笑亦神仙。",
        "dynasty": "宋",
        "collection_info": null
    }
]