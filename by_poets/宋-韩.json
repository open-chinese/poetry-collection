[
    {
        "uuid": "1f28c420b685b52909ef7da05a46a3c3",
        "title": "高阳台 频听银签",
        "author": "韩",
        "content": "频听银签，重燃绛蜡，年华衮衮惊心。\n饯旧迎新，能消几刻光阴。\n老来可惯通宵饮，待不眠、还怕寒侵。\n掩清尊。\n多谢梅花，伴我微吟。\n邻娃已试春妆了，更蜂腰簇翠，燕股横金。\n勾引东风，也知芳思难禁。\n朱颜那有年年好，逞艳游、赢取如今。\n恣登临。\n残雪楼台，迟日园林。",
        "dynasty": "宋",
        "collection_info": null
    },
    {
        "uuid": "2dd99fcdd6be686b6b39824609c61c76",
        "title": "浪淘沙 莫上玉楼看",
        "author": "韩",
        "content": "莫上玉楼看。\n花雨斑斑。\n四垂罗幕护朝寒。\n燕子不知人去也，飞认阑干。\n回首几关山。\n后会应难。\n相逢祗有梦魂间。\n可奈梦随春漏短，不到江南。",
        "dynasty": "宋",
        "collection_info": null
    },
    {
        "uuid": "e8ab600d91647adb8cf064e59664d3f2",
        "title": "浪淘沙 裙色草初青",
        "author": "韩",
        "content": "裙色草初青。\n鸭绿波轻。\n试花霏雨湿春晴。\n三十六梯人不到，独唤瑶筝。\n艇子忆逢迎。\n依旧多情。\n朱门只合锁娉婷。\n却逐彩鸾归去路，香陌春城。",
        "dynasty": "宋",
        "collection_info": null
    },
    {
        "uuid": "02d347fc9ca0b2174add1b67de1c1eea",
        "title": "长相思 郎恩深",
        "author": "韩",
        "content": "郎恩深。\n妾思深。\n祗为恩深便有今。\n回纹辜旧吟。\n云沈沈。\n水沈沈。\n一点坚如百炼金。\n郎应知妾心。",
        "dynasty": "宋",
        "collection_info": null
    },
    {
        "uuid": "810ff96ae9e881ea69ce8e3378bb0a03",
        "title": "长相思 杜娘家",
        "author": "韩",
        "content": "杜娘家。\n谢娘家。\n楼压官桥柳半遮。\n帘波漾彩霞。\n拾飞花。\n怨飞花。\n望断郎来日又斜。\n东风吹鬓鸦。",
        "dynasty": "宋",
        "collection_info": null
    },
    {
        "uuid": "cc1a450e6a18481eca3c2750961ea8f0",
        "title": "长相思 夜萧萧",
        "author": "韩",
        "content": "夜萧萧。\n梦萧萧。\n又趁杨花到谢桥。\n凤沈明月箫。\n来迢迢。\n枉把吟笺寄寂寥。\n飞鸿不受招。",
        "dynasty": "宋",
        "collection_info": null
    }
]