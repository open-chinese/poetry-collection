[
    {
        "title": "自咏",
        "author": "蔡权",
        "content": "故居廌山东，十载去不还。\n故人庐峰北，一念长周旋。\n风波既渺藐，岁月空推延。\n园地益新好，亭馆故依然。\n忆昔紫阳翁，沉醉春风前。\n登览意有会，携提笔如椽。\n银鈎并铁画，灿烂疑蛇蜒。\n至今雕梁上，日夕生云烟。\n触事多思远，抚景良独妍。\n秀色可览结，岚光渺无边。\n斯文与斯亭，千古垂不刊。",
        "dynasty": "宋",
        "collection_info": null
    },
    {
        "title": "夜嘆",
        "author": "蔡权",
        "content": "不寐中宵发嘆歌，无闻见恶竟如何。\n堪嗟岁月蹉跎久，却悔尘寰错误多。\n事业分明卑管晏，源流直上接丘轲。\n衰颜皓髮雄心在，蓄艾从今起宿疴。",
        "dynasty": "宋",
        "collection_info": null
    },
    {
        "title": "和鹅湖三先生韵",
        "author": "蔡权",
        "content": "朱陆豪雄夙所钦，本仁祖义浑同心。\n高明顿足先登岸，邃密为山渐到岑。\n易简支离争诮切，禅关俗学互浮沉。\n撑眉拏眼来葱岭，公论昭明在古今。",
        "dynasty": "宋",
        "collection_info": null
    },
    {
        "title": "游西山",
        "author": "蔡权",
        "content": "洞天杳杳白云低，古木丛阴路欲迷。\n昼永并无人迹混，夜深惟有鸟声啼。\n雨昏草色寒侵院，风入松声响乱溪。\n隔宿寻幽心未惬，马回山下日将西。",
        "dynasty": "宋",
        "collection_info": null
    },
    {
        "title": "夜坐",
        "author": "蔡权",
        "content": "露冷风高天气清，中秋月色更分明。\n扪怀永夜心同照，抱膝孤灯兴自倾。\n漏尽欣无尘客坐，钟鸣恍有老仙迎。\n归来最爱天机静，莫遣纷纷混世情。",
        "dynasty": "宋",
        "collection_info": null
    },
    {
        "title": "掩扉",
        "author": "蔡权",
        "content": "院静秋深昼掩扉，倦游园圃坐忘归。\n休惊白髮催颜瘦，且看黄鹂绕树飞。\n翠竹受风生远韵，碧梧竟夕含清晖。\n此间标格谁能会，唯有孤星入少微。",
        "dynasty": "宋",
        "collection_info": null
    }
]