[
    {
        "uuid": "a2b8250e9edc6ce98965b22a940e8913",
        "title": "学易斋",
        "author": "章粲",
        "content": "天目鉴孤明，地籁奠众响。\n虑淡世欲轻，性復道心长。\n敛襟步前庭，手执周易往。\n得知三画初，真契贯穹壤。\n图书诣其微，精实超惚恍。\n启蒙析其义，端倪见俯仰。\n九京如可作，舍此吾安放。",
        "dynasty": "宋",
        "collection_info": null
    },
    {
        "uuid": "8cfd97d7e0987ebda88f0b342c460279",
        "title": "题杨总卿鹿冈庵",
        "author": "章粲",
        "content": "客行鹿冈暮，四顾秋满目。\n涧碧烟草滋，林黄霜橘熟。\n归鸟各东西，啼螀相断续。\n愁心浩难留，故山正幽独。",
        "dynasty": "宋",
        "collection_info": null
    },
    {
        "uuid": "1da2a051ee4462e8b16218bf801d2a40",
        "title": "秋日怀松溪赵宰经父",
        "author": "章粲",
        "content": "晴窗静翻书，凝尘掩行迹。\n花影昼帘閒，苔痕秋径寂。\n凭高招远风，缘流弄寒碧。\n缄情寄天涯，杳杳江闽隔。",
        "dynasty": "宋",
        "collection_info": null
    },
    {
        "uuid": "1b790eb198b6e50ba5a79b3f29053e4a",
        "title": "湖上游瞩寄家兄",
        "author": "章粲",
        "content": "花雾压晴埃，柳风荡暄浊。\n钱塘佳丽地，春华大堤曲。\n幽禽粲林白，野水明湖绿。\n清赏远难期，怀哉美如玉。",
        "dynasty": "宋",
        "collection_info": null
    },
    {
        "uuid": "9ea2e6836e1aa896f08b15e34cb9e0ea",
        "title": "豫章寄家兄",
        "author": "章粲",
        "content": "雨时山色深，雨余山意醒。\n千山万山閒，秋风雁声冷。\n澄江浄秋思，明霞炯秋影。\n遥想大云心，华觞谁与领。",
        "dynasty": "宋",
        "collection_info": null
    },
    {
        "uuid": "238c1b9bdd8af2dc1d6aea1b8e7164c8",
        "title": "春日忆平阳郡博士大云心兄",
        "author": "章粲",
        "content": "东风归林园，云日叆春事。\n静观化道伸，良感幽贞利。\n烟芳生暮愁，晴思起新思。\n有酒谁见同，恻恻夜亡寐。",
        "dynasty": "宋",
        "collection_info": null
    },
    {
        "uuid": "9f7d0c5ab9caff946e05239cbd9ffd69",
        "title": "春日效韦体",
        "author": "章粲",
        "content": "新绿滟晴池，涓涓泉脉动。\n东风度花梢，春音入禽咔。\n而我理羣书，朋俦罕迎送。\n翛然惬心期，此乐谁能共。",
        "dynasty": "宋",
        "collection_info": null
    },
    {
        "uuid": "00122865b39d78e80a74fc5cc588fdca",
        "title": "豫章宋都官声父楼上",
        "author": "章粲",
        "content": "结架鬰岧峣，登眺齐近远。\n江湖万顷秋，风烟四山晚。\n心赏地曾妍，目行天不尽。\n振衣聊消摇，閒看云舒卷。",
        "dynasty": "宋",
        "collection_info": null
    },
    {
        "uuid": "52d01b87e2a9849d49106ffefefafc29",
        "title": "咏二疏",
        "author": "章粲",
        "content": "人生白驹过，世态苍狗变。\n纷纷慕跖蹻，寥寥志务卞。\n赫赫王侯居，翕翕富贵恋。\n翠盖拥游云，朱鞍曜惊电。\n金张财力豪，许史名声衒。\n滔滔利欲波，卓卓见所见。\n长揖万乘君，玄髮谢朝弁。\n行人相叹咨，羣公遥祖饯。\n高风振朝野，流光照史传。\n嗟嗟绅緌士，来者宜知劝。",
        "dynasty": "宋",
        "collection_info": null
    },
    {
        "uuid": "af222a7486209be3ef2d3d14fcb08344",
        "title": "絜矩书院示学子",
        "author": "章粲",
        "content": "四时配四德，元亨利与贞。\n天德元最重，方春木主生。\n夏火物畅茂，是为德之亨。\n金利秋向实，水贞冬日成。\n既贞又为元，循环未尝停。\n天高而地下，阴降復阳升。\n气理本同运，天人特异名。\n性情即理气，其义明且精。\n元亨利贞理，因时有足征。\n生长敛藏气，依理常偕行。\n仁礼义知性，一初同圣氓。\n恻隠至羞恶，辞让是非情。\n天人二而一，如射中鹄正。\n奈何天无心，人欲易缠萦。\n无心自无妄，通復皆一诚。\n吁嗟其有欲，天理随榛荆。\n残忍仁斧斤，贪冒义蝗螟。\n礼失之绵蕞，知止于絜缾。\n天人一而二，如水分渭泾。\n大哉古圣人，一念天是承。\n仰观俯以察，天降地上腾。\n夭桃华灼灼，好鸟鸣嘤嘤。\n木德自此盛，我心惟和平。\n恢炱行炽景，是月阴阳争。\n天明一畅达，朱光布八纮。\n动极必生静，慎哉柔道乘。\n金行兆新凉，宇宙日清泠。\n万宝就凝实，羣葩委芳菁。\n三阴行肃物，戒哉色与声。\n冬至甲子夜，一叶开尧蓂。\n凝阴虽已剥，初阳才有萌。\n观天于闭塞，掩身身欲宁。\n诸君子其来，我诗尔其聆。\n子能悟此理，见义自珑玲。\n子或昧此理，见义等聋盲。\n善根有由蘗，端绪微微呈。\n触物动恻怛，致爱先雏婴。\n在天元之时，春意方勃兴。\n声身贯律度，动作锵璜珩。\n三千三百仪，曒曒朝阳昇。\n在天亨之时，夏气方敷荣。\n利物合于义，秋揫味金腥。\n贞固守以知，冬藏令玄冥。\n一心一太极，彼此无损增。\n至哉子朱子，讲道于考亭。\n若明通公溥，万古破说铃。\n仁元明可配，礼亨通可称。\n义利公所在，知贞溥所能。\n若东南西北，随方有依凭。\n春元东甲乙，夏亨南丙丁。\n北贞壬及癸，西利辛及庚。\n若震离兑坎，随用无变更。\n火则离玄黄，木则震主青。\n秋则兑金说，冬则坎水盈。\n四者诚昭昭，请细与君评。\n真精妙凝合，我得气之英。\n所学背斯理，南辕驰幽并。\n当其泉达时，浩浩江河倾。\n当其火然时，炎炎已煌荧。\n萌蘗得所养，拱把可霄峥。\n富贵真浮云，无为羡金籯。\n荣华忽飘风，无为宠辱惊。\n鸩妖用之媒，钱神事之兄。\n四者苟能充，于利必无营。\n厚酒促亡家，冶容擅倾城。\n四者苟能充，于欲必先惩。\n晓起敞吾门，参前倚舆衡。\n晦息安其身，主敬常惺惺。\n勿谓闇室暗，冏如对日星。\n勿谓閒居閒，凛如警雷霆。\n仁暴判舜桀，义利别轲牼。\n存心不以敬，焦火寒凝冰。\n事惟非与是，一閒谷为陵。\n慎勿思鸿鹄，常期肖螟蛉。\n復坐吾语汝，而学发新硎。\n造道有标的，求己见准绳。\n竭力事父母，夔夔谨鷄鸣。\n同气曰兄弟，急难念脊鸰。\n妇道顺为正，子职孝蒸蒸。\n友义切以偲，诗歌木丁丁。\n何莫非此德，拳拳服诸膺。\n何愧百年身，何慊万物灵。\n四者诚存存，心乎镂为铭。\n然而仁与义，又对立门庭。\n知者义所藏，礼者仁所形。\n犹之四时运，阴阳为之经。\n春夏阳日长，秋冬阴日凝。\n又若仁义中，仁尤莫与京。\n元犹五常仁，吾因伊川程。\n益信春犹仁，通贯如建瓴。\n惟仁为器重，惟知亦不轻。\n守之不以知，惟仁莫能胜。\n须知守之固，尤在见之明。\n若夫信犹土，是犹纲之宏。\n圣门戒去信，重于食与兵。\n四端斯无违，一心斯有恒。\n天行以不息，异乎有慾枨。\n日进以无疆，同乎一贯曾。\n此为义理源，源洁流乃清。\n精体兮实践，见汝颜之瞠。",
        "dynasty": "宋",
        "collection_info": null
    },
    {
        "uuid": "ad195af4e14e98605befe43bbe84ec55",
        "title": "别杨尊",
        "author": "章粲",
        "content": "远游同是客，执别两情牵。\n天地愁眉破，山林归梦圆。\n西行迷蜀道，北望黯淮边。\n马上封侯事，相期在少年。",
        "dynasty": "宋",
        "collection_info": null
    },
    {
        "uuid": "c5db77591c81f6db7f2dd51dbc8397b2",
        "title": "重阳后送谨常兄之符离",
        "author": "章粲",
        "content": "岭外分携处，离觞话远途。\n黄花看不足，寒雁去何孤。\n农圃非吾业，衣冠本世儒。\n应当重行止，无使世氛污。",
        "dynasty": "宋",
        "collection_info": null
    },
    {
        "uuid": "ac4b0332d9c34d52883c215a407f3bfc",
        "title": "敬赋大人竹林真隠之图",
        "author": "章粲",
        "content": "野草閒花竞赏音，萧然坐阅岁年深。\n当贞固日知高节，只静虚中见本心。\n何处干坤无凤集，他时风雨有龙吟。\n向来七子皆充隠，不止山王累晋林。",
        "dynasty": "宋",
        "collection_info": null
    }
]