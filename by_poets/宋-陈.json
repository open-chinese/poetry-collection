[
    {
        "title": "无愁可解 光景百年",
        "author": "陈",
        "content": "光景百年，看便一世。\n生来不识愁味。\n问愁何处来，更开解个甚底。\n万事从来风过耳。\n何用不着心里。\n你唤做、展却眉头，便是达者，也则恐未。\n此理。\n本不通言，何曾道、欢游胜如名利。\n道即浑是错，不道如何即是。\n这里元无我与你。\n甚唤做、物情之外。\n若须待醉了、方开解时，问无酒、怎生醉。",
        "dynasty": "宋",
        "collection_info": null
    },
    {
        "title": "兰陵王 角声切",
        "author": "陈",
        "content": "角声切。\n何处梅梢弄雪。\n还乡梦，玉井楼前，千朵芙蕖插空碧。\n邻翁问消息。\n为说红尘倦客。\n应怜笑、弓剑旌旗，底事留人未归得。\n淮山旧相识。\n记急处笙歌，静里锋镝。\n隋堤杨柳犹春色。\n嗟十载人事，几番棋局，青油年少已鬓白。\n漫惆怅京国。\n朱墨。\n困无力。\n似病鹤樊笼，老骥羁勒。\n夕阳不系栖林翼。\n待添竹东圃，种松西陌。\n功名休问，吾老矣，付俊杰。",
        "dynasty": "宋",
        "collection_info": null
    },
    {
        "title": "临江仙 三十四年台榭",
        "author": "陈",
        "content": "三十四年台榭，八千馀里江津。\n去时杨柳正轻颦。\n重来桃李少，不似旧时春。\n风扫半空烟雨，玉虹翠浪如新。\n可怜笳鼓送行人。\n白头梳上见，归梦枕边频。",
        "dynasty": "宋",
        "collection_info": null
    },
    {
        "title": "哨遍 多病倦游",
        "author": "陈",
        "content": "多病倦游，在家又贫，毕竟如何是。\n十万钱，骑鹤更扬州，是人间几曾有底。\n算一生，大都能消几屐，劳神到老成何事。\n趁齿落已双，发丝在两，归寻闲里滋味。\n不见青云路有危机。\n金缕歌声，渐变成悲。\n待思大东门，忆鹤华亭，悔之晚矣。\n休，归去来兮，北山幸有闲田地。\n地瘠宜瓜菜，引泉凿成方沚。\n这仲子蔬园，三公不换，况东陵自来瓜美。\n间走马溪头，倚阑垂钓，解衣自濯清泚。\n酿山泉、时复一中之。\n琴横膝。\n古淡无弦有音徽。\n送归鸿、暮云千里。\n蓬莱自古无路，玄圃何时到，只消曲几蒲团，镇日闲庐打眭。\n这干坤日月，更远游、问他王子。",
        "dynasty": "宋",
        "collection_info": null
    }
]