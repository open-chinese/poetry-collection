[
    {
        "uuid": "712e14ba055a4bf60d42f9996f11c168",
        "title": "吴山",
        "author": "陈恭",
        "content": "吴山烟树復如何，老去登临感慨多。\n似说怒涛仍白马，还看远嶂只青螺。\n三秋草色凌荷芰，万里閒云下薜萝。\n可惜江湖长浩荡，只供短髪一高歌。",
        "dynasty": "宋",
        "collection_info": null
    },
    {
        "uuid": "1473ae9b890672fccaa53b6deea70aac",
        "title": "感怀",
        "author": "陈恭",
        "content": "回首沧桑已数番，感怀无尽又何言。\n悲看世路皆危壑，喜共家人在故园。\n笔底有心神自远，来年多难骨犹存。\n连章句弗矜佳丽，风雅于今止一痕。",
        "dynasty": "宋",
        "collection_info": null
    },
    {
        "uuid": "c9a911726f21d29fd12f2e63e38deaaa",
        "title": "次韵答友",
        "author": "陈恭",
        "content": "竹枝歌忆楚江天，曾向浔阳久泊船。\n君过石钟寻旧韵，我知鑪顶起新烟。\n故人寥落今谁在，好梦迢遥亦偶然。\n秋以为期犹未至，冷鸿疏草暮云边。",
        "dynasty": "宋",
        "collection_info": null
    }
]