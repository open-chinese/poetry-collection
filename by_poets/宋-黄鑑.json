[
    {
        "uuid": "d076b0abb45ef0c415e8cc301612599a",
        "title": "过安仁",
        "author": "黄鑑",
        "content": "早发盘溪挂短篷，朔风吹雨晓蒙蒙。\n润含野色沾衣湿，暖逐春光养土融。\n图画宛然山远近，人家对住水西东。\n驿亭记得停车处，枫树曾连夕照红。",
        "dynasty": "宋",
        "collection_info": null
    },
    {
        "uuid": "a07345c8d749d530ec82dcad2f27c915",
        "title": "虎啸岩",
        "author": "黄鑑",
        "content": "探奇乍入昇真洞，泛度先来觅虎溪。\n劈立高岩容广厦，纡迴流水称幽栖。\n楼台错落通窗牖，石磴参差藉杖藜。\n无数风光供骋望，更闻山鸟向林啼。",
        "dynasty": "宋",
        "collection_info": null
    },
    {
        "uuid": "bcaf240ab6b773a0d475c05ae3929cac",
        "title": "送李殿省赴任常熟",
        "author": "黄鑑",
        "content": "吴山紫翠倚晴空，潘令风流向此中。\n雨饱公田方稼稔，春生香径杂葩红。\n綵舻衔尾凌波驶，頳鲤骈头荐俎丰。\n玉季情深重暌索，南云延脰接飞鸿。",
        "dynasty": "宋",
        "collection_info": null
    },
    {
        "uuid": "55608b92699a8ca03f3c3b4b350fddd7",
        "title": "送梵才大师归天台",
        "author": "黄鑑",
        "content": "城阙厌纷华，山泉乐清适。\n瞥然浮杯归，远思浩无极。\n珍篇蔼昼评，凈义留泰译。\n平生雾霞衣，倏变兰蒲色。\n美号宠弥天，端居馆香积。\n孤踪共鸟还，情愔避高弋。\n烟波一叶舟，风雨两镮锡。\n佛壠有幽栖，鹰房多善识。\n把尘话空无，百虑从此息。\n回瞻辇寺居，不及莓苔石。",
        "dynasty": "宋",
        "collection_info": null
    },
    {
        "uuid": "80609d49fff7c45af492be9057cfcaa1",
        "title": "石门岩壁",
        "author": "黄鑑",
        "content": "峭壁矗云三峡裏，急湍翻雪五湖边。\n何年造物施神力，移到褒中小有天。",
        "dynasty": "宋",
        "collection_info": null
    },
    {
        "uuid": "37a6a30bdbebda53fd17477826da5b3a",
        "title": "句  其一",
        "author": "黄鑑",
        "content": "游鱼波上游。",
        "dynasty": "宋",
        "collection_info": null
    },
    {
        "uuid": "bf21277d1ea1363c59b5c7a67fd8e690",
        "title": "句  其二",
        "author": "黄鑑",
        "content": "远水涵空迷极目，落花如雾拥归轩。",
        "dynasty": "宋",
        "collection_info": null
    }
]