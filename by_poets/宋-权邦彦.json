[
    {
        "title": "浙源山",
        "author": "权邦彦",
        "content": "一抹冷云遮岭半，千章古木满岩隈。\n山深林合失昏昼，路转溪迴迷去来。\n鹰隼翻空何事击，猿猱缘壁为谁哀。\n此行步步山寮界，归雁诗图相对开。",
        "dynasty": "宋",
        "collection_info": null
    },
    {
        "title": "乐平道中",
        "author": "权邦彦",
        "content": "稻米流脂姜紫芽，芋魁肥白蔗糖沙。\n村村沽酒唤客吃，并舍有溪鱼可叉。\n枹鼓不鸣盗贼少，鸡豚里舍语声哗。\n赛神还了今年愿，又整明年龙骨车。",
        "dynasty": "宋",
        "collection_info": null
    },
    {
        "title": "二月九日游百门泉览□由殿院有诗刻石因用其韵书之并律诗奉呈  其一",
        "author": "权邦彦",
        "content": "西山□人巧相逼，兴欲乘风先两腋。\n犯寒策马古共城，未见春林眩红碧。\n土膏浮焰远沄沄，野烧旧痕明皪皪。\n造幽忽觉累物异，心莹如澄眼如拭。\n山根出泉泉涌窦，泓此一样玻璃色。\n炯然毛髪立可数，我欲探之还杖植。\n郦元水经陆羽品，甲乙未许来轻敌。\n径须乘夜□□□，□试飞桡拨云迹。\n寒垣奔□□长□，□帽多尘更吹炙。\n偶来娱此得闲旷，尘土自无何用涤。\n境清意彻两相会，坐对行吟一倾臆。\n鸥鹭飞浮亦闲暇，知我忘机羣可人。\n拟将笔力出□□，□□才□费雕刻。\n荒乘野逸不知倦，是乐箇中真自适。\n暮归穿邑惊市人，应笑新迁二千石。",
        "dynasty": "宋",
        "collection_info": null
    },
    {
        "title": "二月九日游百门泉览□由殿院有诗刻石因用其韵书之并律诗奉呈  其二",
        "author": "权邦彦",
        "content": "眼看绿凈思悠哉，绉縠圆珠串欲裁。\n舡稳恍如云外去，鸟飞惊自鑑中来。\n浺瀜陂浸秦山碎，觱沸泉萦济水回。\n何似此闲弄明月，月中长啸有高台。",
        "dynasty": "宋",
        "collection_info": null
    }
]