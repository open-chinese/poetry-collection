[
    {
        "uuid": "09332a3b319807a58796cb84a3a70db5",
        "title": "别荆州诸友",
        "author": "吕殊",
        "content": "荆州三度别，此别犹酸冷。\n蒹葭逐岸靡，烟雨隔林迥。\n去棹行且留，离觞醉还醒。\n缅怀荆州士，鹄立霜毛整。\n爽信何由人，班班纷脱颖。\n况是清俊流，魁然挈裘领。\n相逢名教乐，殊忘旧机境。\n草木臭味同，何庸绝畦町。\n虎豹识避就，宁忍覆陷阱。\n人情不尽远，颇谅心耿耿。\n眼底绝荆榛，夙生独何幸。\n时恨多旷违，赧容多面颈。\n分袂復自兹，深渊惜断绠。\n断绠无续期，分袂有时并。\n但愿各自珍，时当动深省。\n一篑会成山，九仞犹弃井。\n要令百炼金，清莹无留矿。\n大哉干坤内，吾道相与命。",
        "dynasty": "宋",
        "collection_info": null
    },
    {
        "uuid": "ccb67487b158fd79a6199b57d41be3d7",
        "title": "题清溪神女祠",
        "author": "吕殊",
        "content": "生居万山中，二年依泽国。\n偶于坐曹暇，聊欲访禅默。\n再拜神女祠，劈山定何术。\n上有琳宫岩，作论期破惑。\n只今澄潭中，异影眩莫执。\n泉源入幽窈，蛾眉如可及。\n吾闻大地下，出没水中日。\n胡为二魶鱼，欲归犹未得。\n变化乘云雷，那能繫不食。\n山深风窍号，天寒日车急。\n寄语龙宫君，安稳藏故穴。\n近来託怪多，勿遣容易测。",
        "dynasty": "宋",
        "collection_info": null
    },
    {
        "uuid": "462b6b966ad488c4c44e32992cd53e03",
        "title": "蛾眉亭",
        "author": "吕殊",
        "content": "采石江头月正弦，捉月台边酒满船。\n扰扰利名蚁慕羶，如公岂但酒独贤。\n平生醉裏诗三千，捲起长江作长笺。\n悲哉人世隔天渊，一日乘风反自然。\n死生在我我则天，欲死得死岂其冤。\n欲罢长风大放颠，苍茫何处可拍骑鲸肩。",
        "dynasty": "宋",
        "collection_info": null
    },
    {
        "uuid": "2f9eb9da1f529c62100ce0e03722e717",
        "title": "句",
        "author": "吕殊",
        "content": "游子惊车破，农人念稼伤。",
        "dynasty": "宋",
        "collection_info": null
    }
]