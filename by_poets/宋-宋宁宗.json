[
    {
        "uuid": "4c27adb46aa18c3e8d2104565cd73c89",
        "title": "潇湘八景 山市晴岚",
        "author": "宋宁宗",
        "content": "薮泽趁虚人，崇朝宿雨晴。\n苍崖林影动，老木日华明。\n野店收烟湿，溪桥流水声。\n青帘何处是，彷佛听鸡鸣。",
        "dynasty": "宋",
        "collection_info": null
    },
    {
        "uuid": "568f526c14c338747476ba75dd045856",
        "title": "潇湘八景 烟寺晚钟",
        "author": "宋宁宗",
        "content": "金碧招提古，高峰最上层。\n喧风僧入梵，宿雾佛前灯。\n禅观延空寂，蒲牢忽震凌。\n黄昏山路险，窘步一枝藤。",
        "dynasty": "宋",
        "collection_info": null
    },
    {
        "uuid": "f4aff3b90b038408bae4ebdd07c47a00",
        "title": "潇湘八景 渔村夕照",
        "author": "宋宁宗",
        "content": "林表堕金鸦，孤村三两家。\n晴光明浦溆，红影带蒹葭。\n傍舍收鱼网，隔溪横钓槎。\n炊烟未篝火，新月一鈎斜。",
        "dynasty": "宋",
        "collection_info": null
    },
    {
        "uuid": "e68a3700ad0a9681d0793a62bdc4f44b",
        "title": "潇湘八景 远浦帆归",
        "author": "宋宁宗",
        "content": "劈箭风帆下，春江不尽流。\n客来登快阁，天际识归舟。\n裂眦明千里，观身等一沤。\n斜阳疎木外，五两不迟留。",
        "dynasty": "宋",
        "collection_info": null
    },
    {
        "uuid": "b8b4218eee4a8d86a4a9a9f55ce106c6",
        "title": "潇湘八景 潇湘夜雨",
        "author": "宋宁宗",
        "content": "清泛三湘夜，中舱听雨眠。\n楚天闻过鴈，北舘未归船。\n浊酒饮无算，青灯冷不烟。\n对床工觅句，达旦见新编。",
        "dynasty": "宋",
        "collection_info": null
    },
    {
        "uuid": "5914d4f61d4540aee4613311f6ca3455",
        "title": "潇湘八景 平沙鴈落",
        "author": "宋宁宗",
        "content": "漂泊楚天长，同群兄弟行。\n朔风离塞漠，落日下潇湘。\n古碛多葭菼，平田足稻粱。\n飞鸣眇空际，布武作文章。",
        "dynasty": "宋",
        "collection_info": null
    },
    {
        "uuid": "e620a9b61c671c7bea6a0fdf795267e0",
        "title": "潇湘八景 洞庭秋月",
        "author": "宋宁宗",
        "content": "白水连天远，吴淞一幅秋。\n橘洲冰魄满，竹阁桂华留。\n鳬雁不饮啄，鱼龙与拍浮。\n垂虹寓今夕，清胜庾公楼。",
        "dynasty": "宋",
        "collection_info": null
    },
    {
        "uuid": "d3d47add1041e24c110b4f45a0af1107",
        "title": "潇湘八景 江天暮雪",
        "author": "宋宁宗",
        "content": "朔吹扫氛埃，同云暝不开。\n千山飞鸟尽，一水泝舟回。\n波面散铅汞，林梢已泻瑰。\n怀人留剡棹，野店且新醅。",
        "dynasty": "宋",
        "collection_info": null
    },
    {
        "uuid": "d41668dfb571599f174873346333c02d",
        "title": "赐状元蔡仲龙",
        "author": "宋宁宗",
        "content": "联魁金玉龙头选，诏下今朝遇己知。\n上国风光初晓日，御阶恩渥暮春时。\n内庭考最称文异，胪唱宣名奬意奇。\n故里仙才若相问，一年攀折两重枝。",
        "dynasty": "宋",
        "collection_info": null
    },
    {
        "uuid": "e05e0b9ae0f81ad1e7f2e6ab395bcb7c",
        "title": "题马远踏歌图",
        "author": "宋宁宗",
        "content": "宿雨清畿甸，朝阳丽帝城。\n丰年人乐业，壠上踏歌行。",
        "dynasty": "宋",
        "collection_info": null
    },
    {
        "uuid": "9f51657078b43eb5636b1680206efa48",
        "title": "赠朱质",
        "author": "宋宁宗",
        "content": "袖手长才世路轻，爱闲那有鬻荣名。\n挂冠便欲辞丹阙，策杖还归老故城。\n适喜不求三仕喜，传家惟有十分清。\n林间佳处真恬退，好向廉泉自濯缨。",
        "dynasty": "宋",
        "collection_info": null
    }
]