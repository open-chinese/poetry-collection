[
    {
        "uuid": "49e80c31481fa46a917ee22fb8e355f4",
        "title": "霓裳中序第一 青颦粲素靥",
        "author": "尹焕",
        "content": "青颦粲素靥。\n海国仙人偏耐热。\n餐尽香风露屑。\n便万里凌空，肯凭莲叶。\n盈盈步月。\n悄似怜、轻去瑶阙。\n人何在，忆渠痴小，点点爱轻撅。\n愁绝。\n旧游轻别。\n忍重看、锁香金箧。\n凄凉清夜簟席。\n杳杳诗魂，真化风蝶。\n冷香清到骨。\n梦十里、梅花霁雪。\n归来也，恹恹心事，自共素娥说。",
        "dynasty": "宋",
        "collection_info": null
    },
    {
        "uuid": "16c16bcc39b3d01dd1dd5aee7f6499da",
        "title": "眼儿媚 垂杨袅袅蘸清漪",
        "author": "尹焕",
        "content": "垂杨袅袅蘸清漪。\n明绿染春丝。\n市桥系马，旗亭沽酒，无限相思。\n云梳雨洗风前舞，一好百般宜。\n不知为甚，落花时节，都是颦眉。",
        "dynasty": "宋",
        "collection_info": null
    },
    {
        "uuid": "74d3c9e830687ca0eacdfbe9146c3cb7",
        "title": "唐多令 苹末转清商",
        "author": "尹焕",
        "content": "苹末转清商。\n溪声供夕凉。\n缓传杯、催唤红妆。\n慢绾乌云新浴罢，裙拂地、水沈香。\n歌短旧情长。\n重来惊鬓霜。\n怅绿阴、青子成双。\n说着前欢佯不睬，扬莲子、打鸳鸯。",
        "dynasty": "宋",
        "collection_info": null
    }
]