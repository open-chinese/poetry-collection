[
    {
        "uuid": "84897eb66c5511e5eb930edac5a38166",
        "title": "桂殿秋 青帝子",
        "author": "刘翰",
        "content": "青帝子，碧莲宫。\n不驾云车骑白龙。\n瑶池路远羽衣湿，玉佩泠泠明月中。",
        "dynasty": "宋",
        "collection_info": null
    },
    {
        "uuid": "1aa45a2556d00251102ac13e6c12de14",
        "title": "桂殿秋 双玉节",
        "author": "刘翰",
        "content": "双玉节，到神京。\n碧杯仙露冷如冰。\n一声金磬千花发，洞口天风吹洒醒。",
        "dynasty": "宋",
        "collection_info": null
    },
    {
        "uuid": "c26863c34fc4f7f04dfbe48b6832c950",
        "title": "蝶恋花 团扇题诗春又晚",
        "author": "刘翰",
        "content": "团扇题诗春又晚。\n小梦惊残，碧草池塘满。\n一曲银钩帘半卷。\n绿窗睡足莺声软。\n瘦损衣围罗带减。\n前度风流，陡觉心情懒。\n谁品新腔拈翠管。\n画楼吹彻江南怨。",
        "dynasty": "宋",
        "collection_info": null
    },
    {
        "uuid": "78135b414952a74b2a78db839a5109ff",
        "title": "清平乐 萋萋芳草",
        "author": "刘翰",
        "content": "萋萋芳草。\n怨得王孙老。\n瘦损腰围罗带小。\n长是锦书来少。\n玉箫吹落梅花。\n晓寒犹透轻纱。\n惊起半屏幽梦，小窗淡月啼鸦。",
        "dynasty": "宋",
        "collection_info": null
    },
    {
        "uuid": "547ec23f374097cd098d91bca32943f0",
        "title": "清平乐 鸳鸯翡翠",
        "author": "刘翰",
        "content": "鸳鸯翡翠。\n小小池塘水。\n落絮游丝花满地。\n度日阑干独倚。\n金刀裁就春衫。\n起来初试轻寒。\n满把相思清恨，题诗欲寄江南。",
        "dynasty": "宋",
        "collection_info": null
    },
    {
        "uuid": "aaf9bd6f42423efeffc357c9026b8635",
        "title": "好事近 花底一声莺",
        "author": "刘翰",
        "content": "花底一声莺，花上半钩斜月。\n月落乌啼何处，点飞英如雪。\n东风吹尽去年愁，解放丁香结。\n惊动小亭红雨，舞双双金蝶。",
        "dynasty": "宋",
        "collection_info": null
    },
    {
        "uuid": "e41645538d4ea900f740a8ba13b1875a",
        "title": "菩萨蛮 去时满地花阴月",
        "author": "刘翰",
        "content": "去时满地花阴月。\n归来落尽梧桐叶。\n帘外小梅残。\n绿窗幽梦寒。\n明朝提玉勒。\n又作江南客。\n芳草遍长亭。\n东风吹恨生。",
        "dynasty": "宋",
        "collection_info": null
    },
    {
        "uuid": "c50f630a8465ad72ea7e4b925e9a1bd4",
        "title": "翠屏曲",
        "author": "刘翰",
        "content": "小亭帘幕垂阴阴，梅香入枕春生屏。\n西窗月落翠被冷，鸟声残梦东风醒。\n三年不唤清溪渡，梦裏瀼西春水路。\n江头女儿双翠眉，能唱刘郎芳草句。",
        "dynasty": "宋",
        "collection_info": null
    },
    {
        "uuid": "9df53d7f91b6482d27a68a555239673c",
        "title": "小宴",
        "author": "刘翰",
        "content": "一曲歌云劝玉觞，归来斜月恰侵床。\n小窗细嚼梅花蕊，吐出新诗字字香。",
        "dynasty": "宋",
        "collection_info": null
    },
    {
        "uuid": "961e94312e1436214fc5070ec3735024",
        "title": "余久客都城秋风思归作楚语和吴郎采菱叩舷之音",
        "author": "刘翰",
        "content": "秋风兮凄凄，山中兮桂枝。\n弹余冠兮尘堕，芳草绿兮未归。\n家遥遥兮辞楚荆，伤去国兮重登临。\n扶长剑兮增慨，復鸣铗兮成音。\n采中洲兮兰芷，望美人兮千里。\n我所思兮天一方，共明月兮隔秋水。",
        "dynasty": "宋",
        "collection_info": null
    },
    {
        "uuid": "cd12aa7e40471a7119f1aef48551de61",
        "title": "种梅",
        "author": "刘翰",
        "content": "凄凉池馆欲栖鸦，采笔无心赋落霞。\n惆怅后庭风味薄，自锄明月种梅花。",
        "dynasty": "宋",
        "collection_info": null
    },
    {
        "uuid": "6d7c2f8418ea094632249ec422991156",
        "title": "红窗怨",
        "author": "刘翰",
        "content": "啼鶑唤起纱窗梦，红日满帘花影弄。\n翠屏香字冷熏炉，罗衣迭损金泥凤。\n去年君去燕归时，今日燕来君未归。\n欲把相思挑锦字，夜寒懒上鸳鸯机。\n起来翠袖香罗薄，东风满地桃花落。",
        "dynasty": "宋",
        "collection_info": null
    },
    {
        "uuid": "2c581be8ed85453d93aa0462b04c149d",
        "title": "渔父",
        "author": "刘翰",
        "content": "轻舟一叶一轻篷，上有萧萧鹤髮翁。\n昨夜不知何处宿，月明都在笛声中。",
        "dynasty": "宋",
        "collection_info": null
    },
    {
        "uuid": "2f455efe12e69a3a9e7aadfbc881ccf6",
        "title": "春晚呈范石湖",
        "author": "刘翰",
        "content": "风日萧萧两鬓华，倦寻银笔赋余霞。\n五更枕上无情雨，三月风前薄命花。\n春困有时因病酒，客怀何日不思家。\n年来事事心情懒，惟有归耕策最嘉。",
        "dynasty": "宋",
        "collection_info": null
    },
    {
        "uuid": "081a79b24b255f377b0d6e3de5166c35",
        "title": "上元小亭",
        "author": "刘翰",
        "content": "靖康诏令文章种，桐邑公侯国老家。\n种得人间桃李满，春风无地不开花。",
        "dynasty": "宋",
        "collection_info": null
    },
    {
        "uuid": "9fc06281538c1d810ce2edb5134dfa62",
        "title": "石头城",
        "author": "刘翰",
        "content": "离离芳草满吴宫，绿到台城旧苑东。\n一夜空江烟水冷，石头明月雁声中。",
        "dynasty": "宋",
        "collection_info": null
    },
    {
        "uuid": "ee53990b6481a9af97d90d20fe180007",
        "title": "天上月",
        "author": "刘翰",
        "content": "春冰一片凈无瑕，万里清光遍海涯。\n欲与常娥移桂树，月中先合种梅花。",
        "dynasty": "宋",
        "collection_info": null
    },
    {
        "uuid": "331fb596591bdc47d80d5e9eb265d7cd",
        "title": "春日",
        "author": "刘翰",
        "content": "沉沉芳酌动金波，笑引疏梅泛玉荷。\n几度天寒归雁少，一番风雨落花多。\n功名好在知心懒，富贵重来奈老何。\n乌鹊数声传喜语，梁间燕子亦能歌。",
        "dynasty": "宋",
        "collection_info": null
    },
    {
        "uuid": "1ff2168d892a16b89d09ac688058cd19",
        "title": "江南曲",
        "author": "刘翰",
        "content": "我家江南同野老，自纺落毛采苹藻。\n清风满袖读离骚，半亩幽畦种香草。\n门前流水鸣溅溅，日暮归来自刺船。\n遥山数迭作媚妩，落日断霞明晚川。\n雨余汀草涨新绿，红衣湿尽鸳鸯浴。\n采莲女儿何处来，唱我春风湖上曲。\n瓮头酒熟方新篘，白鱼如银初上鈎。\n呼儿洗杓醉明月，酒酣更作商声讴。",
        "dynasty": "宋",
        "collection_info": null
    },
    {
        "uuid": "d15c3803f543764944d318520136408c",
        "title": "鸿门宴",
        "author": "刘翰",
        "content": "江东遥遥八千骑，大战小战七十二。\n刘郎晓鞭天马来，踧踏长安开帝里。\n子婴已降隆准公，君王置酒鸿门东。\n张良已去玉斗碎，三月火照咸阳红。\n绣衣归来日将夜，可惜雄心天不借。\n当时已失范增谋，尚引长戈到垓下。\n刁斗乍急营垒惊，夜深旗尾秋风横。\n玉帐佳人不成梦，月明四面闻歌声。\n拔剑相看泪如雨，我作楚歌君楚舞。\n明朝宝马一声嘶，江北江东皆汉土。",
        "dynasty": "宋",
        "collection_info": null
    },
    {
        "uuid": "12b0e947e4b71160d1e278112a2dc878",
        "title": "玉斗歌",
        "author": "刘翰",
        "content": "汉兵咸阳未休舍，楚王长歌到戏下。\n项伯夜入张良营，沛公仓皇出城谢。\n自言戮力共攻秦，不意入关成此勋。\n闭关籍民备他盗，尽封府库待将军。\n项庄拔剑项伯起，汉楚兴亡在今尔。\n鸿门壮士斩关来，慷慨一卮谁惧死。\n君不见秦亡鹿走骊山倾，四方尽起诸侯兵。\n龙颜隆准泗上长，天之所授谁能争。\n英雄肯落他人手，独遣谋臣谈辩口。\n君王间道却归来，满地秋声鸣玉斗。",
        "dynasty": "宋",
        "collection_info": null
    },
    {
        "uuid": "7c3c6e48199b2926bf899e003a9fa9d0",
        "title": "吴门行",
        "author": "刘翰",
        "content": "吴歌婉婉清如水，西风晓自阊门起。\n双桡艇子采菱来，翠荇绿滨香十里。\n芙蓉影落已知秋，溅湿罗衣眉黛愁。\n回声荡桨入门去，明月家家秋水流。",
        "dynasty": "宋",
        "collection_info": null
    },
    {
        "uuid": "e621c35a341d1f9559d6fc760ed69d1f",
        "title": "客去",
        "author": "刘翰",
        "content": "送客归来月满檐，梅花微笑隔疏帘。\n酒醒今夜银屏冷，沉水熏炉旋旋添。",
        "dynasty": "宋",
        "collection_info": null
    },
    {
        "uuid": "31ef70db2aaf718313ca40b7a442914d",
        "title": "哀友人",
        "author": "刘翰",
        "content": "案成歌舞小春娇，何事君随草木雕。\n从此巴江江上月，有人和泪独吹箫。",
        "dynasty": "宋",
        "collection_info": null
    },
    {
        "uuid": "a227e419f409a75b02cc3ecbc987bf7d",
        "title": "闻笛",
        "author": "刘翰",
        "content": "谁将玉笛按凉州，吹彻春风不下楼。\n若道声声都是恨，不知消得几多愁。",
        "dynasty": "宋",
        "collection_info": null
    },
    {
        "uuid": "46ef7cdf82492cb8a15fe9ded3636016",
        "title": "小亭",
        "author": "刘翰",
        "content": "芳草萋萋怨未归，西池残梦要题诗。\n绿窗昨夜东风小，开遍梅花第几枝。",
        "dynasty": "宋",
        "collection_info": null
    },
    {
        "uuid": "42e63ff42fb97023bf00e52d7cf43ec4",
        "title": "题飞云阁",
        "author": "刘翰",
        "content": "一笑归来春尚寒，小梅飘尽雪初残。\n迟迟更待梨花月，醉倚飞云十二栏。",
        "dynasty": "宋",
        "collection_info": null
    },
    {
        "uuid": "9ad01e0a778a98d4cbb1ba3ae293213f",
        "title": "立秋日",
        "author": "刘翰",
        "content": "乱鸦啼散玉屏空，一枕新凉一扇风。\n睡起秋声无觅处，满阶梧叶月明中。",
        "dynasty": "宋",
        "collection_info": null
    },
    {
        "uuid": "6cc6f9e330623b524502140dff46017e",
        "title": "句  其一",
        "author": "刘翰",
        "content": "吹入征鸿数字秋。",
        "dynasty": "宋",
        "collection_info": null
    },
    {
        "uuid": "121de8955f0c846fff64ba29c83df1ff",
        "title": "句  其二",
        "author": "刘翰",
        "content": "青山经雨菊花尽，白鸟下滩芦叶尽。",
        "dynasty": "宋",
        "collection_info": null
    }
]