[
    {
        "title": "凤凰台",
        "author": "刘榘",
        "content": "凤台何亭亭，迥与雨华对。\n凭高一登眺，秋事渺无际。\n鹭洲赏心前，牛首秦淮外。\n万迭云稼横，百缆风樯会。\n睠言簿书隙，载酒邀华旆。\n翰林诗百篇，生公法三昧。\n皮肤虽不似，妙趣总相类。\n怀古睇平芜，可但高李辈。\n忆昔耿与韩，造膝陈大计。\n高光课厥成，一语不相戾。\n江淮今清晏，河路尚腥秽。\n蛇豕相噬吞，天已厌戎裔。\n箕敛民弗堪，恶稔将自毙。\n愤激闻鸡舞，慷慨中流誓。\n尺棰仗皇灵，喋血笞其背。\n燕然彼有石，深刻诏来世。\n兵强在食足，万竈余廪廥。\n叶奏酇侯功，接武文石陛。",
        "dynasty": "宋",
        "collection_info": null
    },
    {
        "title": "定林寺",
        "author": "刘榘",
        "content": "联镳小憇定林庵，祗欠携壶太子岩。\n禅律兵机非二致，山僧笑我饱曾参。",
        "dynasty": "宋",
        "collection_info": null
    },
    {
        "title": "羊角由",
        "author": "刘榘",
        "content": "羊角仙人在何许，江南杳霭苍烟暮。\n空余拳石在人间，至今指作神仙处。\n当年馆宇幻玲珑，只今阻绝那能逢。\n市上无非神仙辈，人心自隔蓬莱宫。\n我来访古思绵邈，月满谯楼夜吹角。\n神仙咫尺不可知，帝乡汗漫何可期。",
        "dynasty": "宋",
        "collection_info": null
    }
]