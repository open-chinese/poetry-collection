[
    {
        "uuid": "541cc1ed26471a25b9271ea905c96836",
        "title": "蒙亭倡和长句",
        "author": "张洵",
        "content": "桂林山水冠衡湘，蒙亭正在灕水傍。\n清流洄洑眩波光，高崖古木争苍苍。\n下有菱荷满横塘，面面风来面面香。\n新诗一咏酒一觞，爽气浑如秋气凉。\n酒阑岩下踞胡床，汲泉煮茗沉烟长。\n从容谈笑声琅琅，水光山色增辉芒。\n东山兰亭各一方，风流兼追谢与王。\n回头尘事皆茫茫，为计不若行乐良。\n恨我到此情难忘，遥指白云思故乡。",
        "dynasty": "宋",
        "collection_info": null
    }
]