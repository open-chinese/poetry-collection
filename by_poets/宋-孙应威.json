[
    {
        "uuid": "6b017691543017c9c30207d89dd758b9",
        "title": "君山",
        "author": "孙应威",
        "content": "君山盘结青云梯，堂高更觉天象低。\n横江万顷莹玻璃，蓬瀛胜概从端倪。\n几欲收拾归品题，分甘独令倦攀跻。\n使君领客伫沙堤，指点淮浙分东西。\n神州三百尘埃迷，慨怀往昔重惨悽。\n我闻王师临青齐，虏穴已扫庭已犁。\n志士毋必惊闻鷄，威仪喜见皆遗黎。\n当颂中兴镌浯溪，说秦彊楚不復稽。",
        "dynasty": "宋",
        "collection_info": null
    }
]