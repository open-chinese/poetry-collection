[
    {
        "uuid": "2a982d0d1728abffc6f9f83da05bfedd",
        "title": "清平乐 黄金殿里",
        "author": "王仲甫",
        "content": "黄金殿里。\n烛影双龙戏。\n劝得官家真个醉，进酒犹呼万岁。\n锦裀舞彻凉州，君恩与整搔头。\n一夜御前宣唤，六宫多少人愁。",
        "dynasty": "宋",
        "collection_info": null
    },
    {
        "uuid": "fbcc4384706c2a59eaac2b5823f72ed6",
        "title": "满朝欢 忆得延州",
        "author": "王仲甫",
        "content": "忆得延州，旧曾相见，东城近东下住。\n被若着意引归家，放十分、以上抬举。\n小样罗衫，淡红拂过，风流万般做处。\n怕伊蓦地忆人时，梦中来、不要迷路。",
        "dynasty": "宋",
        "collection_info": null
    },
    {
        "uuid": "39aef6e805a3703c65a100286682e3a2",
        "title": "丑奴儿・采桑子 牡丹不好长春好",
        "author": "王仲甫",
        "content": "牡丹不好长春好，有个因依。\n一两枝儿。\n但是风光总属伊。\n当初祗为嫦娥种，月正明时。\n教恁芳菲。\n伴着团圆十二回。",
        "dynasty": "宋",
        "collection_info": null
    },
    {
        "uuid": "a26a77f16ce6be154f3d34c60c538a61",
        "title": "永遇乐 风折新英",
        "author": "王仲甫",
        "content": "风折新英，雨肥繁实，又还如豆。\n玉核初成，红腮尚浅，齿软酸透。\n粉墙低亚，佳人惊见，不管露沾襟袖。\n一枝钗子未插，应把手挪频嗅。\n相思病酒，只因思此，免使文君眉皱。\n入鼎调羹，攀林止渴，功业还依旧。\n看看飞燕，衔将春去，又将欲、黄昏时候。\n争如向、金盘满捧，共君王对酒。",
        "dynasty": "宋",
        "collection_info": null
    },
    {
        "uuid": "4020eace136c16403ca884c2e448574d",
        "title": "浪淘沙 素手水晶盘",
        "author": "王仲甫",
        "content": "素手水晶盘。\n垒起仙丸。\n红绡碾碎却成团。\n逗得安排金粟遍，何似鸡冠。\n味胜玉浆寒。\n只被宜酸。\n莫将荔子一般看。\n色淡香消僝僽损，才到长安。",
        "dynasty": "宋",
        "collection_info": null
    },
    {
        "uuid": "5cd7b41c96a6af33f6cc04a2579d4aa3",
        "title": "醉落魄・一斛珠 醉醒醒醉",
        "author": "王仲甫",
        "content": "醉醒醒醉。\n凭君会取皆滋味。\n浓斟琥珀香浮蚁。\n一入愁肠，便有阳春意。\n须将席幕为天地。\n歌前起舞花前睡。\n从他兀兀陶陶里。\n犹胜醒醒，惹得闲憔悴。",
        "dynasty": "宋",
        "collection_info": null
    },
    {
        "uuid": "a066bdf75a05873e22b9a511072a4a18",
        "title": "蓦山溪 挂冠神武",
        "author": "王仲甫",
        "content": "挂冠神武，来作烟花主。\n千里好江山，都尽是、君恩赐与。\n风勾月引，催上泛宅时，酒倾玉，脍堆雪，总道神仙侣。\n蓑衣箬笠，更着些儿雨。\n横笛两三声，晚云中、惊鸥来去。\n欲烦妙手，写入散人图，蜗角名，蝇头利，着甚来由顾。",
        "dynasty": "宋",
        "collection_info": null
    },
    {
        "uuid": "bfda8489fdfe38da00f379bdb6af12dc",
        "title": "留京师思归",
        "author": "王仲甫",
        "content": "黄金零落大刀头，玉筯归期划到秋。\n红锦寄鱼风逆浪，碧箫吹凤月当楼。\n伯劳知我经春别，香蜡窥人一夜愁。\n好去渡江千里梦，满天梅雨是苏州。",
        "dynasty": "宋",
        "collection_info": null
    }
]