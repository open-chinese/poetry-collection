[
    {
        "uuid": "2d74d94ab205674477bc4a5ccf3800a2",
        "title": "越溪吟",
        "author": "释永颐",
        "content": "石磊磊，猿啾啾，越王霸业秋山头。\n英雄丧尽知何数，可怪犹存浣纱处。\n当时月照清溪头，美人如水逐东流。\n至今片石终难改，千载犹含泽国羞。",
        "dynasty": "宋",
        "collection_info": null
    },
    {
        "uuid": "336782dae33ed3fc76ead1f0706f2aab",
        "title": "咏怀",
        "author": "释永颐",
        "content": "晨风荡原野，高林摩苍条。\n屋上野花落，阶前春草摇。\n少壮不可恃，金骨亦易销。\n夙志叹沈泯，晚心日幽寥。\n紫烟凌石峯，绿云生桂标。\n林怀颇清畅，况復灵景饶。",
        "dynasty": "宋",
        "collection_info": null
    },
    {
        "uuid": "0cd1175a2bc00998938e6c4ceed5aa55",
        "title": "食新茶",
        "author": "释永颐",
        "content": "自回山中来，泉石足幽弄。\n茶经犹挂壁，庭草积已众。\n拜先俄食新，香凝云乳动。\n心开神宇泰，境豁谢幽梦。\n至味延冥遐，灵爽脱尘控。\n静语生云雷，逸想超鸾凤。\n饱此岩壑真，清风愿遐送。",
        "dynasty": "宋",
        "collection_info": null
    },
    {
        "uuid": "8c640e50446d932d08328d4a7d58f68b",
        "title": "雨后对月",
        "author": "释永颐",
        "content": "清夜不復寐，萧然据胡床。\n对此九天上，阴魄含虚光。\n光飞激洞户，彩莹栖云塘。\n芙蓉杂羽盖，暗水流瑶芳。\n景异沈昔梦，心定闻空香。\n不知孤寂身，尚此山水乡。",
        "dynasty": "宋",
        "collection_info": null
    },
    {
        "uuid": "7ace3688615da38bde9b41d6845a61e5",
        "title": "秋日泛西湖",
        "author": "释永颐",
        "content": "水凉宜照影，与客上湖船。\n白浪翻红楫，青山映碧莲。\n鸟飞荷叶下，人散柳条边。\n烟盖归来晚，灯前鹤未眠。",
        "dynasty": "宋",
        "collection_info": null
    },
    {
        "uuid": "640d77eeca5d871dc1f5544abae58b7e",
        "title": "久雨",
        "author": "释永颐",
        "content": "山房十日雨，仰栋看行蜗。\n笋暗风庭竹，萱凝晚砌花。\n罂红留夕火，焙绿荐春芽。\n滴滴西窗下，清泉满石漥。",
        "dynasty": "宋",
        "collection_info": null
    },
    {
        "uuid": "2063b1a4375a1182d9a0e97ae70fd1c0",
        "title": "初秋忆湖上诸山",
        "author": "释永颐",
        "content": "山中夏日足幽娱，葛帔藤床诵宝书。\n白拂惹云黏几案，清香缘竹上空虚。\n草堂夜月秋花近，水阁晨霞夕霓疎。\n遥忆钱唐旧朝寺，绕湖钟梵早凉初。",
        "dynasty": "宋",
        "collection_info": null
    },
    {
        "uuid": "24e034d55858c5aaf0e4741a7a6ddd7b",
        "title": "雪中夜吟",
        "author": "释永颐",
        "content": "乱书尘席散清辉，竹院香凝宿火微。\n客去藓阶黏冻屐，鸟迷庭树入寒扉。\n重阴覆野春耕阔，列炬明山夜猎归。\n灯下老翁吟復听，断崖冰折碎声稀。",
        "dynasty": "宋",
        "collection_info": null
    },
    {
        "uuid": "de73e613ed1b5aa92e129f3de28c0735",
        "title": "山村日暮",
        "author": "释永颐",
        "content": "犊背斜阳暖，茅茨石树穿。\n行人识冈路，饥鹊噪沙田。\n远浦生微月，荒皋起暝烟。\n羣乌飞散尽，寒水漾渔船。",
        "dynasty": "宋",
        "collection_info": null
    },
    {
        "uuid": "9584869e10a15f9064e829644978fbac",
        "title": "山中晚兴",
        "author": "释永颐",
        "content": "松间石上听流泉，看尽云归宿鸟还。\n夕殿焚香春院闭，暮钟沈响月阶閒。\n非干独往轻遗世，自合离羣静掩关。\n林境翠深烟树合，正堪高卧纵疎顽。",
        "dynasty": "宋",
        "collection_info": null
    },
    {
        "uuid": "696a86274c2b46bd1449ec7a05398fd1",
        "title": "唐栖寺前",
        "author": "释永颐",
        "content": "唐栖寺前溪水流，客帆来往旧杭州。\n津亭树老无人记，得见几回僧白头。",
        "dynasty": "宋",
        "collection_info": null
    },
    {
        "uuid": "5864308a02e25d72a191d506d9d47d6e",
        "title": "观乌鸢山下藤树",
        "author": "释永颐",
        "content": "一株老树蔽荒林，下有藤悬巨蟒身。\n几度日斜乌鸟散，山昏鬼哭断行人。",
        "dynasty": "宋",
        "collection_info": null
    },
    {
        "uuid": "2eb0ad78da1a51ac4e307befac347cbb",
        "title": "金鹅晚眺",
        "author": "释永颐",
        "content": "天低野旷树蒙蒙，尽入金鹅望眼中。\n青嶂月生双雁去，碧溪云绕乱帆通。\n平篙落照沈烟墅，结阵寒鸦噪暝丛。\n岁月飞腾吾懒矣，昏钟迢递起秋宫。",
        "dynasty": "宋",
        "collection_info": null
    },
    {
        "uuid": "b7f00499af85900362e6aca4fe81ffc0",
        "title": "送僧归茜径",
        "author": "释永颐",
        "content": "吴渚僧归落日曛，故王宫井已无闻。\n水边尚有红蓝草，不染香衣染堑云。",
        "dynasty": "宋",
        "collection_info": null
    },
    {
        "uuid": "b73c0f7d9fdc99754e7e32a9fa06073a",
        "title": "牵牛花",
        "author": "释永颐",
        "content": "老梅枝上挂牵牛，引得青花上树头。\n秋圃日斜风露冷，倒垂长蔓拂鸣鸠。",
        "dynasty": "宋",
        "collection_info": null
    },
    {
        "uuid": "337cb300d5596dec1557d09ff37357bb",
        "title": "和韩涧泉韵题周晋仙山楹",
        "author": "释永颐",
        "content": "不翦亦不斲，山楹在尘表。\n石泉声淙淙，秀谷自围绕。\n是中玄览人，未见今日了。\n君固自无心，世亦不易晓。\n梦奠何可攀，颓然泰山小。\n当时岩壑人，百世何矫矫。\n清吟振霞缨，日翳羣阴悄。",
        "dynasty": "宋",
        "collection_info": null
    },
    {
        "uuid": "4fde53cc0000dd406656f7b7ea25c8fd",
        "title": "过吴门  其一",
        "author": "释永颐",
        "content": "故苑烟花百草香，五湖人去事茫茫。\n浮云几度春阴合，犹见西山白鹭行。",
        "dynasty": "宋",
        "collection_info": null
    },
    {
        "uuid": "f60bcd843c615612b806e1c6dc85e040",
        "title": "过吴门  其二",
        "author": "释永颐",
        "content": "花落春江一夜风，满江烟碧撼垂虹。\n轻舟浮载如天上，况是残云细雨中。",
        "dynasty": "宋",
        "collection_info": null
    },
    {
        "uuid": "13e65a2e07230790f24402912b4edfb6",
        "title": "汀涨",
        "author": "释永颐",
        "content": "泽国迷春涨，芳洲生绿波。\n浄涵汀树小，閒占浦云多。\n风晚低轻燕，川明媚浴鹅。\n望人烟思远，奈此暮山何。",
        "dynasty": "宋",
        "collection_info": null
    },
    {
        "uuid": "6a1827b14404522bc4653158a1bf106c",
        "title": "雪中送僧还竹阁  其一",
        "author": "释永颐",
        "content": "白公竹阁云生晚，城市人归夜雪平。\n灯在北高峯顶上，塔如千尺玉长檠。",
        "dynasty": "宋",
        "collection_info": null
    },
    {
        "uuid": "29c3258a2049c1a67129bf1ab74b1f3c",
        "title": "雪中送僧还竹阁  其二",
        "author": "释永颐",
        "content": "湖练平铺肃夜涛，柳翻王母白旌旄。\n舞残鹭翿归何处，天上飞花散碧桃。",
        "dynasty": "宋",
        "collection_info": null
    },
    {
        "uuid": "a284c5da971c7893fe2915112af92a9b",
        "title": "山乐官寄野斋",
        "author": "释永颐",
        "content": "山乐官，山乐官。\n尔为灵凤典音乐，想尔废职来考槃。\n莫厌山中多寂寞，山中无事忘忧乐。\n晓窗睡起春昼静，听尔幽情如有託。\n山乐官，山乐官。\n纵令致汝百鸟前，此声此曲终难传。",
        "dynasty": "宋",
        "collection_info": null
    },
    {
        "uuid": "576114b95db2b6a22b8208e21e283b32",
        "title": "往龙岫舟中",
        "author": "释永颐",
        "content": "龙山溪上路，短棹腊中行。\n雪霁寒郊阔，春回宿雾生。\n柳摇冰綫断，鹭起玉衣明。\n未见晴梅发，先思杖屦轻。",
        "dynasty": "宋",
        "collection_info": null
    },
    {
        "uuid": "1be49dc2edde07fd1822b0eed418c4ab",
        "title": "归练潭",
        "author": "释永颐",
        "content": "孤舟东下涉苹溪，两岸幽花送客西。\n到得山房绿阴满，午窗犹有子规啼。",
        "dynasty": "宋",
        "collection_info": null
    },
    {
        "uuid": "4c3299102a6019a8d561c2d6f385ac92",
        "title": "次韵答周伯弜信后见寄",
        "author": "释永颐",
        "content": "清茶相对饮山巵，忆在西峯寺裏时。\n今日云深无好伴，涧松独看挂猿枝。",
        "dynasty": "宋",
        "collection_info": null
    },
    {
        "uuid": "f976459174929403c733ae4d00aebda5",
        "title": "寄周宗圣",
        "author": "释永颐",
        "content": "我心如有失，曾未识南园。\n几见閒花落，频将好梦原。\n时贤多厚禄，君子尚衡门。\n诗卷逢僧寄，长吟落照村。",
        "dynasty": "宋",
        "collection_info": null
    },
    {
        "uuid": "99a3952871d8e62214157bced0564f32",
        "title": "游何山登道场",
        "author": "释永颐",
        "content": "中流望极山头寺，溪午闻钟泊柳津。\n春草细霑微雨润，老松高与碧虚邻。\n鹤归烟麓书堂废，虎去寒岩藓石皴。\n无奈薄游归路晚，水边风旆湿征尘。",
        "dynasty": "宋",
        "collection_info": null
    },
    {
        "uuid": "90738ba2f59d426d0ab8e04963e26b81",
        "title": "友人铜雀台砚",
        "author": "释永颐",
        "content": "异物留传因好古，南来箧笥伴瑶琴。\n漳河流水去无已，魏主荒台久废沈。\n往日姦文须九锡，今朝片瓦尚千金。\n所嗟人事多浮僞，谁识河滨古舜心。",
        "dynasty": "宋",
        "collection_info": null
    },
    {
        "uuid": "1e074c0da97afdf16a317357dfef6c08",
        "title": "过聚景园",
        "author": "释永颐",
        "content": "路绕长堤万柳斜，年年春草待香车。\n君王不宴芳春酒，空锁名园日暮花。",
        "dynasty": "宋",
        "collection_info": null
    },
    {
        "uuid": "5c7c79614382d04880bd01e81cab4d8b",
        "title": "宿村庄",
        "author": "释永颐",
        "content": "蝼蛄偷火照田沟，山鬼移灯上树头。\n枫岸夜深茅屋闭，月明沙鸟自相讴。",
        "dynasty": "宋",
        "collection_info": null
    },
    {
        "uuid": "1d58d2afb61a232d9c7090d4cd9f5b21",
        "title": "伯弜出示新题乐府四十章雄深雅健有长吉之风喜而有咏",
        "author": "释永颐",
        "content": "伟哉吴人周伯弜，国风雅颂今再昌。\n钧天洞庭不敢张，楚芈暗泣嗟穷湘。\n庆祚三百多祯祥，呜呼四十乐府章。\n春宵翦烛飞兰香，浩歌激烈声洋洋。\n贞魂义血流精光，姦鬼妬魄诛幽荒。\n土木闪怪踏雪僵，茫茫万窍塞鼓簧。\n再洗律吕调宫商，金玉振耀齐铿锵。\n一清一浊均阴阳，风霆变化始有常。\n咏歌唐虞及商汤，蒙瞽献纳皆赞襄。\n煌煌天子朝明堂，永被金石无哀伤。",
        "dynasty": "宋",
        "collection_info": null
    },
    {
        "uuid": "4ba023d895d81d3b06862eae9dbee48c",
        "title": "西峰日暮",
        "author": "释永颐",
        "content": "手携一束书，秋风独来此。\n松深夜月清，水冷芙蓉死。\n懒于檐下读，两眼悬秋水。\n时看涧鼠来，食我山茶子。",
        "dynasty": "宋",
        "collection_info": null
    },
    {
        "uuid": "1045fa9a8b0df4c1d8fdffcb8534c73c",
        "title": "老梅",
        "author": "释永颐",
        "content": "一度开花一度新，莫嫌终老旧花身。\n文君头白空衔怨，不及枝间碧藓春。",
        "dynasty": "宋",
        "collection_info": null
    },
    {
        "uuid": "d2d857a3aead93e57ef0557e76e12b45",
        "title": "闻子规",
        "author": "释永颐",
        "content": "客情谁是不思归，芳草春深未有期。\n昨夜月明啼更苦，山花满树落臙脂。",
        "dynasty": "宋",
        "collection_info": null
    },
    {
        "uuid": "48e42a56e49c18e5abd26068cd9cd53a",
        "title": "送王以通之官金陵  其一",
        "author": "释永颐",
        "content": "芳辰早失意兼衰，不拟君来重举杯。\n云暗月墙花气重，蜡残风幕鸟声催。\n醉乡人有江东役，乘兴船从阙下回。\n明日沙头相送罢，荼䕷小院独徘徊。",
        "dynasty": "宋",
        "collection_info": null
    },
    {
        "uuid": "87884080e44da6e0c2cc5903a8fcdcdf",
        "title": "送王以通之官金陵  其二",
        "author": "释永颐",
        "content": "伯符兄弟最英雄，千载青山绕故宫。\n宋祖只知曹马事，齐高还与獍枭同。\n暮箫尚带兰陵怨，春水多愁旧垒空。\n登览未应迷宿昔，夜猿啼在晋时枫。",
        "dynasty": "宋",
        "collection_info": null
    },
    {
        "uuid": "60a1f653c49d371c08be50cc6dbd8edb",
        "title": "湖上春晚",
        "author": "释永颐",
        "content": "水边三月芳菲晚，杨柳楼船拥万家。\n浩浩歌钟迷白日，不知烟寺落桐花。",
        "dynasty": "宋",
        "collection_info": null
    },
    {
        "uuid": "d968ebe49e7d1d36ce10970f673a10d2",
        "title": "龙山野望",
        "author": "释永颐",
        "content": "闻说西潘桑柘少，旧来多种紫樱桃。\n龙山春晚聊舒望，雪白梨花一丈高。",
        "dynasty": "宋",
        "collection_info": null
    },
    {
        "uuid": "8811a80f526d44449c379171cbeaad5a",
        "title": "云岩寺",
        "author": "释永颐",
        "content": "老来好古尚关心，寺裏荒题几度寻。\n山鹊报晴窥画阁，水鸡嫌雨上高林。\n麦残余冷收春候，楝落轻风滞晚阴。\n无限幽怀难具写，一凭阑罢一閒吟。",
        "dynasty": "宋",
        "collection_info": null
    },
    {
        "uuid": "71b1871120580a5bec6a91e9a746e4d1",
        "title": "秋日与知言学士",
        "author": "释永颐",
        "content": "水落小山浮，山人上下游。\n月崖烟桂晚，风浦石兰秋。\n食芰渔溪宿，烹葵野馆留。\n肩吾相对坐，清话不知休。",
        "dynasty": "宋",
        "collection_info": null
    },
    {
        "uuid": "9171e1ae51da2a20c0feadac109a90cf",
        "title": "后谷春晚",
        "author": "释永颐",
        "content": "烟冷云深燕不归，径多松叶少花枝。\n春风过尽无行客，白昼山獐饮石池。",
        "dynasty": "宋",
        "collection_info": null
    },
    {
        "uuid": "f06ed62a02f0a2fa4295abf148f90a15",
        "title": "姚震父自剡来喜晴郊行",
        "author": "释永颐",
        "content": "梅发春江棹绿波，越乡纔离认吴歌。\n寻花戴帽谁家去，载酒移船与客过。\n废馆夕阳寒柳动，古宫芳草白云多。\n山行每是清晨出，归路牛羊下远坡。",
        "dynasty": "宋",
        "collection_info": null
    },
    {
        "uuid": "ee351901664d840ec6dd78dd4c26e412",
        "title": "游霅城寄辉明远",
        "author": "释永颐",
        "content": "老来霅上经过少，不復虚堂拜皎然。\n窥庙野童惊古像，拊碑山客慕先贤。\n雨多乱水穿城过，日上苍山绕郡连。\n隔港木兰摇客棹，浦荷香散碧云天。",
        "dynasty": "宋",
        "collection_info": null
    },
    {
        "uuid": "86808c5237e07a93b680ebefa32a803d",
        "title": "题壁",
        "author": "释永颐",
        "content": "春来日日风兼雨，开户晴轩长翠萝。\n山鹊弄花飞不远，隔檐衝散落梅多。",
        "dynasty": "宋",
        "collection_info": null
    },
    {
        "uuid": "7ae85fd4bb809ef13565970ceb3eb66b",
        "title": "杉下聋僧",
        "author": "释永颐",
        "content": "殿阴古杉高百尺，苍弁虬髯森淀漆。\n林深化蝶粉光冷，威凤飘飖感仙实。\n旁有聋僧唤不闻，嗫嗫枯吟如有失。\n或时兀坐何堆豗，或时手把古书帙。\n帙中明星不復记，案上吟篇已亡律。\n居山六月不知暑，地凉艳草生幽苾。\n茶竈泥崩古藓黏，石盆仰地莲花出。\n山童昼睡靠其旁，袴如盘络不掩膝。\n僧今老矣无别怀，时梦响潭清汩汩。\n终当卜室居其偏，坐看蜿蜒舞清溢。",
        "dynasty": "宋",
        "collection_info": null
    },
    {
        "uuid": "ab3e75879d7b28ea1dec28ddf866a917",
        "title": "赠术者王髯",
        "author": "释永颐",
        "content": "王君僧服而胡鬚，赠我手写千隶书。\n秦汉古法沦俗笔，钟王秘刻藏绮疏。\n君游市俗谁问此，我好奇古贫无余。\n閒来古寺看画壁，醉去野店烹寒鱼。\n击竹有时谈九命，无钱踏雪走千墟。\n问君岁晚君何如，家有老婢归田庐。",
        "dynasty": "宋",
        "collection_info": null
    },
    {
        "uuid": "6e426fa4be50c8516dc0761eb468a899",
        "title": "寄行宫监门王以通  其一",
        "author": "释永颐",
        "content": "中兴天子议攻车，叹息诸公屈壮图。\n行殿不开尘锁合，至今风雨暗金铺。",
        "dynasty": "宋",
        "collection_info": null
    },
    {
        "uuid": "a40737cd7257799c34314c9f0f7657a0",
        "title": "寄行宫监门王以通  其二",
        "author": "释永颐",
        "content": "玉钩帘外前朝柳，斗鸭阑边小艳葩。\n莫道君王不曾问，好收银钥护宫花。",
        "dynasty": "宋",
        "collection_info": null
    },
    {
        "uuid": "1cff43acd7154465ec09c3bc71f60cef",
        "title": "山行与伯弜同赋野庙",
        "author": "释永颐",
        "content": "芳草没荒基，终年掩画扉。\n酒台干旧滴，香殿入斜晖。\n神树枝枝曲，山魈箇箇归。\n春来歌鼓动，野老荐春薇。",
        "dynasty": "宋",
        "collection_info": null
    },
    {
        "uuid": "edde5bdf4bb92a35bd972937853a3f1d",
        "title": "悼周晋仙  其一",
        "author": "释永颐",
        "content": "萧散嵇康辈，难教缚宦情。\n识高浑脱略，意广惜沈婴。\n老面烟霞古，醉衣苔藓生。\n西峯难独往，茶竈对谁烹。",
        "dynasty": "宋",
        "collection_info": null
    },
    {
        "uuid": "3901d39180cd47c5635064b4ec1ff8d8",
        "title": "悼周晋仙  其二",
        "author": "释永颐",
        "content": "诗救元和失，先生学最精。\n律严方苦硬，才大始纵横。\n贞曜何须谥，魏闲相继生。\n他年诗集着，风雅被家声。",
        "dynasty": "宋",
        "collection_info": null
    },
    {
        "uuid": "e30e718fcb426cee16795daf4977cb73",
        "title": "秋蝉",
        "author": "释永颐",
        "content": "日落秋蝉噪柳津，为伤风露咽声频。\n送晴送雨江亭外，偏感舟行晚泊人。",
        "dynasty": "宋",
        "collection_info": null
    },
    {
        "uuid": "9fd0f62efd9b7e0ca56b5bd2b87d6de2",
        "title": "干元山洪水",
        "author": "释永颐",
        "content": "干元山头洪水发，溪有长蛟潜伺察。\n两岸居人莫等閒，年深物怪终腾拔。\n往岁邻封遭水变，只道溪流凈如练。\n倏忽人烟数里间，夜半平沈皆不见。\n东南地坼干坤浮，几番赤子葬洪流。\n神龟去后不復返，休看浪打石人头。",
        "dynasty": "宋",
        "collection_info": null
    },
    {
        "uuid": "0b2b59be5543a9558419a6e0e5693a90",
        "title": "防风王庙",
        "author": "释永颐",
        "content": "万国方尊禹，防风殒殿趋。\n应怜舞干戚，独不碍唐虞。\n祭豆侵田鼠，灵幡触井乌。\n椒浆春奠罢，箫鼓舞村巫。",
        "dynasty": "宋",
        "collection_info": null
    },
    {
        "uuid": "be4344db989806b9341ec4c900e81e7d",
        "title": "郜溪别周伯弜",
        "author": "释永颐",
        "content": "夜馆寒相对，篝灯语不眠。\n夕烟生水郭，风柳泊沙船。\n暖弃山中宅，春耕葑上田。\n西峯晴霭碧，归去挹飞泉。",
        "dynasty": "宋",
        "collection_info": null
    },
    {
        "uuid": "52ad6e10f56c05e0a6de5f75b1428337",
        "title": "山池早秋",
        "author": "释永颐",
        "content": "荷叶倾香露，山池见早秋。\n石凉幽蟹过，枝脆雨蝉休。\n废堰凭虚涨，荒泉入乱流。\n水花红漠漠，相对渚云浮。",
        "dynasty": "宋",
        "collection_info": null
    },
    {
        "uuid": "c8adf6197e032a13ec3c679560a33e3c",
        "title": "晓离山隠",
        "author": "释永颐",
        "content": "出山便与山花别，清露丛边不得留。\n去伴水禽船上宿，石溪斜月下沧洲。",
        "dynasty": "宋",
        "collection_info": null
    },
    {
        "uuid": "eb88a8e52e4720cbd4753f1839899bdd",
        "title": "天竺秋日  其一",
        "author": "释永颐",
        "content": "翠滴千竿湿砌苔，曲廊花木小丛开。\n吴僧爱觅閒吟处，偷向花边竹裏来。",
        "dynasty": "宋",
        "collection_info": null
    },
    {
        "uuid": "6bf5e41094c35d14025614754e1beaf5",
        "title": "天竺秋日  其二",
        "author": "释永颐",
        "content": "行绕方池日又斜，青云小注湿秋霞。\n阑干几度浑敲遍，为引游鱼出浪花。",
        "dynasty": "宋",
        "collection_info": null
    },
    {
        "uuid": "c615dafb9da87ed1c8d6baa8d850fc71",
        "title": "震父与僧偕至",
        "author": "释永颐",
        "content": "王谢清游带越僧，共携山老坐吴亭。\n身閒不记为官日，落落吟诗读道经。",
        "dynasty": "宋",
        "collection_info": null
    },
    {
        "uuid": "6e7703242dbf4bb33615cc318977fdc1",
        "title": "茶炉",
        "author": "释永颐",
        "content": "炼泥合瓦本无功，火暖常留宿炭红。\n有客适从云外至，小瓶添水作松风。",
        "dynasty": "宋",
        "collection_info": null
    },
    {
        "uuid": "88e8f5eb58935fdd228416ea1b662efe",
        "title": "惜梅赠别",
        "author": "释永颐",
        "content": "芦管含愁苦怨春，况兼风雨送行频。\n数株零落寒云畔，难拣香枝寄远人。",
        "dynasty": "宋",
        "collection_info": null
    },
    {
        "uuid": "662745b6624cabf249a79466095fa397",
        "title": "雨窗",
        "author": "释永颐",
        "content": "江湖春水欲生时，开尽梅花雁北飞。\n风雨满庭人不寐，小窗灯火夜深微。",
        "dynasty": "宋",
        "collection_info": null
    },
    {
        "uuid": "d46cbc699ed1dd74bf3a8cfbaf2e227a",
        "title": "虎丘",
        "author": "释永颐",
        "content": "山色吴门少，行人爱此游。\n天高云阁晚，石裂剑池秋。\n虎去空陵变，僧栖古塔幽。\n上方曾眺远，落日驻扁舟。",
        "dynasty": "宋",
        "collection_info": null
    },
    {
        "uuid": "57b46ec0a97f46e9885b8c47f7a33dbf",
        "title": "送通上人归仙潭寺",
        "author": "释永颐",
        "content": "寺忆清溪遶，舟移曲岸分。\n塔昏飞雨怪，殿黑隠雷文。\n锡挂秋房冷，香浮夕帐熏。\n藓庭閒望过，碧鹤下晴云。",
        "dynasty": "宋",
        "collection_info": null
    },
    {
        "uuid": "04ea30a1fdf5f3b46feb99700067b296",
        "title": "雪中  其一",
        "author": "释永颐",
        "content": "风定片初微，移时鹊噪稀。\n曲塘添柳重，彤阁映花飞。\n鹤怪云黏石，僧疑月照扉。\n闭门高卧者，终岁復何依。",
        "dynasty": "宋",
        "collection_info": null
    },
    {
        "uuid": "a583992e5e742522ee6a37673dabf1e5",
        "title": "雪中  其二",
        "author": "释永颐",
        "content": "谷寺掩高扉，松亭雪侧垂。\n石幢围隠兽，野殿没寒鸱。\n路转空林积，风惊老树危。\n草堂香火静，山鹿到荒墀。",
        "dynasty": "宋",
        "collection_info": null
    },
    {
        "uuid": "a867909c41d573b7289d9f106a3265e3",
        "title": "感雁来红",
        "author": "释永颐",
        "content": "落落云中雁，亭亭阶下草。\n草心将变红，雁声来已早。\n霜风日夜催，对此忘吾老。\n玲珑叶数层，次第颜色好。\n燕脂染尽时，倚栏如醉倒。\n年年秋雁来，每被吟情恼。",
        "dynasty": "宋",
        "collection_info": null
    },
    {
        "uuid": "758d59e5b94614cba137f70b665c7da5",
        "title": "寄姚赣州",
        "author": "释永颐",
        "content": "雪蓬生剡溪，家近放鹤岑。\n晋士有遗风，爱寻支遁林。\n得善忘形服，率然披素襟。\n功名亦偶尔，王戴非无心。\n今人异古昔，贱义而怀琛。\n萧条石门咏，浩荡东山吟。\n如何昌黎翁，醉乡讥湎沈。\n玉带与金鱼，刘毕非所钦。",
        "dynasty": "宋",
        "collection_info": null
    },
    {
        "uuid": "b06123bae55b8cae7895691baa5a5387",
        "title": "秋馆",
        "author": "释永颐",
        "content": "林暑渐消歇，爽气浮高松。\n风蝉有遗响，露花结秋红。\n微月出东岭，碧云散遐穹。\n暮馆正虚寂，泉声杂鸣蛩。",
        "dynasty": "宋",
        "collection_info": null
    },
    {
        "uuid": "4e1c77150294e116830d1cdfc684b2d7",
        "title": "送别",
        "author": "释永颐",
        "content": "送别春湖动客心，荇花无浪飐寒金。\n晴山望极连江郡，沙鸟风樯度远林。",
        "dynasty": "宋",
        "collection_info": null
    },
    {
        "uuid": "bc669799878660588a26a4554af5466c",
        "title": "宿永安潭上",
        "author": "释永颐",
        "content": "子规啼在乱山中，废寺春深暮阁重。\n门外永安潭上水，朝昏惟送一楼钟。",
        "dynasty": "宋",
        "collection_info": null
    },
    {
        "uuid": "aa6b571faf77adbf77c6cf6b1c9f0e9f",
        "title": "水仙花",
        "author": "释永颐",
        "content": "洛浦香销佩解时，荆台归去峡云迟。\n绿罗湘带无心迭，玉坠头花一半垂。",
        "dynasty": "宋",
        "collection_info": null
    },
    {
        "uuid": "5e6bb88c9edb08a4ee0e066eda5280b7",
        "title": "送天竺僧还乡",
        "author": "释永颐",
        "content": "月冷云深天上寺，桂花千树遶楼台。\n归时若对閒人说，莫道身从月裏来。",
        "dynasty": "宋",
        "collection_info": null
    },
    {
        "uuid": "3863b6869cbc65632438b8120a10eb56",
        "title": "废宫",
        "author": "释永颐",
        "content": "渺渺笙歌散石筵，霓旌吹断网蛛悬。\n经年不锁青鸾殿，野鹤飞来玉几前。",
        "dynasty": "宋",
        "collection_info": null
    },
    {
        "uuid": "394e35c13b52395f9cc6bfb7a660a87c",
        "title": "溪上",
        "author": "释永颐",
        "content": "休文壠上阴云起，雨涨定安桥下水。\n渔人莫倚满溪流，见说长蛟剑为齿。",
        "dynasty": "宋",
        "collection_info": null
    },
    {
        "uuid": "f6d13d523a21a00b4720efb7b579de1c",
        "title": "看梅杂兴  其一",
        "author": "释永颐",
        "content": "春动晴山照野扉，早梅开后失归期。\n夕阳无柰山邮路，过尽行人雪满枝。",
        "dynasty": "宋",
        "collection_info": null
    },
    {
        "uuid": "60cbaa796b51fa6859eb997b65402908",
        "title": "看梅杂兴  其二",
        "author": "释永颐",
        "content": "挂头方帽与乌纱，兄自看梅弟煮茶。\n閒问水边行乐去，向阳浑有几株花。",
        "dynasty": "宋",
        "collection_info": null
    },
    {
        "uuid": "1702dec0a7734e0d6ef75c3052568c65",
        "title": "看梅杂兴  其三",
        "author": "释永颐",
        "content": "青松古院一株梅，寒殿无人花自开。\n日暮老僧清梵罢，夜深偷照月华来。",
        "dynasty": "宋",
        "collection_info": null
    },
    {
        "uuid": "86193363ac906791a31e6bf43ccae0bc",
        "title": "野棠花",
        "author": "释永颐",
        "content": "野火回飈掩旧株，新丛满眼临征途。\n绿攒深棘欲自蔽，千朵万朵争敷腴。\n新晴远客过林坂，烟涨吴船春泊晚。\n冶艳空摇荡子情，繁香暗逐吴姬远。\n吴姬漂泊行人愁，年年此花开不休。\n半压坏墙荒馆外，乱生春蕻野池头。\n人间买花贵纨绮，一世争知异朝市。\n曲槛朱栏转首空，野棠无主自成丛。",
        "dynasty": "宋",
        "collection_info": null
    },
    {
        "uuid": "8c9289ed57771385bf1f02a160c273a5",
        "title": "春暮怀伯弜",
        "author": "释永颐",
        "content": "篔筜深谷近青霄，春尽思君梦自劳。\n歌鸟不来香室掩，绶花空结紫藤高。\n荒池瓦砾迷芳草，晓案烟云拥墨袍。\n山近响潭多胜好，论诗无处觅刘曹。",
        "dynasty": "宋",
        "collection_info": null
    },
    {
        "uuid": "d9af6d40c054fde59c93fe31a3c3524d",
        "title": "苎渎夜泊",
        "author": "释永颐",
        "content": "吴城水冷秋风高，迎霜枫叶飘城壕。\n吴侬射利如射虏，高帆大艑横江涛。\n黄昏不顾风水恶，篙儿怒击何轻豪。\n苎渎人家惯迎接，憧憧来往无停艘。\n水上悬灯招夜泊，沙头认客相呼号。\n人生富贵多不足，亦有稗贩当勤劳。\n万斛高装谋重利，斗升未给浮轻舠。\n吾生最爱鲁仲连，封侯不受海上逃。\n轻世肆志甘贫贱，谁能富贵诎辱遭。\n夜歌新诗喜达旦，起看征雁飞云皋。",
        "dynasty": "宋",
        "collection_info": null
    },
    {
        "uuid": "f06ebf4b2d8f72cf83b9b7f8d5c6aa14",
        "title": "悼赵宰紫芝甫",
        "author": "释永颐",
        "content": "紫芝昔赋天台日，桐柏宫诗老更成。\n梦断玉楼春帐晓，蝶迷花院夕魂轻。\n钱郎旧体终难并，姚贾新裁近有声。\n有子无家须弔问，故交谁不为伤情。",
        "dynasty": "宋",
        "collection_info": null
    },
    {
        "uuid": "b1bb27585cf863c3066ec3acd62ae712",
        "title": "果熟",
        "author": "释永颐",
        "content": "方池曲沼动林花，竹院僧閒日又斜。\n西崦果园方晚熟，一双乌臼打乌鸦。",
        "dynasty": "宋",
        "collection_info": null
    },
    {
        "uuid": "049debf269eed4cd9fc39267c0ed363c",
        "title": "观小鱼",
        "author": "释永颐",
        "content": "藻间相失復相寻，水面争浮力未禁。\n隔岸木兰船欲去，浪花摇动一时沈。",
        "dynasty": "宋",
        "collection_info": null
    },
    {
        "uuid": "74019d76ebb03055391c545542dcee84",
        "title": "潭上",
        "author": "释永颐",
        "content": "落叶寒潭上，秋风钓艇閒。\n片云移晚渡，孤浪兀晴山。\n败栅寒芜拥，高枫夕照还。\n一鸥飞起处，烟霭暮溪湾。",
        "dynasty": "宋",
        "collection_info": null
    },
    {
        "uuid": "01efb2870379048f6c7be3d2f3347aff",
        "title": "龙岫南窗书怀",
        "author": "释永颐",
        "content": "茅堂犹未卜，幽兴日迟回。\n带雨听昏笛，和灯看落梅。\n春风三月近，客鬓二毛催。\n忆得初来日，山寒暝叶堆。",
        "dynasty": "宋",
        "collection_info": null
    },
    {
        "uuid": "d5c9f05ceff51cee5294b6298efed844",
        "title": "葺唐栖旧庐",
        "author": "释永颐",
        "content": "矫时无峻节，立行亏众美。\n远岳惮孤征，徘徊就乡里。\n人情好愉悦，我老齐贤鄙。\n娓娓听乡言，时时容侧耳。\n前修不可见，法社渐凋毁。\n名山半征徭，祖塔乱獐麂。\n林筑无清资，泽居循旧址。\n凿牖纳晴曦，莳竹临幽泚。\n时将了岁寒，闭户春风裏。",
        "dynasty": "宋",
        "collection_info": null
    },
    {
        "uuid": "f9fec7ed4598995e4033013fd2dbc016",
        "title": "裴六书堂",
        "author": "释永颐",
        "content": "数峯相对夕阴遮，新占书堂旧竹斜。\n地冷石阶秋菊小，一丛开得两三花。",
        "dynasty": "宋",
        "collection_info": null
    },
    {
        "uuid": "99e9d2f1ddc24207cf660bece2ce3e7a",
        "title": "西湖日暮",
        "author": "释永颐",
        "content": "渺渺春湖夕霭浮，落花飞燕打兰舟。\n游人半入烟城去，月照笙歌上水楼。",
        "dynasty": "宋",
        "collection_info": null
    },
    {
        "uuid": "72ebcdc497947f9980b5e5f6846c6d60",
        "title": "夜归",
        "author": "释永颐",
        "content": "昨夜溪上归，云下扣松扉。\n老褐启重钥，瘦厖循我衣。\n院静雨声大，气寒灯晕微。\n叨叨听林鸟，春歇诉无依。",
        "dynasty": "宋",
        "collection_info": null
    },
    {
        "uuid": "215d23bde3aee2236b3092f8cc045c28",
        "title": "秋晚",
        "author": "释永颐",
        "content": "拒霜花落碧潭秋，懒向山巅水际游。\n自看夕阳乌臼树，白云红叶乱溪流。",
        "dynasty": "宋",
        "collection_info": null
    },
    {
        "uuid": "e755007073064a0650decb5e4e971be8",
        "title": "送僧之金陵",
        "author": "释永颐",
        "content": "秋鍼感线溪，云衲几回披。\n陇月当窗夜，钟山入句时。\n梦依红树宿，寒渡碧江迟。\n吴楚繁幽胜，相逢苦未期。",
        "dynasty": "宋",
        "collection_info": null
    },
    {
        "uuid": "3057d8d4004578e0f41a07106b058040",
        "title": "将别旧山寄伯弜",
        "author": "释永颐",
        "content": "吾道贵日损，纪纲付有力。\n誓舍耕凿资，生以给信食。\n岁晏民物耗，霜枯鹰隼击。\n寂士无丰姿，空田罄尘积。\n小臧别我去，晚瓢先挂壁。\n饥寒併一身，舍下无遗迹。\n穷达不异趣，死生共短息。\n硕友谅难舍，他山终易适。",
        "dynasty": "宋",
        "collection_info": null
    },
    {
        "uuid": "b7678cf5d93674146af3cc3ab9e37bc2",
        "title": "鹫峰  其一",
        "author": "释永颐",
        "content": "山后山前行遍了，倚阑不是动秋吟。\n从头自较山中石，烟雨苔痕几片深。",
        "dynasty": "宋",
        "collection_info": null
    },
    {
        "uuid": "925dbd8f9fa6ba6b3bdc51b04e57362b",
        "title": "鹫峰  其二",
        "author": "释永颐",
        "content": "苔峯只就阶基列，卧榻云窗烟翠凉。\n老去山中贪胜赏，只应迢递负三湘。",
        "dynasty": "宋",
        "collection_info": null
    },
    {
        "uuid": "f9dcde2c1c93719aceb50c84714274bd",
        "title": "次韵伯弜值雨见留",
        "author": "释永颐",
        "content": "涧谷饶春雨，烹茶近石池。\n竹鸡鸣野壍，山雉出荒篱。\n草长藏初笋，花空只旧枝。\n旅怀吟不尽，刻竹记幽期。",
        "dynasty": "宋",
        "collection_info": null
    },
    {
        "uuid": "69b1581360c3202be602cb562efd7a73",
        "title": "送僧归霅寺坐夏",
        "author": "释永颐",
        "content": "道会三旬满，乡山九夏初。\n蝶移金鼓梦，龙护宝莲书。\n日落沙洲迥，苹香水殿虚。\n闭门溪上寺，好好自安居。",
        "dynasty": "宋",
        "collection_info": null
    },
    {
        "uuid": "d970cc0b0df4f8fca94b0eec3bd8facb",
        "title": "月夜游冷泉亭",
        "author": "释永颐",
        "content": "地灵泉上寺，松壑定深清。\n独听子规叫，况逢山月明。\n树藏春洞黑，石拥夜泉鸣。\n日出喧车马，终非隠者情。",
        "dynasty": "宋",
        "collection_info": null
    },
    {
        "uuid": "722ecd007a1ebaf512547e5f43bc69c4",
        "title": "寄友",
        "author": "释永颐",
        "content": "闻君萧散在田庐，想见琴书足自娱。\n欲挈瓶盂就茅屋，桃源图上有僧无。",
        "dynasty": "宋",
        "collection_info": null
    },
    {
        "uuid": "b8f0d9489cb23e5308a7246cab336f80",
        "title": "听琴",
        "author": "释永颐",
        "content": "蘼芜香散楚江头，湘竹丛边泪不收。\n莫把朱丝写离恨，夜深帘外鬼神愁。",
        "dynasty": "宋",
        "collection_info": null
    },
    {
        "uuid": "a263984fb3262edd3f7e4f5d1891ddcf",
        "title": "咏怀",
        "author": "释永颐",
        "content": "落日重云下，哀哀闻子规。\n荆玉化为土，湘泪摧空枝。\n彼禽復何怨，岁岁号春时。\n春风自无情，众芳日夜衰。\n冉冉无终极，哀乐徒尔为。\n睇彼川上流，浩荡无前期。",
        "dynasty": "宋",
        "collection_info": null
    },
    {
        "uuid": "2687f1570ea9003812ea69a75ad86f37",
        "title": "春日泛舟",
        "author": "释永颐",
        "content": "野外苔矶好，孤舟未可抛。\n碧溪沿谷口，晴柳护塘坳。\n波静鱼吹沫，林深鹊隠巢。\n轻云障暖日，閒思渺春郊。",
        "dynasty": "宋",
        "collection_info": null
    },
    {
        "uuid": "778211d516ae36db445775486a23ac3f",
        "title": "庭心草",
        "author": "释永颐",
        "content": "兀坐转流光，见尔庭心草。\n亭亭花未开，靡靡叶先老。\n潜荄几化萤，芳蕤暂妍好。\n悁虑果徒劳，吾言非计早。",
        "dynasty": "宋",
        "collection_info": null
    },
    {
        "uuid": "b5063c170b3cee3a1c70333c0889e993",
        "title": "山乐官",
        "author": "释永颐",
        "content": "古来歌舞者，乐极总幽沈。\n山鬼昼无影，春禽歌好音。\n梨园虚宝閟，玉树慢荒淫。\n一曲烟萝外，伤哉悲乐心。",
        "dynasty": "宋",
        "collection_info": null
    },
    {
        "uuid": "e3b759e059f0adcc05cfa031bc96a991",
        "title": "过青芝村观晚梅",
        "author": "释永颐",
        "content": "梅花树下春风静，苔荒荠老围春井。\n山翁汲泉来点茶，触残花下玲珑影。",
        "dynasty": "宋",
        "collection_info": null
    },
    {
        "uuid": "2732c53ab99e252f564725e938a51520",
        "title": "送别韶溪权上人",
        "author": "释永颐",
        "content": "溪行逢雪后，明月照孤身。\n夜榜闻烟艇，春耕见穑人。\n早梅容易落，征路往来频。\n应感随阳雁，年年度柳津。",
        "dynasty": "宋",
        "collection_info": null
    },
    {
        "uuid": "48192d9d4c22830f6ab82d9052518e45",
        "title": "松陵答友人",
        "author": "释永颐",
        "content": "鬰罗天上挹星躔，拾羽编衣泛碧莲。\n长笛乱吹明月夜，秋风濯足太湖边。",
        "dynasty": "宋",
        "collection_info": null
    },
    {
        "uuid": "ab32fbc0e2ab00cddedad454af35dc16",
        "title": "忆旧隠付柔上人",
        "author": "释永颐",
        "content": "遥忆荒阶碧藓生，木兰露重滴归情。\n秋山松桂皆森爽，夜馆星河几晦明。\n溪色乍凉双鹭下，雨声纔绝一蝉鸣。\n经房旧掩青枫老，此夜无人月影清。",
        "dynasty": "宋",
        "collection_info": null
    },
    {
        "uuid": "d22eae63344e9abf789adfd385afcda6",
        "title": "寄凤山满上人",
        "author": "释永颐",
        "content": "空生久不来，端居常掩室。\n缅怀旧林社，泉壑翳清密。\n古凤閟灵音，野竹无花实。\n动植皆营营，忘言消永日。",
        "dynasty": "宋",
        "collection_info": null
    },
    {
        "uuid": "a7f9ea16bb1ce8b50c36bc0c1e21f920",
        "title": "周令自江夏归郜溪",
        "author": "释永颐",
        "content": "芳草萋迷征骑归，且依张负入书帷。\n家园懒记閒花草，蔬豆重甘旧藿葵。\n崔颢能吟有陈迹，祢衡作赋想当时。\n才能往往为身累，好读渊明饮酒诗。",
        "dynasty": "宋",
        "collection_info": null
    },
    {
        "uuid": "27abda30a921f7474e5af481a5413cea",
        "title": "春至  其一",
        "author": "释永颐",
        "content": "松鸣山欲浮，昨夜春风过。\n晓户启晴光，早鶑啼一箇。",
        "dynasty": "宋",
        "collection_info": null
    },
    {
        "uuid": "689877b0d4c2ad52cf483acb8eaad1d7",
        "title": "春至  其二",
        "author": "释永颐",
        "content": "朝吟还自酬，暮吟还自酢。\n年光整整来，山房人亦乐。",
        "dynasty": "宋",
        "collection_info": null
    },
    {
        "uuid": "81ddd5d1c4e4089e06fda1b8e4b30757",
        "title": "吕晋叔着作遗新茶",
        "author": "释永颐",
        "content": "四叶及王游，共家原坂岭。\n岁摘建溪春，争先取晴景。\n大窠有壮液，所发必奇颖。\n一朝团焙成，价与黄金逞。\n吕侯得乡人，分赠我已幸。\n其赠几何多，六色十五餠。\n每餠包青蒻，红籤缠素苘。\n屑之云雪轻，啜已神魄惺。\n会待佳客来，侑谈当昼永。",
        "dynasty": "宋",
        "collection_info": null
    },
    {
        "uuid": "23814d0496c3cd7b88eaf13e11b70406",
        "title": "游张园观海棠戏作",
        "author": "释永颐",
        "content": "春色都将付海棠，羣仙会处锦屏张。\n约斋妙出春风手，子美无情为发扬。",
        "dynasty": "宋",
        "collection_info": null
    },
    {
        "uuid": "0411a92e6d70fda73b55438b08b0bac9",
        "title": "雪中海棠",
        "author": "释永颐",
        "content": "蜀妃夜谒紫虚皇，玉凤差参促晓妆。\n讌罢瑶台魂未醒，臙脂脸上白云香。",
        "dynasty": "宋",
        "collection_info": null
    },
    {
        "uuid": "22ad67bf638a7cddb86ca395729bba12",
        "title": "夏夜怀洞霄  其一",
        "author": "释永颐",
        "content": "跣足曾穿古洞，衲衣挂在长松。\n一别烟霄十载，夜来梦入西峯。",
        "dynasty": "宋",
        "collection_info": null
    },
    {
        "uuid": "b46d01b8c614d3715abb94ec7a816ad4",
        "title": "夏夜怀洞霄  其二",
        "author": "释永颐",
        "content": "凉夜宛游清境，归时尚爱攀松。\n回首云烟满目，尽遮九锁寒峯。",
        "dynasty": "宋",
        "collection_info": null
    }
]