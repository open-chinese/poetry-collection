[
    {
        "title": "建炎丞相成国吕忠穆公退老堂",
        "author": "秦梓",
        "content": "钓璜大老旧家声，崧岳储精甫再生。\n乐道有心安畎亩，逢时无计避功名。\n已扶皦日归黄道，欲养丹砂隐赤城。\n十里梅花千箇竹，北窗高卧有余清。",
        "dynasty": "宋",
        "collection_info": null
    },
    {
        "title": "贞义女咏",
        "author": "秦梓",
        "content": "史氏之女生寒门，白璧粲粲贞义存。\n上无所天漂为业，春风三十报母恩。\n斩奢芟尚白日昏，子胥脱身间道奔。\n远来困穷乞于此，漂母进食哀王孙。\n子胥还吴雪雠耻，贞女可怜身已死。\n一饭之德古必偿，遗以百金投濑沚。\n谪仙高才起幽沈，奕奕穹碑照江水。\n有客停舟临古祠，凉飈动水兴遐思。\n蕉黄荔丹几千古，焄蒿悽怆若见之。\n更怜抉目人已去，姑苏台上草萋萋。",
        "dynasty": "宋",
        "collection_info": null
    }
]