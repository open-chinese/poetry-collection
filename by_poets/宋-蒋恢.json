[
    {
        "uuid": "3b6eee31f0ac34ab7970e8844c114f2d",
        "title": "舟回练塘",
        "author": "蒋恢",
        "content": "柁转秋塘逈，寒光彻万寻。\n叶声风外急，吟思雨中深。\n白髪存公道，青山适素心。\n疏钟何处起，暝色正沈沈。",
        "dynasty": "宋",
        "collection_info": null
    },
    {
        "uuid": "060f6d515858e9f235e8a85fbf5e41fb",
        "title": "野色",
        "author": "蒋恢",
        "content": "幽事每堪娱，秋深晚霁初。\n帆分江影破，风勒鸟行疏。\n山色美无度，稻花香可书。\n逍遥今夕意，未厌短辕车。",
        "dynasty": "宋",
        "collection_info": null
    },
    {
        "uuid": "80cc91c02b9edc1c6db4050f9d882f34",
        "title": "三月晦日偶成",
        "author": "蒋恢",
        "content": "一年芳信雨消磨，负此吟怀奈若何。\n倚槛忽惊新绿暗，扫轩更惜落红多。\n春归惟有时禽觉，睡足从渠日影蹉。\n闲裏工夫闲受用，惜无闲客肯相过。",
        "dynasty": "宋",
        "collection_info": null
    },
    {
        "uuid": "2089ee575feec390f7c1785a252de2f9",
        "title": "行山",
        "author": "蒋恢",
        "content": "六尺枯筇度远岑，野花啼鸟助清吟。\n云低似觉天根近，磵远因知地脉深。\n阅世岂容无正眼，穷源须要识初心。\n春寒局促良堪厌，一笑阳和破积阴。",
        "dynasty": "宋",
        "collection_info": null
    },
    {
        "uuid": "0b388d4c4a019f8206409d3dc2cb015c",
        "title": "甲辰腊日遣兴",
        "author": "蒋恢",
        "content": "腊裏春前日日阴，西畴弥觉水云深。\n梅边句好无人觅，竹外烟轻有鸟吟。\n发兴合穷千里目，着书聊寄百年心。\n翻云覆雨谁能问，纳纳干坤古復今。",
        "dynasty": "宋",
        "collection_info": null
    },
    {
        "uuid": "3935f3e35e47fe575f3c4986a893ba6e",
        "title": "秋夜读书",
        "author": "蒋恢",
        "content": "白纻乌纱不耐凉，晚风吹月上莓墙。\n旧书重读添新味，二尺檠边夜正长。",
        "dynasty": "宋",
        "collection_info": null
    },
    {
        "uuid": "e71748e7aefd0e56b925da6753768058",
        "title": "秋吟",
        "author": "蒋恢",
        "content": "落叶纷纷捲地来，手持六角障黄埃。\n何人真解知秋意，与上凌虚百尺台。",
        "dynasty": "宋",
        "collection_info": null
    },
    {
        "uuid": "a4b9229fd9d1a1cde773a599b261c116",
        "title": "重午",
        "author": "蒋恢",
        "content": "逝水光阴不肯停，又从菰黍重寻盟。\n平生不学采莲曲，只读离骚配酒兵。",
        "dynasty": "宋",
        "collection_info": null
    },
    {
        "uuid": "4d1105ac5beb2a0fd8f052e2ccbea58f",
        "title": "睡起",
        "author": "蒋恢",
        "content": "幽鸟无言啄落花，风吹榆荚打窗纱。\n先生酒醒绿阴裏，笑听蜂儿报晚衙。",
        "dynasty": "宋",
        "collection_info": null
    }
]