[
    {
        "uuid": "9a624bb683b8308918330e81200c85e0",
        "title": "神灯",
        "author": "朱天民",
        "content": "昔向长老说，北山有神灯。\n六月神初度，邑人竞高登。\n夜深无消息，忽其见崚嶒。\n璀璨作奇葩，点缀横玉绳。\n渐渐出阴壑，两两度松藤。\n乍明既倏晦，此没或彼兴。\n光中若有人，前后相参承。\n久久乃散去，各自为侪朋。\n神意会羣望，欢尽车方升。\n我家枕朔冈，梦寐云气腾。\n日暮启窗户，挥扇却炎蒸。\n跂于默一祝，祥光来相应。\n体大赤杲日，中莹融明冰。\n此乃少为贵，羣嘱当未曾。",
        "dynasty": "宋",
        "collection_info": null
    }
]