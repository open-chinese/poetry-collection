[
    {
        "title": "之一",
        "author": "佚名",
        "content": "行行重行行，与君生别离。\n相去万余里，各在天一涯。\n道路阻且长，会面安可知。\n胡马依北风，越鸟巢南枝。\n相去日已远，衣带日已缓。\n浮云蔽白日，游子不顾返。\n思君令人老，岁月忽已晚。\n弃捐勿复道，努力加餐饭。",
        "dynasty": "汉",
        "collection_info": {
            "collection": "古诗十九首"
        }
    },
    {
        "title": "之二",
        "author": "佚名",
        "content": "青青河畔草，郁郁园中柳。\n盈盈楼上女，皎皎当窗牖。\n娥娥红粉妆，纤纤出素手。\n昔为娼家女，今为荡子夫。\n荡子行不归，空床难独守。",
        "dynasty": "汉",
        "collection_info": {
            "collection": "古诗十九首"
        }
    },
    {
        "title": "之三",
        "author": "佚名",
        "content": "青青陵上柏，磊磊涧中石。\n人生天地间，忽如远行客。\n斗酒相娱乐，聊厚不为薄。\n驱车策驽马，游戏宛与洛。\n洛中何郁郁，冠带自相索。\n长衢罗夹巷，王侯多第宅。\n两宫遥相望，双阙百余尺。\n极宴娱心意，戚戚何所迫？",
        "dynasty": "汉",
        "collection_info": {
            "collection": "古诗十九首"
        }
    },
    {
        "title": "之四",
        "author": "佚名",
        "content": "今日良宴会，欢乐难具陈。\n弹筝奋逸响，新声妙入神。\n令德唱高言，识曲听其真。\n齐心同所愿，含意俱未申。\n人生寄一世，奄忽若飙尘。\n何不策高足，先据要路津。\n无为守贫贱，坎轲长苦辛",
        "dynasty": "汉",
        "collection_info": {
            "collection": "古诗十九首"
        }
    },
    {
        "title": "之五",
        "author": "佚名",
        "content": "西北有高楼，上与浮云齐。\n交疏结绮窗，阿阁三重阶。\n上有弦歌声，音响一何悲！\n谁能为此曲，无乃杞梁妻。\n清商随风发，中曲正徘徊。\n一弹再三叹，慷慨有余哀。\n不惜歌者苦，但伤知音稀。\n愿为双鸿鹄，奋翅起高飞。",
        "dynasty": "汉",
        "collection_info": {
            "collection": "古诗十九首"
        }
    },
    {
        "title": "之六",
        "author": "佚名",
        "content": "涉江采芙蓉，兰泽多芳草。\n采之欲遗谁，所思在远道。\n还顾望旧乡，长路漫浩浩。\n同心而离居，忧伤以终老。",
        "dynasty": "汉",
        "collection_info": {
            "collection": "古诗十九首"
        }
    },
    {
        "title": "之七",
        "author": "佚名",
        "content": "明月皎夜光，促织鸣东壁。\n玉衡指孟冬，众星何历历。\n白露沾野草，时节忽复易。\n秋蝉鸣树间，玄鸟逝安适。\n昔我同门友，高举振六翮。\n不念携手好，弃我如遗迹。\n南箕北有斗，牵牛不负轭。\n良无盘石固，虚名复何益？",
        "dynasty": "汉",
        "collection_info": {
            "collection": "古诗十九首"
        }
    },
    {
        "title": "之八",
        "author": "佚名",
        "content": "冉冉狐生竹，结根泰山阿。\n与君为新婚，兔丝附女萝。\n兔丝生有时，夫妇会有宜。\n千里远结婚，悠悠隔山陂。\n思君令人老，轩车来何迟！\n伤彼蕙兰花，含英扬光辉。\n过时而不采，将随秋草萎。\n君亮执高节，贱妾亦何为！",
        "dynasty": "汉",
        "collection_info": {
            "collection": "古诗十九首"
        }
    },
    {
        "title": "之九",
        "author": "佚名",
        "content": "庭中有奇树，绿叶发华滋。\n攀条折其荣，将以遗所思。\n馨香盈怀袖，路远莫致之。\n此物何足贵，但感别经时。",
        "dynasty": "汉",
        "collection_info": {
            "collection": "古诗十九首"
        }
    },
    {
        "title": "之十",
        "author": "佚名",
        "content": "迢迢牵牛星，皎皎河汉女。\n纤纤擢素手，札札弄机杼。\n终日不成章，泣涕零如雨。\n河汉清且浅，相去复几许。\n盈盈一水间，脉脉不得语。",
        "dynasty": "汉",
        "collection_info": {
            "collection": "古诗十九首"
        }
    },
    {
        "title": "之十一",
        "author": "佚名",
        "content": "回车驾言迈，悠悠涉长道。\n四顾何茫茫，东风摇百草。\n所遇无故物，焉得不速老。\n盛衰各有时，立身苦不早。\n人生非金石，岂能长寿考？\n奄忽随物化，荣名以为宝。",
        "dynasty": "汉",
        "collection_info": {
            "collection": "古诗十九首"
        }
    },
    {
        "title": "之十二",
        "author": "佚名",
        "content": "东城高且长，逶迤自相属。\n回风动地起，秋草萋已绿。\n四时更变化，岁暮一何速！\n晨风怀苦心，蟋蟀伤局促。\n荡涤放情志，何为自结束！\n燕赵多佳人，美者颜如玉。\n被服罗裳衣，当户理清曲。\n音响一何悲！弦急知柱促。\n驰情整巾带，沉吟聊踯躅。\n思为双飞燕，衔泥巢君屋。",
        "dynasty": "汉",
        "collection_info": {
            "collection": "古诗十九首"
        }
    },
    {
        "title": "之十三",
        "author": "佚名",
        "content": "驱车上东门，遥望郭北墓。\n白杨何萧萧，松柏夹广路。\n下有陈死人，杳杳即长暮。\n潜寐黄泉下，千载永不寤。\n浩浩阴阳移，年命如朝露。\n人生忽如寄，寿无金石固。\n万岁更相送，贤圣莫能度。\n服食求神仙，多为药所误。\n不如饮美酒，被服纨与素。",
        "dynasty": "汉",
        "collection_info": {
            "collection": "古诗十九首"
        }
    },
    {
        "title": "之十四",
        "author": "佚名",
        "content": "去者日以疏，生者日已亲。\n出郭门直视，但见丘与坟。\n古墓犁为田，松柏摧为薪。\n白杨多悲风，萧萧愁杀人！\n思还故里闾，欲归道无因。",
        "dynasty": "汉",
        "collection_info": {
            "collection": "古诗十九首"
        }
    },
    {
        "title": "之十五",
        "author": "佚名",
        "content": "生年不满百，常怀千岁忧。\n昼短苦夜长，何不秉烛游！\n为乐当及时，何能待来兹？\n愚者爱惜费，但为后世嗤。\n仙人王子乔，难可与等期。",
        "dynasty": "汉",
        "collection_info": {
            "collection": "古诗十九首"
        }
    },
    {
        "title": "之十六",
        "author": "佚名",
        "content": "凛凛岁云暮，蝼蛄夕鸣悲。\n凉风率已厉，游子寒无衣。\n锦衾遗洛浦，同袍与我违。\n独宿累长夜，梦想见容辉。\n良人惟古欢，枉驾惠前绥。\n愿得常巧笑，携手同车归。\n既来不须臾，又不处重闱。\n亮无晨风翼，焉能凌风飞？\n眄睐以适意，引领遥相［目希］。\n徒倚怀感伤，垂涕沾双扉。",
        "dynasty": "汉",
        "collection_info": {
            "collection": "古诗十九首"
        }
    },
    {
        "title": "之十七",
        "author": "佚名",
        "content": "孟冬寒气至，北风何惨栗。\n愁多知夜长，仰观众星列。\n三五明月满，四五蟾兔缺。\n客从远方来，遗我一书札。\n上言长相思，下言久离别。\n置书怀袖中，三岁字不灭。\n一心抱区区，惧君不识察。",
        "dynasty": "汉",
        "collection_info": {
            "collection": "古诗十九首"
        }
    },
    {
        "title": "之十八",
        "author": "佚名",
        "content": "客从远方来，遗我一端绮。\n相去万余里，故人心尚尔。\n文彩双鸳鸯，裁为合欢被。\n着以长相思，缘以结不解。\n以胶投漆中，谁能别离此？",
        "dynasty": "汉",
        "collection_info": {
            "collection": "古诗十九首"
        }
    },
    {
        "title": "之十九",
        "author": "佚名",
        "content": "明月何皎皎，照我罗床纬。\n忧愁不能寐，揽衣起徘徊。\n客行虽云乐，不如早旋归。\n出户独彷徨，愁思当告谁！\n引领还入房，泪下沾裳衣。",
        "dynasty": "汉",
        "collection_info": {
            "collection": "古诗十九首"
        }
    }
]