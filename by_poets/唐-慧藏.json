[
    {
        "title": "弄珠吟",
        "author": "慧藏",
        "content": "落落明珠耀百千，森萝万像镜中悬。\n光透三千越大千，四生六类一灵源。\n凡圣闻珠谁不羡，瞥起心求浑不见。\n对面看珠不识珠，寻珠逐物当时变。\n千般万般况珠喻，珠离百非超四句。\n只这珠生是不生，非为无生珠始住。\n如意珠，大圆镜，亦有人中（《宗》作「中人」）唤作性。\n分身百亿我珠分，无始本净如今净。\n日用真珠是佛陀，何劳逐物浪波波。\n隐现则（《宗》作「即」）今无二相，对面看珠识得摩（《宗》作「么」）。\n（见《祖堂集》卷十四，《宗镜录》卷十一收末九句）。",
        "dynasty": "唐",
        "collection_info": null
    }
]