[
    {
        "uuid": "4ef8bdb9f0151bbb3c235890b872b8ef",
        "title": "偈七首  其一",
        "author": "释允韶",
        "content": "一五二五，机轮无阻。\n南山起云，北山下雨。\n有人却道锦上添花，有人又道泥中洗土。\n有人又道离此二途，便见丹霄独步。\n若总如斯论量，山僧未敢相许。",
        "dynasty": "宋",
        "collection_info": null
    },
    {
        "uuid": "27115c6f2bf4d5887b8edaf6a6e055b3",
        "title": "偈七首  其二",
        "author": "释允韶",
        "content": "老汉当年腊月八，三更夜半颠狂发。\n刚把长钉钉眼睛，直至而今未能拔。",
        "dynasty": "宋",
        "collection_info": null
    },
    {
        "uuid": "337df6d5ffa71536d4bc762f759af1de",
        "title": "偈七首  其三",
        "author": "释允韶",
        "content": "月月初一十五，处处槌钟打鼓。\n若不毁谤禅道，便是呵駡佛祖。\n尽道慈悲接人，毕竟无过于此。\n承天鼻孔笑伊，直是未敢相许。\n坐人舌头即不无，争教无舌人解语。",
        "dynasty": "宋",
        "collection_info": null
    },
    {
        "uuid": "66d30dbb0a2d99b93d49f13b85c803fe",
        "title": "偈七首  其四",
        "author": "释允韶",
        "content": "秋光清浅时，白鹭和烟岛。\n良哉观世音，全身入荒草。",
        "dynasty": "宋",
        "collection_info": null
    },
    {
        "uuid": "1243b4ceac73099418294da10ccbdbad",
        "title": "偈七首  其五",
        "author": "释允韶",
        "content": "宝剑未出匣，神光射斗牛。\n千兵虽易得，一将实难求。",
        "dynasty": "宋",
        "collection_info": null
    },
    {
        "uuid": "4c8488f9d2a888f932321c972c6ae6a6",
        "title": "偈七首  其六",
        "author": "释允韶",
        "content": "八月秋，何处热。\n风入松，声瑟瑟。\n落霞孤鹜齐飞，秋水长天一色。\n不是对景对机，不是应时应节。\n下座巡堂去，吃茶珍重歇。",
        "dynasty": "宋",
        "collection_info": null
    },
    {
        "uuid": "4f31b7f6658e1cce8c168a73bd858c1d",
        "title": "偈七首  其七",
        "author": "释允韶",
        "content": "篱畔黄花含晓露，庭前丹桂喷秋香。\n明明此物非他物，脱体承当不厮当。",
        "dynasty": "宋",
        "collection_info": null
    }
]