[
    {
        "uuid": "2a104e9180b8dd3daf29ed650be36a8f",
        "title": "乐府杂拟  其一",
        "author": "黄彦平",
        "content": "惊风吹鸿鹄，一举仪天衢。\n劲翮自肃肃，弱羽犹区区。\n时于蒿艾间，得粒鸣相呼。\n永愧燕雀情，我岂不足欤。\n鹏运与鸥没，远近各有图。\n方当绝四海，安敢怀此都。",
        "dynasty": "宋",
        "collection_info": null
    },
    {
        "uuid": "9e5ce820fcc2c8b73fb496fb2b78e138",
        "title": "乐府杂拟  其二",
        "author": "黄彦平",
        "content": "用意崎岖外，人贵真相知。\n张耳望陈余，汲黯是魏其。\n所谓刎颈交，首身果不随。\n太行摧车险，蜀道登天危。\n坐席有畏涂，方笑剑头炊。\n老翁牙齿脱，年少莫相疑。",
        "dynasty": "宋",
        "collection_info": null
    },
    {
        "uuid": "b2d5382a3d63ba06c8f4244b5c85d4f7",
        "title": "乐府杂拟  其三",
        "author": "黄彦平",
        "content": "古来达士志，爱日怀兢慎。\n皇皇百年心，穆穆三才顺。\n后生不作意，易名才慕蔺。\n感慨能几何，繁华终共尽。\n不须吟梁父，亦勿歌虞殡。\n当从箪瓢人，勇退以为进。",
        "dynasty": "宋",
        "collection_info": null
    },
    {
        "uuid": "f9d1d5c32466b7270f8ca654de7b1866",
        "title": "乐府杂拟  其四",
        "author": "黄彦平",
        "content": "往者东门瓜，近接咸阳道。\n炎风沉玉甃，宿露薅瑶草。\n召平磊落人，此亦有何好。\n常时玩鈎带，不復嘆枯槁。\n武陵桃易华，甪里芝难老。\n战争兹云始，贱贫傥长保。",
        "dynasty": "宋",
        "collection_info": null
    },
    {
        "uuid": "c7fc2ee1bcc7641c26160cce4a38e85c",
        "title": "乐府杂拟  其五",
        "author": "黄彦平",
        "content": "青青佳蔬色，春事幽人家。\n为政一畦足，葱韭纷菁华。\n贫士食有经，愿欲不得奢。\n鲑种二十七，笾豆无添加。\n寒翠濯露雨，甘芳供齿牙。\n菜花亦不恶，何独爱桃花。",
        "dynasty": "宋",
        "collection_info": null
    },
    {
        "uuid": "7cdafd3a8543cc5d9aca508e1728cb93",
        "title": "乐府杂拟  其六",
        "author": "黄彦平",
        "content": "忘机对芳草，一目青浮浮。\n荣枯四时行，寂寞万事休。\n树谖见国风，采菊闻灵修。\n空残飞蓬首，讵返王孙游。\n韩子木强人，臭味谁敢投。\n暮年还小黠，不肯辨熏莸。",
        "dynasty": "宋",
        "collection_info": null
    },
    {
        "uuid": "93d126c139787fbbe6b799921224cda8",
        "title": "乐府杂拟  其七",
        "author": "黄彦平",
        "content": "修竹不受暑，飘然无定着。\n炯炯月明枝，萧萧风陨箨。\n佳人洞天晓，羞多頩怒薄。\n玉雪生林际，绀袖花零落。\n尘埃褦襶子，执热何由濯。\n亦復起遐瞻，层冰架松壑。",
        "dynasty": "宋",
        "collection_info": null
    },
    {
        "uuid": "de7cc12e999d36d0c2c421cfebb41c88",
        "title": "乐府杂拟  其八",
        "author": "黄彦平",
        "content": "石戴古车辙，人生来往勤。\n双轮不生角，越绝会通秦。\n坐令丘壑姿，化作京洛尘。\n君看钓鱼矶，鼻口罗江津。\n浮走例有役，俛仰俱已陈。\n吾亦永愧尔，东西南北人。",
        "dynasty": "宋",
        "collection_info": null
    },
    {
        "uuid": "cef9c5c6360b887a1e90913889dfcf4d",
        "title": "乐府杂拟  其九",
        "author": "黄彦平",
        "content": "神物有显晦，飞潜不同群。\n为梭蓄雷电，为剑动祥氛。\n鱼服与蛇行，委蛇隐其文。\n嗜慾未可求，物象畴能分。\n一朝逝不留，万里垂天云。\n回首视山泽，凡鳞故纷纷。",
        "dynasty": "宋",
        "collection_info": null
    },
    {
        "uuid": "88883433bda995df61d3ca57279553bf",
        "title": "乐府杂拟  其一○",
        "author": "黄彦平",
        "content": "遗堞感至今，平生行乐处。\n英雄除霸王，俯仰成今古。\n昔日城中居，此日城边墓。\n鱼龙与爵马，共尽谁能数。\n悲风天末起，陌上行人去。\n凄凉王仲宣，独咏登楼赋。",
        "dynasty": "宋",
        "collection_info": null
    },
    {
        "uuid": "48e5a13236ed309292b44dec9c9e881a",
        "title": "元符已卯冬至先君罢兴国令宿皇恐滩有诗云倦客逢长至扁舟泊远滩居常谙寂寞童稚笑相欢后十七年自成均谒告还乡是夕沿斡宿新淦寺有感赋此",
        "author": "黄彦平",
        "content": "去年度长淮，霜月照孤驿。\n今年适异县，香雾依禅寂。\n人生几冬至，南北均行役。\n风枝无停号，遗句诵悽恻。\n生男当门户，堕地要膂力。\n抚我谓我臧，诲我以文术。\n宁知事大谬，木拱玄尚白。\n百巧换千穷，只有不如昔。\n晓灯离室暗，又踏它山碧。\n行行重行行，风尘儿亦得。",
        "dynasty": "宋",
        "collection_info": null
    },
    {
        "uuid": "0f2dac8ca5c073b24bca76c3e5d391d1",
        "title": "独秀峰",
        "author": "黄彦平",
        "content": "湘山富佳色，韫蓄人未知。\n天球有余润，草木蒙其私。\n联绵固不恶，峭独看愈奇。\n兹峰岂飞来，兴尽留于斯。\n云烟惨么么，灌莽纷离披。\n名虽异星渚，实不愧仇池。\n惜无小白花，密雪蒙疏枝。\n教僧营小筑，便是补陀祠。",
        "dynasty": "宋",
        "collection_info": null
    },
    {
        "uuid": "89a54fbbbdebb799d003e6196cd5b3c8",
        "title": "送徐稚山江西漕",
        "author": "黄彦平",
        "content": "长江分东西，下流隔沧楚。\n方船漕红粟，出节须调护。\n催科急星火，踏浪轻尘土。\n公私此一时，长短要相补。\n水生春岸阔，江净桃花吐。\n饯宴那得频，征帆会当举。\n烟鬟小姑山，晓镜女儿浦。\n雁雁破行飞，鸭鸭避人语。\n平生钓竿手，只合江湖去。\n因君偶别离，感我犹覊旅。",
        "dynasty": "宋",
        "collection_info": null
    },
    {
        "uuid": "b928dcca07601debb3952a63f3932903",
        "title": "赵少隐移漕广东",
        "author": "黄彦平",
        "content": "五岭余炎蒸，三湘漫清绝。\n犬牙地相入，要是俱百粤。\n赵侯干莫器，盘错中排决。\n近惟髙帝孙，远付使者节。\n悠悠南海路，惘惘舂陵别。\n君才谁得如，郎星映卿月。\n功名与事业，邂逅当俯拾。\n姑行毋疾驱，迟补中都阙。",
        "dynasty": "宋",
        "collection_info": null
    },
    {
        "uuid": "f7fe229906c15d42620407521fcee42c",
        "title": "题刘氏市隐亭",
        "author": "黄彦平",
        "content": "云合日景暮，鸟啼芳意休。\n闲芳閟佳境，倦客得深投。\n主人定何人，方技家者流。\n持廉不二价，博物要兼收。\n丹砂出勾漏，杜若来芳洲。\n卢橘上林夏，桂丛小山秋。\n鱼虫傥适用，剥啄无虚求。\n潜山仕途捷，隐居吾庐幽。\n喧寂若两忘，容膝万事周。\n佳名志华屋，他日或重游。",
        "dynasty": "宋",
        "collection_info": null
    },
    {
        "uuid": "7d33ca5fab198cbe8bb38d117c946398",
        "title": "赵丞相黄冈独往亭",
        "author": "黄彦平",
        "content": "士生涉道有深浅，时来行身随近远。\n飞云邂逅作霖雨，雨足云归自舒卷。\n南阳躬耕心不悔，东山忽起颜犹腆。\n威行巾帼喜折屐，得倍古人谋盖鲜。\n杨颙恸哭野王筝，叹息成言那及践。\n关中丞相富丘壑，掩鼻功名聊不免。\n前年一战靖江浒，今年再战开淮甸。\n心期绿野园林胜，梦想黄冈松桧晚。\n渊明孤往欲问津，赤松从游非众愿。\n凭虚或喜凌云赋，远游请续离骚传。",
        "dynasty": "宋",
        "collection_info": null
    },
    {
        "uuid": "7e8c335eb3e355e1030a4008bd1bbc55",
        "title": "彭泽怀古",
        "author": "黄彦平",
        "content": "人言宁饮建业水，陶公不污彭泽米。\n淳耀之烈当未渝，义熙之政何如此。\n不能先驱凈蝼蚁，忍傍车轮攀獭尾。\n已荒松菊赋归来，颇着文章申已志。\n少题正朔多岁时，此志会须来者知。\n羲皇上人乐復乐，晋室遗民悲莫悲。",
        "dynasty": "宋",
        "collection_info": null
    },
    {
        "uuid": "d68ea687574b0a04b5c1e5bfdba1f993",
        "title": "立秋日湘舍熊生所居斸地得剑长三尺六寸熊生自言居六世矣感延平旧事因系以诗",
        "author": "黄彦平",
        "content": "野人斸地得神兵，铲采埋光三尺半。\n念求款识推甲乙，櫑具连环既芜漫。\n里闾只从曾髙说，栋宇未随儿子换。\n迄今要自二百年，前此怪藏那得算。\n秋风是日来阊阖，利器乘时思击断。\n肯论口腹车鱼间，未露文章斗牛畔。\n良工拂拭劳三浴，志士提携思一旦。\n张雷博识固自佳，贾郭充庭还可叹。\n北岩华阴土性弱，颜色暂时供把玩。\n不如一洗清海水，径斩长鲸为万段。",
        "dynasty": "宋",
        "collection_info": null
    },
    {
        "uuid": "d65438cd6ad6939001488c6d9ea33110",
        "title": "二妃庙",
        "author": "黄彦平",
        "content": "舜生诸冯没负夏，南游晚葬苍梧野。\n九峰中隐土一坏，草树苍茫谁辨者。\n皇英不祔只孤坟，妃祠别占清湘原。\n略无石马充故物，但有丛筠志泪痕。\n山川相远终相望，衣冠来游环佩响。\n风急真成鹤羽飞，波寒不隔龙工往。\n鲛室何人相与居，月明警跸万灵趋。\n未论甄后拾翠羽，定见李白骑鲸鱼。",
        "dynasty": "宋",
        "collection_info": null
    },
    {
        "uuid": "730fa476e7c5e28bfe2e87d9df2b8a03",
        "title": "程伯禹给事供职维扬不及迎侍通直丈生辰欲寄寿星未获方深念不怿有叩门求售者既得之自赞其异且求诗",
        "author": "黄彦平",
        "content": "将军精忠石饮羽，志士纯孝冰出鱼。\n天公晓人极了了，间遣异物供时须。\n西清侍讲广陵居，寿亲千里愁作书。\n平明剥啄出见客，帝俾遗汝明星图。\n仙官游空貌不臞，若木映日华不枯。\n勿嫌龟鹤有皂白，相汝綵服为亲娯。\n嗟君密行不可诬，塞侯周叔俱不如。\n帅先百僚待忠孝，伫相明主平羌雏。",
        "dynasty": "宋",
        "collection_info": null
    },
    {
        "uuid": "e5f38c0313c983551f7826863061f293",
        "title": "五峰竹",
        "author": "黄彦平",
        "content": "此君抱节怀霜露，裁以广寒修月斧。\n区区拔颖陋管城，落落中绳宜册府。\n潜心几绝西门佩，隶古亲传伏生语。\n后来颉颃追时好，客卿子墨先生楮。\n慈恩柿叶剡溪藤，俗嗜纷纷那足数。\n何人喜事翻新制，林下风流微近古。\n宣心写面却缄囊，百草千葩增媚妩。\n青奴小忍供笔砚，晴窗示尔梅花赋。",
        "dynasty": "宋",
        "collection_info": null
    },
    {
        "uuid": "50b31634890c496a3fab748bd557fc37",
        "title": "送胡帅",
        "author": "黄彦平",
        "content": "征南下车再寒暑，比屋罢民手摩抚。\n使渠安业不扰渠，恐负来时天上语。\n汉官题名当家谱，向来诸公孰为伍。\n天下中庸有胡公，不畏彊御陈仲举。\n年时丞相双旌举，南浦飞云作霖雨。\n文昌戎政念得人，谁令两公归接武。\n周宣中兴藉方虎，秦王学士开天府。\n只今陛下更辛苦，要折遐衝付尊俎。\n忍饥种麦未盖土，军民嗸嗸两难处。\n从容宫漏未遽移，亦及渔樵人物否。",
        "dynasty": "宋",
        "collection_info": null
    },
    {
        "uuid": "2c3682ace00158b278aa37a5eda83222",
        "title": "骤雨宿香步",
        "author": "黄彦平",
        "content": "阿香被召雷挟辀，飞廉受职云承宇。\n冥官鬼伯俱奔走，东风作恶神灵雨。\n山长已自疲荦确，泥深况復愁沮洳。\n夜投古寺亟燎衣，灯烛荧煌汤湢具。\n移床避漏皆相似，欲往华胥仍龃龉。\n曲肱齁䶎初未遑，蓐食还须戒徒御。\n长年行役虽劳事，胜日登临或相补。\n会到诸峰最上头，俯看万壑争流处。",
        "dynasty": "宋",
        "collection_info": null
    },
    {
        "uuid": "d930c13c0b7940453b4a895e3df8f2df",
        "title": "田家春日二首  其一",
        "author": "黄彦平",
        "content": "纬竹梁溪面，诛茅舍道旁。\n腊收冰下纸，春课社前姜。\n露草牛羊长，风花杖屦香。\n人生但如此，官独为谁忙。",
        "dynasty": "宋",
        "collection_info": null
    },
    {
        "uuid": "40bc1ed8ea9c25967d073313f9badc50",
        "title": "田家春日二首  其二",
        "author": "黄彦平",
        "content": "迟日芳众草，微风被野田。\n荒山有吠犬，穷屋亦炊烟。\n花已清明近，茶将谷雨前。\n供输了官事，粗粝任吾年。",
        "dynasty": "宋",
        "collection_info": null
    },
    {
        "uuid": "e413eb9665434a3b00e49e89ca7c1f73",
        "title": "石祈晚泊",
        "author": "黄彦平",
        "content": "江树繁阴合，江流涨沫浑。\n归舟带圆月，倚棹并衡门。\n表表浮屠迥，连连睥睨昏。\n梅花腾远响，杨柳想新翻。",
        "dynasty": "宋",
        "collection_info": null
    },
    {
        "uuid": "6c13f86492f656d2f4507436b05b14f3",
        "title": "临川投赠  其一",
        "author": "黄彦平",
        "content": "主计怀萧相，临民起次公。\n履声元自识，环赐固宜蒙。\n便觉长安近，宁论茂苑雄。\n别诗无好语，虚忝荐贤中。",
        "dynasty": "宋",
        "collection_info": null
    },
    {
        "uuid": "1250a44b34a8320efee4dc1eeca761ab",
        "title": "临川投赠  其二",
        "author": "黄彦平",
        "content": "翰林逼华盖，天策视瀛州。\n哀痛扶兴运，从容赞庙谋。\n终篇常称惬，两郡却淹留。\n更试平原尔，方看相且侯。",
        "dynasty": "宋",
        "collection_info": null
    },
    {
        "uuid": "c56e9b36ee01eacf65a35346da60cabe",
        "title": "临川投赠  其三",
        "author": "黄彦平",
        "content": "今代昌黎伯，琳宫尚陆沉。\n极知延阁峻，仍记掖垣深。\n简古元和様，精微正始音。\n居然合廊庙，过听着山林。",
        "dynasty": "宋",
        "collection_info": null
    },
    {
        "uuid": "2403ee98f4d0025c2cffaf869df7d4b2",
        "title": "临川投赠  其四",
        "author": "黄彦平",
        "content": "发策魁丹陛，摛文重禁林。\n麒麟鞭缕玉，菡萏烛摇金。\n事与京尘改，愁将瘴髪侵。\n东还应晚合，未用叹升沉。",
        "dynasty": "宋",
        "collection_info": null
    },
    {
        "uuid": "c61bb770cc8268ceab03b541e0eeefcb",
        "title": "大通铺",
        "author": "黄彦平",
        "content": "寒食祇数日，春光犹一分。\n风烟明杲杲，莺蝶闹纷纷。\n馆地红铺绣，汀洲绿妬裙。\n芳馨有谁遗，吾欲降东君。",
        "dynasty": "宋",
        "collection_info": null
    },
    {
        "uuid": "9d7614d821b6dd0871814722b9f64e4f",
        "title": "还自豫章寄谢胡帅承公  其一",
        "author": "黄彦平",
        "content": "陆贽挥毫敏，廉颇仗钺频。\n人言绥远俗，吾念隔中宸。\n虎落新军睦，鷄翘旧望亲。\n玉堂清夜直，学士固应真。",
        "dynasty": "宋",
        "collection_info": null
    },
    {
        "uuid": "a0614d4a4f541291ba23166aca8a4877",
        "title": "还自豫章寄谢胡帅承公  其二",
        "author": "黄彦平",
        "content": "文献尊皇祖，枢机属老臣。\n中庸镇夷夏，精祲极天人。\n嗣武躬戎服，边头亦战尘。\n毋云予小子，家国待经纶。",
        "dynasty": "宋",
        "collection_info": null
    },
    {
        "uuid": "ac6ee01d8c2da7ff1e825ee0980b8da5",
        "title": "还自豫章寄谢胡帅承公  其三",
        "author": "黄彦平",
        "content": "翰墨南州士，弓刀北府兵。\n几年闻战伐，两地费经营。\n伧父吴儿笑，儒冠武弁轻。\n人才广收拾，归共致升平。",
        "dynasty": "宋",
        "collection_info": null
    },
    {
        "uuid": "99c1c9dd479735ecbb916d2a51f5db8d",
        "title": "还自豫章寄谢胡帅承公  其四",
        "author": "黄彦平",
        "content": "误解陈蕃榻，惭升贾谊堂。\n丝纶今典诰，钟铉古铭章。\n窥豹迷深隐，攀龙漫激昻。\n鼎梅同臭味，妙语更难忘。",
        "dynasty": "宋",
        "collection_info": null
    },
    {
        "uuid": "0672d7aaa0fc26f4d8365ad78c03d8df",
        "title": "胡帅见和用韵再寄  其一",
        "author": "黄彦平",
        "content": "本朝求治切，大府课功频。\n葵藿长倾日，槐枫远被宸。\n深心怜父老，慈训念君亲。\n奉计他时事，仍看汉相真。",
        "dynasty": "宋",
        "collection_info": null
    },
    {
        "uuid": "5af667bdf2192539cab34e63287db854",
        "title": "胡帅见和用韵再寄  其二",
        "author": "黄彦平",
        "content": "乔木犹春色，名家亦世臣。\n安危思有寄，文武不无人。\n翰墨昭前烈，功勋踵后尘。\n八萧终鼎鼐，二贾且丝纶。",
        "dynasty": "宋",
        "collection_info": null
    },
    {
        "uuid": "dc68a36041185a63efcb406f404563ea",
        "title": "胡帅见和用韵再寄  其三",
        "author": "黄彦平",
        "content": "国步谁为梗，民生乃见兵。\n选贤丞相府，持节伏波营。\n健笔千钧重，先锋一鸟轻。\n征南多兴绪，相忆暮云平。",
        "dynasty": "宋",
        "collection_info": null
    },
    {
        "uuid": "3aa488d94368352d3274cbc72c23a210",
        "title": "胡帅见和用韵再寄  其四",
        "author": "黄彦平",
        "content": "挟书游北阙，发策列东堂。\n遽骇豺狼怒，因潜虎豹章。\n已应长寂寞，无復变轩昻。\n公若登台辅，平生或不忘。",
        "dynasty": "宋",
        "collection_info": null
    },
    {
        "uuid": "1a8f0e153242553e1d7aecfba8f83e24",
        "title": "冬至节假赋愁阴喜霁  其一",
        "author": "黄彦平",
        "content": "爱日明朝至，寒云此夕同。\n预知鸦啄雪，先验鸟呼风。\n乡国追随外，年华感嘆中。\n清愁将浊酒，斟酌併成空。",
        "dynasty": "宋",
        "collection_info": null
    },
    {
        "uuid": "2867b3d752219820512ddb79ad2d42c1",
        "title": "冬至节假赋愁阴喜霁  其二",
        "author": "黄彦平",
        "content": "日出湖山丽，寒销草树芳。\n裙腰先蕙碧，粧额次梅黄。\n目极绵绵道，心清细细香。\n南枝春不浅，东阁兴难忘。",
        "dynasty": "宋",
        "collection_info": null
    },
    {
        "uuid": "f8a298360fa6d571d8cfd7f12f1d7199",
        "title": "石埭道中",
        "author": "黄彦平",
        "content": "地势方呈险，溪流不得平。\n涛头开沸白，石齿聚寒清。\n纳纳三江暮，油油万壑倾。\n澄清浑莫测，泯默谅无声。",
        "dynasty": "宋",
        "collection_info": null
    },
    {
        "uuid": "48da4555217f982c037d8cbe11188981",
        "title": "弱水",
        "author": "黄彦平",
        "content": "弱水三千里，仇池十九泉。\n颇疑仙境界，不隔世山川。\n海阔虽无地，壶深别有天。\n何因霜雪后，一壑独苍然。",
        "dynasty": "宋",
        "collection_info": null
    },
    {
        "uuid": "8f293cf84948ace158cb94e40bfb1a08",
        "title": "次韵朱希真赠别  其一",
        "author": "黄彦平",
        "content": "白头纔半刺，黄卷漫三余。\n鬓秃丝难理，诗工锦不如。\n登山灵运屐，下泽少游车。\n子念从吾隐，吾能授子书。",
        "dynasty": "宋",
        "collection_info": null
    },
    {
        "uuid": "5d4fe05ff8de21ec1e7b83ff33766835",
        "title": "次韵朱希真赠别  其二",
        "author": "黄彦平",
        "content": "偶伴浮云出，还寻倦翼归。\n泝流扶楚施，长夏及荆扉。\n故国荒乔木，劳歌厌采薇。\n本非求独往，要自隔群飞。",
        "dynasty": "宋",
        "collection_info": null
    },
    {
        "uuid": "28722b9992a3b26e39443ee116cfb8e1",
        "title": "岁晚楚亭集唐句  其一",
        "author": "黄彦平",
        "content": "百丈牵江色，连樯并米船。\n樵苏喧晚渡，鸥鹭浴晴天。\n问舍惭元德，登楼忆仲宣。\n司存兼吏隐，别有一山川。",
        "dynasty": "宋",
        "collection_info": null
    },
    {
        "uuid": "00479a17cc825560ae48a45970bfce8a",
        "title": "岁晚楚亭集唐句  其二",
        "author": "黄彦平",
        "content": "辇路生春草，云安有杜鹃。\n覊栖投老日，邂逅中兴年。\n纪鳯初年逼，迁莺霁景鲜。\n愁宽卑湿地，欣对艳阳天。",
        "dynasty": "宋",
        "collection_info": null
    },
    {
        "uuid": "6f7b1a9ab4293ac174f8bbbc4e6c6d7d",
        "title": "故人亭",
        "author": "黄彦平",
        "content": "寒裏花开晚，霜余叶落深。\n云天迷远望，山水费登临。\n瑟鼓英皇怨，沙沉屈贾心。\n髙名前后事，苦调短长吟。",
        "dynasty": "宋",
        "collection_info": null
    },
    {
        "uuid": "e6f5f40d7c2813a106b218f43e7306b6",
        "title": "宿新喻县戏为俳体",
        "author": "黄彦平",
        "content": "短短长长柳，疏疏密密杉。\n秧深先熟稻，叶贵再眠蚕。\n御暑乌油伞，伤春白纻衫。\n乡风尽江右，魂梦莫湘南。",
        "dynasty": "宋",
        "collection_info": null
    },
    {
        "uuid": "900c0c592e5392f123c28fa9803189e8",
        "title": "妙音方丈",
        "author": "黄彦平",
        "content": "弥勒同龛夕，维摩示病情。\n炉残文武火，灯暗短长檠。\n耿介游良苦，温柔梦不成。\n颦睂挑锦字，相忆恨髙城。",
        "dynasty": "宋",
        "collection_info": null
    },
    {
        "uuid": "f4341fc82f99b312bf2139371328bd4e",
        "title": "感事寄怀王彦舟侍郎苏景谟大夫  其一",
        "author": "黄彦平",
        "content": "藨蓘年仍恶，畊桑命亦微。\n原头买茶去，江口换鱼归。\n顾影行犹畏，全生计已非。\n五陵游侠客，裘马本轻肥。",
        "dynasty": "宋",
        "collection_info": null
    },
    {
        "uuid": "cb3b486ec139a15a9033e2eafec73087",
        "title": "感事寄怀王彦舟侍郎苏景谟大夫  其二",
        "author": "黄彦平",
        "content": "绝壑惭怀宝，清时自贡珍。\n光芒殷地发，斤斧响山臻。\n经画烦才吏，余赢逮细民。\n尚应来汉使，金碧傥能神。",
        "dynasty": "宋",
        "collection_info": null
    },
    {
        "uuid": "5a84b39377e7b5034ab0778c61fd2724",
        "title": "感事寄怀王彦舟侍郎苏景谟大夫  其三",
        "author": "黄彦平",
        "content": "燕市人初去，辽城鹤共飞。\n兵戈虽向息，闾井已云非。\n险阻千山路，艰难百口归。\n扶携兼老幼，吾见亦依依。",
        "dynasty": "宋",
        "collection_info": null
    },
    {
        "uuid": "52ae42619bc399a3f7ba1342bea03538",
        "title": "感事寄怀王彦舟侍郎苏景谟大夫  其四",
        "author": "黄彦平",
        "content": "明月人千里，青阳岁又除。\n曲江行有债，幸舍出无舆。\n细写蝇头字，摇看雁足书。\n长江不可厉，幽意若为摅。",
        "dynasty": "宋",
        "collection_info": null
    },
    {
        "uuid": "db8165e44b98305f166971707bf52c77",
        "title": "泊舟兜率寺呈王承可  其一",
        "author": "黄彦平",
        "content": "樯燕惊三迭，刀鱼送两旗。\n雨篱花淡泊，风岸柳参差。\n晚并知名寺，同寻没字碑。\n摩挲几来者，沿泝总何之。",
        "dynasty": "宋",
        "collection_info": null
    },
    {
        "uuid": "164d2654895a8895b63230a8397a5da5",
        "title": "泊舟兜率寺呈王承可  其二",
        "author": "黄彦平",
        "content": "龙用中宵壮，风扬广岸波。\n不堪簉鸳鹭，合作傍鼋鼍。\n寂寂灵妃瑟，滔滔孺子歌。\n微君澄练手，如我布帆何。",
        "dynasty": "宋",
        "collection_info": null
    },
    {
        "uuid": "797e0ae3e334e4a30c114bf5348f2bd5",
        "title": "王子才军中有道人鬻笔既售而去笑曰吾姓名在管中破视有细字曰李洞长求之不復见矣",
        "author": "黄彦平",
        "content": "车马相逢地，龙蛇杂处中。\n从容李洞长，游戏管城公。\n堕履方圯下，跳壶已阆风。\n还同贺水部，乘兴看行宫。",
        "dynasty": "宋",
        "collection_info": null
    },
    {
        "uuid": "a0c34eb91e4eeaca1eaa8e85a541924a",
        "title": "南归宿西禅寺",
        "author": "黄彦平",
        "content": "灵辄三年宦，何蕃间岁归。\n风尘为吏苦，天地禀生微。\n廪粟难餬口，园蔬亦乐饥。\n谁令浪奔走，南北敝征衣。",
        "dynasty": "宋",
        "collection_info": null
    },
    {
        "uuid": "abd349497148e4ffb339ffcb486e6df7",
        "title": "送黄司录  其一",
        "author": "黄彦平",
        "content": "异县伤流落，同官及老成。\n诗书尚家法，谱系更宗盟。\n岁暮一樽酒，阳春千里行。\n双旌定何处，抚字振新声。",
        "dynasty": "宋",
        "collection_info": null
    },
    {
        "uuid": "7a047dedc74017147b28fd916334e8b3",
        "title": "送黄司录  其二",
        "author": "黄彦平",
        "content": "雪销南国瘴，花徧北枝梅。\n华髮天边老，微阳树底回。\n未知身外事，聊覆掌中杯。\n检点樽前客，明年几去来。",
        "dynasty": "宋",
        "collection_info": null
    },
    {
        "uuid": "2ba545148ed83e738d87f9a7139ed1c9",
        "title": "池州府石埭县",
        "author": "黄彦平",
        "content": "腰舆径度远人村，猿鸟声中日易昏。\n山合翠屏迷出入，路随流水听潺湲。\n驾崖凿壁花无主，洗雨梳风暖自繁。\n只欠相逢具鷄黍，便从人说到桃源。",
        "dynasty": "宋",
        "collection_info": null
    },
    {
        "uuid": "ab43ce2f47cf61a0ed9eea3456102b9e",
        "title": "约建德蔡令游梅山晨起微雪  其一",
        "author": "黄彦平",
        "content": "长年踪迹困尘埃，几向名山勒驾回。\n闲约访僧寻野寺，翻成踏雪看官梅。\n岫云要是无心出，溪月犹能有兴来。\n竹折松欹更愁绝，不妨吟赏助清哀。",
        "dynasty": "宋",
        "collection_info": null
    },
    {
        "uuid": "b858e74e217bfc0b0e77a78b0c82852e",
        "title": "约建德蔡令游梅山晨起微雪  其二",
        "author": "黄彦平",
        "content": "青回沙际草先知，稍傍芳林上故枝。\n野寺残僧微雪后，冻云寒雁共来时。\n不愁眼裏无诗本，却要胸中有画师。\n已拚入城官长骂，留连风物得归迟。",
        "dynasty": "宋",
        "collection_info": null
    },
    {
        "uuid": "333af9bab82bb5ee89c138b0f2bdb012",
        "title": "吴虎臣献书行阙",
        "author": "黄彦平",
        "content": "山北山南烟霭横，破烟啼鸟已催耕。\n能来夜雨连床语，大似春风不世情。\n琳馆陆沉吾已老，金门宠辱子方惊。\n集贤学士应相谓，诗客形容太瘦生。",
        "dynasty": "宋",
        "collection_info": null
    },
    {
        "uuid": "cf71f0046f6972617c70ad6c1e46c28f",
        "title": "圣节有感",
        "author": "黄彦平",
        "content": "漫说南风入舜弦，伤时抚事益悽然。\n愔愔新绿愁鸲鹆，悄悄残红拜杜鹃。\n心折更闻胡部曲，眼明那復御炉烟。\n蒜山瓜步江南北，宝鑑经囊若箇边。",
        "dynasty": "宋",
        "collection_info": null
    },
    {
        "uuid": "f23be70be574100b95afb20001d556e7",
        "title": "己酉人日",
        "author": "黄彦平",
        "content": "寒梢发颖斗临寅，玉烛初调七日春。\n稍稍江云欲回雁，醺醺花气已撩人。\n胡来莫道长安近，老去空惊甲子频。\n南渡诸君且书剑，北宸双阙正风尘。",
        "dynasty": "宋",
        "collection_info": null
    },
    {
        "uuid": "42b11cf1d4e5d9704842567ce7a479c5",
        "title": "送杨当时夔漕",
        "author": "黄彦平",
        "content": "桃花浪穏布帆张，汉节新除蜀郡郎。\n自昔儒林无别墨，只今文苑有他杨。\n碧鸡回谷光灵远，白狗稠滩道路长。\n我亦郎潜归未得，故溪幽梦炯鸥行。",
        "dynasty": "宋",
        "collection_info": null
    },
    {
        "uuid": "fc7af8b274fdb0f2206d1c97abd0a000",
        "title": "丁未南徐灯夕",
        "author": "黄彦平",
        "content": "王正三五漫佳节，浊酒寒灯且眼前。\n无復鼓歌祠太一，真成烽火照甘泉。\n疏梅欹雪摇相忆，淡月笼云也自圆。\n北极朝廷知不改，起占天步亦茫然。",
        "dynasty": "宋",
        "collection_info": null
    },
    {
        "uuid": "33549aadc0660854da6513a20d95af12",
        "title": "重过京口",
        "author": "黄彦平",
        "content": "江北江南形胜地，忆伤游子少年心。\n波分杨柳愁边碧，月带蔷薇笑裏阴。\n铁瓮只今虽料理，金山久已罢登临。\n寄声瘗鹤岩头字，莫厌龙蛇万里深。",
        "dynasty": "宋",
        "collection_info": null
    },
    {
        "uuid": "d1a098f943ae189450a969fc7d1a04b1",
        "title": "宿东流县威神寺",
        "author": "黄彦平",
        "content": "雪梅风柳破韶光，又扑征尘宿凈坊。\n坏壁老师真数面，隔年题字故斜行。\n王春三月向人好，禅诵六时销日长。\n来往区区秪如此，桃花应亦笑刘郎。",
        "dynasty": "宋",
        "collection_info": null
    },
    {
        "uuid": "bae4dd8e93c34c2b331cb75f35fd4f3a",
        "title": "读邸报有感",
        "author": "黄彦平",
        "content": "江城留滞鬓毛斑，六县三年几往还。\n迁客东流惊建德，怀人秋浦更齐山。\n平生深愧田园志，陈迹真成俛仰间。\n同学少年都上道，欲将长铗向谁弹。",
        "dynasty": "宋",
        "collection_info": null
    },
    {
        "uuid": "f88042e42153b2dde551bf063f6fd1f8",
        "title": "晓发东流如建德途中作",
        "author": "黄彦平",
        "content": "听风听水东流寺，为雨为云建德山。\n拍枕波声犹在耳，参天秀色不违颜。\n春来草草纔正月，柳内时时见一斑。\n虀臼工夫浑未有，藁砧行李已来还。",
        "dynasty": "宋",
        "collection_info": null
    },
    {
        "uuid": "653e02c3e85b461edbefbe4a60972a40",
        "title": "送何端卿帅泸  其一",
        "author": "黄彦平",
        "content": "何侯石友平生事，傅粉风流讵可同。\n谁使拥旄三峡外，不留持橐五云中。\n啼猿此去欺残月，回雁因来託便风。\n亦念人生行乐尔，且拈重碧擘轻红。",
        "dynasty": "宋",
        "collection_info": null
    },
    {
        "uuid": "4e44182e31090d38c8da58dcb02f53cf",
        "title": "送何端卿帅泸  其二",
        "author": "黄彦平",
        "content": "人物当年盛学宫，笑谈尝许小人同。\n分襟短艇江湖去，回首觚棱涕泪中。\n却叙檐花听夜雨，又还菰菜动秋风。\n秪应黄屋收京了，邂逅东华踏輭红。",
        "dynasty": "宋",
        "collection_info": null
    },
    {
        "uuid": "ffd6a9085a0b0320f1dcde5c7108c3d2",
        "title": "三月十三日步至杏亭",
        "author": "黄彦平",
        "content": "禅房幽讨有谁期，竹径穿花蝶不知。\n山拥暮寒斜照裏，树含芳思欲开时。\n和风第放千林喜，胜日闲成一段奇。\n何必红尘污人后，始从箫鼓看繁枝。",
        "dynasty": "宋",
        "collection_info": null
    },
    {
        "uuid": "258fa042a3a034fa68a07aa7696c08ff",
        "title": "南部",
        "author": "黄彦平",
        "content": "南部风流志，东山窈窕容。\n诗笺元襞彩，史笔近书彤。\n花月妖时见，闺房美间钟。\n梦兰宵有证，吞蘂露添浓。\n稍讶钗分髻，还怜镜隐胸。\n吹箫仪彩鳯，遗策驻游龙。\n会是云间堕，真成月下逢。\n光风开荳蔻，钿履上芙蓉。\n湘岸传虚瑟，昆廷学晚钟。\n瓌姿随月满，绮思殢春慵。\n乱絮飞何远，繁花影自重。\n红裳明洛浦，白雨湿巫峰。\n织女期清汉，宜男结绿茸。\n丹书多避忌，银叶竟怔忪。\n每遂西瑶宴，长防北斗舂。\n屏深金屈戌，佩响玉玲珑。\n阅古柔情极，紬书逸兴浓。\n烛还通德侍，研有雪儿供。",
        "dynasty": "宋",
        "collection_info": null
    },
    {
        "uuid": "6c702d364d2dbcf92e66666fe2d47dcf",
        "title": "田间春晚  其一",
        "author": "黄彦平",
        "content": "麦苗初种今如许，少日行遮雉子斑。\n看舞翠绡三百顷，却须花絮了春闲。",
        "dynasty": "宋",
        "collection_info": null
    },
    {
        "uuid": "5a29d9825581601269f912128fe70ce4",
        "title": "田间春晚  其二",
        "author": "黄彦平",
        "content": "浅白深红小睡余，梦残春去绿扶疏。\n更无蜂蝶怜膏馥，时有娇莺隐自呼。",
        "dynasty": "宋",
        "collection_info": null
    },
    {
        "uuid": "cf9f69839883e96944ba544fdb58cb6e",
        "title": "清溪解缆用秀才甫韵寄杜藏用  其一",
        "author": "黄彦平",
        "content": "九华晴云今日阴，清溪涨水夜来深。\n苍梧哀泛湘妃瑟，白藕秀出姮娥簪。",
        "dynasty": "宋",
        "collection_info": null
    },
    {
        "uuid": "247199a844886a71c558ea9aab119f69",
        "title": "清溪解缆用秀才甫韵寄杜藏用  其二",
        "author": "黄彦平",
        "content": "长年三光占嶰筒，笑语天回西北风。\n髙城遂隔不足道，只忆齐山幽桂丛。",
        "dynasty": "宋",
        "collection_info": null
    },
    {
        "uuid": "855e764ee36ab047811ba70c98495f3d",
        "title": "宿坡书事  其一",
        "author": "黄彦平",
        "content": "决决沙泉取次流，小堤闲贮一奁秋。\n莫将霞鹜飞飞影，认作兰成万斛愁。",
        "dynasty": "宋",
        "collection_info": null
    },
    {
        "uuid": "7b038ea323c2cfa1e03217225a3266bd",
        "title": "宿坡书事  其二",
        "author": "黄彦平",
        "content": "拟栽垂柳待栖乌，招买风光计已疏。\n只有碧芦驯白鸟，繫愁萦恨不关渠。",
        "dynasty": "宋",
        "collection_info": null
    },
    {
        "uuid": "1832283af567541e650b5205ddb28b07",
        "title": "欢喜口号  其一",
        "author": "黄彦平",
        "content": "纷纷番僞漫成群，淮北淮南结塞氛。\n破走仙官三万骑，秪烦前队夜义军。",
        "dynasty": "宋",
        "collection_info": null
    },
    {
        "uuid": "42ad9ecbd92cc601243c9337be05d5bf",
        "title": "欢喜口号  其二",
        "author": "黄彦平",
        "content": "残魄游魂詟復猜，焚舟弃甲总头回。\n天家会遣杨无敌，磨斧衔枚夜半来。",
        "dynasty": "宋",
        "collection_info": null
    },
    {
        "uuid": "f1095cb7cfe28cc19b8ee432a7e881de",
        "title": "欢喜口号  其三",
        "author": "黄彦平",
        "content": "愁见淮阴打阵来，白毡玄甲倒如摧。\n山东降卒时时说，说道番人怕背嵬。",
        "dynasty": "宋",
        "collection_info": null
    },
    {
        "uuid": "37fb3eeb22272ea305b6b3f947b01199",
        "title": "欢喜口号  其四",
        "author": "黄彦平",
        "content": "从来汉将说张韩，泗水流澌浴铁寒。\n待泝隋河趋洛口，却登灞岸復长安。",
        "dynasty": "宋",
        "collection_info": null
    },
    {
        "uuid": "075e5d6217863ad2bdc3b8a4567111c3",
        "title": "欢喜口号  其五",
        "author": "黄彦平",
        "content": "占着商山接华山，两京浑在笑谈间。\n樵苏按堵人甘寝，别队官军入武关。",
        "dynasty": "宋",
        "collection_info": null
    },
    {
        "uuid": "d8005e6de4fd322904ff05351bcf1470",
        "title": "欢喜口号  其六",
        "author": "黄彦平",
        "content": "蜀茶互市入西番，番马来嘶渭水寒。\n为报尧峰吴少保，径招属户会长安。",
        "dynasty": "宋",
        "collection_info": null
    },
    {
        "uuid": "25f19f527e0dac079b0fedd6fadadfda",
        "title": "欢喜口号  其七",
        "author": "黄彦平",
        "content": "何必翠虚捎魍魉，且看白旆挂麟猊。\n几年待着龙蛇岁，便是干坤交泰时。",
        "dynasty": "宋",
        "collection_info": null
    },
    {
        "uuid": "ce77eca2fcfa6c2a517e4d2da191dcea",
        "title": "欢喜口号  其八",
        "author": "黄彦平",
        "content": "侍臣秖道天颜喜，掩骼还俘更苦心。\n边戍要教迎刃解，圣恩先作漏泉深。",
        "dynasty": "宋",
        "collection_info": null
    },
    {
        "uuid": "4ad0d2b6be5940427c2bb21fd79d0388",
        "title": "初到池州沿檄阻风麻步  其一",
        "author": "黄彦平",
        "content": "悲风林际万牛鬬，惊浪江间百马奔。\n舟归指点淮南岸，桅折船漂何处村。",
        "dynasty": "宋",
        "collection_info": null
    },
    {
        "uuid": "9e15666128bdb81978054cd436d57cce",
        "title": "初到池州沿檄阻风麻步  其二",
        "author": "黄彦平",
        "content": "贵池鱼味不復美，秋浦猿声自昔哀。\n南人官此欲归去，为问北人来不来。",
        "dynasty": "宋",
        "collection_info": null
    },
    {
        "uuid": "40574cf7271b6ec0e03deb1213eba453",
        "title": "石钟寺  其一",
        "author": "黄彦平",
        "content": "秀发九华晴景，摧頽五老苍颜。\n暮雨朝云佳处，小姑依约烟鬟。",
        "dynasty": "宋",
        "collection_info": null
    },
    {
        "uuid": "93e333ac06631bbda1871900e87f5c18",
        "title": "石钟寺  其二",
        "author": "黄彦平",
        "content": "朔风驱水作狂澜，眼裏庐山脚到难。\n少待须臾莫仓卒，卸帆聊憇石钟山。",
        "dynasty": "宋",
        "collection_info": null
    },
    {
        "uuid": "87a465c7129d78ad3c9dbc7988c2d65b",
        "title": "宿香严寺  其一",
        "author": "黄彦平",
        "content": "章原暝边龙会宿，塔岭尖处胡孙愁。\n且并山腰欹侧过，莫从髙顶望神州。",
        "dynasty": "宋",
        "collection_info": null
    },
    {
        "uuid": "c336ee60cf86566a11ade68b602f9db5",
        "title": "宿香严寺  其二",
        "author": "黄彦平",
        "content": "天生忠孝程伯禹，国有老成黄嗣深。\n山北山南时一过，闲云野鹤故人心。",
        "dynasty": "宋",
        "collection_info": null
    },
    {
        "uuid": "2cdee1a94c2aef64ee6adf77fe29c0cf",
        "title": "归途次韵  其一",
        "author": "黄彦平",
        "content": "霏红点点胭脂雨，唾碧溅溅罨画溪。\n送客归来问山馆，一声啼鸟日平西。",
        "dynasty": "宋",
        "collection_info": null
    },
    {
        "uuid": "a0910e15129411da1a8de866b18b589d",
        "title": "归途次韵  其二",
        "author": "黄彦平",
        "content": "村落人家柳过墻，舞腰曾共小姑长。\n点粧拂黛留相学，卷叶吹芦莫漫狂。",
        "dynasty": "宋",
        "collection_info": null
    },
    {
        "uuid": "83da90ce9d0f7d1ccd6a9b98443a2dc9",
        "title": "归途次韵  其三",
        "author": "黄彦平",
        "content": "寒食犹须数日间，楚亭才隔几重山。\n归时便有桃花否，试擘华笺问曲栏。",
        "dynasty": "宋",
        "collection_info": null
    },
    {
        "uuid": "b2be5634a89ce4cb55c3c33d175732f2",
        "title": "归途次韵  其四",
        "author": "黄彦平",
        "content": "隔年重到浯溪路，旌旆行疏鬓雪添。\n幸有江山供弔屈，愧无耆旧咏来廉。",
        "dynasty": "宋",
        "collection_info": null
    },
    {
        "uuid": "f68b457030764876aae730ffeb3fecaa",
        "title": "归途次韵  其五",
        "author": "黄彦平",
        "content": "春风乔木浯溪寺，指点溪流问故家。\n庭下已无书带草，步头犹有水仙花。",
        "dynasty": "宋",
        "collection_info": null
    },
    {
        "uuid": "e7303b80b08f953506d24d81c1c9db56",
        "title": "归途次韵  其六",
        "author": "黄彦平",
        "content": "湘桃亦作春风面，与拭中原泪眼看。\n旧染天香悲麦秀，续书王梦失槐安。",
        "dynasty": "宋",
        "collection_info": null
    },
    {
        "uuid": "727470407ece4f9878a749bdef95dbb3",
        "title": "归途次韵  其七",
        "author": "黄彦平",
        "content": "巫山生女不必丑，湘树开花也自红。\n为问黄尘奉骄子，何如青岁嫁东风。",
        "dynasty": "宋",
        "collection_info": null
    },
    {
        "uuid": "9bcf4402ff3b62e4f30eb2ab8b7e992a",
        "title": "归途次韵  其八",
        "author": "黄彦平",
        "content": "楚山云日昼昏昏，叹息皇妃尚有村。\n鼓瑟听渠悲帝子，凭肩那得学天孙。",
        "dynasty": "宋",
        "collection_info": null
    },
    {
        "uuid": "6e4a7146d8e6ce3b69697b0413810ae4",
        "title": "归途次韵  其九",
        "author": "黄彦平",
        "content": "逢人怕作宣明面，为米误折渊明腰。\n光阴客裏深相忆，泉石家山特见招。",
        "dynasty": "宋",
        "collection_info": null
    },
    {
        "uuid": "b98544b3787ec0f2c9bfff78940c8e70",
        "title": "归途次韵  其一○",
        "author": "黄彦平",
        "content": "剩水残山明竹屋，暖风晴日倩桃花。\n轻罗小扇亲曾见，花外青帘是酒家。",
        "dynasty": "宋",
        "collection_info": null
    },
    {
        "uuid": "f4fcfdbe281e8b05c460143725c17369",
        "title": "清明",
        "author": "黄彦平",
        "content": "去国扊扅悲往事，还乡笳鼓愧前修。\n十年过计千章木，一寸离心万斛愁。",
        "dynasty": "宋",
        "collection_info": null
    },
    {
        "uuid": "7b273bb37b3f7adbf26cc460f957ef73",
        "title": "华严院",
        "author": "黄彦平",
        "content": "懒病寻幽意已忘，兹辰得与步同冈。\n一声啼鸟愁醒，百尺游丝惹恨长。\n沙际旇供随意绿，雪余何物返魂香。\n江南春色凡如此，谁作新诗为发扬。",
        "dynasty": "宋",
        "collection_info": null
    },
    {
        "uuid": "e05cb00fcf3be2a455da4470e4bd5173",
        "title": "句",
        "author": "黄彦平",
        "content": "湘江东西中浯溪，云埋雨洗三吾碑。",
        "dynasty": "宋",
        "collection_info": null
    }
]