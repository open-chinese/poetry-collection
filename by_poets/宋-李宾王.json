[
    {
        "uuid": "98b48760b67b915758b119e99d2ea47c",
        "title": "中秋玩月",
        "author": "李宾王",
        "content": "西风萧萧起青苹，苍空碾玉收暮云。\n可怜八月十五夜，宝光九十方平分。\n东山飞来雪毛兔，瑞光千丈无纤尘。\n谁将八万修月斧，合成宝镜如珠轮。\n包藏宇宙几千万，留与此夕夸清新。\n柴门朱户同一照，清辉岂择富与贫。\n袁宏因此泛牛渚，知微何必登嶙峋。\n对兹良夜可携酒，呼童与我开芳樽。\n寒光凄冷砭肌骨，恍然疑作瑶台宾。\n我欲因之游广寒，叶师去后今无人。\n我欲因之登筯梯，周生之术谁能陈。\n浩歌痛饮人寂寂，惟有素影长相亲。\n须臾酒醒月未落，卧听潮声千万军。",
        "dynasty": "宋",
        "collection_info": null
    }
]