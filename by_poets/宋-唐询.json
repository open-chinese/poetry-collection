[
    {
        "uuid": "f149cb781d914b7f7477b67d12f978b7",
        "title": "华亭十咏 顾亭林",
        "author": "唐询",
        "content": "平林标大道，曾是野王居。\n旧里风烟变，荒原草树踈。\n湖波空上下，里闬已丘墟。\n往事将谁语，凄凉六代余。",
        "dynasty": "宋",
        "collection_info": null
    },
    {
        "uuid": "06f007504efbaee1195026f990639d6b",
        "title": "华亭十咏 寒穴",
        "author": "唐询",
        "content": "绝顶干云峻，寒泉与穴平。\n还同帝台味，不学陇头声。\n夜雨遥源涨，秋风颢气清。\n谁云蔗浆美，纔可析朝酲。",
        "dynasty": "宋",
        "collection_info": null
    },
    {
        "uuid": "653d636b367b5d5ad6cdf8e3a444f0d4",
        "title": "华亭十咏 吴王猎场",
        "author": "唐询",
        "content": "昔在全吴日，从禽耀甲戈。\n百车尝载羽，一目旧张罗。\n地变柔桑在，原荒蔓草多。\n思人无復见，落日下山坡。",
        "dynasty": "宋",
        "collection_info": null
    },
    {
        "uuid": "61eba419e020172ac5c708fe0eee81a6",
        "title": "华亭十咏 柘湖",
        "author": "唐询",
        "content": "世历亡秦远，湖连大海濒。\n柘山标观望，玉女见威神。\n渺渺旁无地，滔滔孰问津。\n何年化鱼鼈，髣髴历阳人。",
        "dynasty": "宋",
        "collection_info": null
    },
    {
        "uuid": "57eb17f56d48dd50051a5c3f81456318",
        "title": "华亭十咏 秦始皇驰道",
        "author": "唐询",
        "content": "秦德衰千祀，江滨道不修。\n相传大堤在，曾是翠华游。\n玉趾如将见，金椎岂復留。\n怅然寻旧迹，蔓草蔽荒丘。",
        "dynasty": "宋",
        "collection_info": null
    },
    {
        "uuid": "6828101ca6d83b8bea821be712cbcf59",
        "title": "华亭十咏 陆瑁养鱼池",
        "author": "唐询",
        "content": "代异人亡久，滮池即旧居。\n未移当日地，无復故时鱼。\n蒲藻依稀在，风波浩荡余。\n水滨如可问，一为访庭除。",
        "dynasty": "宋",
        "collection_info": null
    },
    {
        "uuid": "c662fd2c7692621398f9185f973ff74d",
        "title": "华亭十咏 华亭谷",
        "author": "唐询",
        "content": "深谷弥千里，松陵北合流。\n岸平迷昼夜，人至竞方舟。\n照月方诸泣，迎风弱荇浮。\n平波无限远，极目涨清秋。",
        "dynasty": "宋",
        "collection_info": null
    },
    {
        "uuid": "2cb91567e2f60b3c66d6161b99b3d37f",
        "title": "华亭十咏 陆机宅",
        "author": "唐询",
        "content": "旧谍传遗趾，悠然历祀深。\n人无令威至，门异下邽箴。\n谷水当年溜，昆山昔日阴。\n鲁堂那復见，丝竹若为寻。",
        "dynasty": "宋",
        "collection_info": null
    },
    {
        "uuid": "1effcfeaba71766e2f50541238bff55e",
        "title": "华亭十咏 昆山",
        "author": "唐询",
        "content": "昔有人如玉，兹山得美名。\n岩扃锁积翠，谷水断余声。\n乔木今无在，高台久已倾。\n如何嵩岳什，独咏甫侯生。",
        "dynasty": "宋",
        "collection_info": null
    },
    {
        "uuid": "46b96b5083988f079ee624088d86700a",
        "title": "华亭十咏 三女岗",
        "author": "唐询",
        "content": "淑女云亡久，哀丘尚着名。\n九原谁可作，千载或如生。\n青骨何时化，荒榛此地平。\n空余图谍在，不復启佳城。",
        "dynasty": "宋",
        "collection_info": null
    },
    {
        "uuid": "5f08b4b3b48d08437c5cbe5b1aa57f4a",
        "title": "山堂偶书",
        "author": "唐询",
        "content": "在处烟云早晚生，自疑呼吸气皆灵。\n十年梦寐江山裏，今见江山入户庭。",
        "dynasty": "宋",
        "collection_info": null
    },
    {
        "uuid": "d12147316e9a6a12ff9f7bcecea33e60",
        "title": "为杭州日送客舟中",
        "author": "唐询",
        "content": "山雨霏微不满空，画船来往疾轻鸿。\n谁知独卧珠帘裏，一榻无尘四面风。",
        "dynasty": "宋",
        "collection_info": null
    },
    {
        "uuid": "bf4a0b54d2617ee92cf52af16d31f29c",
        "title": "题曲水阁",
        "author": "唐询",
        "content": "依山营废壤，结宇跨通沟。\n派引平湖远，声分几曲流。\n交阴覆修竹，照影下轻鸥。\n此日羣贤集，宁疎晋世游。",
        "dynasty": "宋",
        "collection_info": null
    },
    {
        "uuid": "2489ba0d2d2307fc4e2611443741da5e",
        "title": "游五泄山  其一",
        "author": "唐询",
        "content": "寻彻灵潭第五源，旋攀萝茑至山巅。\n寒声昔谓来天外，巨壑今知在目前。\n峭壁无时长蔽日，重岩不雨亦生烟。\n临观已觉尘心尽，更欲凌云访列仙。",
        "dynasty": "宋",
        "collection_info": null
    },
    {
        "uuid": "f66c68d9bb87035634fcb0b78cb4271c",
        "title": "游五泄山  其二",
        "author": "唐询",
        "content": "游遍西潭返步迟，乱云随履雨沾衣。\n山形相向还相背，独有溪流共我归。",
        "dynasty": "宋",
        "collection_info": null
    },
    {
        "uuid": "c46cebc6c4d95da7cafb23d27aa5182c",
        "title": "寄五峯谏长老",
        "author": "唐询",
        "content": "禅客居山患不深，五峯幽绝杳难寻。\n门前流水朝还暮，堂下閒云古復今。\n月色有时依宴坐，秋声随处伴讴吟。\n期师便作终焉计，忍负平生物外心。",
        "dynasty": "宋",
        "collection_info": null
    },
    {
        "uuid": "45e98246ce7f27c42abf0a2b0d2015c5",
        "title": "题会稽溪口躬师上人房",
        "author": "唐询",
        "content": "溪口相传地最灵，其间风物与人清。\n钟声夜到江头尽，云气朝从槛外生。\n几副轻绡供画笔，一林修竹寄閒情。\n闭门终日无尘事，卧看南□自晦明。",
        "dynasty": "宋",
        "collection_info": null
    }
]