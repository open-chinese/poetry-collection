[
    {
        "uuid": "e0789672c6d8a1852a88c3aeb8ab6975",
        "title": "华亭十咏 顾亭林",
        "author": "唐询",
        "content": "平林标大道，曾是野王居。\n旧里风烟变，荒原草树踈。\n湖波空上下，里闬已丘墟。\n往事将谁语，凄凉六代余。",
        "dynasty": "宋",
        "collection_info": null
    },
    {
        "uuid": "a215f90af2781ec04574ea00fa035ce4",
        "title": "华亭十咏 寒穴",
        "author": "唐询",
        "content": "绝顶干云峻，寒泉与穴平。\n还同帝台味，不学陇头声。\n夜雨遥源涨，秋风颢气清。\n谁云蔗浆美，纔可析朝酲。",
        "dynasty": "宋",
        "collection_info": null
    },
    {
        "uuid": "48b455ed766035b2f0f43e6997dfaf6f",
        "title": "华亭十咏 吴王猎场",
        "author": "唐询",
        "content": "昔在全吴日，从禽耀甲戈。\n百车尝载羽，一目旧张罗。\n地变柔桑在，原荒蔓草多。\n思人无復见，落日下山坡。",
        "dynasty": "宋",
        "collection_info": null
    },
    {
        "uuid": "25e8710dbf628808854d6d37473882de",
        "title": "华亭十咏 柘湖",
        "author": "唐询",
        "content": "世历亡秦远，湖连大海濒。\n柘山标观望，玉女见威神。\n渺渺旁无地，滔滔孰问津。\n何年化鱼鼈，髣髴历阳人。",
        "dynasty": "宋",
        "collection_info": null
    },
    {
        "uuid": "aba20427c5d41e35c0baf7da061e9a68",
        "title": "华亭十咏 秦始皇驰道",
        "author": "唐询",
        "content": "秦德衰千祀，江滨道不修。\n相传大堤在，曾是翠华游。\n玉趾如将见，金椎岂復留。\n怅然寻旧迹，蔓草蔽荒丘。",
        "dynasty": "宋",
        "collection_info": null
    },
    {
        "uuid": "f37e832cb1ed99b810ef6e9239e4e098",
        "title": "华亭十咏 陆瑁养鱼池",
        "author": "唐询",
        "content": "代异人亡久，滮池即旧居。\n未移当日地，无復故时鱼。\n蒲藻依稀在，风波浩荡余。\n水滨如可问，一为访庭除。",
        "dynasty": "宋",
        "collection_info": null
    },
    {
        "uuid": "d38ea2c9b090cba73ca698e4f8c30aa2",
        "title": "华亭十咏 华亭谷",
        "author": "唐询",
        "content": "深谷弥千里，松陵北合流。\n岸平迷昼夜，人至竞方舟。\n照月方诸泣，迎风弱荇浮。\n平波无限远，极目涨清秋。",
        "dynasty": "宋",
        "collection_info": null
    },
    {
        "uuid": "03e0c0577909b30bc3e843fa88cd6e1b",
        "title": "华亭十咏 陆机宅",
        "author": "唐询",
        "content": "旧谍传遗趾，悠然历祀深。\n人无令威至，门异下邽箴。\n谷水当年溜，昆山昔日阴。\n鲁堂那復见，丝竹若为寻。",
        "dynasty": "宋",
        "collection_info": null
    },
    {
        "uuid": "5ca2eee30fe6b1cb267094014a2c8c25",
        "title": "华亭十咏 昆山",
        "author": "唐询",
        "content": "昔有人如玉，兹山得美名。\n岩扃锁积翠，谷水断余声。\n乔木今无在，高台久已倾。\n如何嵩岳什，独咏甫侯生。",
        "dynasty": "宋",
        "collection_info": null
    },
    {
        "uuid": "c3ff23513276e35fd0fbdfd7295ac930",
        "title": "华亭十咏 三女岗",
        "author": "唐询",
        "content": "淑女云亡久，哀丘尚着名。\n九原谁可作，千载或如生。\n青骨何时化，荒榛此地平。\n空余图谍在，不復启佳城。",
        "dynasty": "宋",
        "collection_info": null
    },
    {
        "uuid": "90afa404a78b01d9eb331646a868ff18",
        "title": "山堂偶书",
        "author": "唐询",
        "content": "在处烟云早晚生，自疑呼吸气皆灵。\n十年梦寐江山裏，今见江山入户庭。",
        "dynasty": "宋",
        "collection_info": null
    },
    {
        "uuid": "568721a14ab1bf41995c8e21e656b30f",
        "title": "为杭州日送客舟中",
        "author": "唐询",
        "content": "山雨霏微不满空，画船来往疾轻鸿。\n谁知独卧珠帘裏，一榻无尘四面风。",
        "dynasty": "宋",
        "collection_info": null
    },
    {
        "uuid": "66aab15a38591d22b90792658f4a803c",
        "title": "题曲水阁",
        "author": "唐询",
        "content": "依山营废壤，结宇跨通沟。\n派引平湖远，声分几曲流。\n交阴覆修竹，照影下轻鸥。\n此日羣贤集，宁疎晋世游。",
        "dynasty": "宋",
        "collection_info": null
    },
    {
        "uuid": "14aa0e14513bb642449800dcf78b126d",
        "title": "游五泄山  其一",
        "author": "唐询",
        "content": "寻彻灵潭第五源，旋攀萝茑至山巅。\n寒声昔谓来天外，巨壑今知在目前。\n峭壁无时长蔽日，重岩不雨亦生烟。\n临观已觉尘心尽，更欲凌云访列仙。",
        "dynasty": "宋",
        "collection_info": null
    },
    {
        "uuid": "279562b5c42e501c66f467df9bb34183",
        "title": "游五泄山  其二",
        "author": "唐询",
        "content": "游遍西潭返步迟，乱云随履雨沾衣。\n山形相向还相背，独有溪流共我归。",
        "dynasty": "宋",
        "collection_info": null
    },
    {
        "uuid": "320c52724d42b654a27dffbe8aaac13f",
        "title": "寄五峯谏长老",
        "author": "唐询",
        "content": "禅客居山患不深，五峯幽绝杳难寻。\n门前流水朝还暮，堂下閒云古復今。\n月色有时依宴坐，秋声随处伴讴吟。\n期师便作终焉计，忍负平生物外心。",
        "dynasty": "宋",
        "collection_info": null
    },
    {
        "uuid": "fd2523b4e09a75d8b1a163dcd604decb",
        "title": "题会稽溪口躬师上人房",
        "author": "唐询",
        "content": "溪口相传地最灵，其间风物与人清。\n钟声夜到江头尽，云气朝从槛外生。\n几副轻绡供画笔，一林修竹寄閒情。\n闭门终日无尘事，卧看南□自晦明。",
        "dynasty": "宋",
        "collection_info": null
    }
]