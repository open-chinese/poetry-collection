[
    {
        "title": "海棠",
        "author": "李定",
        "content": "青帝行春信自专，精心知向海棠偏。\n不霑工部风骚力，犹占句芒造化权。\n倚槛半开红朵密，遶池初应翠枝连。\n谁人与拔栽琼苑，看与花王鬬后先。",
        "dynasty": "宋",
        "collection_info": null
    },
    {
        "title": "和石扬休海棠",
        "author": "李定",
        "content": "轻红如杏素遮梨，直似佳人照碧池。\n已是化工教艷绝，莫嫌青帝与开迟。\n烟滋绰约明双脸，雨借夭饶入四脂。\n西蜀有名须得地，琼林高压百花奇。",
        "dynasty": "宋",
        "collection_info": null
    },
    {
        "title": "垂虹亭",
        "author": "李定",
        "content": "一梦江湖三十年，青山隠隠水漫漫。\n当时把酒谁人在，回首重来独倚阑。",
        "dynasty": "宋",
        "collection_info": null
    },
    {
        "title": "琴溪",
        "author": "李定",
        "content": "芳草茸茸衬马蹄，两陪宪节过琴溪。\n东风又属梨花月，膏雨新调燕子泥。\n邮舍亭空苍藓合，钓台人去暮云栖。\n此行不惮驱驰远，千里江山入品题。",
        "dynasty": "宋",
        "collection_info": null
    }
]