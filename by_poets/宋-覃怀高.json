[
    {
        "uuid": "00004eebe4a7fff523f0f58b1d2058cf",
        "title": "水调歌头 翠蕤插云表",
        "author": "覃怀高",
        "content": "翠蕤插云表，初意隔仙凡。\n临风据案一见，邂逅似开颜。\n几欲拿舟九曲，便拟扪参绝顶，直下俯尘寰。\n聊此税吾驾，赢得片时闲。\n问仙人，缘底事，去不还。\n长风浩浩，何许清梦杳难攀。\n只有苍烟古木，好在清湍白石，依旧画图间。\n回首武夷路，杳霭没云鬟。",
        "dynasty": "宋",
        "collection_info": null
    }
]