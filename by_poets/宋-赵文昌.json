[
    {
        "title": "登金山观潮",
        "author": "赵文昌",
        "content": "浮沈日月走雷霆，偃蹇西来气未平。\n奔突楚山愁破碎，荡摇坤辅厌搘撑。\n昔年此地分南北，今日中天洗甲兵。\n万里雄风双秃鬓，妙高台上看潮生。",
        "dynasty": "宋",
        "collection_info": null
    },
    {
        "title": "鹤林",
        "author": "赵文昌",
        "content": "江声撼群山，万马东南驰。\n盘盘铁瓮城，鼓角缠秋悲。\n维天有设险，实为奸雄资。\n阿奴何许来，王业自此基。\n金陵气已基，虎口余义熙。\n潜机寿阳发，凛凛天象垂。\n划然九州鼎，竟属卖履儿。\n中原自汉蹶，神器良屡移。\n黄屋如传舍，与夺谁汝疵。\n顺守尚有策，嗜杀徒自隳。\n山阳作虞宾，豚犬犹能知。\n零陵一累囚，互亡何足疑。\n凶德一至再，鬼责其何辞。\n殄歼肘腋来，泉壤悔莫追。\n惜哉勤王功，一臭万古遗。\n我登黄鹤山，指顾生嗟咨。\n茫茫六合内，俯仰几盛衰。\n尧年与桀日，究竟孰纲维。\n东去云悠悠，西来风飔飔。\n把酒呼山灵，听我鹤林诗。",
        "dynasty": "宋",
        "collection_info": null
    },
    {
        "title": "自金山泛舟至焦山饮吸江亭",
        "author": "赵文昌",
        "content": "金山据上流，怒挟汀声东。\n焦山护海门，坐折千里衝。\n两山势欲合，盛气薄苍窍。\n解纷谁巨擘，赖有疏凿功。\n至今买余勇，角立相长雄。\n两皋汗漫游，目击大块中。\n手持一杯酒，浇尔磊块胸。\n鱼龙出鼓舞，摩荡青莲宫。\n山灵自不凡，感激欣相从。\n因笑魏与吴，干坤两鸡虫。\n悠然一带水，往事寻无踪。\n夜深何处笛，呜呜起西风。",
        "dynasty": "宋",
        "collection_info": null
    },
    {
        "title": "天目山",
        "author": "赵文昌",
        "content": "天目山前分两乳，一脉西来缠右股。\n溯流疑是武陵源，入山绝似盘之阻。\n椒峦隐隐入霄汉，从此去天纔尺五。\n飞泉汇作千丈潭，下有蛟龙潜水府。\n玉芝瑶草净如拭，不见尘寰一抔土。\n三神山远未易到，洞天只在溪之浒。\n道人宴作疑不动，一榻云烟几寒暑。\n乍逢佳客喜盈颊，上山下山若飞虎。\n龟腹燕颔好颜色，凫舄御风轻步武。\n苹蘩藴藻盈倾筐，砧几腥膻不登俎。\n赢刘颠蹶问不知，那识人间有簪组。\n嗟予碌碌退不勇，窃食大官无寸补。\n回头四十九年非，白髮手搔不可数。\n山禽唤我归去来，口未及言心已许。\n长安冠盖多豪杰，谁肯论交到尔汝。",
        "dynasty": "宋",
        "collection_info": null
    }
]