[
    {
        "title": "废宫",
        "author": "陶应靁",
        "content": "雨坏宫墙蔓草多，自披荒棘认铜驼。\n旧家游女知亡国，不唱春风缓缓歌。",
        "dynasty": "宋",
        "collection_info": null
    },
    {
        "title": "古诗二首  其一",
        "author": "陶应靁",
        "content": "晨选期门士，大猎南山阳。\n白日照旌旗，咫尺临清光。\n之子才且武，结髪在戎行。\n控弮拉罴虎，余勇殊未央。\n回车宴五柞，举烽令行觞。\n禾黍被中野，松柏生高冈。\n借问何所思，所思在冀方。\n彼美冀方士，安得同翱翔。\n峨峨切云冠，奕奕夫容剑。\n扬扬徒旅繁，济济驾紫燕。\n行行向双阙，去上未央殿。\n君明臣亦良，四海皆清晏。\n斋房多灵芝，郊薮凤凰见。\n群臣亦何为，称功劝封禅。\n中夜整冠带，览彼明月光。\n屏营不能寐，忧心独怦怦。\n危坐待月发，牵牛直南荣。\n盈庭树兰蕙，芬香日凋零。\n客行随所适，感物怀故乡。\n朝发雁门道，夕入兰台宫。\n佳宾会若云，列鼎吹笙簧。\n终岁极燕乐，保己有余庆。",
        "dynasty": "宋",
        "collection_info": null
    },
    {
        "title": "古诗二首  其二",
        "author": "陶应靁",
        "content": "仙人降瑶席，风露清坛场。\n朗咏玉书文，遥上绿云章。\n阊阖启中夜，五色垂景光。\n霓旌导绛节，授以长生方。\n湛然守中扃，不迎亦不将。\n琼浆酌天和，玉芝茹春香。\n手种蟠桃花，坐待三千霜。\n相从广成子，鸾鹄参翱翔。",
        "dynasty": "宋",
        "collection_info": null
    }
]