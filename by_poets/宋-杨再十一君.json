[
    {
        "title": "咏史",
        "author": "杨再十一君",
        "content": "张良大父父，相韩五世君。\n报仇误一击，佐命筹三军。\n灭秦復诛项，兴汉称元勋。\n始终心为韩，义烈千载闻。\n吾家世臣宋，绂冕兴如云。\n于今虽为庶，义不忘宋恩。\n国亡幸免死，忍復干禄云。\n耻为肤敏士，宁作殷顽民。",
        "dynasty": "宋",
        "collection_info": null
    },
    {
        "title": "书感  其一",
        "author": "杨再十一君",
        "content": "枫江渡口草凄凄，桃浦桥边夕照低。\n惟有旧家双燕子，年年飞绕绿杨堤。",
        "dynasty": "宋",
        "collection_info": null
    },
    {
        "title": "书感  其二",
        "author": "杨再十一君",
        "content": "深湖两岸白云秋，芦荻花深隠钓舟。\n回首平原风浪急，却怜江海是安流。",
        "dynasty": "宋",
        "collection_info": null
    },
    {
        "title": "书感  其三",
        "author": "杨再十一君",
        "content": "潦倒江南一布衣，家贫岁晚寸心违。\n不堪倚杖枫江路，手种青松大十围。",
        "dynasty": "宋",
        "collection_info": null
    },
    {
        "title": "夜坐",
        "author": "杨再十一君",
        "content": "竹窗吹雨夜潇潇，独拥寒鑪叹寂寥。\n坐久不知更漏永，镫花零落篆香消。",
        "dynasty": "宋",
        "collection_info": null
    }
]