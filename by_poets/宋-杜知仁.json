[
    {
        "title": "和范孙闲行溪西得梅数花韵  其一",
        "author": "杜知仁",
        "content": "寒梅我故人，岁必以文会。\n涴墨尚可覆，未知凡几醉。\n晚乃得此诗，山灵以为最。\n置身风月上，出语色香外。\n驾言孤绝处，坏枝委颠沛。\n悬崖折披竹，断涧强病桧。\n穷交仅如此，过是藐无辈。\n碧眼苦好奇，于焉有深嗜。\n迎长得一花，以为时可矣。\n遂若天下春，笔头顿生气。\n我属闭关日，一枝偕寤寐。\n敢贺微阳来，尚虞坚冰至。\n结束果何在，飘零初不计。\n政恐负岁寒，或为识者喟。",
        "dynasty": "宋",
        "collection_info": null
    },
    {
        "title": "和范孙闲行溪西得梅数花韵  其二",
        "author": "杜知仁",
        "content": "孤根要先觉，一花已后会。\n而况万香中，晚乃夸狂醉。\n东皇兆群物，无物居其最。\n对梅欲着语，当在梅之外。\n君看龙蛇蛰，中有江河沛。\n其元阳復雷，其真岁寒桧。\n于梅观此妙，眼力怜湛辈。\n无能根本求，仅为色香嗜。\n一元无识者，孤真可知矣。\n君独邃玄机，命笔开风气。\n奇哉天根词，与世呼梦寐。\n犹疑转语下，未为梅之至。\n愿闻第一义，更作向上计。\n会有先天翁，当发无极喟。",
        "dynasty": "宋",
        "collection_info": null
    }
]