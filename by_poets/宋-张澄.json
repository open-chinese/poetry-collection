[
    {
        "uuid": "c7eeadad3b953a2ab352085b65466a41",
        "title": "建炎丞相成国吕忠穆公退老堂  其一",
        "author": "张澄",
        "content": "均佚归来一品崇，赤城新野焕仙风。\n功存社稷今全德，身佩安危本至公。\n宁似乐天丹竈破，不令北海酒樽空。\n中原未靖戎氛恶，会有吁谟沃舜聪。",
        "dynasty": "宋",
        "collection_info": null
    },
    {
        "uuid": "ba85c5ac6721ec7e4e8565243cc126c6",
        "title": "建炎丞相成国吕忠穆公退老堂  其二",
        "author": "张澄",
        "content": "背郭堂成乐趣真，碧油幢下海山春。\n谁知种木十年手，元是擎天一柱人。\n久矣威名彰草木，行须谈笑静风尘。\n宁容巾屦长闲逸，即看金瓯宠数新。",
        "dynasty": "宋",
        "collection_info": null
    },
    {
        "uuid": "c16c3008d9ff3980d47f08e90199627a",
        "title": "青云亭",
        "author": "张澄",
        "content": "昔者青云亭，位置直巽隅。\n旴江入怀抱，灵谷当襟裾。\n百年但草茀，兔葵杂榛芜。\n我登问安堂，凝睇爽气俱。\n相将还绝赏，翚飞接云鳬。\n却望州郭盛，五峰画不如。",
        "dynasty": "宋",
        "collection_info": null
    },
    {
        "uuid": "93913dfb6dc69bf902ef56754a494d41",
        "title": "雷公山",
        "author": "张澄",
        "content": "年大嗜烟壑，心鄙城郭近。\n篮舆践晨霜，峭蒨入云畛。\n病衰风见乘，放浪顾难忍。\n驾言小玩愒，微尚希遯隐。\n隐沦着扁舟，欲济江无流。\n岧嶤雷公山，信美惭薄游。\n夕烟散林谷，暮钟鸣寺楼。\n抚事百感集，聊兹兼夕留。\n留情不復懽，恻恻抱悲嘆。\n何以纾拂鬰，曳策青云端。\n雷祠蔽深莽，灵宫俯层峦。\n下视万壑趋，遥见千峰攒。\n攒峰娱余心，领略悟山阴。\n平生一丘壑，何须故山岑。\n放怀白鸟盟，斯焉得重寻。\n题诗谢灵山，勿閟金玉音。",
        "dynasty": "宋",
        "collection_info": null
    },
    {
        "uuid": "e4cb08376b8a9f8d42ada1e0a726c102",
        "title": "嵯峨岭",
        "author": "张澄",
        "content": "晨登嵯峨岭，危欲搏春冥。\n安得秦六甲，锤凿使之平。",
        "dynasty": "宋",
        "collection_info": null
    },
    {
        "uuid": "c0f0564a09f5102091aea9995daab68d",
        "title": "虾蟆石",
        "author": "张澄",
        "content": "千峰来南兮万马奔，翠麓却立兮如饮江之鼋。\n湫灵沸黑兮神物生，云雾昼晦兮风憀栗而凄清。\n我爱滩泷㶁㶁兮寒濑齿齿，浮我江䑳兮岁不知其几。\n石中之人兮喜我不屑，华我以春花兮食我以秋实。\n我弃而不即兮独不清冷弄明月。",
        "dynasty": "宋",
        "collection_info": null
    },
    {
        "uuid": "ba71a5c9c84d373e4c0a925f4733206c",
        "title": "凿石潭",
        "author": "张澄",
        "content": "船去临川郭，江深凿石潭。\n梅花如庾岭，客路厌江南。\n晚日明深谷，长烟缭翠岚。\n极知江路近，终约舣浮骖。",
        "dynasty": "宋",
        "collection_info": null
    },
    {
        "uuid": "c1217d9795fd526f7a5f827e8ef04c7a",
        "title": "源潭",
        "author": "张澄",
        "content": "露桨依滩急，霜飚入鬓清。\n秋痕到晴树，江势拥孤城。\n野鹤疑仙分，樯乌伴水程。\n故园千嶂外，白首不胜情。",
        "dynasty": "宋",
        "collection_info": null
    },
    {
        "uuid": "7620e60cc531a1bad1abec8b4595793b",
        "title": "述陂橘",
        "author": "张澄",
        "content": "述陂元是一沧州，四绕澄江璧水流。\n肥腴不但便黍麦，清瘦尤宜橘柚秋。\n秋风篱落青间黄，王孙金弹天雨霜。\n甘寒入齿冰浆冷，气馥吴姬翠袖香。\n我衰不办作李衡，木奴千户供我耕。\n但爱洞庭春色好，细酿只许幽人倾。\n传柑酷忆风光裏，怀橘真成泪如洗。\n陂傍傥种三百栽，商山之乐吾得矣。",
        "dynasty": "宋",
        "collection_info": null
    },
    {
        "uuid": "80ed937746bc4b6e4542328a8336206e",
        "title": "椑侯柿",
        "author": "张澄",
        "content": "家山谬说冷糖霜，未若椑侯远擅场。\n甘似醍醐成蜜汁，寒于玛瑙贮冰浆。\n学书博士空题叶，病渴文园却屡尝。\n不识梁侯底处所，虎贲要是似中郎。",
        "dynasty": "宋",
        "collection_info": null
    },
    {
        "uuid": "5a8225bd62faeeb940ff85ee1d39c7c1",
        "title": "文昌轩",
        "author": "张澄",
        "content": "峭蒨云烟晓骑迷，地偏心远爱林扉。\n人家岁晏川坻静，场圃功成鴈鹜肥。\n雷岭泉深方泽润，井山丹就已空飞。\n经行不为山林约，结臆烟霞自翠微。",
        "dynasty": "宋",
        "collection_info": null
    },
    {
        "uuid": "afd6cd72dcb3d4f8989bd31fc476fa3b",
        "title": "孝义寺",
        "author": "张澄",
        "content": "城东孝义寺，仍说卧冰池。\n虽贋犹堪训，前贤况可师。\n香销春殿冷，楼压暮钟嘶。\n末俗逾偷薄，哀怀欲涕洟。",
        "dynasty": "宋",
        "collection_info": null
    },
    {
        "uuid": "1cb5a7bbcfd31ea2808c77161316443a",
        "title": "清沼寺",
        "author": "张澄",
        "content": "野山萦小树，翠麓访禅家。\n殿古灯无焰，霜浓菊自花。\n寒烟深橘柚，杂树矫龙蛇。\n归路绵冈陇，寒风舞冻鸦。",
        "dynasty": "宋",
        "collection_info": null
    },
    {
        "uuid": "fa5f813e5fceaf47473989f74d3173fa",
        "title": "诗铭",
        "author": "张澄",
        "content": "桂岭摩天滩波经地两磅礴，尽石之变穷神之秘禹所凿。\n故其高者峭拔排空砺矛槊，而其下者宏旷洞达侔观阁。\n瞻彼龙岩穹窿巃嵷跨寥廓，发地百尺蜿蜒躨跜势拏攫。\n骑风乘云去为膏泽起焦涸，或为至人老子孔明世程彟。\n结融肖像綵介朱鬣宛如昨，风醒雨涩森然向人恐遂跃。\n豢龙不官孔甲刘累失其学，亦復舞湫号蚓生物困陵轹。\n我昔笠泽览观湖海天一握，正见神物下饮涛波酾瀺灂。\n苍鳞修尾其大环臂烟雾薄，须臾上征疾雷迅雨间飞雹。\n自喜壮观光绝后前邈霄堮，岂知白首炎陬水石穷脉络。\n雄姿伟态摩挲沈嘆窘扬搉，潭湫涵泹尚其来游醉牷犦。\n山空月寒风露凄然谁与乐，却视陈迹感郗陵谷眙以愕。\n我作铭诗赘牙嚄唶嫓灏噩，琢之嵌岩日月齐光万古託。",
        "dynasty": "宋",
        "collection_info": null
    },
    {
        "uuid": "c366b2a81796d9b4e793fcf722ce477b",
        "title": "仰山",
        "author": "张澄",
        "content": "萧寺藏幽谷，溪流燕尾分。\n松萝诸洞合，钟鼓上方闻。\n宝塔开晴日，空潭隔暮云。\n跻攀穷胜境，猿鹤自为羣。",
        "dynasty": "宋",
        "collection_info": null
    },
    {
        "uuid": "1efd06ac4687441d967620e1c1693a6a",
        "title": "句  其一",
        "author": "张澄",
        "content": "铸金像出开元末，检玉书藏景佑间。",
        "dynasty": "宋",
        "collection_info": null
    },
    {
        "uuid": "7e995c347d9590810167bd716bebeb78",
        "title": "句  其二",
        "author": "张澄",
        "content": "漳南周匡物，竞秀元和年。\n作句诧亲友，进为乡党先。",
        "dynasty": "宋",
        "collection_info": null
    },
    {
        "uuid": "ac398e0a2a47382a114dd9a276e0057d",
        "title": "句  其三",
        "author": "张澄",
        "content": "述陂蹲鸱瘦如鹤，味美浑疑齐酥酪。",
        "dynasty": "宋",
        "collection_info": null
    },
    {
        "uuid": "f489a66429a1ae12c1d78c6b2f02eb13",
        "title": "句  其四",
        "author": "张澄",
        "content": "汝水秋橙大如杯。",
        "dynasty": "宋",
        "collection_info": null
    }
]