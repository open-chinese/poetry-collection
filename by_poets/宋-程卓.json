[
    {
        "uuid": "5c190623202f50544e5995a01ac9fa58",
        "title": "游金焦二山",
        "author": "程卓",
        "content": "扬子长江天际来，中流有山何壮哉。\n深根盘礴千万丈，寸土不受双崔嵬。\n金山屹据上流险，四面佛屋相环回。\n来帆去桨别舻舳，住僧过客烦追陪。\n排空杰阁揖沧海，海山乱点浮纤埃。\n龙潭别耸石峰巧，时立野鹤慵毰毸。\n堂头回首指遗像，坡公印老留青煤。\n其人已去诗尚在，唱酬风月相徘徊。\n再三瞻敬下山去，缥缈又入云涛堆。\n焦山一望祇十里，舟师驾橹如奔雷。\n行行滉荡呼吸顷，繫缆荦确登山隈。\n山中僧少竹木古，瘦根迸石穿莓苔。\n幽姿野态随步出，胜处往往多楼台。\n洪崖路转寻瘗鹤，几年浪打风雨摧。\n遗铭破碎石剥落，摩挲细读心眸开。\n同行韵远兴未尽，飞仙亭上倾樽罍。\n酒酣我为发奇绝，底须方外求蓬莱。",
        "dynasty": "宋",
        "collection_info": null
    },
    {
        "uuid": "4b73f17035e6c55353456ec519cd42b8",
        "title": "云岩",
        "author": "程卓",
        "content": "石门一望路迢迢，五老峰高耸碧霄。\n泉挂珠帘当洞口，烟拖练带束山腰。\n香炉捧出仙人掌，辇辂行过织女桥。\n午夜月明天似水，鹤归松顶听吹箫。",
        "dynasty": "宋",
        "collection_info": null
    }
]