[
    {
        "uuid": "4fbe380e2f68ae83e8e5600a0120cb5d",
        "title": "东山高卧",
        "author": "林放",
        "content": "三间老屋青山幽，清风洒洒寒飕飕。\n脱巾坦腹卧其下，此身直与渊明俦。\n老松飞翠落夏簟，六月不暑凉于秋。\n人生百年一梦幻，世间万事空悠悠。\n一声野鹤忽惊醒，山炉活火茶烟浮。",
        "dynasty": "宋",
        "collection_info": null
    },
    {
        "uuid": "4478465dc67d4d1367b7c1453d9bd8ae",
        "title": "赠琴僧",
        "author": "林放",
        "content": "霜林凋落云影垂，朔风猎猎鼓寒威。\n偶来禅房访虚寂，上人为我弹金徽。\n此调悠悠泯千载，今日忽闻一嗟咨。\n上人所弹不在指，我亦非于耳听之。\n霜天玉磬敲清晓，夜月秋声动翠微。\n举世纷纷爱筝筑，寂寥古意谁能知。\n过门不是钟期子，慎勿汗漫调朱丝。",
        "dynasty": "宋",
        "collection_info": null
    }
]