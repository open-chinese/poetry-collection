[
    {
        "uuid": "bd88d2a41574a48cc99158c0a845afdd",
        "title": "嘲秃笔",
        "author": "周献甫",
        "content": "中书君己不中书，椎钝无心费指呼。\n别有管城堪任使，从教駡作笔头奴。",
        "dynasty": "宋",
        "collection_info": null
    },
    {
        "uuid": "25970d159dbe2629b835f51a5f46f94d",
        "title": "斋扉",
        "author": "周献甫",
        "content": "暂别斋扉数日余，重来整顿案头书。\n砚池干恐蚍蜉入，笔管闲容果臝居。\n叶长密留梅实少，笋生多补竹茎疏。\n匆匆未暇供吟课，鶑送清声一起予。",
        "dynasty": "宋",
        "collection_info": null
    },
    {
        "uuid": "eebd727d810c5340705b79a60b0e7525",
        "title": "羃窗",
        "author": "周献甫",
        "content": "薄纸新糊就，翛然一室清。\n有风寒不到，无月夜能明。\n暂隔前山色，时敲落叶声。\n冻蝇可憎汝，钻扑漫营营。",
        "dynasty": "宋",
        "collection_info": null
    },
    {
        "uuid": "adac04bfaa0b9b67e4b055468ac9a421",
        "title": "邹震父迁居界步",
        "author": "周献甫",
        "content": "买得林庐在水西，眼前幽事总相宜。\n溪山处分鶑看管，梅竹添差鹤护持。\n旋理小园增野趣，先留隙地作楼基。\n却来界步晴岚底，收拾湄湘八景诗。",
        "dynasty": "宋",
        "collection_info": null
    },
    {
        "uuid": "aa49f93c895208b7daa11ce0a0357f53",
        "title": "吟轩",
        "author": "周献甫",
        "content": "何以号吟轩，疎窗矮屋椽。\n纸抄唐绝句，壁写宋诗篇。\n闲或支颐坐，慵来枕肘眠。\n读他三两意，心下自欣然。",
        "dynasty": "宋",
        "collection_info": null
    }
]