[
    {
        "uuid": "36c72948b838184799de3b0590f1292b",
        "title": "凤凰台上忆吹箫 更不成愁",
        "author": "吴元可",
        "content": "更不成愁，何曾是醉，豆花雨后轻阴。\n似此心情自可，多了闲吟。\n秋在西楼西畔，秋较浅、不似情深。\n夜来月，为谁瘦小，尘镜羞临。\n弹筝，旧家伴侣，记雁啼秋水，下指成音。\n听未稳、当时自误，又况如今。\n那是柔肠易断，人间事、独此难禁。\n雕笼近，数声别似春禽。",
        "dynasty": "宋",
        "collection_info": null
    },
    {
        "uuid": "356b3329699398f4d0b4bdc1401578d3",
        "title": "杨州慢 露叶犹青",
        "author": "吴元可",
        "content": "露叶犹青，岩花迟动，幽幽未似秋阴。\n似梅风带溽，吹度长林。\n记当日、西廊共月，小屏轻扇，人语凉深。\n对清觞，醉笑醒颦，何似如今。\n临高欲赋，甚年来、渐减狂心。\n为谁倚多才，难凭易感，早付销沈。\n解事张郎风致，鲈鱼好、归听吴音。\n又夜阑闻笛，故人忽到幽襟。",
        "dynasty": "宋",
        "collection_info": null
    },
    {
        "uuid": "1259686eabf116c3c34522e408c8e334",
        "title": "采桑子 江南二月春深浅",
        "author": "吴元可",
        "content": "江南二月春深浅，芳草青时，燕子来迟。\n翦翦轻寒不满衣。\n清宵欲寐还无寐，顾影颦眉。\n整带心思。\n一样东风两样吹。",
        "dynasty": "宋",
        "collection_info": null
    },
    {
        "uuid": "6e8a243956c88a638c5b750aeee1ec9a",
        "title": "浪淘沙 浅约未曾来",
        "author": "吴元可",
        "content": "浅约未曾来。\n一迳苍苔。\n缃桃无数棘花开。\n怪得闭门机杼静，挑菜初回。\n幽树鸟声催。\n欲去徘徊。\n□□别久易相猜。\n幽绪一晴无处着，戏打青梅。",
        "dynasty": "宋",
        "collection_info": null
    }
]