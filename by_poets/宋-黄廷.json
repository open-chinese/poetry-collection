[
    {
        "uuid": "437829926b2c4c10f724d97bca4b9d7d",
        "title": "解连环 乍寒帘幕",
        "author": "黄廷",
        "content": "乍寒帘幕。\n愁灯花正结，又还轻落。\n弄瘦影、瓶里梅梢，为谁缀陇头，向来新萼。\n万古千今，算惟有、别情难托。\n把潘郎鬓绿，尽付雁声，几度寥寞。\n扁舟暮江旧泊。\n记携觞就折，烟翠犹弱。\n漫过却、歌夕吟朝，问天道何时，素纤重握。\n想得文姬，近更苦、云衣香薄。\n待更阑、试寻梦境，梦回更恶。",
        "dynasty": "宋",
        "collection_info": null
    },
    {
        "uuid": "0c5de8e17b812cc5a124f953552119d7",
        "title": "宴清都 坠叶窥檐语",
        "author": "黄廷",
        "content": "坠叶窥檐语。\n风帘薄，递来幽恨无数。\n牙签倦展，银缸细剔，悄然归旅。\n声传漏阁偏长，更奈向、潇潇乱雨。\n想近日，舞袖翻云，吟笺度雪谁愿。\n当时翠缕吹花，东城绣陌，双燕何许。\n香罗唾碧，晴纱印粉，甚缘重睹。\n蓝桥镇隔芳梦，念骑省、悲秋漫赋。\n待倚阑，或遇宾鸿，殷勤寄与。",
        "dynasty": "宋",
        "collection_info": null
    },
    {
        "uuid": "2fa409033ddb81171e86745a8ee15d7e",
        "title": "兰陵王 絮花弱",
        "author": "黄廷",
        "content": "絮花弱。\n吹满斜阳院落。\n秋千外，无数小舟，绿水溶溶带城郭。\n流光漫暗觉。\n辜却。\n莺呼燕诺。\n欢游地，都在梦中，双蝶翩翩度帘幕。\n凭谁问康乐。\n又粉过新梢，红退残萼。\n阑干休倚东风恶。\n怜瑟韵空在，鉴容偷改，青青洲渚遍杜若。\n故交半廖寞。\n漂泊。\n镇如昨。\n念玉指频弹，珠泪还阁。\n孤灯隐隐巫云薄。\n奈别遽无语，恨深谁托。\n明朝何处，夜渐短，听画角。",
        "dynasty": "宋",
        "collection_info": null
    },
    {
        "uuid": "86e43d09196bb13ff38c474783b2d925",
        "title": "琐窗寒 驻马林塘",
        "author": "黄廷",
        "content": "驻马林塘，还寻旧迹，雨收秋晚。\n残蕉映牖，强把碧心偷展。\n记相逢、画堂宴开，乱花影入帘初卷。\n正小池涨绿，丝纶曾试，事随鸿远。\n凄断。\n情何限。\n料素扇尘深，怨娥碧浅。\n清宫丽羽，漫有苔笺题满。\n问低墙、双柳尚存，几时艳烛亲共剪。\n但凝眸，数点遥峰，春色青如染。",
        "dynasty": "宋",
        "collection_info": null
    },
    {
        "uuid": "cb39674950ec7ddb423498d4acb578ff",
        "title": "齐天乐 十年汉上东风梦",
        "author": "黄廷",
        "content": "十年汉上东风梦，依然淡烟莺晓。\n系马桥空，维舟岸易，谁识当时苏小。\n筹花斗草。\n任波浴斜阳，絮迷芳岛。\n笑底歌边，黛娥娇聚怕归早。\n京尘衣袂易染，旧游随雾散，新恨难表。\n燕子朱扉，梨英翠箔，留得春光多少。\n晴丝漫绕。\n料带角香销，扇阴诗杳。\n细倚秋千，片云天共渺。",
        "dynasty": "宋",
        "collection_info": null
    }
]