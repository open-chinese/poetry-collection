[
    {
        "title": "松径",
        "author": "郭岩",
        "content": "一径深且纡，森森荫松柏。\n清风池上来，幽思与之发。\n逸响谐素琴，凉阴散清帙。\n弘景或可邀，高怀共披豁。",
        "dynasty": "宋",
        "collection_info": null
    },
    {
        "title": "过从叔猥园",
        "author": "郭岩",
        "content": "风流吾大阮，嘉遁狎鸥盟。\n筑得野亭旷，到来云水清。\n斜林收橡实，泾水给茶铛。\n翻笑支公拙，买山空得名。",
        "dynasty": "宋",
        "collection_info": null
    },
    {
        "title": "顾况读书堆",
        "author": "郭岩",
        "content": "昔人何处读书声，此地犹存旧日名。\n衰草闭门黄叶冷，香林藏硖碧云横。\n地连踰李山河壮，江遶吴淞日夜鸣。\n陈迹已怜荒没久，凭栏惆怅有余情。",
        "dynasty": "宋",
        "collection_info": null
    }
]