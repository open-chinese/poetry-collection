[
    {
        "uuid": "d89d7625c74419b06a9668b6ed5fd79a",
        "title": "湘灵瑟 酸风泠泠",
        "author": "刘埙",
        "content": "酸风泠泠。\n哀笳吹数声。\n碎雨冥冥。\n泣瑶英。\n花心路，芙蓉城。\n相思几回魂惊。\n肠断坟草青。",
        "dynasty": "宋",
        "collection_info": null
    },
    {
        "uuid": "42f213a0f084fe9ce35b3acbc14d7606",
        "title": "醉思仙 琼楼几间",
        "author": "刘埙",
        "content": "琼楼几间。\n瑶徽几弹。\n觅花声绕回阑。\n悄微闻佩环。\n帘栊昼闲。\n炉熏昼残。\n午风摇曳屏山。\n露裙红一班。",
        "dynasty": "宋",
        "collection_info": null
    },
    {
        "uuid": "16a0f0f8c44d80d7cb7c28ffded3d2bd",
        "title": "点绛唇 风卷游云",
        "author": "刘埙",
        "content": "风卷游云，梨云梦冷人何处。\n一溪烟雨。\n遮断垂杨路。\n恨入琴心，能写当时语。\n愁无绪。\n泪痕红蠹。\n犹带香如故。",
        "dynasty": "宋",
        "collection_info": null
    },
    {
        "uuid": "54e807a8b20f25faf3905ef54e6b6baf",
        "title": "浣溪沙 已断因缘莫更寻",
        "author": "刘埙",
        "content": "已断因缘莫更寻。\n寻时烦恼不如心。\n从今休听世间音。\n鸾梦渐随秋水远，鹤情甘伴野云深。\n隔楼花月自阴阴。",
        "dynasty": "宋",
        "collection_info": null
    },
    {
        "uuid": "e22f9b429552b4020a828ee6c440fff3",
        "title": "菩萨蛮 长亭望断来时路",
        "author": "刘埙",
        "content": "长亭望断来时路。\n楼台杳霭迷花雾。\n山雨隔窗声。\n思君魂梦惊。\n泪痕侵褥锦。\n闲却鸳鸯枕。\n有泪不须垂。\n金鞍明月归。",
        "dynasty": "宋",
        "collection_info": null
    },
    {
        "uuid": "79e44c7614bf7aec4d0d487b7cf00354",
        "title": "菩萨蛮 故园青草依然绿",
        "author": "刘埙",
        "content": "故园青草依然绿。\n故宫废址空乔木。\n狐兔穴岩城。\n悠悠万感生。\n胡笳吹汉月。\n北语南人说。\n红紫闹东风。\n湖山一梦中。",
        "dynasty": "宋",
        "collection_info": null
    },
    {
        "uuid": "db9d66ec17f80d49a6eadc2a10c2e813",
        "title": "谒金门 云薄薄",
        "author": "刘埙",
        "content": "云薄薄。\n人静黄梅院落。\n细数花期并柳约。\n新愁沾一握。\n梦醒从前多错。\n寄恨画檐灵鹊。\n明月欲西天寂寞。\n魂销连晓角。",
        "dynasty": "宋",
        "collection_info": null
    },
    {
        "uuid": "a538b808e7919d4569f3f8b6b55889da",
        "title": "谒金门 花雾暖",
        "author": "刘埙",
        "content": "花雾暖。\n红逗海棠开半。\n毡坐谈经春四换。\n今朝官正满。\n好上鳌坡虎观。\n好近御屏香案。\n休笑吾侬行色缓。\n待君来作伴。",
        "dynasty": "宋",
        "collection_info": null
    },
    {
        "uuid": "7233579031e90fd49f8ecff406efa823",
        "title": "谒金门 眉月小",
        "author": "刘埙",
        "content": "眉月小。\n红烛画楼歌绕。\n唱到刘郎频笑道。\n古词今恰好。\n深夜银屏香袅。\n明日雕鞍尘杳。\n一饷春风容易晓。\n三生思不了。",
        "dynasty": "宋",
        "collection_info": null
    },
    {
        "uuid": "d7486b8273bcdb981d5408ae24ea041c",
        "title": "谒金门 春正媚",
        "author": "刘埙",
        "content": "春正媚。\n闲步武陵源里。\n千树霞蒸红散绮。\n一枝高插髻。\n飞过洞庭烟水。\n酩酊莫教花坠。\n铅鼎温温神谒帝。\n何曾真是醉。",
        "dynasty": "宋",
        "collection_info": null
    },
    {
        "uuid": "3d796ad21a4163ea37bfa33c6b09a121",
        "title": "清平乐 铿金戛玉",
        "author": "刘埙",
        "content": "铿金戛玉。\n弹就神仙曲。\n铁拨鵾弦清更熟。\n新腔浑胜俗。\n教坊尽道名师。\n声华都处俱知。\n指日内前宣唤，云韶独步丹墀。",
        "dynasty": "宋",
        "collection_info": null
    },
    {
        "uuid": "ec444af96aee6fc1a95e69a6e7327ef7",
        "title": "太常引 甘棠春色满南丰",
        "author": "刘埙",
        "content": "甘棠春色满南丰。\n春好处、在黉宫。\n宫柳映墙红。\n对墙柳、常思耐翁。\n文章太守，词华哲匠，人与易居东。\n攀恋计无从。\n判行省、重临旧封。",
        "dynasty": "宋",
        "collection_info": null
    },
    {
        "uuid": "ee1fef360d2a88338f03f17b97e47e26",
        "title": "柳梢青 青鸟西沈",
        "author": "刘埙",
        "content": "青鸟西沈，彩鸾北去，月冷河桥。\n梦事荒凉，垂杨暗老，几度魂销。\n云边音信迢迢。\n把楚些、凭谁为招。\n万叠清愁，西风横笛，吹落寒潮。",
        "dynasty": "宋",
        "collection_info": null
    },
    {
        "uuid": "3f28b2c630b8bb7b1c9a46de581f938c",
        "title": "恋绣衾 轻风吹雾月满廊",
        "author": "刘埙",
        "content": "轻风吹雾月满廊。\n芙蕖香、飘入隔窗。\n记旧月、闲庭院，擘碎红、蒙幂晓妆。\n如今两鬓秋凄恻，负凌波、万顷凄凉。\n花若惜、刘郎老，倩藕丝、牵住夕阳。",
        "dynasty": "宋",
        "collection_info": null
    },
    {
        "uuid": "189ced65964fbe19e214d4494aacee69",
        "title": "临江仙 朔雪驱将残腊去",
        "author": "刘埙",
        "content": "朔雪驱将残腊去，东风放出新晴。\n绣衣瑞彩照岩城。\n江天收宿霭，湖水动春声。\n要净狐嗥并鳝舞，未烦鹤怨猿惊。\n元龙老气正峥嵘。\n毫端肤寸润，野烧绿痕生。",
        "dynasty": "宋",
        "collection_info": null
    },
    {
        "uuid": "55f7dcb189568ddf8a3897ca7434b902",
        "title": "洞仙歌 津亭折柳",
        "author": "刘埙",
        "content": "津亭折柳，正秋光如画。\n绕路黄花拥朝马。\n叹市槐景淡，池藻波寒，分明是、三载春风难舍。\n军峰天际碧，云隔空同，无奈相思月明夜。\n薇药早催人，应占先春，休如我、醉卧水边林下。\n待来岁、今时庆除书，绣锦映宫花，玉京随驾。",
        "dynasty": "宋",
        "collection_info": null
    },
    {
        "uuid": "d3e65de85951df266f799a6175dd92a5",
        "title": "西湖明月引・江城梅花引 江村烟雨暗萧萧",
        "author": "刘埙",
        "content": "江村烟雨暗萧萧。\n涨寒潮。\n送春桡。\n目断京尘，何日听鸾箫。\n金雀觚棱千里外，指天际，碧云深，魂欲飘。\n熏炉炷愁烟尽销。\n酒孤斟、谁与招。\n满怀情思，任吟笺、赋笔难描。\n惆怅山风、吹梦老秋宵。\n绿漾湖心波影阔，终待到，借垂杨、月半桥。",
        "dynasty": "宋",
        "collection_info": null
    },
    {
        "uuid": "0c58d217da95b1786d0c1606e5e27897",
        "title": "意难忘 汀柳初黄",
        "author": "刘埙",
        "content": "汀柳初黄。\n送流车出陌，别酒浮觞。\n乱山迷去路，空阁带馀香。\n人渐远，意凄凉。\n更暮雨淋浪。\n悔不办，窄衫细马，两两交相。\n春梁语燕犹双。\n叹晓窗新月，独照刘郎。\n寄笺频误约，临镜想慵妆。\n知几梦，恼愁肠。\n任更驻何妨。\n但只怜，绿阴匝匝，过了韶光。",
        "dynasty": "宋",
        "collection_info": null
    },
    {
        "uuid": "1a607ebf06ef976565147211a53facab",
        "title": "六么令 晓来寒角",
        "author": "刘埙",
        "content": "晓来寒角，吹起愁相触。\n乱云黯淡江渚，疏柳双鸦宿。\n锦瑟银屏何处，花雾翻香曲。\n柔红娇绿。\n魂消往梦，羞向孤梅说幽独。\n燕支曾印素袂，绛艳收残馥。\n频问讯，道新来闷损纤腰束。\n多谢芳心惓恋，罗结文鸳蹴。\n前欢谁卜。\n云笺封蜡，就寄相思恨盈匊。",
        "dynasty": "宋",
        "collection_info": null
    },
    {
        "uuid": "3d8072e8f72df0dc7f7b00f354a03687",
        "title": "满庭芳 帘卷疏櫺",
        "author": "刘埙",
        "content": "帘卷疏櫺，楼平危堞，几回笋玉凭阑。\n觅花呼酒，更共理哀弹。\n暖日柔风好景，行云绕、莺燕翩翻。\n谁知道，冶游重到，已付解连环。\n乘云，行处去，花深隔院，应恨春闲。\n但紫骝嘶度，时望重关。\n长恨江楼柳老，女郎腰、又负眠三。\n东城路，一回一感，愁见月儿弯。",
        "dynasty": "宋",
        "collection_info": null
    },
    {
        "uuid": "8761fc513fec9685a9e5cdeffe0cb6ef",
        "title": "天香 雨秀风明",
        "author": "刘埙",
        "content": "雨秀风明，烟柔雾滑，魏家初试娇紫。\n翠羽低云，檀心晕粉，独冠洛京新谱。\n沈香醉墨，曾赋与、昭阳仙侣。\n尘世几经朝暮，花神岂知今古。\n愁听流莺自语，叹唐宫、草青如许。\n空有天边浩月，见霓裳舞。\n更后百年人换，又谁记、今番看花处。\n流水夕阳，断魂钟鼓。",
        "dynasty": "宋",
        "collection_info": null
    },
    {
        "uuid": "27fe7c077019f56d79d789eb68618016",
        "title": "烛影摇红 院落黄昏",
        "author": "刘埙",
        "content": "院落黄昏，残霞收尽廉纤雨。\n天香富贵洛阳城，巧费春工作。\n自笑平生吟苦。\n写不尽、此花风度。\n玉堂银烛，翠幄画阑，万红争妒。\n那更深宵，寒光幻出清都府。\n嫦娥跨影下人间，来按红鸾舞。\n连夜杯行休驻。\n生怕化、彩云飞去。\n酒阑人静，月淡尘清，晓风轻露。",
        "dynasty": "宋",
        "collection_info": null
    },
    {
        "uuid": "2878bc9349df07869485afc99337ace1",
        "title": "长相思 雾隔平林",
        "author": "刘埙",
        "content": "雾隔平林，风欺败褐，十分秋满黄华。\n荒庭人静，声惨寒蛩，惊回羁思如麻。\n庾信多愁，有中宵清梦，迢递还家。\n楚水绕天涯。\n黯消魂、几度栖鸦。\n对绿橘黄橙，故园在念，怅望归路犹赊。\n此情吟不尽，被西风、吹入胡笳。\n目极黄云，飞渡处、临流自嗟。\n又斜阳，征鸿影断，夜来空信灯花。",
        "dynasty": "宋",
        "collection_info": null
    },
    {
        "uuid": "7b2004b7708309aab18158f6ed311e11",
        "title": "选冠子 暝霭迷红",
        "author": "刘埙",
        "content": "暝霭迷红，水天笼晓，帆去野潮声急。\n离鸾独倚，巧燕双飞，忍向东风飘拆。\n尘销紫曲阑干，筝雁成声，顿成孤臆。\n叹舟回人远，钿花芗泽，悄无痕迹。\n憔悴损，俊赏杜郎，多情荀令，欲写别愁无力。\n闽星南转，江月西沈，空拟梦来今夕。\n古驿荒村，谁怜腻粉风侵，松蝉云湿。\n但断魂烟浪，痴看桥西落日。",
        "dynasty": "宋",
        "collection_info": null
    },
    {
        "uuid": "c16a1a063d46adb9af7e39dfc22520b0",
        "title": "惜馀春慢・选冠子 玉勒丝鞭",
        "author": "刘埙",
        "content": "玉勒丝鞭，彩旗红索，总向愁中休了。\n偏怜景媚，为甚愁浓，都为雨多晴少。\n桃杏开到梨花，红印香印，绿平幽沼。\n也无饶、红药殿春，更作薄寒清峭。\n尘梦里、暗换年华，东风能几，又把一番春老。\n莺花过眼，蚕麦当头，朝日浓阴笼晓。\n休恨烟林杜鹃，只恨啼鸠，呼云声杳。\n到如今，暖霭烘晴，满地绿阴芳草。",
        "dynasty": "宋",
        "collection_info": null
    },
    {
        "uuid": "2b21d46f665ddccc7adc29e8db2cd418",
        "title": "买陂塘・摸鱼儿 暮云沈、凄凄花陌",
        "author": "刘埙",
        "content": "暮云沈、凄凄花陌，荒苔青润鸳甃。\n娇红一捻不胜春，苦雨酸雨僝僽。\n从别后。\n但暗忆娉婷，几把垂杨蹂。\n香销韩袖。\n念莺燕悲吟，凤鸾仙去，空负摘花手。\n铜铺掩，窥见文窗依旧。\n筝琶尘暗弦绉。\n欲圆春梦今犹未，怪得西飞太骤。\n凝伫久。\n拟待倩、鸿都羽客寻仙偶。\n青衫湿透。\n叹玉骨沈埋，芳魂缥缈，何处酹尊酒。",
        "dynasty": "宋",
        "collection_info": null
    },
    {
        "uuid": "0cc3425b80dcc87b1cc9a838838a3fd2",
        "title": "买陂塘・摸鱼儿 倚楼西、西风惊鬓",
        "author": "刘埙",
        "content": "倚楼西、西风惊鬓，吹回尘思萧瑟。\n碧桃花下骖鸾梦，十载雨沈云隔。\n空自忆。\n漫红蜡香笺，难写旧凄恻。\n烟村水国。\n欲闲却琴心，蠹残箧面，老尽看花客。\n河桥侧。\n曾试雕鞍玉勒。\n如今已忘南北。\n人间纵有垂杨在，欲挽一丝无力。\n君莫拍。\n浑不似、年时爱听酒边笛。\n湘帘巷陌。\n但斜照断烟，淡萤衰草，零落旧春色。",
        "dynasty": "宋",
        "collection_info": null
    },
    {
        "uuid": "63c5f2e5609a763a84b4c178ec5408d0",
        "title": "贺新郎 办着春游费",
        "author": "刘埙",
        "content": "办着春游费。\n奈狂风吹寒，禁定满城花事。\n天暝云深时度雨。\n院落秦筝未试。\n倩谁趱、杏娇桃媚。\n韶色三停今过一，只淡黄杨柳装愁思。\n芳径滑，绣窗闭。\n玉炉闷炷香温被。\n忆去年、匆匆胜赏，梦沈烟水。\n遥望秋千新彩索，难把旧痕重系。\n待暖入、香红十里。\n别拥双鸾迎素月，教明年、不恨今憔悴。\n莺共燕，汝知未。",
        "dynasty": "宋",
        "collection_info": null
    },
    {
        "uuid": "b9be605a56150028b7d7f6c90bb8ef6d",
        "title": "贺新郎 莫笑刘郎老",
        "author": "刘埙",
        "content": "莫笑刘郎老。\n老刘郎平生，不是山林怀抱。\n梦里风云翻海岳，觉后狂歌坠帽。\n叹几度、荒鸡误晓。\n天际晴云开五色，纵今年、意气犹年少。\n机事远，有时到。\n凯歌檄笔凭谁道。\n对村中、一溪流水，半林斜照。\n赖有可人堪话旧，时共掀髯绝倒。\n也来问、衮衣茸帽。\n聊且问天占百岁，看干坤、此事如何了。\n肠断处，春城早。",
        "dynasty": "宋",
        "collection_info": null
    },
    {
        "uuid": "cf2545c7540aa281916fe2b7425273c4",
        "title": "贺新郎 醉里江南路",
        "author": "刘埙",
        "content": "醉里江南路。\n问梅花、经年冷落，几番烟雨。\n玉骨冰肌终是别，犹带孤山瑞露。\n想蕴藉、和羹风度。\n万紫千红羡妒早，羡仙标、岂比人间侣。\n聊玩弄，六花舞。\n云寒木落山城暮。\n忽飘来、暗香万斛，春浮江浦。\n茅舍竹篱词客老，拟傍东风千树。\n看好月、亭亭当午。\n流水村中清浅处，称横斜疏影相容与。\n时索笑，想应许。",
        "dynasty": "宋",
        "collection_info": null
    },
    {
        "uuid": "ff4b00494258e993d52967870962cf2c",
        "title": "嘲贾似道",
        "author": "刘埙",
        "content": "三百年余历数更，东南万里看昇平。\n黄金台上麒麟阁，混一元勋是贾生。",
        "dynasty": "宋",
        "collection_info": null
    },
    {
        "uuid": "35be99a50192ebb4f7a0053d45bb04a3",
        "title": "輓蜀帅张公珏",
        "author": "刘埙",
        "content": "玉垒云浮五十秋，关西虓将勇无俦。\n三吴甑堕犹坚守，八柱唇亡不耐愁。\n泸水捷收劳騕褭，夔门机伏失兜鍪。\n吾君不负吾宁死，遗恨谁怜快敌雠。",
        "dynasty": "宋",
        "collection_info": null
    },
    {
        "uuid": "7d753899796d9b305273b3eedcd0cd47",
        "title": "輓绵汉简诸公",
        "author": "刘埙",
        "content": "绵汉风酸动杀机，北来铁骑遍驱驰。\n几千里地弓刀运，百万人家骨肉糜。\n鬼哭神号无限恨，蝇蛄蚋嘬有余悲。\n平生食禄何从避，留取香名百世垂。",
        "dynasty": "宋",
        "collection_info": null
    },
    {
        "uuid": "af53727bb2e8063f61fd047c43c65ff2",
        "title": "輓四川制帅陈公",
        "author": "刘埙",
        "content": "狼烟又起锦城边，帅阃谋疏亦可怜。\n先轸元归应有恨，苌宏血化岂无冤。\n百身莫赎谁三酹，一死真成盖万愆。\n遗事如今人不记，纲常犹幸立西川。",
        "dynasty": "宋",
        "collection_info": null
    },
    {
        "uuid": "9eb33783b76e258d9e4dd4cdf2027330",
        "title": "补史十忠诗 知潭州湖南安抚使李公芾",
        "author": "刘埙",
        "content": "三已甘退休，十连起迟暮。\n伊谁急求子，流落乃不怒。\n黑云来如山，杀气震平楚。\n恭惟君父命，封疆以身护。\n阖门义不辱，呼卒汝善处。\n飞魂随剑光，自已投火去。\n天泣鬼神愁，地摇山岳仆。\n吾非莒柱厉，敢以死丑主。\n正自常事耳，命义逃安所。\n冲远谁与俦，睢阳有张许。",
        "dynasty": "宋",
        "collection_info": null
    },
    {
        "uuid": "e933675f7d9ca889972e87c1873a08ed",
        "title": "补史十忠诗 池州通判权州事赵公",
        "author": "刘埙",
        "content": "若人作何状，立节乃殊伟。\n人言此蜀珍，位卑名未起。\n坐分秋浦月，摄此千里寄。\n沙头风色恶，寒城凛弘峙。\n吾闻开关迎，弃遁亦復耻。\n兹惟城郭臣，大义吾知已。\n间道走帛书，洒血别玉季。\n细君绝可人，双飞同一死。\n南八彼男儿，此妇乃如此。\n骨朽香不废，吾诗当清史。",
        "dynasty": "宋",
        "collection_info": null
    },
    {
        "uuid": "12a3eef37d5e62dfe603c333c3cb9c7b",
        "title": "补史十忠诗 丞相都督信国公文公",
        "author": "刘埙",
        "content": "时平辄弃置，事迫甘前驱。\n呜呼忠义臣，匪直科目儒。\n江寒朔吹急，列城同一趋。\n岂不寄便安，纲常乃当扶。\n移檄倡诸镇，奋袂躬援枹。\n川决莫我回，万险栖海隅。\n天乎復不济，道穷竟成俘。\n一死事乃了，吾头任糢糊。\n悠悠讥好名，责人无已夫。\n三衢有魁相，投老作尚书。",
        "dynasty": "宋",
        "collection_info": null
    },
    {
        "uuid": "24d7142a4cafbe31c2a5096e142d749c",
        "title": "补史十忠诗 参政行丞相事陆公秀夫",
        "author": "刘埙",
        "content": "天地无託足，海天同隰光。\n明知復何为，不忍隳三纲。\n祼荐觊少延，讴歌宁远忘。\n或者莒在齐，聊且帝一方。\n竭蹶竟委顿，臣谋非不臧。\n运去天莫留，力尽心弥强。\n终不负吾主，名义天地长。\n怀玺随龙游，举室水中央。\n斯人文华士，乃尔百炼刚。\n机云傥通谱，应羞朝洛阳。",
        "dynasty": "宋",
        "collection_info": null
    },
    {
        "uuid": "a15668ad5b15c2286c138216cd726b02",
        "title": "补史十忠诗 前左丞相江文忠公万里弟万顷",
        "author": "刘埙",
        "content": "匡庐云锦屏，鸿儒产其下。\n风神俨如龙，夭矫莫可驾。\n卷怀经济具，婆娑洛中社。\n怪事玉床摇，清昼天忽夜。\n突骑从何来，阴风飘屋瓦。\n大臣义有死，欲避吾不暇。\n庭前环止水，万事付一舍。\n从容友灵均，朝野动悲咤。\n愍章极哀荣，汗简谁记者。\n倘有南熏书，季方足堪亚。",
        "dynasty": "宋",
        "collection_info": null
    },
    {
        "uuid": "2c557a968a44ef24297ee44cda59a613",
        "title": "补史十忠诗 江西制置司都统密公侑",
        "author": "刘埙",
        "content": "臣有置身义，岂计官崇卑。\n偏将知死忠，不曰天下奇。\n汉节既披靡，失位趋江西。\n阃帐驻临汝，招徕乐其归。\n雪寒南浦愁，羽檄蕲济师。\n一将奋风虎，鼓行亟飈驰。\n踰岭疾战苦，裹疮呼健儿。\n坐缚膝不屈，伏锧甘如饴。\n小臣禆校耳，职也宜死绥。\n庐州大将在，白首竖降旗。",
        "dynasty": "宋",
        "collection_info": null
    },
    {
        "uuid": "3a1c793c9ccc56554c2e64df4aa83d7b",
        "title": "补史十忠诗 淮东制置使知杨州李公庭芝",
        "author": "刘埙",
        "content": "淮海接风尘，胡乃似铁壁。\n卧护有天人，十载藉福力。\n重来人未老，愁绝事如昔。\n苦战孤城危，痛哭天柱拆。\n梦游三山上，人伦浮海出。\n突围志南征，吾欲重建极。\n天弗鉴臣忠，冥冥堕丛棘。\n先轸面如生，苌弘血化碧。\n臣死谁復知，臣忠终不易。\n一将更大事，嚼舌死駡敌。",
        "dynasty": "宋",
        "collection_info": null
    },
    {
        "uuid": "550dacbf550e9b3b40574b600eaeda28",
        "title": "补史十忠诗 枢密闽广宣抚使陈公",
        "author": "刘埙",
        "content": "淳熙名宰孙，比德粹如玉。\n决科魁伟英，骎骎廌冠肃。\n䫫田烦谏疏，相嗔俄嗾逐。\n补郡仍免归，黄流已漫陆。\n天族日光薄，力疾支颠覆。\n蹉跎南冠絷，道病死不辱。\n往昔五峰堂，倾盖语跋烛。\n斯人真妙人，哀哉悭厚禄。\n长揖丙辰魁，各天并黄鹄。\n不有二忠存，千古笑科目。",
        "dynasty": "宋",
        "collection_info": null
    },
    {
        "uuid": "dc0094dee8af4eeabc19210c585d8834",
        "title": "补史十忠诗 少傅枢密使张公世杰",
        "author": "刘埙",
        "content": "士有守节死，岂以责武夫。\n武夫尚能奇，消得银管书。\n何许熊虎英，铁面美髯鬚。\n护寒久枕戈，赴难甘殒躯。\n金山定活着，志愿嗟违初。\n江心集羣策，炎精回一嘘。\n间关瘴海岭，万死存赵孤。\n时也可奈何，北风散樯乌。\n漂漂竟何之，无乃膏鲸鱼。\n渭滨多贵将，反笑斯人迂。",
        "dynasty": "宋",
        "collection_info": null
    },
    {
        "uuid": "25cfd393080a8fef58841a96902c9a1a",
        "title": "补史十忠诗 四川制置使知重庆府张公珏",
        "author": "刘埙",
        "content": "坤维拓提封，形胜古天府。\n血战五十秋，零落余八柱。\n江南传箭急，谁暇此回顾。\n落日古渝城，杖钺乃甚武。\n天东甑虽堕，吾自强支拄。\n渡泸躬讨逆，归来战弥苦。\n萧条下夔门，机穽伏中路。\n咄咄快敌仇，谁欤掩坏土。\n哀哉关西雄，国亡犹不负。\n同时督军将，腰金插双虎。",
        "dynasty": "宋",
        "collection_info": null
    },
    {
        "uuid": "e71d7876a33b289124555eb56c44c9b8",
        "title": "句  其一",
        "author": "刘埙",
        "content": "羽纛金章映坐狨。",
        "dynasty": "宋",
        "collection_info": null
    },
    {
        "uuid": "019643e5d0e10269cc4907bab0e8d069",
        "title": "句  其二",
        "author": "刘埙",
        "content": "水绕桃源堤上下，花迷金谷路高低。",
        "dynasty": "宋",
        "collection_info": null
    }
]