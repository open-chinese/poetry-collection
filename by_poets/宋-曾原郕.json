[
    {
        "uuid": "43f8109ee7cd58cd5cb40301c2a52578",
        "title": "八声甘州 问岩云朵朵为谁飞",
        "author": "曾原郕",
        "content": "问岩云朵朵为谁飞，向来读何书。\n道江南名宦，掉头勿顾，彩服归与。\n无限山中风物，今古属潜夫。\n渺渺辽天鹤，应费招呼。\n谩说缁巾缟带，与豸冠犀剑，忧乐如何。\n渐桥横采石，国步已趑趄。\n想归来、顿成憔悴，叹季鹰、闻早忆莼鲈。\n丹泉冷，崖锺绝响，夕照啼乌。",
        "dynasty": "宋",
        "collection_info": null
    },
    {
        "uuid": "50dac7a83fd446ba5ded6e3ff07b0985",
        "title": "木兰花・玉楼春 断崖抛雪瀑",
        "author": "曾原郕",
        "content": "断崖抛雪瀑，又潜溜、入山跟。\n听暗壁潺湲，山中紫雾，山下红云。\n当年七僧甚处，但空馀、老刹靠嶙峋。\n底事神粮不幻，翠窝剩积香尘。\n纷纷。\n结社种莲人。\n名氏已无闻。\n看银书般若，金陵故国，斜敕空存。\n争得十虚销殒，为让皇、冤魄脱沈沦。\n往事犹堪一笑，岩花乱点乌巾。",
        "dynasty": "宋",
        "collection_info": null
    },
    {
        "uuid": "f191a72554e34103ca82af26a6f18f40",
        "title": "游金精次韵",
        "author": "曾原郕",
        "content": "鲸奔兽骇罗羣峰，晴岚湿雾深几重。\n世言番君勇穿石，此事荒唐敢云实。\n仙凡聚散那得知，祗今流水篆元之。\n冲昇坛在肯回顾，木鹤痴情飞不去。\n五诗遗笔写元云，残碑记载心何勤。\n谁通一罅山前路，车马尘埃了朝暮。\n刘郎想自天台来，步步锦绣连云开。\n千崖万壑玲珑窍，今日重逢应一笑。\n苍苍石鼓青云齐，名章合刻悬崖西。\n可怜一觉邯郸炊，胸中五色蟠晴霓。\n此桃种在清虚处，不断尘埃笑崔护。\n人世从教隔古今，洞府何从认新故。\n我髮白矣骨尚凡，悠悠空老兹山间。\n酌泉祈仙会当见，曾有麻姑访王远。",
        "dynasty": "宋",
        "collection_info": null
    }
]