[
    {
        "title": "水调歌头 君恩九鼎重",
        "author": "石孝友",
        "content": "君恩九鼎重，臣命一毫轻。\n出身事主，刚甚须作不平鸣。\n老却西山薇蕨，闲损南窗松菊，羞死汉公卿。\n豺狼敢横道，草木要知名。\n秋已素，人又去，若为情。\n长沙何在，风送呜咽暮潮声。\n举棹却寻归路，挥麈莫谈时事，得酒且频倾。\n一片古时月，千里伴君行。",
        "dynasty": "宋",
        "collection_info": null
    },
    {
        "title": "宝鼎现 雪梅清瘦",
        "author": "石孝友",
        "content": "雪梅清瘦，月桂圆冷，天街新霁。\n想帝辇、三朝薄暮，催促烛龙开扇雉。\n正拜舞、捧玉卮为寿，花满香铺凤髓。\n罄禹穴、胥涛万顷，春入南山声里。\n鼎轴元老诗书帅。\n体宸衷、双奉亲意。\n勤色养、行春惜花，夜欢宴、瑶池衣彩戏。\n鼓淑气、遍湖山千里。\n惊破悭红涩翠。\n笑那个痴儿无赖。\n打得金鱼坠地。\n休念太守当年，曾手把青藜照字。\n对珠帘云栋，收拾太平歌舞辍。\n庆母爱、小宽王事。\n馀沥□肠，看不日、归步沙堤，又赞重华孝治。",
        "dynasty": "宋",
        "collection_info": null
    },
    {
        "title": "眼儿媚 何须着粉更施朱",
        "author": "石孝友",
        "content": "何须着粉更施朱。\n元不在妆梳。\n寻常结束，珊珊环佩，短短裙襦。\n花羞柳妒空撩乱，冰雪做肌肤。\n而今便好，小名弄玉，小字琼奴。",
        "dynasty": "宋",
        "collection_info": null
    },
    {
        "title": "眼儿媚 愁云淡淡雨潇潇",
        "author": "石孝友",
        "content": "愁云淡淡雨潇潇。\n暮暮复朝朝。\n别来应是，眉峰翠减，腕玉香销。\n小轩独坐相思处，情绪好无聊。\n一丛萱草，几竿修竹，数叶芭蕉。",
        "dynasty": "宋",
        "collection_info": null
    },
    {
        "title": "临江仙 一霎狂云惊雨过",
        "author": "石孝友",
        "content": "一霎狂云惊雨过，月华恰到帘帷。\n槛前叠石翠参差。\n洞房相见处，灯火乍凉时。\n睡玉眠花愁夜短，匆匆共惜佳期。\n风梧不动酒醒迟。\n好同蝴蝶梦，飞上凤皇枝。",
        "dynasty": "宋",
        "collection_info": null
    },
    {
        "title": "临江仙 醉袖吟鞭行色里",
        "author": "石孝友",
        "content": "醉袖吟鞭行色里，帽檐低处风斜。\n晚山一半被云遮。\n残阳明远水，古木集栖鸦。\n暮去朝来缘底事，不如早早还家。\n曲屏深幌小窗纱。\n翠沾眉上柳，红搵脸边花。",
        "dynasty": "宋",
        "collection_info": null
    },
    {
        "title": "临江仙 买笑当歌何处好",
        "author": "石孝友",
        "content": "买笑当歌何处好，小楼四面江山。\n玉梅枝上卸馀寒。\n雨随春到急，风向晚来颠。\n任自腰围都瘦损，肯教欢意阑珊。\n引杯相属莫留残。\n花如人竞好，人与月争圆。",
        "dynasty": "宋",
        "collection_info": null
    },
    {
        "title": "临江仙 枕上莺声初破睡",
        "author": "石孝友",
        "content": "枕上莺声初破睡，峭寒轻透帘帏。\n起来惆怅有谁知。\n雨狂风转急，揉损好花枝。\n薄幸别来春又老，等闲误却佳期。\n斜阳影里立多时。\n远山何事□，相对蹙修眉。",
        "dynasty": "宋",
        "collection_info": null
    },
    {
        "title": "临江仙 常记梦云楼上住",
        "author": "石孝友",
        "content": "常记梦云楼上住，残灯影里迟留。\n依稀绿惨更红羞。\n露痕双脸泪，山样两眉愁。\n数片轻帆天际去，云涛烟浪悠悠。\n今宵独宿古江头。\n水腥鱼菜市，风碎荻花洲。",
        "dynasty": "宋",
        "collection_info": null
    },
    {
        "title": "鹧鸪天 收拾眉尖眼尾情",
        "author": "石孝友",
        "content": "收拾眉尖眼尾情。\n当筵相见便相亲。\n偷传翡翠歌中意，暗合鸳鸯梦里身。\n云态度，月精神。\n月流云散两无情。\n觉来一枕凄凉恨，不敢分明说向人。",
        "dynasty": "宋",
        "collection_info": null
    },
    {
        "title": "鹧鸪天 收拾眉尖眼尾情",
        "author": "石孝友",
        "content": "收拾眉尖眼尾情。\n夜来真个梦倾城。\n鸳鸯有底情难尽，蝴蝶无端梦易惊。\n愁一掬，月三更。\n绣帏应好睡轻盈。\n知他莫有相怜分，展转寻思直到明。",
        "dynasty": "宋",
        "collection_info": null
    },
    {
        "title": "鹧鸪天 别后应怜信息疏",
        "author": "石孝友",
        "content": "别后应怜信息疏。\n西风几度到庭梧。\n夜来纵有鸳鸯梦，春去空馀蛱蝶图。\n烟树远，塞鸿孤。\n垂垂天影带平芜。\n凭谁写此相思曲，寄与冯川郑小奴。",
        "dynasty": "宋",
        "collection_info": null
    },
    {
        "title": "鹧鸪天 家在东湖湖上头",
        "author": "石孝友",
        "content": "家在东湖湖上头。\n别来风月为谁留。\n落霞孤鹜齐飞处，南浦西山相对愁。\n真了了，好休休。\n莫教辜负菊花秋。\n浮云富贵何须羡，画饼声名肯浪求。",
        "dynasty": "宋",
        "collection_info": null
    },
    {
        "title": "鹧鸪天 花漏声干月隐墙",
        "author": "石孝友",
        "content": "花漏声干月隐墙。\n管灰迎晓透新阳。\n物情渐逐云容好，欢意偏随日脚长。\n山作鼎，玉为浆。\n寿杯丛处艳梅妆。\n醉乡路接华胥国，应梦朝天侍赭黄。",
        "dynasty": "宋",
        "collection_info": null
    },
    {
        "title": "鹧鸪天 玉烛调元黍律匀",
        "author": "石孝友",
        "content": "玉烛调元黍律匀。\n迎长嘉节属芳辰。\n云如惜雨钩牵雪，梅不禁风漏泄春。\n天意好，物华新。\n偷闲赢取酒边身。\n太平朝野都无事，且与莺花作主人。",
        "dynasty": "宋",
        "collection_info": null
    },
    {
        "title": "鹧鸪天 一夜冰澌满玉壶",
        "author": "石孝友",
        "content": "一夜冰澌满玉壶。\n五更喜气动洪炉。\n门前桃李知麟集，庭下芝兰看鲤趋。\n泉脉动，草心苏。\n日长添得绣工夫。\n试询补衮弥缝手，真个曾添一线无。",
        "dynasty": "宋",
        "collection_info": null
    },
    {
        "title": "鹧鸪天 一别音尘两杳然",
        "author": "石孝友",
        "content": "一别音尘两杳然。\n不堪虚度菊花天。\n惊秋远雁横斜字，噪晚哀蝉断续弦。\n好将息，恶姻缘。\n凉宵如水复如年。\n梦魂不怕风波险，飞过江西阿那边。",
        "dynasty": "宋",
        "collection_info": null
    },
    {
        "title": "鹧鸪天 屏障重重翠幕遮",
        "author": "石孝友",
        "content": "屏障重重翠幕遮。\n兰膏烟暖篆香斜。\n相思树上双栖翼，连理枝头并蒂花。\n敧凤髻，亸乌纱。\n云慵雨困兴无涯。\n个中赢取平生事，兔走乌飞一任他。",
        "dynasty": "宋",
        "collection_info": null
    },
    {
        "title": "卜算子 人自蕊宫来",
        "author": "石孝友",
        "content": "人自蕊宫来，微步香云拥。\n小试樽前白雪歌，叶叶秋声动。\n一剪艳波横，两点愁山重。\n收拾眉尖眼尾情，作个鸳鸯梦。",
        "dynasty": "宋",
        "collection_info": null
    },
    {
        "title": "卜算子 见也如何暮",
        "author": "石孝友",
        "content": "见也如何暮。\n别也如何遽。\n别也应难见也难，后会难凭据。\n去也如何去。\n住也如何住。\n住也应难去也难，此际难分付。",
        "dynasty": "宋",
        "collection_info": null
    },
    {
        "title": "卜算子 折得月中枝",
        "author": "石孝友",
        "content": "折得月中枝，坐惜青春老。\n及至归来能几时，又踏关山道。\n满眼秋光好。\n相见应须早。\n若趁重阳不到家，只怕黄花笑。",
        "dynasty": "宋",
        "collection_info": null
    },
    {
        "title": "卜算子 冷蕊閟红香",
        "author": "石孝友",
        "content": "冷蕊閟红香，瘦节攒苍玉。\n更着堂堂十八翁，取友三人足。\n惜此岁寒姿，移向屏山曲。\n纸帐熏炉结胜缘，故伴仙郎宿。",
        "dynasty": "宋",
        "collection_info": null
    },
    {
        "title": "鹧鸪天 露叶披残露颗传",
        "author": "石孝友",
        "content": "露叶披残露颗传。\n明星着地月流天。\n不辞独赏穷今夜，应为相逢忆去年。\n辜窈窕，负蝉娟。\n谁知两处照孤眠。\n姮娥不怕离人怨，有甚心情独自圆。",
        "dynasty": "宋",
        "collection_info": null
    },
    {
        "title": "鹧鸪天 万里羁孤困一箪",
        "author": "石孝友",
        "content": "万里羁孤困一箪。\n平头四十误儒冠。\n舜弦广播熏风暖，邹律潜消黍谷寒。\n楼谩倚，剑休弹。\n看君行复上金銮。\n凤池波里求馀润，蚖肆泥中岂久蟠。",
        "dynasty": "宋",
        "collection_info": null
    },
    {
        "title": "渔家傲 射虎将军搴绣帽",
        "author": "石孝友",
        "content": "射虎将军搴绣帽。\n西园公子南山豹。\n共跨龙媒衔凤沼。\n风色好。\n宫花御柳迎人笑。\n剑履醒醒天日表。\n集英殿下春来早。\n双鹗盘空擎百鸟。\n归来了。\n蓝袍锦水光相照。",
        "dynasty": "宋",
        "collection_info": null
    },
    {
        "title": "渔家傲 夜半潮声来枕上",
        "author": "石孝友",
        "content": "夜半潮声来枕上。\n击残梦破惊魂荡。\n见说钱塘雄气象。\n披衣望。\n碧波堆里排银浪。\n月影徘徊天滉漾。\n金戈铁马森相向。\n洗尽尘根磨业障。\n增豪放。\n从公笔力诗词壮。",
        "dynasty": "宋",
        "collection_info": null
    },
    {
        "title": "洞仙歌 芙蓉院宇",
        "author": "石孝友",
        "content": "芙蓉院宇，露下秋容瘦。\n龟鹤仙人献长寿。\n问蓬山别后，几度春归，归去晚，开得蟠桃厮勾。\n人间游戏好，鲸背风高，那更相将凤雏九。\n事苹蘩，工翰墨，才德兼全，人总道、古今稀有。\n尽从他、乌兔促年华，看绿鬓朱颜，镇长依旧。",
        "dynasty": "宋",
        "collection_info": null
    },
    {
        "title": "念奴娇 半千宝运",
        "author": "石孝友",
        "content": "半千宝运，瑞清朝、诞育人间英物。\n暖律吹灰春到也，迟日光腾东壁。\n婺女双溪，沈郎八咏，辉映皆冰雪。\n储精毓秀，几年一个人杰。\n须信和气随人，粉梅欺黛柳，娇春争发。\n翠幕重重称寿处，莲炬蕙烟明灭。\n鼎席犹虚，九重频念此，衮衣华发。\n明年今夜，凤池应醉花月。",
        "dynasty": "宋",
        "collection_info": null
    },
    {
        "title": "念奴娇 闷红颦翠",
        "author": "石孝友",
        "content": "闷红颦翠，惜流年、忍对艳阳时节。\n白玉楼成人去后，两地音尘都绝。\n鸾鉴分飞，梦云零乱，欢意今衰飒。\n墨痕红淡，忆曾题遍红叶。\n须信后约难凭，臂啮鬟剪，也只成虚说。\n满眼凄凉无限事，付与丁香愁结。\n欲语情酸，临岐步懒，怅望兰舟发。\n出门谁伴，泪昏一片孤月。",
        "dynasty": "宋",
        "collection_info": null
    },
    {
        "title": "念奴娇 平湖阁上",
        "author": "石孝友",
        "content": "平湖阁上，正残虹挂雨，微云擎月。\n万顷琉璃秋向冷，忍便翠销红歇。\n北海樽罍，西园游宴，兴逸湖山发。\n飞尘不到，坐移蓬岛珠阙。\n莫厌笑口频开，少年行乐事，转头胡越。\n公子多情真爱客，敢惮深杯百罚。\n太一舟轻，芙蓉城锁，醉指神仙窟。\n乘风归去，尽教吹乱华发。",
        "dynasty": "宋",
        "collection_info": null
    },
    {
        "title": "念奴娇 平湖阁上",
        "author": "石孝友",
        "content": "平湖阁上，正雌霓将卷，雄风初发。\n醉倚危栏吟眺处，月在篷莱溟渤。\n蓬叶香浮，桂华光放，翻动蛟鼍窟。\n踏轮谁信，宓妃曾借尘袜。\n人世景物堪悲，等闲都换了，朱颜云发。\n遥想广寒秋到早，闲着几多空阔。\n太白诗魂，玉川风腋，自有飞仙骨。\n嫦娥为伴，夜深同驾霜月。",
        "dynasty": "宋",
        "collection_info": null
    },
    {
        "title": "念奴娇 麦秋天气",
        "author": "石孝友",
        "content": "麦秋天气，正玉杓斡暑，熏弦鸣律。\n浴佛生朝初过也，还数佳辰三日。\n筮水呈祥，梦熊叶庆，宝运符千一。\n太平朝野，异人端为时出。\n须信家世蝉联，乃翁遗范在，子孙逢吉。\n雾隐巢云聊寄傲，行矣飞英腾实。\n瀑布泉清，炉峰气秀，光映霞觞溢。\n萱堂争看，彩衣红堕双橘。",
        "dynasty": "宋",
        "collection_info": null
    },
    {
        "title": "醉落魄・一斛珠 友莺梦蝶",
        "author": "石孝友",
        "content": "友莺梦蝶。\n寻花问柳深相结。\n教春去后群芳歇。\n零落朋游，辜负好时节。\n眼边愁绪多于发。\n迢迢一水通吴越。\n旧欢新恨都休说。\n坐暖残红，沈醉碧天阔。",
        "dynasty": "宋",
        "collection_info": null
    },
    {
        "title": "醉落魄・一斛珠 鸾孤凤只",
        "author": "石孝友",
        "content": "鸾孤凤只。\n而今怎忍轻抛掷。\n知他别后谁怜惜。\n一味恓惶，辜负我思忆。\n云山万叠烟波急。\n短书频寄征鸿翼。\n相逢后会知何日。\n去也奴哥，千万好将息。",
        "dynasty": "宋",
        "collection_info": null
    },
    {
        "title": "醉落魄・一斛珠 空庭草积",
        "author": "石孝友",
        "content": "空庭草积。\n吹花风去春无迹。\n锁鸾深处应相忆。\n红染罗巾，颦损眉山碧。\n曲屏尘暗双鸂鶒。\n醉衾不暖炉烟湿。\n一帘暝色人孤寂。\n梦里灯残，心上雨声滴。",
        "dynasty": "宋",
        "collection_info": null
    },
    {
        "title": "醉落魄・一斛珠 红娇翠弱",
        "author": "石孝友",
        "content": "红娇翠弱。\n怨人珠泪频偷落。\n归期莫负青笺约。\n雨断云销，总是初情薄。\n夜深秋气生帘幕。\n半衾依旧空闲却。\n故人何处孤舟泊。\n两岸秋声，一夜风涛恶。",
        "dynasty": "宋",
        "collection_info": null
    },
    {
        "title": "丑奴儿・采桑子 凌花镜里桃花笑",
        "author": "石孝友",
        "content": "凌花镜里桃花笑，清影团团。\n月淡风寒。\n深夜移灯许细观。\n武陵溪上当时事，何处飞鸾。\n泪纸惊澜。\n飘尽红英不忍看。",
        "dynasty": "宋",
        "collection_info": null
    },
    {
        "title": "西江月 歌彻秋娘金缕",
        "author": "石孝友",
        "content": "歌彻秋娘金缕，醉扳织女云车。\n而今谁复荐相如。\n拔剑茫然四顾。\n好景凭诗断送，闲愁着酒消除。\n镜中丝发莫惊呼。\n春满珠帘绣户。",
        "dynasty": "宋",
        "collection_info": null
    },
    {
        "title": "西江月 脉脉无端心事",
        "author": "石孝友",
        "content": "脉脉无端心事，厌厌不奈春酲。\n越罗衫薄峭寒轻。\n试问几番花信。\n万点风头柳絮，数声柳外啼莺。\n斜阳还傍小窗明。\n门掩黄昏人静。",
        "dynasty": "宋",
        "collection_info": null
    },
    {
        "title": "鹧鸪天 六十仙翁抱桂栽",
        "author": "石孝友",
        "content": "六十仙翁抱桂栽。\n果符吉梦诞英才。\n上天与降麒麟种。\n明月还生蚌蛤胎。\n华阁启，玳筵开。\n快呼玉手捧金罍。\n要知远地无功客，曾到高门作贺来。",
        "dynasty": "宋",
        "collection_info": null
    },
    {
        "title": "踏莎行 沈水销红",
        "author": "石孝友",
        "content": "沈水销红，屏山掩素。\n锁窗醉枕惊眠处。\n芰荷香里散秋风，芭蕉叶上鸣秋雨。\n飞阁愁登，倚阑凝伫。\n孤鸿影没江天暮。\n行云懒寄好音来，断云暗逐斜阳去。",
        "dynasty": "宋",
        "collection_info": null
    },
    {
        "title": "望海潮 离情冰泮",
        "author": "石孝友",
        "content": "离情冰泮，归心云扰，黯然凝伫江皋。\n柳色摇金，梅香弄粉，依稀满眼春娇。\n常记极游遨。\n更与持玉斝，因解金貂。\n郎去翟塘，妾家巫峡水迢迢。\n别来暗减风标。\n奈碧云暗断，翠被香消。\n春草生池，芳尘凝榭，凄凉月夕花朝。\n千里梦魂劳。\n但鸟啼渡口，猿响山椒。\n拟把无穷幽恨，万叠写霜绡。",
        "dynasty": "宋",
        "collection_info": null
    },
    {
        "title": "虞美人 醉寻芳草城头路",
        "author": "石孝友",
        "content": "醉寻芳草城头路。\n底事频凝伫。\n丽谯直下小层楼。\n鸳瓦重重匀砌、几重愁。\n睡红颦翠春风面。\n咫尺无由见。\n从教笑语落檐楹。\n图得香闺依约、认郎声。",
        "dynasty": "宋",
        "collection_info": null
    },
    {
        "title": "虞美人 月娥弄影当窗照",
        "author": "石孝友",
        "content": "月娥弄影当窗照。\n疑是巫山晓。\n芙蓉帐里睡魂惊。\n浅拂轻匀犹恐、已天明。\n高楼未放梅花弄。\n却就鸳衾拥。\n舞腰纤瘦不禁春。\n姿意任郎撩乱、一梳云。",
        "dynasty": "宋",
        "collection_info": null
    },
    {
        "title": "水龙吟 旧游曾记当年",
        "author": "石孝友",
        "content": "旧游曾记当年，凤城雨露开晴昼。\n端门发钥，御炉烟暗，宫花影覆。\n帝念民劳，俾乘轺传，暂临牛斗。\n散阳和四照，春光万井，来小试、调元手。\n职业才华竞秀。\n汉廷臣、无出其右。\n九重眷倚，频虚槐鼎，争迎衮绣。\n爽气西山，绿波南浦，酿成芳酒。\n趁锋车未到，霞觞共祝，百千长寿。",
        "dynasty": "宋",
        "collection_info": null
    },
    {
        "title": "长相思 你又痴",
        "author": "石孝友",
        "content": "你又痴。\n我又迷。\n到此痴迷两为谁。\n问天天怎知。\n长相思。\n极相思。\n愿得姻缘未尽时。\n今生重共伊。",
        "dynasty": "宋",
        "collection_info": null
    },
    {
        "title": "长相思 红依稀",
        "author": "石孝友",
        "content": "红依稀。\n绿依稀。\n寒勒花梢开较迟。\n蝶魂空自迷。\n怕人疑。\n使人疑。\n人道闲愁想未知。\n歌眉因甚低。",
        "dynasty": "宋",
        "collection_info": null
    },
    {
        "title": "长相思 蝶团飞",
        "author": "石孝友",
        "content": "蝶团飞。\n莺乱啼。\n陌上花开人未归。\n碧台歌舞稀。\n月入扉。\n风满帷。\n坐到黄昏人静时。\n清愁君不知。",
        "dynasty": "宋",
        "collection_info": null
    },
    {
        "title": "长相思 树槎牙",
        "author": "石孝友",
        "content": "树槎牙。\n冰交加。\n冷艳疏疏瘦影斜。\n几枝梅花放。\n天一涯。\n语三叉。\n已是情多怨物华。\n那堪更忆家。",
        "dynasty": "宋",
        "collection_info": null
    },
    {
        "title": "品令 困无力",
        "author": "石孝友",
        "content": "困无力。\n几度偎人，翠颦红湿。\n低低问、几时么，道不远、三五日。\n你也自家宁耐，我也自家将息。\n蓦然地、烦恼一个病，教一个、怎知得。",
        "dynasty": "宋",
        "collection_info": null
    },
    {
        "title": "点绛唇 霁景澄秋",
        "author": "石孝友",
        "content": "霁景澄秋，晚风吹尽朝来雨。\n夕阳烟树。\n万里山光暮。\n一带长川，自在流今古。\n人何处。\n月波横素。\n冷浸蒹葭浦。",
        "dynasty": "宋",
        "collection_info": null
    },
    {
        "title": "点绛唇 缓解罗裳",
        "author": "石孝友",
        "content": "缓解罗裳，十分鸳履低腰素。\n冰香微度。\n一罅殷红露。\n风折芳莲，影落盆池去。\n多羞处。\n怕人偷觑。\n粉面频回顾。",
        "dynasty": "宋",
        "collection_info": null
    },
    {
        "title": "点绛唇 着意栽银",
        "author": "石孝友",
        "content": "着意栽银，砌成叶叶莲花舫。\n醉霞摇荡。\n恰似凌波样。\n自笑平生，鲸吸洪波量。\n孤心赏。\n不如深幌。\n一搦酬千想。",
        "dynasty": "宋",
        "collection_info": null
    },
    {
        "title": "点绛唇 杨柳腰枝",
        "author": "石孝友",
        "content": "杨柳腰枝，春来尚怯铢衣重。\n眼波偷送。\n笑把花枝弄。\n雨帐云屏，一枕高唐梦。\n春情动。\n殢人娇纵。\n困亸钗横凤。",
        "dynasty": "宋",
        "collection_info": null
    },
    {
        "title": "点绛唇 醉倚危墙",
        "author": "石孝友",
        "content": "醉倚危墙，望中归思生天际。\n山腰渚尾。\n几簇渔樵市。\n帆落西风，一段芦花水。\n八千里。\n锦书欲寄。\n新雁曾来未。",
        "dynasty": "宋",
        "collection_info": null
    },
    {
        "title": "点绛唇 日薄风迟",
        "author": "石孝友",
        "content": "日薄风迟，柳眠无力花枝妥。\n燕楼空锁。\n好梦谁惊破。\n寒食清明，又等闲都过。\n愁无那。\n泪珠频堕。\n洒尽相思颗。",
        "dynasty": "宋",
        "collection_info": null
    },
    {
        "title": "玉楼春 小桃破尽风前萼",
        "author": "石孝友",
        "content": "小桃破尽风前萼。\n草草年华闲过却。\n十分清瘦有谁知，一点相思无处着。\n书凭雁字应难托。\n花与泪珠相对落。\n万红千翠尽春光，若比此情犹自薄。",
        "dynasty": "宋",
        "collection_info": null
    },
    {
        "title": "玉楼春 春生泽国芳菲早",
        "author": "石孝友",
        "content": "春生泽国芳菲早。\n楼外墙阴闻语笑。\n东君着意到西园，点破施朱浑未了。\n楚云暮合吴天杳。\n天色沈沈云扰扰。\n洞门深闭月轮孤，不见当时张好好。",
        "dynasty": "宋",
        "collection_info": null
    },
    {
        "title": "玉楼春 风光澹沲云容粹",
        "author": "石孝友",
        "content": "风光澹沲云容粹。\n点染园林添况味。\n花间照夜簇红纱，柳外踏青摇彩旆。\n芳时不分空憔悴。\n抖擞愁怀赊乐事。\n罗衫一任涴尘泥，拼了通宵排日醉。",
        "dynasty": "宋",
        "collection_info": null
    },
    {
        "title": "玉楼春 扁舟破浪鸣双橹",
        "author": "石孝友",
        "content": "扁舟破浪鸣双橹。\n岁晚客心分万绪。\n香红漠漠落梅村，愁碧萋萋芳草渡。\n汉皋佩失诚相误。\n楚峡云归无觅处。\n一天明月缺还圆，千里伴人来又去。",
        "dynasty": "宋",
        "collection_info": null
    },
    {
        "title": "玉楼春 井花暖处新阳动",
        "author": "石孝友",
        "content": "井花暖处新阳动。\n节物撩人添倥偬。\n寒齑冰齿晕轻澌，败絮粟肌悭短梦。\n文章彻了成何用。\n闷拨炉灰窥饭瓮。\n寻思已得到春时，预把五穷连夜送。",
        "dynasty": "宋",
        "collection_info": null
    },
    {
        "title": "玉楼春 汉皇受禅新尧统",
        "author": "石孝友",
        "content": "汉皇受禅新尧统。\n沼跃潜鱼仪舞凤。\n五云色备观台书，万世功成贤相用。\n江湖襟带蛮荆控。\n摩抚民劳输土贡。\n愿倾石尉望尘心，来献鲁侯难老颂。",
        "dynasty": "宋",
        "collection_info": null
    },
    {
        "title": "玉楼春 一阳不受群阴壅",
        "author": "石孝友",
        "content": "一阳不受群阴壅。\n残历行间冬破仲。\n云低吹白腊寒浓，梅小绽红春意重。\n湖山千里勤飞控。\n淑气冲融披水冻。\n笑携雨露洒民心，暗聚精神交帝梦。",
        "dynasty": "宋",
        "collection_info": null
    },
    {
        "title": "玉楼春 黄锺应律扶炎统",
        "author": "石孝友",
        "content": "黄锺应律扶炎统。\n舜日迎长佳节用。\n娟娟芳意着花梢，盎盎暖香浮酒瓮。\n寿觞唤取纤纤捧。\n雨歇珠帘云绕栋。\n兴来且伴橘中仙，归去却联池上凤。",
        "dynasty": "宋",
        "collection_info": null
    },
    {
        "title": "玉楼春 台门瑞霭光阳动",
        "author": "石孝友",
        "content": "台门瑞霭光阳动。\n人语鼓声沈汹汹。\n观风堂迥暗香飘，卷雨楼前寒翠拥。\n锋车促入承天宠。\n丹诏衔来须彩凤。\n五丝宫线日边长，看补岩廊龙衮缝。",
        "dynasty": "宋",
        "collection_info": null
    },
    {
        "title": "西地锦 回望玉楼金阙",
        "author": "石孝友",
        "content": "回望玉楼金阙。\n正水遮山隔。\n风儿又起，雨儿又煞，好愁人天色。\n两岸荻花枫叶。\n争舞红吹白。\n中秋过也，重阳近也，作天涯行客。",
        "dynasty": "宋",
        "collection_info": null
    },
    {
        "title": "朝中措 乱山叠叠水泠泠",
        "author": "石孝友",
        "content": "乱山叠叠水泠泠。\n南北短长亭。\n客路如天杳杳，归心能地宁宁。\n春光荏苒花期，冷落酒伴飘零。\n鬓影黄边半白，烧痕黑处重青。",
        "dynasty": "宋",
        "collection_info": null
    },
    {
        "title": "阮郎归 烛花吹尽篆烟青",
        "author": "石孝友",
        "content": "烛花吹尽篆烟青。\n长波拍枕鸣。\n西风吹断雁鸿声。\n离人梦暗惊。\n乡思动，旅愁生。\n谁知此夜情。\n乱山重叠拥孤城。\n空江月自明。",
        "dynasty": "宋",
        "collection_info": null
    },
    {
        "title": "满江红 雁阵惊寒",
        "author": "石孝友",
        "content": "雁阵惊寒，故唤起、离愁万斛。\n因追念、镜鸾易破，凤弦难续。\n诗句已凭红叶去，梦魂未断黄粱熟。\n叹浪萍、风梗又天涯，成幽独。\n归来引，相思曲。\n尘满把，泪盈掬。\n对长天远水，落霞孤骛。\n立尽西风无好意，遥山也学双眉蹙。\n恨草根、不逐鬓根摧，秋更绿。",
        "dynasty": "宋",
        "collection_info": null
    },
    {
        "title": "浪淘沙 好恨这风儿",
        "author": "石孝友",
        "content": "好恨这风儿。\n催俺分离。\n船儿吹得去如飞。\n因甚眉儿吹不展，叵耐风儿。\n不是这船儿。\n载起相思。\n船儿若念我孤恓。\n载取人人篷底睡，感谢风儿。",
        "dynasty": "宋",
        "collection_info": null
    },
    {
        "title": "胜胜慢・声声慢 花前月下",
        "author": "石孝友",
        "content": "花前月下，好景良辰，厮守日许多时。\n正美之间，何事便有轻离。\n无端珠泪暗簌，染征衫、点点红滋。\n最苦是、□殷勤密约，做造相思。\n咿哑橹声离岸，魂断处，高城隐隐天涯。\n万水千山，一去定失花期。\n东君斗来无赖，散春红、点破梅枝。\n病成也，到而今、着个甚医。",
        "dynasty": "宋",
        "collection_info": null
    },
    {
        "title": "忆秦娥 秦楼月",
        "author": "石孝友",
        "content": "秦楼月。\n秦娥本是秦宫客。\n秦宫客。\n梦云风韵，借仙标格。\n相从无计不如休，如今去也空相忆。\n空相忆。\n尊前欢笑，梦中寻觅。",
        "dynasty": "宋",
        "collection_info": null
    },
    {
        "title": "菩萨蛮 酒浓花艳秋波滑",
        "author": "石孝友",
        "content": "酒浓花艳秋波滑。\n舞馀腰素花枝活。\n相见又还休。\n不禁归去愁。\n醉衾成独拥。\n月冷知霜重。\n早是梦难成。\n梅花肠断声。",
        "dynasty": "宋",
        "collection_info": null
    },
    {
        "title": "菩萨蛮 雪香白尽江南陇",
        "author": "石孝友",
        "content": "雪香白尽江南陇。\n暖风绿到池塘梦。\n叠影上檐明。\n夜潮春水生。\n踏青何处去。\n杨柳桥边路。\n不见浣花人。\n汀洲空白苹。",
        "dynasty": "宋",
        "collection_info": null
    },
    {
        "title": "菩萨蛮 花销玉瘦斜平薄",
        "author": "石孝友",
        "content": "花销玉瘦斜平薄。\n舞衣宽尽腰如削。\n困甚不胜娇。\n乌云横鬓翘。\n双蛾颦浅黛。\n鸾镜愁空对。\n罗袖晚香寒。\n泪珠和粉弹。",
        "dynasty": "宋",
        "collection_info": null
    },
    {
        "title": "惜奴娇 我已多情",
        "author": "石孝友",
        "content": "我已多情，更撞着、多情底你。\n把一心、十分向你。\n尽他们，劣心肠、偏有你。\n共你。\n风了人、只为个你。\n宿世冤家，百忙里、方知你。\n没前程、阿谁似你。\n坏却才名，到如今、都因你。\n是你。\n我也没、星儿恨你。",
        "dynasty": "宋",
        "collection_info": null
    },
    {
        "title": "惜奴娇 合下相逢",
        "author": "石孝友",
        "content": "合下相逢，算鬼病、须沾惹。\n闲深里、做场话霸。\n负我看承，枉驼我、许多时价。\n冤家。\n你教我、如何割舍。\n苦苦孜孜，独自个、空嗟呀。\n使心肠、捉他不下。\n你试思量，亮从前、说风话。\n冤家。\n休直待，教人咒骂。",
        "dynasty": "宋",
        "collection_info": null
    },
    {
        "title": "江城子 青青杨柳水边桥",
        "author": "石孝友",
        "content": "青青杨柳水边桥。\n水迢迢。\n柳摇摇。\n缓引离觞，频驻木兰桡。\n我是行人君是客，俱有恨，总无聊。\n冰澌波暖数琼瑶。\n舞情飙。\n拂春潮。\n一片别魂，销尽遣谁招。\n不似严阳山上雪，魂易尽，雪难消。",
        "dynasty": "宋",
        "collection_info": null
    },
    {
        "title": "江城子 相逢执手也踟蹰",
        "author": "石孝友",
        "content": "相逢执手也踟蹰。\n立斯须。\n话区区。\n借问来时，曾见那人无。\n忍泪啼痕香不减，虽少别，忍轻辜。\n霜风摇落岁将徂。\n景凋疏。\n恨萦纡。\n过尽行云，我在与谁居。\n一掬归心飞不去，层浪叠，片蟾孤。",
        "dynasty": "宋",
        "collection_info": null
    },
    {
        "title": "如梦令 照水粉梅开尽",
        "author": "石孝友",
        "content": "照水粉梅开尽。\n春残峭寒犹甚。\n秋气着人衣，斗帐玉儿生晕。\n那更。\n那更。\n帘外月斜风横。",
        "dynasty": "宋",
        "collection_info": null
    },
    {
        "title": "如梦令 风猎乱香如扫",
        "author": "石孝友",
        "content": "风猎乱香如扫。\n又是粉梅开了。\n庭户锁残寒，梦断池塘春草。\n情悄。\n情悄。\n帘外数声啼鸟。",
        "dynasty": "宋",
        "collection_info": null
    },
    {
        "title": "如梦令 折寄陇头春信",
        "author": "石孝友",
        "content": "折寄陇头春信。\n香浅绿柔红嫩。\n插向鬓云边，添得几多风韵。\n但问。\n但问。\n管与玉容相称。",
        "dynasty": "宋",
        "collection_info": null
    },
    {
        "title": "亭前柳 有件俥遮",
        "author": "石孝友",
        "content": "有件俥遮，算好事、大家都知。\n被新冤家矍索后，没别底，似别底也难为。\n识尽千千并万万，那得恁、海底猴儿。\n这百十钱，一个泼性命，不分付、待分付与谁。",
        "dynasty": "宋",
        "collection_info": null
    },
    {
        "title": "好事近 幸自得人情",
        "author": "石孝友",
        "content": "幸自得人情，只是有些脾鳖。\n引杀俺时直甚，损我儿阴德。\n情知守定没干休，干休冤俺急。\n今夜这回除是，有翅儿飞得。",
        "dynasty": "宋",
        "collection_info": null
    },
    {
        "title": "夜行船 昨日特承传诲",
        "author": "石孝友",
        "content": "昨日特承传诲。\n欲相见、奈何无计。\n这场烦恼捻着嚎，晓夜价、求天祝地。\n教俺两下不存济。\n你莫却、信人调戏。\n若还真个肯收心，厮守着、快活一世。",
        "dynasty": "宋",
        "collection_info": null
    },
    {
        "title": "夜行船 漏水迢迢清夜",
        "author": "石孝友",
        "content": "漏水迢迢清夜。\n露华浓、洞房寒乍。\n愁人早是不成眠，奈无端、月窥窗罅。\n心心念念都绿那。\n被相思、闷损人也。\n冤家你若不知人，这欢娱、自今权罢。",
        "dynasty": "宋",
        "collection_info": null
    },
    {
        "title": "茶瓶儿 相对盈盈一水",
        "author": "石孝友",
        "content": "相对盈盈一水。\n多声价、开名得字。\n刚能见也还抛弃。\n负了万红千翠。\n留无计。\n来无计。\n□□□、成何况味。\n而今若没些儿事。\n却枉了、做人一世。",
        "dynasty": "宋",
        "collection_info": null
    },
    {
        "title": "西江月 拽尽风流露布",
        "author": "石孝友",
        "content": "拽尽风流露布，筑成烦恼根基。\n早知恁地浅情时。\n枉了教人恁地。\n惜你十分撋就，把人一味禁持。\n这回断了更相思。\n比似人间没你。",
        "dynasty": "宋",
        "collection_info": null
    },
    {
        "title": "望海潮 云龙双辅",
        "author": "石孝友",
        "content": "云龙双辅，匣龙双起，当年楚尾吴头。\n借月命卿，占星分使，来宽俗瘵君忧。\n绣指屈儒流。\n□暂辍北阙，小试南州。\n协奏熏风，霈为霖雨岁登秋。\n春工点缀芳柔。\n正梅凝笑脸，柳弄青眸。\n柏叶荐觞，椒花载颂，休辞秉烛嬉游。\n乃眷在宸旒。\n更德标银管，名覆金瓯。\n共看朝天露稳，归拜富民侯。",
        "dynasty": "宋",
        "collection_info": null
    },
    {
        "title": "清平乐 恼花风雨",
        "author": "石孝友",
        "content": "恼花风雨。\n断送春将暮。\n底死留春春不住。\n那更送春归去。\n今朝且赋归与。\n明年春满皇都。\n共泛桃花锦浪，与君同醉西湖。",
        "dynasty": "宋",
        "collection_info": null
    },
    {
        "title": "清平乐 天涯重九",
        "author": "石孝友",
        "content": "天涯重九。\n独对黄花酒。\n醉拈黄花和泪嗅。\n忆得去年携手。\n去年同醉流霞。\n醉中折尽黄花。\n还是黄花时候，去年人在天涯。",
        "dynasty": "宋",
        "collection_info": null
    },
    {
        "title": "清平乐 见时怜惜",
        "author": "石孝友",
        "content": "见时怜惜。\n不见时思忆。\n花柳光阴都瞬息。\n□把光阴虚掷。\n才郎妾貌相当。\n有些似欠商量。\n看你忔憎模样，更须着我心肠。",
        "dynasty": "宋",
        "collection_info": null
    },
    {
        "title": "清平乐 醉红宿翠",
        "author": "石孝友",
        "content": "醉红宿翠。\n髻亸乌云坠。\n管是夜来不得睡。\n那更今朝早起。\n春风满搦腰枝。\n阶前小立多时。\n恰恨一番雨过，想应湿透鞋儿。",
        "dynasty": "宋",
        "collection_info": null
    },
    {
        "title": "清平乐 山明水嫩",
        "author": "石孝友",
        "content": "山明水嫩。\n潇洒桐庐郡。\n极目风烟无限景。\n说也如何得尽。\n自怜俗状尘容。\n几年断梗飘蓬。\n借使严陵知道，祗应笑问东风。",
        "dynasty": "宋",
        "collection_info": null
    },
    {
        "title": "清平乐 霁光摇目",
        "author": "石孝友",
        "content": "霁光摇目。\n春入郊原绿。\n残雪压枝堆烂玉。\n时闻枝间蔌蔌。\n瘦藤细履平沙。\n醉中一任欹斜。\n落日数声啼鸟，香风满路梅花。",
        "dynasty": "宋",
        "collection_info": null
    },
    {
        "title": "一翦梅 萍水相逢无定居",
        "author": "石孝友",
        "content": "萍水相逢无定居。\n同在他乡，又问征途。\n离歌声里客心孤。\n花尽园林，水满江湖。\n烟树微茫带岸蒲。\n何处长沙，何处洪都。\n要知安稳到家无。\n千里征鸿，一纸来书。",
        "dynasty": "宋",
        "collection_info": null
    },
    {
        "title": "浣溪沙 宿醉离愁慢髻鬟",
        "author": "石孝友",
        "content": "宿醉离愁慢髻鬟。\n绿残红豆忆前欢。\n锦江春水寄书难。\n红袖时笼金鸭暖，小楼吹彻玉笙寒。\n为谁和泪倚阑干。",
        "dynasty": "宋",
        "collection_info": null
    },
    {
        "title": "浣溪沙 柳岸梅溪春又生",
        "author": "石孝友",
        "content": "柳岸梅溪春又生。\n风枝斜里雪枝横。\n空牵归兴惹离情。\n灰尽寸心犹自热，泪承双睫不能晴。\n梦云楼隔豫章城。",
        "dynasty": "宋",
        "collection_info": null
    },
    {
        "title": "浣溪沙 迎客西来送客行",
        "author": "石孝友",
        "content": "迎客西来送客行。\n堆堆历历短长亭。\n殢人残酒不能醒。\n烟染暮山浮紫翠，霜凋秋叶复丹青。\n凭谁图写入银屏。",
        "dynasty": "宋",
        "collection_info": null
    },
    {
        "title": "浣溪沙 几曲屏山数幅波",
        "author": "石孝友",
        "content": "几曲屏山数幅波。\n雁声斜带夕阳过。\n卸帆聊醉菊花坡。\n旅枕梦魂归路远，秋江风紧夜寒多。\n薄情还解忆人么。",
        "dynasty": "宋",
        "collection_info": null
    },
    {
        "title": "谒金门 归不去",
        "author": "石孝友",
        "content": "归不去。\n归去又还春暮。\n洞里小桃音信阻。\n几番风更雨。\n相伴竹筇芒履。\n穿尽松溪花坞。\n早是行人贪道路。\n声声闻杜宇。",
        "dynasty": "宋",
        "collection_info": null
    },
    {
        "title": "谒金门 云树直",
        "author": "石孝友",
        "content": "云树直。\n雨歇半空犹湿。\n山影插尖高几尺。\n依依衔落日。\n远岸双飞鸂鶒。\n一水无情自碧。\n飒飒白苹风正急。\n断肠人独立。",
        "dynasty": "宋",
        "collection_info": null
    },
    {
        "title": "谒金门 春睡重",
        "author": "石孝友",
        "content": "春睡重。\n睡起烟销鸾凤。\n着雨柳绵吹易动。\n风帘花影弄。\n过雁空劳目送。\n纵有音书何用。\n有意相思无意共。\n不如休做梦。",
        "dynasty": "宋",
        "collection_info": null
    },
    {
        "title": "谒金门 风又雨",
        "author": "石孝友",
        "content": "风又雨。\n断送残春归去。\n人面桃花在何处。\n绿阴空满路。\n立马垂杨官渡。\n一寸柔肠万缕。\n回首碧云迷洞府。\n杜鹃啼日暮。",
        "dynasty": "宋",
        "collection_info": null
    },
    {
        "title": "谒金门 山雨绝",
        "author": "石孝友",
        "content": "山雨绝。\n山重冷如冰雪。\n窗外芭蕉三两叶。\n影排窗上月。\n醉枕惊回蝴蝶。\n好梦无人共说。\n心事悠悠芳草歇。\n不眠听鼠啮。",
        "dynasty": "宋",
        "collection_info": null
    },
    {
        "title": "水调歌头 清霜洗空阔",
        "author": "石孝友",
        "content": "清霜洗空阔，黍管吹秋灰。\n七蓂馀翠，半月流素影徘徊。\n天遣蟠根仙李，世折一枝丹桂，积庆到云来。\n风骨峭冰玉，谈辩屑琼瑰。\n黄阁老，金闺彦，谪仙才。\n小分铜竹，遍洒雨露楚江隈。\n好把萧滩玉笥，变作嘉肴芳酒，为寿莫停杯。\n飞诏下霄汉，调鼎待盐梅。",
        "dynasty": "宋",
        "collection_info": null
    },
    {
        "title": "水调歌头 萧滩韵环佩",
        "author": "石孝友",
        "content": "萧滩韵环佩，玉笥灿玲珑。\n仙原积庆，当日占梦兆维熊。\n学业肯先歆向，文焰已高白贺，飞步更蟾宫。\n秀色溢眉宇，雄辩倒心胸。\n作儿戏，为亲寿，捧霞锺。\n彩衣摇曳，光映怀橘堕双红。\n正好平分风月，且伴能言桃李，鲸吸海涛洪。\n行赴紫泥诏，归拜黑头公。",
        "dynasty": "宋",
        "collection_info": null
    },
    {
        "title": "水调歌头 男儿四方志",
        "author": "石孝友",
        "content": "男儿四方志，岂久困泥沙。\n束书匣剑，依旧旅食在京华。\n蹭蹬青云未遂，奔走红尘何计，敛袂且还家。\n草木渐黄落，风月正清嘉。\n友猿鹤，宅丘壑，乐生涯。\n几时雷雨，轰磕平地起龙蛇。\n尺棰可鞭夷狄，寸舌可盂社稷，无路踏云车。\n今古万千事，洒泪向黄花。",
        "dynasty": "宋",
        "collection_info": null
    },
    {
        "title": "水调歌头 美人在何许",
        "author": "石孝友",
        "content": "美人在何许，相望正悠悠。\n云窗雾阖，遥想宛在海中洲。\n空对残云冷雨，何限重山叠水，一梦到无由。\n遗怨写红叶，薄幸记青楼。\n金乌掷，玉蟾缺，物华休。\n凤梧眢井，一夜风露各惊秋。\n唯有远山无赖，淡扫一眉晴绿，特地向人愁。\n敛袂且归去，回首谩迟留。",
        "dynasty": "宋",
        "collection_info": null
    },
    {
        "title": "水调歌头 高情邈云汉",
        "author": "石孝友",
        "content": "高情邈云汉，长揖谢君侯。\n脱遗轩冕，簸弄泉石下清幽。\n心契匡庐猿鹤，泪染固陵松柏，一衲且蒙头。\n风月感平发，魂梦绕神州。\n漾一叶，横孤管，去来休。\n琵琶亭畔，正是风叶荻花秋。\n点检诗囊酒碗，抬贴舞裀歌扇，收尽两眉愁。\n回望碧云合，相伴赤松游。",
        "dynasty": "宋",
        "collection_info": null
    },
    {
        "title": "杏花天 把杯莫唱阳关曲",
        "author": "石孝友",
        "content": "把杯莫唱阳关曲。\n行客去、居人恨局。\n屏山似展江如簇。\n不见尊前醉玉。\n鹃啼处、怨声裂竹。\n问后夜、兰舟那宿。\n帛书早系征鸿足。\n肠断弦孤怎续。",
        "dynasty": "宋",
        "collection_info": null
    },
    {
        "title": "南歌子 蚁酒浮明月",
        "author": "石孝友",
        "content": "蚁酒浮明月，鲸波泛落星。\n春花秋叶几飘零。\n只有庐山君眼、向人青。\n明日非今日，长亭更短亭。\n不辞一饮尽双瓶。\n争奈秋风江口、酒初醒。",
        "dynasty": "宋",
        "collection_info": null
    },
    {
        "title": "南歌子 草色裙腰展",
        "author": "石孝友",
        "content": "草色裙腰展，冰容水镜开。\n又还春事破寒来。\n一夜东风吹绽、后园梅。\n糯瓮篘香酿，熏炉续麝煤。\n休惊节物暗相催。\n赢取大家沈醉、探春杯。",
        "dynasty": "宋",
        "collection_info": null
    },
    {
        "title": "南歌子 凤髻斜分翠",
        "author": "石孝友",
        "content": "凤髻斜分翠，鸳鞋小砑红。\n东君着意绮罗丛。\n最好一枝特地、怨春风。\n懊恨无情语，娇羞忍笑容。\n相看疑是梦魂中。\n怕逐飞云归去、断行踪。",
        "dynasty": "宋",
        "collection_info": null
    },
    {
        "title": "南歌子 畴昔飞鸾侣",
        "author": "石孝友",
        "content": "畴昔飞鸾侣，而今断雁行。\n西风岭外下斜阳。\n无赖一钩新月、挂人肠。\n双泪沾襟袖，孤灯对客床。\n枕馀衾剩只残香。\n别得娇痴不睡、也思量。",
        "dynasty": "宋",
        "collection_info": null
    },
    {
        "title": "南歌子 春浅梅红小",
        "author": "石孝友",
        "content": "春浅梅红小，山寒岚翠薄。\n斜风吹雨入帘幕。\n梦觉南楼呜咽、数声角。\n歌酒工夫懒，别离情绪恶。\n舞衫宽尽不堪着。\n若比那回相见、更消削。",
        "dynasty": "宋",
        "collection_info": null
    },
    {
        "title": "南歌子 乱絮飘晴雪",
        "author": "石孝友",
        "content": "乱絮飘晴雪，残花绣地衣。\n西园歌舞骤然稀。\n只有多情蝴蝶、作团飞。\n旧事深琴怨，新愁减带围。\n倚楼凝望更依依。\n怕见一天风雨、卷春归。",
        "dynasty": "宋",
        "collection_info": null
    },
    {
        "title": "武陵春 走去走来三百里",
        "author": "石孝友",
        "content": "走去走来三百里，五日以为期。\n六日归时已是疑。\n应是望归时。\n鞭个马儿归去也，心急马行迟。\n不免相烦喜鹊儿。\n先报那人知。",
        "dynasty": "宋",
        "collection_info": null
    },
    {
        "title": "好事近 微雨洒芳尘",
        "author": "石孝友",
        "content": "微雨洒芳尘，酝造可人春色。\n闻道梦云楼外，正小桃花发。\n殷勤留取最繁枝，樽前待闲折。\n准拟乱红深处，化一双蝴蝶。",
        "dynasty": "宋",
        "collection_info": null
    },
    {
        "title": "减字木兰花 新荷小小",
        "author": "石孝友",
        "content": "新荷小小。\n比目鱼儿翻翠藻。\n小小新荷。\n点破清光景趣多。\n青青半卷。\n一寸芳心浑未展。\n待得园时。\n罩定鸳鸯一对儿。",
        "dynasty": "宋",
        "collection_info": null
    },
    {
        "title": "减字木兰花 空阶雨过",
        "author": "石孝友",
        "content": "空阶雨过。\n细草摇摇光入座。\n斜日多情。\n恋恋幽窗故故明。\n沈吟无语。\n立遍梧桐庭下树。\n病叶先秋。\n零乱风前片段愁。",
        "dynasty": "宋",
        "collection_info": null
    },
    {
        "title": "减字木兰花 角声催晓",
        "author": "石孝友",
        "content": "角声催晓。\n斗帐美人初梦觉。\n黛浅妆残。\n清瘦花枝不奈寒。\n匆匆睡起。\n冷落馀香栖翠被。\n何处阳台。\n雨散云收犹未来。",
        "dynasty": "宋",
        "collection_info": null
    },
    {
        "title": "柳梢青 云髻盘鸦",
        "author": "石孝友",
        "content": "云髻盘鸦。\n眉山远翠，脸晕微霞。\n燕子泥香，鹅儿酒暖，曾见来那。\n秋光已着黄花。\n又恰恨、尊前见他。\n越样风流，恼人情意，真个冤家。",
        "dynasty": "宋",
        "collection_info": null
    },
    {
        "title": "乌夜啼 潇湘雨打船篷",
        "author": "石孝友",
        "content": "潇湘雨打船篷。\n别离中。\n愁见拍天沧水、搅天风。\n留不住。\n终须去。\n莫匆匆。\n后夜一尊何处、与谁同。",
        "dynasty": "宋",
        "collection_info": null
    },
    {
        "title": "愁倚阑・春光好 人好远",
        "author": "石孝友",
        "content": "人好远，路能长。\n奈思量。\n更放晚来些小雨，做新凉。\n衰草低衬斜阳。\n斜阳外、水冷云黄。\n借使有肠须断尽，况无肠。",
        "dynasty": "宋",
        "collection_info": null
    },
    {
        "title": "愁倚阑・春光好 淮水阔",
        "author": "石孝友",
        "content": "淮水阔，楚山长。\n恨难量。\n不道愁离人独夜，更天凉。\n佳节虚过重阳。\n更篱下、折尽疏黄。\n看取清溪三百曲，是回肠。",
        "dynasty": "宋",
        "collection_info": null
    },
    {
        "title": "满庭芳 笔走龙蛇",
        "author": "石孝友",
        "content": "笔走龙蛇，词倾河汉，妙年德艺双成。\n帝庭敷奏，亲擢冠群英。\n龙首其谁不取，便直饶、勋业峥嵘。\n偏他甚，泼天来大，一个好声名。\n忆曾。\n瞻拜处，当年汝水，今日溢城。\n叹白首青衫，又造宾闳。\n谨贽诗文一卷，仗仙风、吹到蓬瀛。\n依归地，熏香摘艳，作个老门生。",
        "dynasty": "宋",
        "collection_info": null
    },
    {
        "title": "满庭芳 兰畹霜浓",
        "author": "石孝友",
        "content": "兰畹霜浓，柳溪冰咽，春光先到江梅。\n瘦枝疏萼，特地破寒开。\n钩引天涯旧恨，双眉锁、九曲回肠。\n空销黯，故园何在，风月浸长淮。\n当年，吟赏处，醉山颓倒，飞屑成堆。\n怎奈向而今，雨误云乖。\n万里难凭驿使，那堪对、别馆离杯。\n谁知道，洛阳诗老，还有梦魂来。",
        "dynasty": "宋",
        "collection_info": null
    },
    {
        "title": "满庭芳 瘦颊凝酥",
        "author": "石孝友",
        "content": "瘦颊凝酥，残妆弄酒，相逢一笑东风。\n并肩携手，羞落可怜红。\n疑是回心院里，埋醉首、吐作芳丛。\n无端处，雄蜂雌蝶，相美两情通。\n一从。\n攀折后，汉皋佩失，铜雀春空。\n想桃叶桃根，此恨能同。\n多谢金銮旧客，收拾在、芸阁签中。\n还知否，窃香传粉，输与蠹书虫。",
        "dynasty": "宋",
        "collection_info": null
    },
    {
        "title": "满庭芳 修竹挼蓝",
        "author": "石孝友",
        "content": "修竹挼蓝，梅山耸翠，小小佳处西安。\n从来闻说，今日还来看。\n便好求田问舍，耳溪涧、目饱林峦。\n争知道，尘缘未了，无计与盘桓。\n小蛮。\n应念处，弦孤么凤，镜掩孤鸾。\n愁在见多情，素日闲闲。\n早晚扁舟两桨，惊翠枕、云巘风湍。\n从前去，殷勤细数，细数万重滩。",
        "dynasty": "宋",
        "collection_info": null
    },
    {
        "title": "更漏子 亸吟鞭",
        "author": "石孝友",
        "content": "亸吟鞭，欹醉帽。\n行尽关山古道。\n霜满地，水平田。\n雁儿声在天。\n北沙门，南浦岸。\n望得眼穿肠断。\n桐树巷，梦云楼。\n玉儿应也愁。",
        "dynasty": "宋",
        "collection_info": null
    },
    {
        "title": "更漏子 烛销红",
        "author": "石孝友",
        "content": "烛销红，窗送白。\n冷落一衾寒色。\n鸡唤起，马驰行。\n月昏衣上明。\n酒香唇，妆印臂。\n竟夜人人共睡。\n魂蝶乱，梦鸾孤。\n知他睡稳无。",
        "dynasty": "宋",
        "collection_info": null
    },
    {
        "title": "木兰花・玉楼春 阳关声里催行色",
        "author": "石孝友",
        "content": "阳关声里催行色。\n马惜离群人惜别。\n入怀风月记衔杯，迎步溪山供散策。\n阴飙断渡江吹白。\n晴壑吞云天放碧。\n悬知诗兴满归途，三四野梅开的砾。",
        "dynasty": "宋",
        "collection_info": null
    },
    {
        "title": "木兰花・玉楼春 寻春误入桃源洞",
        "author": "石孝友",
        "content": "寻春误入桃源洞。\n草草幽欢聊与共。\n牢笼风月此时情，做造溪山今夜梦。\n柳蹊未放金丝弄。\n梅径已经香雪冻。\n春愁离恨重于山，不信马儿驼得动。",
        "dynasty": "宋",
        "collection_info": null
    },
    {
        "title": "踏莎行 钗凤摇金",
        "author": "石孝友",
        "content": "钗凤摇金，髻螺分翠。\n铢衣稳束宫腰细。\n绿柔红小不禁风，海棠无力贪春睡。\n剪水精神，怯春情意。\n霓裳一曲当时事。\n五陵年少本多情，为何特地添憔悴。",
        "dynasty": "宋",
        "collection_info": null
    },
    {
        "title": "行香子 你也娇痴",
        "author": "石孝友",
        "content": "你也娇痴。\n我也狂迷。\n望今生、永不分离。\n如何别后，三换梅枝。\n是好相知，不相见，只相思。\n良辰美景，赏心乐事，□□□负我辜伊。\n凤弦再续，鸾鉴重窥。\n且等些时，说些子，做些儿。",
        "dynasty": "宋",
        "collection_info": null
    },
    {
        "title": "画堂春 寒蛩切切响空帷",
        "author": "石孝友",
        "content": "寒蛩切切响空帷。\n断肠风叶霜枝。\n凤楼何处雁书迟。\n空数归期。\n□□沈腰春瘦，却成宋玉秋悲。\n又还辜负菊花时。\n没个人知。",
        "dynasty": "宋",
        "collection_info": null
    },
    {
        "title": "摊破浣溪沙・山花子 落日秋风岭上村",
        "author": "石孝友",
        "content": "落日秋风岭上村。\n全稀过雁少行人。\n正是悲伤愁绝处，更黄昏。\n漠漠野烟生碧树，漫漫衰草际黄云。\n借使昔人行到此，也销魂。",
        "dynasty": "宋",
        "collection_info": null
    },
    {
        "title": "燕归梁 楼外春风桃李阴",
        "author": "石孝友",
        "content": "楼外春风桃李阴。\n记一笑千金。\n翠眉山敛眼波侵。\n情滴滴、怨深深。\n当初见了，而今别后，算此恨难禁。\n与其向后两关心。\n又何似、□而今。",
        "dynasty": "宋",
        "collection_info": null
    },
    {
        "title": "望江南・忆江南 山又水",
        "author": "石孝友",
        "content": "山又水，云巘带风湾。\n断雁飞时天拍水，乱鸦啼处日衔山。\n疑在画图间。\n人渐远，游子损朱颜。\n别泪空沾双袖湿，春心不放两眉间。\n此去几时还。",
        "dynasty": "宋",
        "collection_info": null
    },
    {
        "title": "青玉案 征鸿过尽秋容谢",
        "author": "石孝友",
        "content": "征鸿过尽秋容谢。\n卷离恨、还东下。\n剪剪霜风落平野。\n溪山掩映，水烟摇曳，几簇渔樵舍。\n芙蓉城里人如画。\n春伴春游夜转夜。\n别后知他如何也。\n心随云乱，眼随天断，泪逐长江泻。",
        "dynasty": "宋",
        "collection_info": null
    },
    {
        "title": "蝶恋花 别后相思无限忆",
        "author": "石孝友",
        "content": "别后相思无限忆。\n欲说相思，要见终无计。\n拟写相思持送似。\n如何尽得相思意。\n眼底相思心里事。\n纵把相思，写尽凭谁寄。\n多少相思都做泪。\n一齐泪损相思字。",
        "dynasty": "宋",
        "collection_info": null
    },
    {
        "title": "蝶恋花 寒卸园林春已透",
        "author": "石孝友",
        "content": "寒卸园林春已透。\n红着溪梅，绿染前堤柳。\n见个人人今感旧。\n引杯相属蒲塘酒。\n金缕歌中眉黛皱。\n多少闲愁，借与伤春瘦。\n明日马蹄浮野秀。\n柳颦梅惨空回首。",
        "dynasty": "宋",
        "collection_info": null
    },
    {
        "title": "蝶恋花 薄幸人人留不住",
        "author": "石孝友",
        "content": "薄幸人人留不住。\n杨柳花时，还是成虚度。\n一枕梦回春又去。\n海棠吹落胭脂雨。\n金鸭未销香篆吐。\n断尽柔肠，看取沈烟缕。\n独上危楼凝望处。\n西山暝色连南浦。",
        "dynasty": "宋",
        "collection_info": null
    },
    {
        "title": "蓦山溪 莺莺燕燕",
        "author": "石孝友",
        "content": "莺莺燕燕。\n摇荡春光懒。\n时节近清明，雨初晴、娇云弄暖。\n醉红湿翠，春意酿成愁，花似染。\n草如剪。\n已是春强半。\n小鬟微盼。\n分付多情管。\n痴呆不知愁，想怕晚、贪春未惯。\n主人好事，应许玳筵开，歌眉敛。\n舞腰软。\n怎向轻分散。",
        "dynasty": "宋",
        "collection_info": null
    },
    {
        "title": "蓦山溪 小花静院",
        "author": "石孝友",
        "content": "小花静院。\n有个人人现。\n缥缈更娉婷，算不数、歌朋舞伴。\n鸣珂曲里，常记偶相逢，无语恨，有情愁，绿嫩红妆浅。\n别来谁念。\n人面关山远。\n凝睇倚危楼，眼波长、眉峰不展。\n一年心事，到此向谁论，书雁杳，梦云深，寂寞江天晚。",
        "dynasty": "宋",
        "collection_info": null
    },
    {
        "title": "蓦山溪 醉魂初醒",
        "author": "石孝友",
        "content": "醉魂初醒。\n强起寻芳径。\n一似楚云归，诮没个、鳞书羽信。\n疏狂踪迹，虚度可怜春，阴还闷。\n晴还困。\n赢得无端病。\n菱花宝镜。\n拆破双鸾影。\n别袖忍频看，生怕见、啼红醉粉。\n而今憔悴，瘦立对东风，红成阵，绿成阴，况是春将尽。",
        "dynasty": "宋",
        "collection_info": null
    },
    {
        "title": "千秋岁 春工领略",
        "author": "石孝友",
        "content": "春工领略。\n点破群花萼。\n对流景，伤沦落。\n踏青心缕懒，病酒情怀恶。\n无奈处，东风故故吹帘幕。\n腕玉宽金约。\n一去音容邈。\n鱼与雁，应难托。\n从前多少事，不忍思量着。\n心撩乱，斜阳影在栏干角。",
        "dynasty": "宋",
        "collection_info": null
    },
    {
        "title": "传言玉女 雪压梅梢",
        "author": "石孝友",
        "content": "雪压梅梢，金袅柳丝轻敛。\n锦宫春早，乍风和日暖。\n华国翠路，九陌绮罗香满。\n连空灯火，满城弦管。\n月射西楼，更交光照夜宴。\n万人拥路，指鳌山共看。\n花旗翠帽，到处朱帘高卷。\n归时常是，漏残银箭。",
        "dynasty": "宋",
        "collection_info": null
    },
    {
        "title": "满江红 分景亭前",
        "author": "石孝友",
        "content": "分景亭前，梅红糁、柳金谁粟。\n芳意闹，烧灯初过，坠萱才六。\n此日悔康歌别驾，当年神降生崧岳。\n看邦人，称寿雾凝香，杯丛玉。\n采石月，光天禄。\n姑溪水，增川福。\n炳灵祥曾产，瑞枝奇木。\n秋露短檠诗礼训，春风小院琵琶曲。\n愿长眉疏鬓等松椿，年年绿。",
        "dynasty": "宋",
        "collection_info": null
    },
    {
        "title": "鹧鸪天 贤圣相逢信有因",
        "author": "石孝友",
        "content": "贤圣相逢信有因。\n同年同月下穹庭。\n紫薇花下丝纶手，采石江边衮绣身。\n梅破腊，酒浮春。\n锦绷行弄掌珠新。\n那人请效封人祝，愿寿尧君与舜臣。",
        "dynasty": "宋",
        "collection_info": null
    },
    {
        "title": "南乡子 梅雪弄芳馨",
        "author": "石孝友",
        "content": "梅雪弄芳馨。\n饯日迎辰契月蓂。\n争着琴堂称贺处，娉婷。\n满捧霞觞璨鲤庭。\n鹤等更龟龄。\n八十仙翁醉复醒。\n好倩洛阳驰誉手，丹青。\n乞与人间作寿星。",
        "dynasty": "宋",
        "collection_info": null
    },
    {
        "title": "满江红 帘卷南熏",
        "author": "石孝友",
        "content": "帘卷南熏，微雨过、天容似沐。\n开绮燕，红蕖别馆，绿槐高屋。\n灵寿杖横龙脊瘦，长年酒酿鹅儿熟。\n唤飞琼、亲捧紫霞杯，歌新曲。\n双凤好，温和玉。\n谈俭幕，嬉莱眼。\n且功成身退，注名仙箓。\n莲社焚香冰琢句，兰亭泚笔云翻墨。\n愿朱颜、长伴赤松游，骑黄鹄。",
        "dynasty": "宋",
        "collection_info": null
    },
    {
        "title": "满江红 且转桐阴",
        "author": "石孝友",
        "content": "且转桐阴，正玉燕、飞来夏屋。\n帘幕映，海留红艳，麝重兰馥。\n风采传闻瞻瑞节，婉谋曾是回钧轴。\n卷秦淮、吹入酒杯中，波翻绿。\n丹诏下，公归速。\n看日奏，三千牍。\n想春迷柳院，夜分莲烛。\n清暑声寒苍玉佩，月娥笑捧长生箓。\n问瑶池、阿母手栽花，何年熟。",
        "dynasty": "宋",
        "collection_info": null
    },
    {
        "title": "钓台",
        "author": "石孝友",
        "content": "桐江波上一羊裘，钓得声名隘九州。\n天子曷尝遗故旧，先生不肯事王侯。",
        "dynasty": "宋",
        "collection_info": null
    }
]