[
    {
        "title": "满江红 碧醮江山",
        "author": "李琳",
        "content": "碧醮江山，鹤唳晓、云献画屏。\n瑶宫敞，舞金翔翠，巍枕春城。\n龙背神瓢飞旱雨，虹光花石转阴晴。\n蔼昼香、飞雾福苍生，千古灵。\n箫莺响，笙鹤鸣。\n瑞烟起，彩云行。\n满阑干花影，绣扬帘旌。\n佛界三千笼日月，仙楼十二挂星辰。\n望赭袍、霞佩并云軿，游紫清。",
        "dynasty": "宋",
        "collection_info": null
    },
    {
        "title": "木兰花慢 蕊珠仙驭远",
        "author": "李琳",
        "content": "蕊珠仙驭远，横羽葆、簇霓旌。\n甚鸾月流辉，凤云布彩，翠绕蓬瀛。\n舞衣怯环佩冷，问梨园、几度沸歌声。\n梦里芝田八骏，禁中花漏三更。\n繁华一瞬化飞尘，辇路劫灰平。\n恨碧灭烟销，红凋露粉，寂寞秋城。\n兴亡事空陈迹，只青山、淡淡夕阳明。\n懒向沙鸥说得，柳风吹上旗亭。",
        "dynasty": "宋",
        "collection_info": null
    },
    {
        "title": "六么令 淡烟疏雨",
        "author": "李琳",
        "content": "淡烟疏雨，香径渺啼鴂。\n新晴昼帘闲卷，燕外寒犹力。\n依约天涯芳草，染得春风碧。\n人间陈迹。\n斜阳今古，几缕游丝趁飞蝶。\n柳向尊前起舞，又觉春如客。\n翠袖折取嫣红，笑与簪华发。\n回首青山一点，檐外寒云叠。\n梨花淡白，柳花飞絮，梦绕阑干一株雪。",
        "dynasty": "宋",
        "collection_info": null
    }
]