[
    {
        "title": "春日田园杂兴十首  其一",
        "author": "陈舜道",
        "content": "春来非是爱吟诗，诗是田园漫兴时。\n无事花边翻兔册，有时桑下课牛医。\n乍随父老看秧去，还共儿童鬬草嬉。\n偶物兴怀浑不奈，春来非是爱吟诗。",
        "dynasty": "宋",
        "collection_info": null
    },
    {
        "title": "春日田园杂兴十首  其二",
        "author": "陈舜道",
        "content": "春来非是爱吟诗，诗是田园乐兴时。\n清入吟怀花月照，红生笑面柳风吹。\n村声荡耳乌盐角，社酒柔情玉练槌。\n闲闷闲愁侬不省，春来非是爱吟诗。",
        "dynasty": "宋",
        "collection_info": null
    },
    {
        "title": "春日田园杂兴十首  其三",
        "author": "陈舜道",
        "content": "春来非是爱吟诗，诗是田园饮兴时。\n草酌乍舒情眊矂，花生陡觉眼迷离。\n才呼枌社人同醉，又问杏邨家有谁。\n长日作劳无不得，春来非是爱吟诗。",
        "dynasty": "宋",
        "collection_info": null
    },
    {
        "title": "春日田园杂兴十首  其四",
        "author": "陈舜道",
        "content": "春来非是爱吟诗，诗是田园懒兴时。\n放草地牛眠易熟，听花村鴂起来迟。\n蚕桑辛苦从渠妇，稼穑勤劳任我儿。\n疏散情怀收不起，春来非是爱吟诗。",
        "dynasty": "宋",
        "collection_info": null
    },
    {
        "title": "春日田园杂兴十首  其五",
        "author": "陈舜道",
        "content": "春来非是爱吟诗，诗是田园引兴时。\n闻布谷声惊绿野，听提壶语忆青旗。\n曾因鬬草争心起，每为看花乐意随。\n景物撩人禁不定，春来非是爱吟诗。",
        "dynasty": "宋",
        "collection_info": null
    },
    {
        "title": "春日田园杂兴十首  其六",
        "author": "陈舜道",
        "content": "春来非是爱吟诗，诗是田园寄兴时。\n稼穑但凭牛犊健，阴晴每付鹁鸪知。\n託寻花去将予乐，借卷桐吹写所思。\n抚景寓言良不浅，春来非是爱吟诗。",
        "dynasty": "宋",
        "collection_info": null
    },
    {
        "title": "春日田园杂兴十首  其七",
        "author": "陈舜道",
        "content": "春来非是爱吟诗，诗是田园乘兴时。\n得暇分畦秧韭菜，趁晴樊圃树棠梨。\n山烟青笠等闲去，沙地乌犍和醉骑。\n一片野情羁不住，春来非是爱吟诗。",
        "dynasty": "宋",
        "collection_info": null
    },
    {
        "title": "春日田园杂兴十首  其八",
        "author": "陈舜道",
        "content": "春来非是爱吟诗，诗是田园遣兴时。\n行傍山翁驱犊父，坐观邻妪试鹅儿。\n看秧时测水深浅，行菜闲占春早迟。\n白日渐长消不去，春来非是爱吟诗。",
        "dynasty": "宋",
        "collection_info": null
    },
    {
        "title": "春日田园杂兴十首  其九",
        "author": "陈舜道",
        "content": "春来非是爱吟诗，诗是田园尽兴时。\n蓐食出门天欲曙，荷鉏归路月相随。\n踏青漫有心情在，耕绿宁甘体力疲。\n箇段工夫偿不足，春来非是爱吟诗。",
        "dynasty": "宋",
        "collection_info": null
    },
    {
        "title": "春日田园杂兴十首  其一○",
        "author": "陈舜道",
        "content": "春来非是爱吟诗，诗是田园感兴时。\n草地耕牛方有犊，花村吠犬那生牦。\n麦青未必三时粥，桑绿其如二月丝。\n触物兴怀言不尽，春来非是爱吟诗。",
        "dynasty": "宋",
        "collection_info": null
    }
]