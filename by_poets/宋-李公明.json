[
    {
        "uuid": "b5c574822a9ebef73df5c870b5721bfc",
        "title": "木芙蓉",
        "author": "李公明",
        "content": "孤芳照寒水，婉娩自幽闲。\n万木碧无色，一花红独殷。\n秋莲多绿子，晚槿亦朱颜。\n却笑渊明宅，于今五柳残。",
        "dynasty": "宋",
        "collection_info": null
    },
    {
        "uuid": "e40121113c1ce4f3c728e6e81cd9351b",
        "title": "芙蓉",
        "author": "李公明",
        "content": "野花能白又能红，也在天工长育中。\n长对秋烟颜色好，岂知人世有春风。",
        "dynasty": "宋",
        "collection_info": null
    },
    {
        "uuid": "7ab7a867a94af4df2f4eb8a7cbd5f692",
        "title": "中庸",
        "author": "李公明",
        "content": "要识中庸义，中庸乃是庸。\n不须求胜解，只此是奇功。\n卓卓孤峰上，明明百草中。\n若将声色舍，声色却盲聋。",
        "dynasty": "宋",
        "collection_info": null
    },
    {
        "uuid": "3034453b60b6af8d6fae49e6602f39ec",
        "title": "偶作  其一",
        "author": "李公明",
        "content": "石光火中寄此身，谁论北富与南贫。\n眼前正爱溪梅瘦，冰雪亭亭笑伴人。",
        "dynasty": "宋",
        "collection_info": null
    },
    {
        "uuid": "0b8f92ed8dc06878fbdfd4dad0219110",
        "title": "偶作  其二",
        "author": "李公明",
        "content": "天涯地角古来传，今在天涯地角边。\n日日江头望江水，蛮风瘴雨又凄然。",
        "dynasty": "宋",
        "collection_info": null
    },
    {
        "uuid": "24093d79c09a0913bfc587c3b89567c5",
        "title": "漫作  其一",
        "author": "李公明",
        "content": "测测日西去，去来无尽时。\n百年无半在，一事更何为。\n草屋倚寒木，疏梅横短篱。\n直能捐世虑，何处不忘归。",
        "dynasty": "宋",
        "collection_info": null
    },
    {
        "uuid": "fa20c2260076f9f9cbf6a240e21f814d",
        "title": "漫作  其二",
        "author": "李公明",
        "content": "烟冷风寒处，芙蓉三两枝。\n愁怀方换酒，秋意更催诗。\n不遇元白友，宁寻沈宋师。\n谁知苦吟处，髪落一丝丝。",
        "dynasty": "宋",
        "collection_info": null
    },
    {
        "uuid": "0c69affed89b696a587054050dd8d50c",
        "title": "早梅",
        "author": "李公明",
        "content": "东风才了又西风，群木山中叶叶空。\n只有梅花吹不尽，依然新白抱新红。",
        "dynasty": "宋",
        "collection_info": null
    },
    {
        "uuid": "66f1907fe98c11c2e47f667fd867dcb0",
        "title": "遇故人",
        "author": "李公明",
        "content": "虚窗桂子打风声，夜酌沉沉夜气清。\n三十年间不须说，可堪相照髪星星。",
        "dynasty": "宋",
        "collection_info": null
    },
    {
        "uuid": "b9ff507d8bcf0d08cffcc4fe821c297f",
        "title": "大安人至",
        "author": "李公明",
        "content": "冻雨杂零雪，柴门不敢开。\n持来一片纸，说自大安来。\n元帅方归沔，边书又报阶。\n忍寒再三问，老弟几时回。",
        "dynasty": "宋",
        "collection_info": null
    },
    {
        "uuid": "d218be1ddf6fd87cbbd76073f73c6213",
        "title": "晓行青村",
        "author": "李公明",
        "content": "关关新鸟逐声啼，群鹭衝寒帖水飞。\n最恨山云去如织，不教春色着征衣。",
        "dynasty": "宋",
        "collection_info": null
    },
    {
        "uuid": "9b6c8a5143cd490e608eaa80872c7ead",
        "title": "晓烟",
        "author": "李公明",
        "content": "晓出倚溪亭，溪烟四面生。\n昏时山绿浅，浓处日红轻。\n簇簇树尤好，依依人未行。\n玄晖信萧放，澄练有佳名。",
        "dynasty": "宋",
        "collection_info": null
    },
    {
        "uuid": "30861ea6cfcdbf57114334d3636cc046",
        "title": "过修诚馆",
        "author": "李公明",
        "content": "败馆冷如许，修诚志已非。\n风光不曾改，人事故相违。\n寸碧雪山出，争喧风叶飞。\n伤心旧时月，长是送人归。",
        "dynasty": "宋",
        "collection_info": null
    },
    {
        "uuid": "1b711330cfe99daa1ee8fb296d020f72",
        "title": "题曹坑铺",
        "author": "李公明",
        "content": "明星落深水，晚电起孤云。\n去去风前棹，迢迢竹外村。\n山回依草驿，岸落出芦根。\n亲月照人冷，今宵清梦魂。",
        "dynasty": "宋",
        "collection_info": null
    },
    {
        "uuid": "aac119371d931b82bcd8d29b8d89808e",
        "title": "宿郑山铺",
        "author": "李公明",
        "content": "行役苦行役，凄凉应奈何。\n自从多事后，应恨一身多。\n草店张灯宿，石桥乘月过。\n曳裾悲我计，回首一烟簑。",
        "dynasty": "宋",
        "collection_info": null
    },
    {
        "uuid": "c6f65996b8b392f0782ece100e13511d",
        "title": "灯夕",
        "author": "李公明",
        "content": "江风淡淡放初晴，灯火明时月色明。\n谁信姮娥要行乐，随他女伴绕街行。",
        "dynasty": "宋",
        "collection_info": null
    }
]