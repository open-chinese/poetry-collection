[
    {
        "uuid": "845ed94fe67ff01a600cf1c61affeaa9",
        "title": "菩萨蛮 其一",
        "author": "温庭筠",
        "content": "小山重叠金明灭，鬓云欲度香腮雪。\n懒起画蛾眉，弄妆梳洗迟。\n照花前后镜，花面交相映。\n新帖绣罗襦，双双金鹧鸪。",
        "dynasty": null,
        "collection_info": null
    },
    {
        "uuid": "90b1ab5a8aa26a740e039506d4fc8622",
        "title": "菩萨蛮 其二",
        "author": "温庭筠",
        "content": "水晶帘里玻璃枕，暖香惹梦鸳鸯锦。\n江上柳如烟，雁飞残月天。\n藕丝秋色浅，人胜参差剪。\n双鬓隔香红，玉钗头上风。",
        "dynasty": null,
        "collection_info": null
    },
    {
        "uuid": "e9b8543732c1fd47936836cda7faacef",
        "title": "菩萨蛮 其三",
        "author": "温庭筠",
        "content": "蕊黄无限当山额，宿妆隐笑纱窗隔。\n相见牡丹时，暂来还别离。\n翠钗金作股，钗上蝶双舞。\n心事竟谁知，月明花满枝。",
        "dynasty": null,
        "collection_info": null
    },
    {
        "uuid": "1ee7e9c52d50837436a50f65770e85f6",
        "title": "菩萨蛮 其四",
        "author": "温庭筠",
        "content": "翠翘金缕双鸂鶒，水纹细起春池碧。\n池上海棠梨，雨晴红满枝。\n绣衫遮笑靥，烟草粘飞蝶。\n青琐对芳菲，玉关音信稀。",
        "dynasty": null,
        "collection_info": null
    },
    {
        "uuid": "39798ae076ba85b3623000bad150ab35",
        "title": "菩萨蛮 其五",
        "author": "温庭筠",
        "content": "杏花含露团香雪，绿杨陌上多离别。\n灯在月胧明，觉来闻晓莺。\n玉钩褰翠幕，妆浅旧眉薄。\n春梦正关情，镜中蝉鬓轻。",
        "dynasty": null,
        "collection_info": null
    },
    {
        "uuid": "efb5116945dd99a02fd464399045c21c",
        "title": "菩萨蛮 其六",
        "author": "温庭筠",
        "content": "玉楼明月长相忆，柳丝袅娜春无力。\n门外草萋萋，送君闻马嘶。\n画罗金翡翠，香烛消成泪。\n花落子规啼，绿窗残梦迷。",
        "dynasty": null,
        "collection_info": null
    },
    {
        "uuid": "6e27a8061c76f6e79127d1c9f81d792d",
        "title": "菩萨蛮 其七",
        "author": "温庭筠",
        "content": "凤凰相对盘金缕，牡丹一夜经微雨。\n明镜照新妆，鬓轻双脸长。\n画楼相望久，栏外垂丝柳。\n音信不归来，社前双燕回。",
        "dynasty": null,
        "collection_info": null
    },
    {
        "uuid": "7d109f51a984fc2ecb65e7a2df7e8b79",
        "title": "菩萨蛮 其八",
        "author": "温庭筠",
        "content": "牡丹花谢莺声歇，绿杨满院中庭月。\n相忆梦难成，背窗灯半明。\n翠钿金压脸，寂寞香闺掩。\n人远泪阑干，燕飞春又残。",
        "dynasty": null,
        "collection_info": null
    },
    {
        "uuid": "8a3df5b30a1afcb83f6716c0d1c1f74c",
        "title": "菩萨蛮 其九",
        "author": "温庭筠",
        "content": "满宫明月梨花白，故人万里关山隔。\n金雁一双飞，泪痕沾绣衣。\n小园芳草绿，家住越溪曲。\n杨柳色依依，燕归君不归。",
        "dynasty": null,
        "collection_info": null
    },
    {
        "uuid": "b944a4379152204089bf233d9e863298",
        "title": "菩萨蛮 其十",
        "author": "温庭筠",
        "content": "宝函钿雀金鸂鶒，沉香阁上吴山碧。\n杨柳又如丝，驿桥春雨时。\n画楼音信断，芳草江南岸。\n鸾镜与花枝，此情谁得知。",
        "dynasty": null,
        "collection_info": null
    },
    {
        "uuid": "78a8467d91b919b996d3c10d6b819647",
        "title": "菩萨蛮 其十一",
        "author": "温庭筠",
        "content": "南园满地堆轻絮，愁闻一霎清明雨。\n雨后却斜阳，杏花零落香。\n无言匀睡脸，枕上屏山掩。\n时节欲黄昏，无聊独倚门。",
        "dynasty": null,
        "collection_info": null
    },
    {
        "uuid": "cf8b2615591e4b570692fb16f5d6f6a1",
        "title": "菩萨蛮 其十二",
        "author": "温庭筠",
        "content": "夜来皓月才当午，重帘悄悄无人语。\n深处麝烟长，卧时留薄妆。\n当年还自惜，往事那堪忆。\n花落月明残，锦衾知晓寒。",
        "dynasty": null,
        "collection_info": null
    },
    {
        "uuid": "914dfa7a4937f17949a85aa4d2d34a70",
        "title": "菩萨蛮 其十三",
        "author": "温庭筠",
        "content": "雨暗夜合玲珑日，万枝香袅红丝拂。\n闲梦忆金堂，满庭萱草长。\n绣帘垂簏簌，眉黛远山绿。\n春水渡溪桥，凭栏魂欲消。",
        "dynasty": null,
        "collection_info": null
    },
    {
        "uuid": "61f97862556d425cfb004ae5d9c609e0",
        "title": "菩萨蛮 其十四",
        "author": "温庭筠",
        "content": "竹风轻动庭除冷，珠帘月上玲珑影。\n山枕隐秾妆，绿檀金凤凰。\n两蛾愁黛浅，故国吴宫远。\n春恨正关情，画楼残点声。",
        "dynasty": null,
        "collection_info": null
    },
    {
        "uuid": "c83de68d3060f83b614a9f2a4ccdd189",
        "title": "更漏子 其一",
        "author": "温庭筠",
        "content": "柳丝长，春雨细，花外漏声迢递。\n惊塞雁，起城乌，画屏金鹧鸪。\n香雾薄，透帘幕，惆怅谢家池阁。\n红烛背，绣帘垂，梦长君不知。",
        "dynasty": null,
        "collection_info": null
    },
    {
        "uuid": "b8f46e2b8e445c7c79b4300fc3afcc71",
        "title": "更漏子 其二",
        "author": "温庭筠",
        "content": "星斗稀，钟鼓歇，帘外晓莺残月。\n兰露重，柳风斜，满庭堆落花。\n虚阁上，倚栏望，还似去年惆怅。\n春欲暮，思无穷，旧欢如梦中。",
        "dynasty": null,
        "collection_info": null
    },
    {
        "uuid": "4b85ba0dc007b2869a4cc4e402a0019d",
        "title": "更漏子 其三",
        "author": "温庭筠",
        "content": "金雀钗，红粉面，花里暂时相见。\n如我意，感君怜，此情须问天。\n香作穗，蜡成泪，还似两人心意。\n山枕腻，锦衾寒，觉来更漏残。",
        "dynasty": null,
        "collection_info": null
    },
    {
        "uuid": "38a3b968ec14e7d3e3f541dab44fa067",
        "title": "更漏子 其四",
        "author": "温庭筠",
        "content": "相见稀，相忆久，眉浅淡烟如柳。\n垂翠幕，结同心，待郎熏绣衾。\n城上月，白如雪，蝉鬓美人愁绝。\n宫树暗，鹊桥横，玉签初报明。",
        "dynasty": null,
        "collection_info": null
    },
    {
        "uuid": "d78d6c40ea5497b381d79f8e52a7b9bc",
        "title": "更漏子 其五",
        "author": "温庭筠",
        "content": "背江楼，临海月，城上角声呜咽。\n堤柳动，岛烟昏，两行征雁分。\n京口路，归帆渡，正是芳菲欲度。\n银烛尽，玉绳低，一声村落鸡。",
        "dynasty": null,
        "collection_info": null
    },
    {
        "uuid": "a8f90b374cff0d37bda4b1e2cc7b7c98",
        "title": "更漏子 其六",
        "author": "温庭筠",
        "content": "玉炉香，红蜡泪，偏照画堂秋思。\n眉黛薄，鬓云残，夜长衾枕寒。\n梧桐树，三更雨，不道离情正苦。\n一叶叶，一声声，空阶滴到明。",
        "dynasty": null,
        "collection_info": null
    },
    {
        "uuid": "acf6df9f6ad86a89293774adf7e7add8",
        "title": "归国遥·香玉",
        "author": "温庭筠",
        "content": "香玉，翠凤宝钗垂簏簌，胜金粟，越罗春水绿。\n画堂照帘残烛，梦余更漏促。\n谢娘无限心曲，晓屏山断续。",
        "dynasty": null,
        "collection_info": null
    },
    {
        "uuid": "a24c089b3370da36d92f1e5b30283408",
        "title": "归国遥·双脸",
        "author": "温庭筠",
        "content": "双脸，小凤战蓖金飐艳。\n舞衣无力风敛，藕丝秋色染。\n锦帐绣帷斜掩，露珠清晓簟。\n粉心黄蕊花靥，黛眉山两点。",
        "dynasty": null,
        "collection_info": null
    },
    {
        "uuid": "fdcc629bf1e58ca14cd69d5c9b5ed364",
        "title": "酒泉子·花映柳条",
        "author": "温庭筠",
        "content": "花映柳条，闲向绿萍池上。\n凭栏干，窥细浪，雨萧萧。\n近来音信两疏索，洞房空寂寞。\n掩银屏，垂翠箔，度春宵。",
        "dynasty": null,
        "collection_info": null
    },
    {
        "uuid": "a2ba0cd4e8aef66e2a3101fa42319f27",
        "title": "酒泉子·日映纱窗",
        "author": "温庭筠",
        "content": "日映纱窗，金鸭小屏山碧。\n故乡春，烟霭隔，背兰釭。\n宿妆惆怅倚高阁，千里云影薄。\n草初齐，花又落，燕双双。",
        "dynasty": null,
        "collection_info": null
    },
    {
        "uuid": "8ccdbe0a7f5f950799823441195c5688",
        "title": "酒泉子·楚女不归",
        "author": "温庭筠",
        "content": "楚女不归，楼枕小河春水。\n月孤明，风又起，杏花稀。\n玉钗斜簪云鬟髻，裙上金缕凤。\n八行书，千里梦，雁南归。",
        "dynasty": null,
        "collection_info": null
    },
    {
        "uuid": "d8d1525f8018f834559c73e974318cd8",
        "title": "酒泉子·罗带惹香",
        "author": "温庭筠",
        "content": "罗带惹香，犹系别时红豆。\n泪痕新，金缕旧，断离肠。\n一双娇燕语雕梁，还是去年时节。\n绿阴浓，芳草歇，柳花狂。",
        "dynasty": null,
        "collection_info": null
    },
    {
        "uuid": "ec9a3288c26796ac5b19675f6025988d",
        "title": "定西番·汉使昔年离别",
        "author": "温庭筠",
        "content": "汉使昔年离别。\n攀弱柳，折寒梅，上高台。\n千里玉关春雪，雁来人不来。\n羌笛一声愁绝，月徘徊。",
        "dynasty": null,
        "collection_info": null
    },
    {
        "uuid": "cde1eba8e5a91abe832f9060a1bb45b4",
        "title": "定西番·海燕欲飞调羽",
        "author": "温庭筠",
        "content": "海燕欲飞调羽。\n萱草绿，杏花红，隔帘栊。\n双鬓翠霞金缕，一枝春艳浓。\n楼上月明三五，琐窗中。",
        "dynasty": null,
        "collection_info": null
    },
    {
        "uuid": "6f7aa0b33fbd542b7bcac02ad03301e9",
        "title": "定西番·细雨晓莺春晚",
        "author": "温庭筠",
        "content": "细雨晓莺春晚。\n人似玉，柳如眉，正相思。\n罗幕翠帘初卷，镜中花一枝。\n肠断塞门消息，雁来稀。",
        "dynasty": null,
        "collection_info": null
    },
    {
        "uuid": "c51b1b41b026970edcaa4d5acc671f6d",
        "title": "杨柳枝·宜春苑外最长条",
        "author": "温庭筠",
        "content": "宜春苑外最长条，闲袅春风伴舞腰。\n正是玉人肠绝处，一渠春水赤栏桥。",
        "dynasty": null,
        "collection_info": null
    },
    {
        "uuid": "f583062c4937b9ace63df9de243528e4",
        "title": "杨柳枝·南内墙东御路傍",
        "author": "温庭筠",
        "content": "南内墙东御路傍，须知春色柳丝黄。\n杏花未肯无情思，何事行人最断肠。",
        "dynasty": null,
        "collection_info": null
    },
    {
        "uuid": "2a79bead5e8f251ebf466067f6fc3fc3",
        "title": "杨柳枝·苏小门前柳万条",
        "author": "温庭筠",
        "content": "苏小门前柳万条，毵毵金线拂平桥。\n黄莺不语东风起，深闭朱门伴舞腰。",
        "dynasty": null,
        "collection_info": null
    },
    {
        "uuid": "add5f71e183c754582500dc5546d46de",
        "title": "杨柳枝·金缕毵毵碧瓦沟",
        "author": "温庭筠",
        "content": "金缕毵毵碧瓦沟，六宫眉黛惹香愁。\n晚来更带龙池雨，半拂栏干半入楼。",
        "dynasty": null,
        "collection_info": null
    },
    {
        "uuid": "a3b2598e5b6a6b3d5a1d8178b180d466",
        "title": "杨柳枝·馆娃宫外邺城西",
        "author": "温庭筠",
        "content": "馆娃宫外邺城西，远映征帆近拂提。\n系得王孙归意切，不关芳草绿萋萋。",
        "dynasty": null,
        "collection_info": null
    },
    {
        "uuid": "8ceba05cf13c0dad94882e8719a59bd4",
        "title": "杨柳枝·两两黄鹂色似金",
        "author": "温庭筠",
        "content": "两两黄鹂色似金，袅枝啼露动芳音。\n春来幸自长如线，可惜牵缠荡子心。",
        "dynasty": null,
        "collection_info": null
    },
    {
        "uuid": "8a9b1c1bbd89993fad03be7b071253c5",
        "title": "杨柳枝·御柳如丝映九重",
        "author": "温庭筠",
        "content": "御柳如丝映九重，凤凰窗映绣芙蓉。\n景阳楼畔千条路，一面新妆等晓风。",
        "dynasty": null,
        "collection_info": null
    },
    {
        "uuid": "3c53e2e62e9153afd4d423f5999ba0bc",
        "title": "杨柳枝·织锦机边莺语频",
        "author": "温庭筠",
        "content": "织锦机边莺语频，停梭垂泪忆征人。\n塞门三月犹萧索，纵有垂杨未觉春。",
        "dynasty": null,
        "collection_info": null
    },
    {
        "uuid": "e8ed1e12f3b1839a927b6cd0a479c68d",
        "title": "南歌子·手里金鹦鹉",
        "author": "温庭筠",
        "content": "手里金鹦鹉，胸前绣凤凰。\n偷眼暗形相，不如从嫁与，作鸳鸯。",
        "dynasty": null,
        "collection_info": null
    },
    {
        "uuid": "1621cdc6e80a4e4f3562cfebbaeafe9d",
        "title": "南歌子·似带如丝柳",
        "author": "温庭筠",
        "content": "似带如丝柳，团酥握雪花。\n帘卷玉钩斜，九衢尘欲暮，逐香车。",
        "dynasty": null,
        "collection_info": null
    },
    {
        "uuid": "a61bdedb8a18fa5b19412a89e3808ca2",
        "title": "南歌子·鬓堕低梳髻",
        "author": "温庭筠",
        "content": "鬓堕低梳髻，连娟细扫眉。\n终日两相思，为君憔悴尽，百花时。",
        "dynasty": null,
        "collection_info": null
    },
    {
        "uuid": "476faba06d21d965c93bdeef2170930b",
        "title": "南歌子·脸上金霞细",
        "author": "温庭筠",
        "content": "脸上金霞细，眉间翠钿深。\n倚枕覆鸳衾，隔帘莺百啭，感君心。",
        "dynasty": null,
        "collection_info": null
    },
    {
        "uuid": "4eeba0fa0a37ee2fabf4dee6ec5dd6a6",
        "title": "南歌子·扑蕊添黄子",
        "author": "温庭筠",
        "content": "扑蕊添黄子，呵花满翠鬟。\n鸳枕映屏山，明月三五夜，对芳颜。",
        "dynasty": null,
        "collection_info": null
    },
    {
        "uuid": "78241f90d3edca1ccc3539dd1e6f58e0",
        "title": "南歌子·转盼如波眼",
        "author": "温庭筠",
        "content": "转盼如波眼，娉婷似柳腰。\n花里暗相招，忆君肠欲断，恨春宵。",
        "dynasty": null,
        "collection_info": null
    },
    {
        "uuid": "1fa8ad14959570fe3d8c2a5aa805b42c",
        "title": "南歌子·懒拂鸳鸯枕",
        "author": "温庭筠",
        "content": "懒拂鸳鸯枕，休缝翡翠裙。\n罗帐罢炉熏，近来心更切，为思君。",
        "dynasty": null,
        "collection_info": null
    },
    {
        "uuid": "69d56bfea1ad649ec2b64af90e0cc697",
        "title": "河渎神·河上望丛柯",
        "author": "温庭筠",
        "content": "河上望丛柯，庙前春雨来时。\n楚山无限鸟飞迟，兰棹空伤别离。\n何处杜鹃啼不歇，艳红开尽如血。\n蝉鬓美人愁绝，百花芳草佳节。",
        "dynasty": null,
        "collection_info": null
    },
    {
        "uuid": "d2baf21774c950a976bef96ab27177cc",
        "title": "河渎神·孤庙对寒潮",
        "author": "温庭筠",
        "content": "孤庙对寒潮，西陵风雨萧萧。\n谢娘惆怅倚兰桡，泪流玉箸千条。\n暮天愁听思归乐，早梅香满山郭。\n回首两情萧索，离魂何处飘泊。",
        "dynasty": null,
        "collection_info": null
    },
    {
        "uuid": "dce7f7d4c0ade69a0d8338b61fdb8bf1",
        "title": "河渎神·铜鼓赛神来",
        "author": "温庭筠",
        "content": "铜鼓赛神来，满庭幡盖徘徊。\n水村江浦过风雷，楚山如画烟开。\n离别橹声空萧索，玉容惆怅妆薄。\n青麦燕飞落落，卷帘愁对珠阁。",
        "dynasty": null,
        "collection_info": null
    },
    {
        "uuid": "f0a5bd6c64a54ea9a9ca220815087a8b",
        "title": "女冠子·含娇含笑",
        "author": "温庭筠",
        "content": "含娇含笑，宿翠残红窈窕。\n鬓如蝉，寒玉簪秋水，轻纱卷碧烟。\n雪胸鸾镜里，琪树凤楼前。\n寄语青娥伴，早求仙。",
        "dynasty": null,
        "collection_info": null
    },
    {
        "uuid": "2c2541db1ab9f2f4bc2af3c9fb3cdfb6",
        "title": "女冠子·霞帔云发",
        "author": "温庭筠",
        "content": "霞帔云发，钿镜仙容似雪。\n画愁眉，遮语回轻扇，含羞下绣帷。\n玉楼相望久，花洞恨来迟。\n早晚乘鸾去，莫相遗。",
        "dynasty": null,
        "collection_info": null
    },
    {
        "uuid": "1b468acf4d8ffc115b2e6df82c29aa5c",
        "title": "玉蝴蝶·霞帔云发",
        "author": "温庭筠",
        "content": "秋风凄切伤离，行客未归时。\n塞外草先衰江，南雁到迟。\n芙蓉凋嫩脸，杨柳堕新眉。\n摇落使人悲，断肠谁得知。",
        "dynasty": null,
        "collection_info": null
    },
    {
        "uuid": "2b62448259b70a2d6aedf0376c7ecf6f",
        "title": "清平乐·上阳春晚",
        "author": "温庭筠",
        "content": "上阳春晚，宫女愁蛾浅。\n新岁清平思同辇，争那长安路远。\n凤帐鸳被徒熏，寂寞花锁千门。\n竞把黄金买赋，为妾将上明君。",
        "dynasty": null,
        "collection_info": null
    },
    {
        "uuid": "82328164656842325d32a88300e5e875",
        "title": "清平乐·洛阳愁绝",
        "author": "温庭筠",
        "content": "洛阳愁绝，杨柳花飘雪。\n终日行人恣攀折，桥下流水呜咽。\n上马争劝离觞，南浦莺声断肠。\n愁杀平原年少，回首挥泪千行。",
        "dynasty": null,
        "collection_info": null
    },
    {
        "uuid": "c1133c1313e3af9a065671acf5e62181",
        "title": "遐方怨·凭绣槛",
        "author": "温庭筠",
        "content": "凭绣槛，解罗帷。\n未得君书，肠断，潇湘春雁飞。\n不知征马几时归，海棠花谢也，雨霏霏。",
        "dynasty": null,
        "collection_info": null
    },
    {
        "uuid": "03685c974f1509d64c3a30bd5f0c7daa",
        "title": "遐方怨·花半坼",
        "author": "温庭筠",
        "content": "花半坼，雨初晴。\n未卷珠帘，梦残，惆怅闻晓莺。\n宿妆眉浅粉山横，约鬟鸾镜里，绣罗轻。",
        "dynasty": null,
        "collection_info": null
    },
    {
        "uuid": "9514389f62c6e8a62537c0fd89004aff",
        "title": "诉衷情·莺语花舞春昼午",
        "author": "温庭筠",
        "content": "莺语花舞春昼午，雨霏微。\n金带枕，宫锦，凤凰帷。\n柳弱蝶交飞，依依。\n辽阳音信稀，梦中归。",
        "dynasty": null,
        "collection_info": null
    },
    {
        "uuid": "b183d04b471277c3949efe586151fd30",
        "title": "思帝乡·花花",
        "author": "温庭筠",
        "content": "花花，满枝红似霞。\n罗袖画帘肠断，卓香车。\n回面共人闲语，战篦金凤斜。\n惟有阮郎春尽，不归家。",
        "dynasty": null,
        "collection_info": null
    },
    {
        "uuid": "11724e649cc9b2d2e23fa95113301443",
        "title": "梦江南·千万恨",
        "author": "温庭筠",
        "content": "千万恨，恨极在天涯。\n山月不知心里事，水风空落眼前花，摇曳碧云斜。",
        "dynasty": null,
        "collection_info": null
    },
    {
        "uuid": "1e34040bae461bef766c564434093779",
        "title": "梦江南·梳洗罢",
        "author": "温庭筠",
        "content": "梳洗罢，独倚望江楼。\n过尽千帆皆不是，斜晖脉脉水悠悠，肠断白苹洲。",
        "dynasty": null,
        "collection_info": null
    },
    {
        "uuid": "fd83bceed0cd83a3a7ca75d9eb7d77af",
        "title": "河传·江畔",
        "author": "温庭筠",
        "content": "江畔，相唤。\n晓妆鲜，仙景个女采莲。\n请君莫向那岸边，少年，好花新满船。\n红袖摇曳逐风暖，垂玉腕，肠向柳丝断。\n浦南归，浦北归，莫知，晚来人已稀。",
        "dynasty": null,
        "collection_info": null
    },
    {
        "uuid": "3fed4ad6246b8bdd2da653778133df77",
        "title": "河传·湖上",
        "author": "温庭筠",
        "content": "湖上，闲望。\n雨萧萧，烟浦花桥路遥。\n谢娘翠蛾愁不消，终朝，梦魂迷晚潮。\n荡子天涯归棹远，春已晚，莺语空肠断。\n若耶溪，溪水西，柳堤，不闻郎马嘶。",
        "dynasty": null,
        "collection_info": null
    },
    {
        "uuid": "e0bfebdc40e314bf40de7c79646ae3c5",
        "title": "河传·同伴",
        "author": "温庭筠",
        "content": "同伴，相唤。\n杏花稀，梦里每愁依违。\n仙客一去燕已飞，不归，泪痕空满衣。\n天际云鸟引晴远，春已晚，烟霭渡南苑。\n雪梅香，柳带长，小娘，转令人意伤。",
        "dynasty": null,
        "collection_info": null
    },
    {
        "uuid": "5c1db9f1f04127517e65b931aacf3392",
        "title": "番女怨·万枝香雪开已遍",
        "author": "温庭筠",
        "content": "万枝香雪开已遍，细雨双燕。\n钿蝉筝，金雀扇，画梁相见。\n雁门消息不归来，又飞回。",
        "dynasty": null,
        "collection_info": null
    },
    {
        "uuid": "a59452a2effe9dcba24cc97a7388586d",
        "title": "番女怨·碛南沙上惊雁起",
        "author": "温庭筠",
        "content": "碛南沙上惊雁起，飞雪千里。\n玉连环，金镞箭，年年征战。\n画楼离恨锦屏空，杏花红。",
        "dynasty": null,
        "collection_info": null
    },
    {
        "uuid": "5a862c2fec4107e809a12388bd86553d",
        "title": "荷叶杯·一点露珠凝冷",
        "author": "温庭筠",
        "content": "一点露珠凝冷，波影。\n满池塘。\n绿茎红艳两相乱，肠断。\n水风凉。",
        "dynasty": null,
        "collection_info": null
    },
    {
        "uuid": "5c880e1b0e2a9c1128b91215711b7328",
        "title": "荷叶杯·镜水夜来秋月",
        "author": "温庭筠",
        "content": "镜水夜来秋月，如雪。\n采莲时。\n小娘红粉对寒浪，惆怅。\n正思惟。",
        "dynasty": null,
        "collection_info": null
    },
    {
        "uuid": "47c3a7320d1bedcf6de687105623a55c",
        "title": "荷叶杯·楚女欲归南浦",
        "author": "温庭筠",
        "content": "楚女欲归南浦，朝雨。\n湿愁红。\n小船摇漾入花里，波起。\n隔西风。",
        "dynasty": null,
        "collection_info": null
    }
]