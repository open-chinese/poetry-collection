[
    {
        "uuid": "ce5e3ba567291b251e6494402387b735",
        "title": "水调歌头 西风新叶堕",
        "author": "甄龙友",
        "content": "西风新叶堕，南国九秋初。\n周天三百六十五度，片云无。\n上有迢迢河汉，下有滔滔江水，横载洞庭湖。\n一叶放流去，人在浑仪图。\n满虚空，张宝盖，缀明珠。\n玻璃为地，游戏干象驾坤舆。\n烂醉蓬莱方丈，遍入华严法界，试问夜何如。\n北斗转魁柄，东海欲飞乌。",
        "dynasty": "宋",
        "collection_info": null
    },
    {
        "uuid": "ed3a7c83465ece4713aba3ad8da77c49",
        "title": "南乡子 十月小阳春",
        "author": "甄龙友",
        "content": "十月小阳春。\n放榜梅花作状元。\n重庆礼成三日后，生贤。\n第一龙飞不偶然。\n劝酒自弹弦。\n更着班衣寿老仙。\n见说海坛沙涨也，明年。\n此夜休嗔我近前。",
        "dynasty": "宋",
        "collection_info": null
    },
    {
        "uuid": "8ceeb922022cc7a28ecc50a60696d658",
        "title": "贺新郎 思远楼前路",
        "author": "甄龙友",
        "content": "思远楼前路。\n望平堤、十里湖光，画船无数。\n绿盖盈盈红粉面，叶底荷花解语。\n斗巧结、同心双缕。\n尚有经年离别恨，一丝丝、总是相思处。\n相见也，又重午。\n清江旧事传荆楚。\n叹人情、千载如新，尚沈菰黍。\n且尽尊前今日醉，谁肯独醒吊古。\n泛几盏、菖蒲绿醑。\n两两龙舟争竞渡，奈珠帘、暮卷西山雨。\n看未足，怎归去。",
        "dynasty": "宋",
        "collection_info": null
    },
    {
        "uuid": "6eb949c51f58cc13a6e25ec416451e9d",
        "title": "霜天晓角 峨眉仙客",
        "author": "甄龙友",
        "content": "峨眉仙客。\n四海文章伯。\n来向东坡游戏，人间世、着不得。\n去国谁爱惜。\n在天何处觅。\n但见尊前人唱，前赤壁、后赤壁。",
        "dynasty": "宋",
        "collection_info": null
    },
    {
        "uuid": "4598632b159271475594ef4fffb9961d",
        "title": "挽薛艮斋  其一",
        "author": "甄龙友",
        "content": "骥不由穷巷，龙曾演瑞图。\n衣传袁道洁，梦接邵尧夫。\n四十年全未，三千行岂无。\n飘然何太速，愁杀奠生刍。",
        "dynasty": "宋",
        "collection_info": null
    },
    {
        "uuid": "8f83cee7a4e3f6e52c25db03a29d1118",
        "title": "挽薛艮斋  其二",
        "author": "甄龙友",
        "content": "赠别文章妙，分携六见秋。\n真书藏相府，循吏说湖州。\n不作三公入，同谁八极游。\n朔风吹壮泪，应满藕池头。",
        "dynasty": "宋",
        "collection_info": null
    },
    {
        "uuid": "48424a2c4d16905c92ba0224a1e8f3a8",
        "title": "挽薛艮斋  其三",
        "author": "甄龙友",
        "content": "有子才而美，知君死不亡。\n刀圭徒有验，兵法岂无妨。\n玉树新埋没，金丹旧渺茫。\n魂兮来止些，极乐在西方。",
        "dynasty": "宋",
        "collection_info": null
    },
    {
        "uuid": "c2d8fcbce4075d48d0b6733183deb00e",
        "title": "薛氏镜山",
        "author": "甄龙友",
        "content": "我生不是先，偶与前辈隔。\n古人犹爱水，况此千丈碧。\n孤圆本然明，万象纷如绎。\n行吟鬼破胆，坐钓风生腋。\n疏梅逞晨妆，漏月印金璧。\n奇峰列云影，平桥涨春泽。\n四时如劈剪，一照成虚射。\n缅想亭中人，屡憩泉上石。\n心空见了了，起觅已他适。\n吾诗復何言，镜镜如痕迹。",
        "dynasty": "宋",
        "collection_info": null
    },
    {
        "uuid": "bb89b2124f258ff9cb87df4ccac5314c",
        "title": "望君山",
        "author": "甄龙友",
        "content": "大洞黄庭太乙家，君山一叶泛莲花。\n南征客认湘灵瑟，北上人疑汉使槎。\n尚想飞仙游白鹤，偶于怀袖落青蛇。\n玉皇香案真如此，我欲晨奔到广霞。",
        "dynasty": "宋",
        "collection_info": null
    },
    {
        "uuid": "6695b6f929e591fb5fb00839033ed9dc",
        "title": "谢康侍郎送米",
        "author": "甄龙友",
        "content": "折腰乡里愧陶潜，五斗黄陈饭莫嫌。\n一介古来难取与，先生伤惠我伤廉。",
        "dynasty": "宋",
        "collection_info": null
    },
    {
        "uuid": "279fbffc917864f73644284b8250e8d0",
        "title": "岳阳楼望洞庭",
        "author": "甄龙友",
        "content": "风定空澄气浑然，恍如太极未分前。\n只因有浪知为水，若遇无云总是天。\n旧说君山张帝乐，新同老木识飞仙。\n而今大洞黄庭客，又着题诗记岁年。",
        "dynasty": "宋",
        "collection_info": null
    },
    {
        "uuid": "c66bd67adf15cae202fbb2ddfb30453b",
        "title": "临安北山大佛头颂",
        "author": "甄龙友",
        "content": "色如黄金，面如满月。\n尽大地人，只见一橛。",
        "dynasty": "宋",
        "collection_info": null
    }
]