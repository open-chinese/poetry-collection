[
    {
        "uuid": "c8e64a81819a4efefd731b9293993d17",
        "title": "次胡济鼎同年三律  其一",
        "author": "曹泾",
        "content": "五经为笥腹便便，千佛名髙此作缘。\n贵仕直堪梅和鼎，贫交猥为酒供钱。\n连章秋月鴈回翅，贮袖天香龙吐涎。\n旧话新情如觌面，同年真是我同年。",
        "dynasty": "宋",
        "collection_info": null
    },
    {
        "uuid": "beec45f0882cd60441aad4701cebbbae",
        "title": "次胡济鼎同年三律  其二",
        "author": "曹泾",
        "content": "共是金明衣緑郎，梅仙风致压仇香。\n人如紫鳯仪丹阁，谁则青蚨涴锦囊。\n洛社菜羮时不禁，雪堂斗酒夜宜良。\n至尊端肯怜芹曝，臣罪当诛自恐惶。",
        "dynasty": "宋",
        "collection_info": null
    },
    {
        "uuid": "a7a800b05ceaeecb6fe7d0e41c51a7ac",
        "title": "次胡济鼎同年三律  其三",
        "author": "曹泾",
        "content": "费却长吟復短吟，投瓜投李愧何深。\n吾人只记钱留纸，此老能令户作金。\n掷地有声知处处，如兰斯臭见心心。\n柏梁体后八仙赋，趾美重光未陆沉。",
        "dynasty": "宋",
        "collection_info": null
    },
    {
        "uuid": "8872e0245f5340216c47899d4a04c61d",
        "title": "次胡余学同年四首  其一",
        "author": "曹泾",
        "content": "对看中秋是好天，健来欣为子分田。\n只消菽水欢无尽，况有经书腹可便。\n家事既传情思穏，吟篇谩写墨痕鲜。\n惟余学课随年捱，共我艰劬知几员。",
        "dynasty": "宋",
        "collection_info": null
    },
    {
        "uuid": "13d84ebeea7fe86f0b0a9f697060a6e3",
        "title": "次胡余学同年四首  其二",
        "author": "曹泾",
        "content": "金明池上共扬鞭，豪气宁求许祀田。\n不道福碑轰忒早，相逢颓景穏为便。\n牙牌刻处谩夸贵，蓝绶披来难敌鲜。\n千岁尽长公论在，于中定有好官员。",
        "dynasty": "宋",
        "collection_info": null
    },
    {
        "uuid": "4ad8fa2f34163e16179805340b60853a",
        "title": "次胡余学同年四首  其三",
        "author": "曹泾",
        "content": "桃花柳絮及春敷，壹是浮轻匪壮图。\n幸有田耕幷井饮，犹胜身屦与妻纑。\n郎君竞爽贤声起，老子尊安道味腴。\n便是当年正考父，是间饘粥口堪糊。",
        "dynasty": "宋",
        "collection_info": null
    },
    {
        "uuid": "7e8d7294c6e8ae15bf16b8882c0d7095",
        "title": "次胡余学同年四首  其四",
        "author": "曹泾",
        "content": "力田元不怵凶饥，瘠者为谁谁是肥。\n但得髙堂翁媪健，定知奕世子孙宜。\n追风骐骥骤仍蹶，览徳鸾鳯栖或飞。\n有酒急须频对月，桂枝香了到梅枝。",
        "dynasty": "宋",
        "collection_info": null
    },
    {
        "uuid": "dc690e5532294bf248dee87b142b3b48",
        "title": "代柬济鼎同年约其早饭",
        "author": "曹泾",
        "content": "小人难与作缘，恶食不妨志道。\n犹胜杜陵岳阳，一饭欲从人讨。",
        "dynasty": "宋",
        "collection_info": null
    }
]