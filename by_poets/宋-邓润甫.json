[
    {
        "title": "春帖子",
        "author": "邓润甫",
        "content": "晨曦潋滟上帘栊，金屋熙熙歌吹中。\n桃脸似知宫宴早，百花头上放轻红。",
        "dynasty": "宋",
        "collection_info": null
    },
    {
        "title": "送黄守解印",
        "author": "邓润甫",
        "content": "文雅登临谢守才，爱山今作别山来。\n知公未厌真仙境，早拥江南使节来。",
        "dynasty": "宋",
        "collection_info": null
    },
    {
        "title": "诗一首",
        "author": "邓润甫",
        "content": "闻说东南第一州，区区来访小蓬丘。\n湖光带日黄金拥，山色凝烟碧玉浮。",
        "dynasty": "宋",
        "collection_info": null
    },
    {
        "title": "道中咏怀奉寄利州冯允南使君",
        "author": "邓润甫",
        "content": "交印夔人国，分襟汴水堤。\n十年难会合，一梦顿乖暌。\n官序潘生拙，诗文庾信齐。\n诸公多汲引，宪府屡提携。\n不肯乘骢马，那能出宝鸡。\n安恬轻世味，洒落见天倪。\n照物聪明决，为邦闻望跻。\n笑谈清岸狱，暇豫劝耕犁。\n不忍为钩距，何尝设町畦。\n燕堂传夜烛，游毂碾春泥。\n众服题鹦鹉，畴将食駃騠。\n草黄思隼击，梧碧值鸾栖。\n欲问无来使，开编有旧题。\n君方安玉垒，予亦远金闺。\n地隔江波阔，书传鸟翼稽。\n岂知双鬓白，相见两当西。\n内顾微他技，殊私牧远黎。\n辞亲愁不断，叱驭意空迷。\n吴苑飞云杳，春城北斗低。\n南山千里雪，剑阁万盘溪。\n夜宿星边驿，朝行石上溪。\n深疑窥地轴，高骇蹑天梯。\n看岫时欹帽，听泉或杖藜。\n萧萧黄叶下，袅袅冷猿啼。\n蜀道无艰险，人心漫惨悽。\n永怀持从橐，遥想缀朝圭。\n直北瞻天日，征西迭鼓鼙。\n相期郡斋冷，清话看挥犀。",
        "dynasty": "宋",
        "collection_info": null
    },
    {
        "title": "句  其一",
        "author": "邓润甫",
        "content": "武昌山水诚佳哉，当年五柳亲栽培。\n家家开门枕江水，春风照耀桃与梅。",
        "dynasty": "宋",
        "collection_info": null
    },
    {
        "title": "句  其二",
        "author": "邓润甫",
        "content": "妙论出六合，微言破九流。",
        "dynasty": "宋",
        "collection_info": null
    },
    {
        "title": "句  其三",
        "author": "邓润甫",
        "content": "自有嫣然态，风前欲笑人。\n涓涓朝泣露，盎盎夜生香。",
        "dynasty": "宋",
        "collection_info": null
    }
]