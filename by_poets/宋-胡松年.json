[
    {
        "uuid": "749fa4fe61924722bcd4d1d258609128",
        "title": "石州词・石州慢 月上疏帘",
        "author": "胡松年",
        "content": "月上疏帘，风射小窗，孤馆岑寂。\n一杯强洗愁怀，万里堪嗟行客。\n乱山无数，晚秋云物苍然，何如轻抹淮山碧。\n喜气拂征衣，作眉间黄色。\n役役。\n马头尘暗斜阳，陇首路回飞翼。\n梦里姑苏城外，钱塘江北。\n故人应念我，负吹帽佳时，同把金英摘。\n归路且加鞭，看梅花消息。",
        "dynasty": "宋",
        "collection_info": null
    },
    {
        "uuid": "a011294cfe7c633363b3086686439d6d",
        "title": "石州词・石州慢 歌阕阳关",
        "author": "胡松年",
        "content": "歌阕阳关，肠断短亭，惟有离别。\n画船送我熏风，瘦马迎人飞雪。\n平生幽梦，岂知塞北江南，而今真叹河山阔。\n屈指数分携，早许多时节。\n愁绝。\n雁行点点云垂，木叶霏霏霜滑。\n正是荒城落日，空山残月。\n一尊谁念我，苦憔悴天涯，陡觉生华发。\n赖有紫枢人，共扬鞭丹阙。",
        "dynasty": "宋",
        "collection_info": null
    },
    {
        "uuid": "b6bb9c7701cc7f551f085a63a3bdda55",
        "title": "观音院德云堂",
        "author": "胡松年",
        "content": "小舟乘风飞鸟过，万顷云涛纵掀簸。\n此行要是快平生，无数青山笑迎我。\n山根隐约见人家，槿篱茅屋埋烟霞。\n宛似秦人种桃处，川原远近纷香葩。\n杖藜径踏华山去，试问莲开今何许。\n路迷绝壑荫松筠，身到半山听鱼鼓。\n道人为我开云堂，是中境界浑清凉。\n幽磬时和野鸟语，飞泉暗泻岩花香。\n文书照眼本吾事，雁鹜着行败人意。\n造物似怜厌世嚣，挈置湖山烦一洗。\n何人夜呼隐去来，向来得丧真山崖。\n金庭玉柱永不改，人间劫火空飞灰。",
        "dynasty": "宋",
        "collection_info": null
    },
    {
        "uuid": "e7a0eea96b4362349fa9b18dccaf3ac6",
        "title": "顾亭林",
        "author": "胡松年",
        "content": "海山荡佳气，千载传古居。\n平生读书地，竹柏静以疏。\n忠义贯白日，名不埋幽墟。\n苗裔今几何，谁能补其余。",
        "dynasty": "宋",
        "collection_info": null
    },
    {
        "uuid": "30cced400f1c4cfb85d748980da35fd3",
        "title": "洞庭",
        "author": "胡松年",
        "content": "白苹风静碧波沉，画舸来游着意深。\n愿觅灵文窥秘钥，更追遗范写良金。\n姓名便合联真隐，出处何妨拟醉吟。\n畴昔光阴费行乐，中原鼙鼓正伤心。",
        "dynasty": "宋",
        "collection_info": null
    }
]