[
    {
        "uuid": "da7cc5763601bbd3f0ef272e7db1ca77",
        "title": "酹江月・念奴娇 郎星锦帐",
        "author": "罗椿",
        "content": "郎星锦帐，忽翩然归访，南溪孤鹜。\n前日登高谁信道，寿酒重浮茱萸。\n风露杯寒，芙蓉帐冷，笑受长生箓。\n广寒宫殿，桂华应已新续。\n不用翠倚红围，舞裙歌袖，共理称觞曲。\n只把文章千古事，留伴平生幽独。\n但使明年，鬓青长在，萱草春风绿。\n诸郎如许，转头百事都足。",
        "dynasty": "宋",
        "collection_info": null
    },
    {
        "uuid": "25f514de3f58a33ffd4c7f817e2cd57c",
        "title": "寄杨诚斋",
        "author": "罗椿",
        "content": "不愁风月只忧时，髮为君王寸寸丝。\n司马要为元佑起，西枢政坐寿皇知。\n苦辞君命惊凡子，清对梅花更与谁。\n梦绕师门三稽首，起敲冰砚诉相思。",
        "dynasty": "宋",
        "collection_info": null
    },
    {
        "uuid": "067d62796263b61b9f4cc03be9c51214",
        "title": "送永丰汪令",
        "author": "罗椿",
        "content": "锦缆梅花浦，江南作县归。\n新来荐鹗牍，惊动衮龙衣。\n岁晚情难别，心亲事却违。\n恐君天上去，扶病出烟霏。",
        "dynasty": "宋",
        "collection_info": null
    },
    {
        "uuid": "0fcb1f5375d0c05ad9d78231d4d271f5",
        "title": "句  其一",
        "author": "罗椿",
        "content": "露湿看花脚，鶑啼欲晓山。",
        "dynasty": "宋",
        "collection_info": null
    },
    {
        "uuid": "178374fe0bfd51a47b7d2ef850a7f51e",
        "title": "句  其二",
        "author": "罗椿",
        "content": "春消千嶂雪，清逼五湖秋。",
        "dynasty": "宋",
        "collection_info": null
    }
]