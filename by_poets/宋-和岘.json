[
    {
        "uuid": "46bbf1f65787e985c42a8e72b979c99e",
        "title": "导引 气和玉烛",
        "author": "和岘",
        "content": "气和玉烛，睿化着鸿明。\n缇管一阳生。\n郊禋盛礼燔柴毕，旋轸凤凰城。\n森罗仪卫振华缨。\n载路溢欢声。\n皇图大业超前古，垂象泰阶平。\n岁时丰衍，九土乐升平。\n睹寰海澄清。\n道高尧舜垂衣治，日月并文明。\n嘉禾甘露登歌荐，云物焕祥经。\n兢兢惕惕持谦德，未许禅云亭。",
        "dynasty": "宋",
        "collection_info": null
    },
    {
        "uuid": "b9f4cb13627a300996434e5a3f767cfd",
        "title": "六州 严夜警",
        "author": "和岘",
        "content": "严夜警，铜莲漏迟迟。\n清禁肃，森陛戟，羽卫俨皇闱。\n角声励，钲鼓攸宜。\n金管成雅奏，逐吹逶迤。\n荐苍璧，郊祀神祗。\n属景运纯禧。\n京坻丰衍，群材乐育，诸侯述职，盛德服蛮夷。\n殊祥萃，九苞丹凤来仪。\n膏露降，和气洽，三秀焕灵芝。\n鸿猷播，史册相辉。\n张四维。\n卜世永固丕基。\n敷玄化，荡荡无为。\n合尧舜文思。\n混并寰宇，休牛归马，销金偃革，蹈咏庆昌期。",
        "dynasty": "宋",
        "collection_info": null
    },
    {
        "uuid": "1a4cad258403cf5c918b173c94e742af",
        "title": "十二时・忆少年 承宝运",
        "author": "和岘",
        "content": "承宝运，驯致隆平。\n鸿庆被寰瀛。\n时清俗阜，治定功成。\n遐迩咏由庚。\n严郊祀，文物声明。\n会天正、星拱奏严更。\n布羽仪簪缨。\n宸心虔洁，明德播惟馨。\n动苍冥。\n神降享精诚。\n燔柴半，万乘移天仗，肃銮辂旋衡。\n千官云拥，群后葵倾。\n玉帛旅明庭。\n韶濩荐，金奏谐声。\n集休亨。\n皇泽浃黎庶，普率洽恩荣。\n仰钦元后，睿圣贯三灵。\n万邦宁。\n景贶福千龄。",
        "dynasty": "宋",
        "collection_info": null
    }
]