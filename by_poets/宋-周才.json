[
    {
        "title": "游虞山兴福寺",
        "author": "周才",
        "content": "兴福相传古道场，杖藜乘兴访支郎。\n案翻梵贝烟消篆，院寂棋声日转廊。\n玉版参师多古意，石梅问讯几时香。\n禅家识得诗风味，清供杯茶熟煮汤。",
        "dynasty": "宋",
        "collection_info": null
    },
    {
        "title": "游虞山顶维摩院",
        "author": "周才",
        "content": "西风近重阳，青女作奇酿。\n高人事幽讨，木落秋可望。\n山溪步屈曲，策以九节杖。\n林空眼界宽，云深开法藏。\n欢迎杂钟鼓，舞跃骇龙象。\n载酒得良友，灵山拉寻访。\n同来八九辈，俱能尚疏旷。\n具馔击红鲜，折花泛新酿。\n修竹当翠袖，泉声代清唱。\n徘徊欲尽欢，更上层巅上。\n要知本色人，方具六通相。",
        "dynasty": "宋",
        "collection_info": null
    }
]