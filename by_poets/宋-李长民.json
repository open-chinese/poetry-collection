[
    {
        "title": "送张师言知台州二首  其一",
        "author": "李长民",
        "content": "岧峣台岳镇东陬，地近行都委寄优。\n就付金庭老宫使，曾持虎节古扬州。\n行春想见勤宣布，访古无因预唱酬。\n我诵甘棠增感慨，愿公封殖表前修。",
        "dynasty": "宋",
        "collection_info": null
    },
    {
        "title": "送张师言知台州二首  其二",
        "author": "李长民",
        "content": "皖岭潜溪已厌观，此行更赏浙东山。\n云开天姥极清旷，雾暗石桥穷险难。\n年德俱高真召杜，风情未减眷樊蛮。\n侧闻侍从多虚位，宁许耆英便赐闲。",
        "dynasty": "宋",
        "collection_info": null
    },
    {
        "title": "廉堂",
        "author": "李长民",
        "content": "政拙惭无善最闻，但欣青嶂对谁门。\n公余静室聊观易，客到廉堂谩洁罇。",
        "dynasty": "宋",
        "collection_info": null
    },
    {
        "title": "城南蒋庄四首  其一",
        "author": "李长民",
        "content": "愁卧愁亭上，兰时忽过中。\n幽人倦赏物，青帝谩施功。\n柳眼依依碧，桃梢冉冉红。\n真须家醸酒，一醉百花丛。",
        "dynasty": "宋",
        "collection_info": null
    },
    {
        "title": "城南蒋庄四首  其二",
        "author": "李长民",
        "content": "郊居人事绝，倦暑每晨兴。\n莲□池中佛，笋供林下僧。\n吟余厌蝉噪，望远喜禾登。\n朝市忘怀久，何劳羡赐冰。",
        "dynasty": "宋",
        "collection_info": null
    },
    {
        "title": "城南蒋庄四首  其三",
        "author": "李长民",
        "content": "今旦商飈起，萧然云气秋。\n稚蛩工促织，老蔓拟牵牛。\n莫赋潘安阁，聊登王粲楼。\n家园归未得，孤梦遶松楸。",
        "dynasty": "宋",
        "collection_info": null
    },
    {
        "title": "城南蒋庄四首  其四",
        "author": "李长民",
        "content": "寒来惟喜睡，忽忽又朝暾。\n地迥霜逾白，庭空鹊自喧。\n甑头烟半吐，盏面酒微温。\n莫问乌银价，晴檐好负暄。",
        "dynasty": "宋",
        "collection_info": null
    },
    {
        "title": "鹿苑寺一击轩二首  其一",
        "author": "李长民",
        "content": "我听风篁是梵音，如何俗耳等闲闻。\n自来击处无人会，千古知心只此君。",
        "dynasty": "宋",
        "collection_info": null
    },
    {
        "title": "鹿苑寺一击轩二首  其二",
        "author": "李长民",
        "content": "密密堂堂悟有时，躁求那便契精微。\n凭谁举似圆居士，好助香岩证上机。",
        "dynasty": "宋",
        "collection_info": null
    },
    {
        "title": "海盐道中",
        "author": "李长民",
        "content": "一舸凌风去，萦纡度几村。\n水清鱼视子，地美稻生孙。\n山近尘埃远，秋晴枕席温。\n悠悠向何所，欸乃武陵源。",
        "dynasty": "宋",
        "collection_info": null
    },
    {
        "title": "句",
        "author": "李长民",
        "content": "地迥七杉成斗野，雨余双练泻晴川。",
        "dynasty": "宋",
        "collection_info": null
    }
]