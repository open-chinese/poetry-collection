[
    {
        "uuid": "e7cec54403462f939503d494e4b3af53",
        "title": "寄张道洽",
        "author": "蒋芸",
        "content": "衰柳疏松对夕阳，老来秋思倍堪伤。\n已无上苑千葩秀，仅有东篱一捻黄。\n细诵佳章排宿恨，旋呼村酒纵诗狂。\n西风策马能过我，老圃余蔬尚未荒。",
        "dynasty": "宋",
        "collection_info": null
    },
    {
        "uuid": "0d9c51c1d5e45d0517829f04a06accdd",
        "title": "寄张霖溪",
        "author": "蒋芸",
        "content": "漫向潭源晦此身，自嗟无地可投明。\n栽培劲节依岩翠，采撷香芹遶涧清。\n避乱遣怀聊圃治，论交且喜傍山行。\n何时并辔临溪上，静听飞泉万壑声。",
        "dynasty": "宋",
        "collection_info": null
    },
    {
        "uuid": "a58e6c4cdabda6b732542d75165bed3d",
        "title": "辞荐呈余廉访",
        "author": "蒋芸",
        "content": "耒耜生涯远俗嚣，年来无梦到金貂。\n一池皓月□诗骨，满圃春风长药苗。\n愧不漆身吞豫炭，聊将洗耳弃由瓢。\n分甘投老潭源地，为谢云笺莫见招。",
        "dynasty": "宋",
        "collection_info": null
    }
]