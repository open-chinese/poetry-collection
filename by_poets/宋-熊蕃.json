[
    {
        "title": "御苑采茶歌十首  其一",
        "author": "熊蕃",
        "content": "云腴贡使手亲调，旋放春天采玉条。\n伐鼓危亭惊晓梦，啸呼齐上苑东桥。",
        "dynasty": "宋",
        "collection_info": null
    },
    {
        "title": "御苑采茶歌十首  其二",
        "author": "熊蕃",
        "content": "采采东方尚未明，玉芽同护见心诚。\n时歌一曲青山裏，便是春风陌上声。",
        "dynasty": "宋",
        "collection_info": null
    },
    {
        "title": "御苑采茶歌十首  其三",
        "author": "熊蕃",
        "content": "共抽灵草报天恩，贡令分明使指尊。\n逻卒日循云堑绕，山灵亦守御园门。",
        "dynasty": "宋",
        "collection_info": null
    },
    {
        "title": "御苑采茶歌十首  其四",
        "author": "熊蕃",
        "content": "纷纶争径蹂新苔，回首龙园晓色开。\n一尉鸣钲三令趣，急持烟笼下山来。",
        "dynasty": "宋",
        "collection_info": null
    },
    {
        "title": "御苑采茶歌十首  其五",
        "author": "熊蕃",
        "content": "红日新升气转和，翠篮相逐下层坡。\n茶官正要灵芽润，不管新来带露多。",
        "dynasty": "宋",
        "collection_info": null
    },
    {
        "title": "御苑采茶歌十首  其六",
        "author": "熊蕃",
        "content": "翠虬新范绛纱笼，看罗春生玉节风。\n叶气云蒸千嶂绿，欢声雷震万山红。",
        "dynasty": "宋",
        "collection_info": null
    },
    {
        "title": "御苑采茶歌十首  其七",
        "author": "熊蕃",
        "content": "凤山日日滃非烟，剩得三春雨露天。\n棠坼浅红酣一笑，柳垂淡绿困三眠。",
        "dynasty": "宋",
        "collection_info": null
    },
    {
        "title": "御苑采茶歌十首  其八",
        "author": "熊蕃",
        "content": "龙焙夕熏凝紫雾，凤池晓濯带苍烟。\n水芽只自宣和有，一洗枪旗二百年。",
        "dynasty": "宋",
        "collection_info": null
    },
    {
        "title": "御苑采茶歌十首  其九",
        "author": "熊蕃",
        "content": "修贡年年采万株，只今胜雪与初殊。\n宣和殿裏春风好，喜动天颜是玉腴。",
        "dynasty": "宋",
        "collection_info": null
    },
    {
        "title": "御苑采茶歌十首  其一○",
        "author": "熊蕃",
        "content": "外台庆历有仙官，龙凤纔闻制小团。\n争得似金模寸璧，春风第一荐宸餐。",
        "dynasty": "宋",
        "collection_info": null
    },
    {
        "title": "登金山",
        "author": "熊蕃",
        "content": "注海银成壑，浮空玉作堆。\n鳌翻三岛出，鹫驾一峯来。\n塔影波摇动，钟声潮拍回。\n犹嗟禅伯老，虚人妙高台。",
        "dynasty": "宋",
        "collection_info": null
    },
    {
        "title": "句  其一",
        "author": "熊蕃",
        "content": "雨珠波上掷，霞锦浪中翻。",
        "dynasty": "宋",
        "collection_info": null
    },
    {
        "title": "句  其二",
        "author": "熊蕃",
        "content": "禹凿隋穿今古利，吴樯楚楫去来空。",
        "dynasty": "宋",
        "collection_info": null
    },
    {
        "title": "句  其三",
        "author": "熊蕃",
        "content": "僻疑昏有虎，静怪晓无鸡。",
        "dynasty": "宋",
        "collection_info": null
    }
]