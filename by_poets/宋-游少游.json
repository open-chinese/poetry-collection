[
    {
        "uuid": "328a04b88636d90c72dae8d8e0d39d74",
        "title": "宝云院",
        "author": "游少游",
        "content": "石径缘云艰復艰，不知萧寺驻林间。\n余香满袖花惊眼，空翠沾襟雨暝山。\n早晚报衙蜂扰扰，友朋相和鸟关关。\n我来亦被浮名缚，那得高僧一样閒。",
        "dynasty": "宋",
        "collection_info": null
    },
    {
        "uuid": "e4f84ff0fda86b5ec34ce600d894881e",
        "title": "禅寂院三首  其一",
        "author": "游少游",
        "content": "簿书丛裏匆匆过，小白长红总自芳。\n独到远村浑不恶，绿阴深处野花香。",
        "dynasty": "宋",
        "collection_info": null
    },
    {
        "uuid": "c0e2ca2641b8ea9b8a8cff763f7c2183",
        "title": "禅寂院三首  其二",
        "author": "游少游",
        "content": "黄云翻尽水平田，时有农耕破晓烟。\n热气渐深牛易喘，不须辛苦更加鞭。",
        "dynasty": "宋",
        "collection_info": null
    },
    {
        "uuid": "09323615ba3dc32d05f27258b4c9242f",
        "title": "禅寂院三首  其三",
        "author": "游少游",
        "content": "柳丝风扬马蹄轻，又作长亭十里行。\n争似老僧无一事，白云欹枕听鶑声。",
        "dynasty": "宋",
        "collection_info": null
    },
    {
        "uuid": "8f2faaff04cbd585a83c5e34a2506ddb",
        "title": "田南寺",
        "author": "游少游",
        "content": "我本无心似白云，应缘未见宰官身。\n何时铁笛千山首，吹起梅花一点春。",
        "dynasty": "宋",
        "collection_info": null
    },
    {
        "uuid": "02c9c7e3a7885dbfa1f36d477472ac0a",
        "title": "香山院",
        "author": "游少游",
        "content": "谁将万斛旃檀子，撒向千春古道场。\n万壑晓风吹不断，至今犹自满山香。",
        "dynasty": "宋",
        "collection_info": null
    },
    {
        "uuid": "9b0ca2b808e6ffc5232d4ce0be16ec86",
        "title": "题石仙洞",
        "author": "游少游",
        "content": "石岩嵚巇跨龙虎，有客岩前避风雨。\n篆文委蛇蟠玉书，流铃掷火烦守护。\n冷翁蜕骨黄金容，千年古木何嵌空。\n无人唤起玉霄梦，閒却碧桃丹杏风。\n令威白鹤去不归，麻姑丹砂疑是非。\n长松滴翠挹北斗，流水泛花迷旧溪。",
        "dynasty": "宋",
        "collection_info": null
    }
]