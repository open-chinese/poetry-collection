[
    {
        "uuid": "cdb3c1c537faa890bed5da40701be51f",
        "title": "游仙",
        "author": "刘復",
        "content": "税驾倚扶桑，逍遥望九州。\n二老佐轩辕，移戈戮蚩尤。\n功成弃之去，乘龙上天游。\n天上见玉皇，寿与天地休。\n俯视昆崙宫，五城十二楼。\n王母何窈眇，玉质清且柔。\n扬袂折琼枝，寄我天东头。\n相思千万岁，大运浩悠悠。\n安用知吾道，日月不能周。\n寄音青鸟翼，谢尔碧海流。",
        "dynasty": "唐",
        "collection_info": null
    },
    {
        "uuid": "551dbd5a60d158d4c21ca6729f9a2783",
        "title": "寺居清晨",
        "author": "刘復",
        "content": "高枕对晓月，衣巾清且凉。\n露华朝未晞，滴沥含虚光。\n隔竹闻汲井，开扉见焚香。\n幽心感衰病，结念依法王。\n青冥早云飞，杳霭空鸟翔。\n此情皆有释，悠然知所忘。",
        "dynasty": "唐",
        "collection_info": null
    },
    {
        "uuid": "76b2fb92d4c949b4305bbcf8c8938091",
        "title": "出东城",
        "author": "刘復",
        "content": "步出东城门，独行已彷徨。\n伊洛泛清流，密林含朝阳。\n芳景虽可瞩，忧怀在中肠。\n人生几何时，苒苒随流光。\n愿得心所亲，尊酒坐高堂。\n一为浮沈隔，会合殊未央。\n双戏水中凫，和鸣自翱翔。\n我无此羽翼，安可以比方。",
        "dynasty": "唐",
        "collection_info": null
    },
    {
        "uuid": "0a47f95adad73b5d9588a1f421e574a7",
        "title": "经禁城",
        "author": "刘復",
        "content": "日没路且长，游子欲涕零。\n荒城无人路，秋草飞寒萤。\n东南古丘墟，莽苍驰郊垧。\n黄云晦断岸，枯井临崩亭。\n昔人竟何之，穷泉独冥冥。\n苍苔没碑版，朽骨无精灵。\n俛仰寄世间，忽如流波萍。\n金石非汝寿，浮生等臊腥。\n不如学神仙，服食求丹经。",
        "dynasty": "唐",
        "collection_info": null
    },
    {
        "uuid": "34e4599e0dbc8685e93922f3058c9303",
        "title": "出三城留别幕中三判官",
        "author": "刘復",
        "content": "翔禽託高柯，倦客念主人。\n恩义有所知，四海同一身。\n况皆旷大姿，翰音见良辰。\n陈规佐武略，高视据要津。\n常愿投素诚，今果得所申。\n金罍列四座，广厦无氛尘。\n留连徂暑中，观望历数旬。\n河山险以固，士卒勇且仁。\n饬装去未归，相追越城闉。\n愧无青玉案，缄佩永不泯。",
        "dynasty": "唐",
        "collection_info": null
    },
    {
        "uuid": "751523d47eb955aab590cbdc48d169cd",
        "title": "送刘秀才南归",
        "author": "刘復",
        "content": "鸟啼杨柳垂，此别千万里。\n古路入商山，春风生灞水。\n停车落日在，罢酒离人起。\n蓬户寄龙沙，送归情讵已。",
        "dynasty": "唐",
        "collection_info": null
    },
    {
        "uuid": "64ba69040d47c8363dea759349e1f1ab",
        "title": "送王伦",
        "author": "刘復",
        "content": "春江日未曛，楚客酣送君。\n翩翩孤黄鹤，万里沧洲云。\n四方各有志，岂得常顾羣。\n山连巴湘远，水与荆吴分。\n清光日修阻，尺素安可论。\n相思寄梦寐，瑶草空氛氲。",
        "dynasty": "唐",
        "collection_info": null
    },
    {
        "uuid": "ec103ad4bf9d9e0e56235f0687f5502d",
        "title": "长相思",
        "author": "刘復",
        "content": "长相思，在桂林，苍梧山远潇湘深。\n秋堂零泪倚金瑟，朱颜摇落随光阴。\n长宵嘹唳鸿命侣，河汉苍苍隔牛女。\n宁知一水不可渡，况復万山修且阻。\n綵丝织绮文双鸳，昔时赠君君可怜。\n何言一去瓶落井，流尘歇灭金炉前。",
        "dynasty": "唐",
        "collection_info": null
    },
    {
        "uuid": "055e2d57be7fbe6f9d22f9595a5ba3eb",
        "title": "长歌行",
        "author": "刘復",
        "content": "淮南木落秋云飞，楚宫商歌今正悲。\n青春白日不与我，当垆举酒劝君持。\n出门驱驰四方事，徒用辛勤不得意。\n三山海底无见期，百龄世间莫虚弃。\n君不见金城帝业汉家有，东制诸侯欲长久。\n姦雄窃命风尘昏，函谷重关不能守。\n龙蛇出没经两朝，胡虏凭陵大道销。\n河水东流宫阙尽，五陵松柏自萧萧。",
        "dynasty": "唐",
        "collection_info": null
    },
    {
        "uuid": "da359ea3d3484caae098561b36c02a72",
        "title": "春游曲",
        "author": "刘復",
        "content": "春风戏狭斜，相见莫愁家。\n细酌蒲桃酒，娇歌玉树花。\n裁衫催白纻，迎客走朱车。\n不觉重城暮，争栖柳上鵶。",
        "dynasty": "唐",
        "collection_info": null
    },
    {
        "uuid": "73fcac202b5ce2ccb2e445d8b0850eb5",
        "title": "杂曲",
        "author": "刘復",
        "content": "宝劒饰文犀，当风似切泥。\n逢君感意气，贳酒杜陵西。\n赵女颜虽少，宛驹齿正齐。\n娇多不肯别，更待夜乌啼。",
        "dynasty": "唐",
        "collection_info": null
    },
    {
        "uuid": "a51ea05592286dba6286f5bbb62ccd6a",
        "title": "春雨",
        "author": "刘復",
        "content": "细雨度深闺，莺愁欲懒啼。\n如烟飞漠漠，似露湿凄凄。\n草色行看靡，花枝暮欲低。\n晓听钟鼓动，早送锦障泥。",
        "dynasty": "唐",
        "collection_info": null
    },
    {
        "uuid": "d4e1c63230048e304e82130687887a56",
        "title": "夕次襄邑",
        "author": "刘復",
        "content": "何处成吾道，经年远路中。\n客心犹向北，河水自归东。\n古戍飘残角，疎林振夕风。\n轻舟难载月，那与故人同。",
        "dynasty": "唐",
        "collection_info": null
    },
    {
        "uuid": "2cf213bc625583e0edd93f3fb8d2e0f6",
        "title": "夏日",
        "author": "刘復",
        "content": "暎日纱窗深且闲，含桃红日石榴殷。\n银瓶绠转桐花井，沈水烟销金博山。\n文簟象床娇倚瑟，綵奁铜镜懒拈环。\n明朝戏去谁相伴，年少相逢狭路间。",
        "dynasty": "唐",
        "collection_info": null
    },
    {
        "uuid": "5d7312b4846f33b185699f9cef789759",
        "title": "送黄晔明府岳州湘阴赴任",
        "author": "刘復",
        "content": "拟占名塲第一科，龙门十上困风波。\n三年护塞从戎远，万里投荒失意多。\n花县到时铜墨贵，叶舟行处水云和。\n遥知布惠苏民后，应向祠堂弔汨罗。",
        "dynasty": "唐",
        "collection_info": null
    },
    {
        "uuid": "ab00b3c4c76e8eb241a9e4c988a12441",
        "title": "禅门寺暮钟",
        "author": "刘復",
        "content": "簨簴高悬于阗钟，黄昏发地殷龙宫。\n游人忆到嵩山夜，迭阁连楼满太空。",
        "dynasty": "唐",
        "collection_info": null
    }
]