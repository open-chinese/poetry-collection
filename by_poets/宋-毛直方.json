[
    {
        "title": "赠迭山先生",
        "author": "毛直方",
        "content": "一襟书传日星悬，湖海声名五十年。\n事不求知惟此理，文之未丧岂皆天。\n人方惊怪欧阳子，我独悲伤鲁仲连。\n看镜倚楼秋已暮，风巾霜屦重依然。",
        "dynasty": "宋",
        "collection_info": null
    },
    {
        "title": "拟古  其一",
        "author": "毛直方",
        "content": "高堂列绮席，宾御何委蛇。\n粲粲金芙蓉，春葩照蛾眉。\n檀槽起清籁，铁拨弦鵾鸡。\n祇闻筵中曲，不闻曲中词。\n萧萧青冢魂，化作秋雁归。\n玉关去时泪，点点湿朱丝。\n岂知哀怨情，及此欢笑期。\n弹者锦缠头，听者金屈卮。\n但令今人乐，不惜古人悲。",
        "dynasty": "宋",
        "collection_info": null
    },
    {
        "title": "拟古  其二",
        "author": "毛直方",
        "content": "野色倏已暝，零落沾我裳。\n行役悲险艰，仰愧归鸟翔。\n羁愁浩难收，壮髮日已苍。\n远林烟火微，投宿扣村庄。\n居人毕刈穫，笑语井臼傍。\n问客来何疲，毋乃仕与商。\n所慎在出门，奚怨中路长。",
        "dynasty": "宋",
        "collection_info": null
    },
    {
        "title": "杂怨  其一",
        "author": "毛直方",
        "content": "种莲恨不早，得藕常苦迟。\n谁知心中事，久已落怀思。",
        "dynasty": "宋",
        "collection_info": null
    },
    {
        "title": "杂怨  其二",
        "author": "毛直方",
        "content": "花开能夜合，草发解宜男。\n对花今有恨，见草祇应惭。",
        "dynasty": "宋",
        "collection_info": null
    },
    {
        "title": "江南曲  其一",
        "author": "毛直方",
        "content": "津头闻别语，三载以为期。\n安得中山酒，醒日是归时。",
        "dynasty": "宋",
        "collection_info": null
    },
    {
        "title": "江南曲  其二",
        "author": "毛直方",
        "content": "沽酒酹江神，发船相送饯。\n船去浪如席，船回风似箭。",
        "dynasty": "宋",
        "collection_info": null
    },
    {
        "title": "妾薄命",
        "author": "毛直方",
        "content": "妾肌如玉颜如花，长眉窈窈青山斜。\n深闺学成新妇礼，镜鸾不与留年华。\n昨朝东邻裁嫁衣，今朝西邻催结褵。\n自怜孤灯照春梦，年年风雨梨花时。\n不怨父母贫，不恨蹇修拙。\n妾生赋命自坎壈，底用閒情写红叶。\n千丝万丝霜练光，与谁织作云锦裳。\n千针万针两黼黻，与谁佩服朝明堂。\n吁嗟妾薄命，薄命可奈何。\n失时还自羞，失身羞更多。\n妾宁失时无失身，平生分定月下绳。\n但把贞心守贞色，肯信婵娟解误人。",
        "dynasty": "宋",
        "collection_info": null
    },
    {
        "title": "独骏图",
        "author": "毛直方",
        "content": "连天苜蓿青茫茫，盐车鼓车纷道傍。\n肉騣汗血不可常，权奇倜傥晦若藏。\n五之六之无留良，如此独步何堂堂。\n日三品豆慎所尝，天闲逸气谁能量。\n一尺之棰五尺缰，了与辔络俱相忘。\n大仆御直俨冠裳，庭前榻上婉清扬。\n有诏有诏且勿忙，一洗凡马銮锵锵。\n我观此图笔意长，欲言尚寄田子方。",
        "dynasty": "宋",
        "collection_info": null
    },
    {
        "title": "赠督师曹将军",
        "author": "毛直方",
        "content": "泰阶煌煌色已齐，祥飙为扫蚩尤旗。\n幅员浩荡春台熙，不遣桴鼓惊锄犂。\n羽林宿卫环三陲，居安却虑忘战危。\n整暇自许忘其机，司马八法律以规。\n蒐苗猕狩凛弗违，碧油有幢俨军师。\n手持虎节谈鱼丽，闽关不以山与溪。\n歌舞七德宣皇威，有来视师省檄飞。\n将军名已草木知，干戈俎豆睢阳时。\n已分勾当江南归，流芳奕叶今孙枝，此行且赋从军诗。\n时清未用歌采薇，天子有道守四夷。",
        "dynasty": "宋",
        "collection_info": null
    },
    {
        "title": "野宿",
        "author": "毛直方",
        "content": "归恨逐春深，迟休欲缩程。\n远山何处碧，落日故乡明。\n路改柴门僻，村空石硙鸣。\n乞蔬仍买米，一宿尚营营。",
        "dynasty": "宋",
        "collection_info": null
    },
    {
        "title": "秋感",
        "author": "毛直方",
        "content": "宇宙百年身，江湖万里心。\n世情高枕远，诗味闭门深。\n白髮销穷达，青山傲古今。\n情知秋亦客，何事感秋吟。",
        "dynasty": "宋",
        "collection_info": null
    },
    {
        "title": "渔父辞  其一",
        "author": "毛直方",
        "content": "万里清江两桨船，一竿一缕水云边。\n平生不识书与剑，也得醉饱供閒眠。",
        "dynasty": "宋",
        "collection_info": null
    },
    {
        "title": "渔父辞  其二",
        "author": "毛直方",
        "content": "呼儿买米得新粳，渔村且喜见秋成。\n今朝尝新莫草草，好钓鲈鱼来煮羹。",
        "dynasty": "宋",
        "collection_info": null
    },
    {
        "title": "渔父辞  其三",
        "author": "毛直方",
        "content": "得鱼穿柳持上溪，溪村杳杳屋稀稀。\n莫怪渔翁头易白，去年买鱼人又非。",
        "dynasty": "宋",
        "collection_info": null
    },
    {
        "title": "渔父辞  其四",
        "author": "毛直方",
        "content": "黄旗纲运牛马走，皂衣追呼鸡狗喧。\n深傍芦花摇橹去，遥望渔人是水仙。",
        "dynasty": "宋",
        "collection_info": null
    },
    {
        "title": "渔父辞  其五",
        "author": "毛直方",
        "content": "本无租赋本无田，不知历日不知年。\n谁信渔家小船上，犹是无怀并葛天。",
        "dynasty": "宋",
        "collection_info": null
    },
    {
        "title": "渔父辞  其六",
        "author": "毛直方",
        "content": "黄昏船泊有邻居，明朝船散又还无。\n君笑我如浮萍草，我看君似水中鳬。",
        "dynasty": "宋",
        "collection_info": null
    },
    {
        "title": "渔父辞  其七",
        "author": "毛直方",
        "content": "溪桥竹边有酒沽，携鱼换酒满葫芦。\n篷头月上不觉醉，自卷芦叶吹呜呜。",
        "dynasty": "宋",
        "collection_info": null
    },
    {
        "title": "悼亡  其一",
        "author": "毛直方",
        "content": "从事龟山亦偶然，宁知长别恨终天。\n当时去就商量错，不似牛衣十八年。",
        "dynasty": "宋",
        "collection_info": null
    },
    {
        "title": "悼亡  其二",
        "author": "毛直方",
        "content": "客中自有未招魂，剪纸空教夜祭门。\n万一相逢今夜梦，恨多应是两忘言。",
        "dynasty": "宋",
        "collection_info": null
    },
    {
        "title": "悼亡  其三",
        "author": "毛直方",
        "content": "奉倩伤神不是痴，人生百感有真机。\n飘零遗墨残针线，与泪无期自一挥。",
        "dynasty": "宋",
        "collection_info": null
    },
    {
        "title": "悼亡  其四",
        "author": "毛直方",
        "content": "推愁不去竟何如，欲鼓庄盆懒有余。\n頼是此□犹解事，避人对客与观书。",
        "dynasty": "宋",
        "collection_info": null
    },
    {
        "title": "寄梅村山人  其一",
        "author": "毛直方",
        "content": "古松树下昼阴寒，云亦何心去不还。\n却怪建州城裏梦，一春多在湛卢山。",
        "dynasty": "宋",
        "collection_info": null
    },
    {
        "title": "寄梅村山人  其二",
        "author": "毛直方",
        "content": "去年三客赋荼䕷，忽见新花发故枝。\n省到死生离合处，春风消得几相思。",
        "dynasty": "宋",
        "collection_info": null
    },
    {
        "title": "泥滑滑",
        "author": "毛直方",
        "content": "泥滑滑，日已西。\n泥深屦滑涴征衣，征衣涴尽不肯归。\n分明数声行不得，请君更听鹧鸪啼。",
        "dynasty": "宋",
        "collection_info": null
    },
    {
        "title": "送县尹任满",
        "author": "毛直方",
        "content": "卓鲁久不作，临风重怀人。\n锦溪有美锦，善制当谁称。\n器之汾阳君，烨烨驰华声。\n往来试樵邑，口碑播瓯闽。\n东阳修何行，桃李三年春。\n安得百器之，布满弦歌城。\n奈何斗以南，纷纷蒲璧荣。\n令君一何廉，廉乃不近名。\n令君一何明，明乃不见形。\n令君一何有，有若权在衡。\n令君一何了，又若刃发硎。\n能令政事简，罚者怀其仁。\n官府有直气，闾门无枉情。\n物论久逾定，去思见民真。",
        "dynasty": "宋",
        "collection_info": null
    },
    {
        "title": "时秋积雨霁",
        "author": "毛直方",
        "content": "醖酿丰年付老农，挽回凉信报诗翁。\n巫山久暗埋寒碧，湘水初明浴晚红。\n帘卷柳阴先得月，簟横梧影早嘘风。\n天公快我披云愿，万里干坤一望中。",
        "dynasty": "宋",
        "collection_info": null
    }
]