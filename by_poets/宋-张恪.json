[
    {
        "uuid": "56c20834b9188c8369865de4caa41e23",
        "title": "安定山",
        "author": "张恪",
        "content": "常怀玉垒李谪仙，精神浩瀚游八表。\n顶摩苍天弄白日，方丈蓬莱思清矫。\n吾乡夙号山水邦，萦青缭白杂苍缥。\n人间要自有佳趣，何必东瞷扶桑晓。\n江郎秀色照闽吴，咀嚼自可忘幽悄。\n烂柯山与浮云齐，突星骑石凌飞鸟。\n何独此山名未耀，无乃潜德避喧扰。\n定是壶中小有天，众星未易立谭了。\n物之显晦固有数，巧历谁能穷忽秒。\n我闻雁岩古来无，山经不载事沉杳。\n后世奇秘始发见，游人足迹竟盘绕。\n九华妙观人未覩，刘郎当时眼偏瞭。\n固知有物必有遇，此理甚明非深渺。\n岂惟安定名不腐，自觉刘郎才力少。\n我诗那能为重轻，九鼎借助鸿毛小。\n群豪自可继唐贤，联名况有诗僧皎。",
        "dynasty": "宋",
        "collection_info": null
    }
]