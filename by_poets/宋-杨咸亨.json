[
    {
        "uuid": "90b7b3b6d37672f04a7c15d9ab860eff",
        "title": "江郊亭新成赋诗二十三韵",
        "author": "杨咸亨",
        "content": "蜀江千里东南倾，峡门横锁千丈鲸。\n吴帆蜀楫过如织，府主四海皆弟兄。\n城西门前二十里，客去当送来当迎。\n藤梢橘刺密无路，短亭四壁荒榛荆。\n春风淡沱酌客处，我陪后乘同郊行。\n碧油红旆驻沙尾，连宵急雨鼓不鸣。\n元戎玉皇香案吏，俯仰茆屋无乃轻。\n擘山鞭石相原隰，钉头瓦缝粟缕盈。\n伟哉幻书此奇观，丹楹画栋光峥嵘。\n山长波迥目力短，空蒙宜雨高宜晴。\n危岚滴翠染窗户，空江倒影翻檐甍。\n天藏地设久相待，更为佳处得佳名。\n梁间横陈大手笔，龙蛇飞动鬼神惊。\n高斋百篇子美唱，岘山千载羊公情。\n试呼小队访新馆，壮游始与盛概并。\n披云唤月星斗动，放舟闻鹤天水明。\n练光渺渺风力壮，迭鼓西上帆东征。\n舳舻冠盖两嘆息，欢谣昼乱渔樵声。\n元戎故是活国手，山河指顾风尘清。\n凄凉三峡小游戏，朴斲丹黝安足程。\n明堂梁栋要杞梓，天关一柱须公擎。\n纷纷故吏万里外，燕雀行庆大厦成。\n赋诗抵掌者谁子，夜郎野老杨咸亨。",
        "dynasty": "宋",
        "collection_info": null
    }
]