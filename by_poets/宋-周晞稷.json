[
    {
        "title": "食河豚",
        "author": "周晞稷",
        "content": "君不见楚王渡江萍如日，剖而食之甜似蜜。\n河鲀本自食杨花，花结浮萍萍结实。\n又不见越王食鲙遗其余，中流化作王余鱼。\n河鲀本是当年物，尚带西子胸前酥。\n春红摇摇波头暖，蒌蒿蒙茸芦笋短。\n嫩肥初破鼈裙重，腻白细挑羊脑满。\n嗟予二年留江城，嗜此不去迟吾行。\n鲈鲜便觉官可弃，雁美却得人呼卿。\n邻翁劝我知机早，有毒伤人如鸩鸟。\n世间万事是机穽，此外伤人亦非少。\n我生有命悬乎天，饱死终胜饥垂涎。\n君看子美牛炙严武尤可怜。",
        "dynasty": "宋",
        "collection_info": null
    }
]