[
    {
        "uuid": "3c6cb02c2b01d689204b4df6e1197bbe",
        "title": "娇娘行",
        "author": "孙次翁",
        "content": "楚宫女儿身姓孙，十五绿鬓堆浓云。\n脸花歌笑艷杏发，肌玉纔近红琼温。\n仙源曾引刘郎悟，天教谪下风尘去。\n策金堤上起青楼，照水花间开绣户。\n山阳天下居要衝，春行处处皆香风。\n花名乐府三千辈，惟君第一娇姿容。\n画舫骄马日过门，过者知名求见君。\n侍君颜色肯一顾，方肯延入罗芳樽。\n遏云数声贯珠善，惊鸿舞态流风转。\n不是当朝朱紫人，歌舞筵中难得见。\n朝英国士相欢久，学诗染翰颜兼柳。\n卫尉卿男号富儿，黄金满载来见之。\n朝欢夕宴奉歌酒，春去秋来情愈厚。\n青丝偷剪结郎心，暗发深诚誓婚偶。\n深更不与家人露，藏头掩面随郎去。\n千里相从人不知，鸳鸯比翼凌云飞。\n帝城风物正春色，与郎遍赏游芳菲。\n郎去高堂负父意，父亲惜子情难制。\n六礼安排迎入门，且图继嗣延家世。\n铨行补吏任忠州，整袖长江同泝流。\n瞿塘滟滪遍经历，二年惟爱居蛮陬。\n解官入京重调转，空闺独坐居京辇。\n伤离感疾时召医，无何楚客皆闻知。\n急具高堂报阿母，母怒大发如风雨。\n来见娇娘大嗟怨，怒声肆駡千千遍。\n扶夺上马去如飞，争奈郎踪相去远。\n回到娘家三四春，双眸盈疾愁见人。\n蕙心兰性欲枯死，盘金匣玉都埃尘。\n阿母养身今已报，从今所得多金宝。\n誓心不嫁待郎音，烟波万里难寻耗。\n迩来泛迹渡金陵，住近仪真江外亭。\n北提征辔过花院，分明认得娇娘面。\n旧家云鬓慵理妆，泪裹罗襟金缕溅。\n灯前相顾问行年，一别音容何杳然。\n君今三十未为老，昔时青髮今华颠。\n君容若入襄王梦，我才曾试光明殿。\n秋江夜醉话平生，坐抱琵琶船上宴。\n娇娘娇娘真可惜，自小情多好风格。\n只恐情多悞尔身，休把身心乱抛掷。\n君不见乐天井底引银瓶，瓶沉簪折争奈何。",
        "dynasty": "宋",
        "collection_info": null
    }
]