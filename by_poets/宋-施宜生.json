[
    {
        "title": "赠明道人",
        "author": "施宜生",
        "content": "休论道骨与仙风，自许平生义与忠。\n千古已尝窥治乱，一身何足计穷通。\n仰天但觉心如铁，览镜犹欣髮未蓬。\n尘世纷纷千百辈，只君双眼识英雄。",
        "dynasty": "宋",
        "collection_info": null
    },
    {
        "title": "诗一首",
        "author": "施宜生",
        "content": "久坐乡关梦已迷，归来投宿旧沙溪。\n一天风雨龙移穴，半夜林峦鸟择栖。\n卖菜无人求好语，种瓜何地不成畦。\n男儿未老中原在，寄语鵾鷄莫浪啼。",
        "dynasty": "宋",
        "collection_info": null
    },
    {
        "title": "严子陵钓台",
        "author": "施宜生",
        "content": "悬崖断壑少人踪，只合先生卧此中。\n汉业已无一抔土，钓台今是几秋风。\n同学刘郎已冕旒，未应换与此羊裘。\n子云到老不晓事，不信人间有许由。",
        "dynasty": "宋",
        "collection_info": null
    },
    {
        "title": "至黄州弔东坡",
        "author": "施宜生",
        "content": "文星落处天应泣，此老已知吾道穷。\n事业谩夸生仲达，功名犹忌死姚崇。",
        "dynasty": "宋",
        "collection_info": null
    },
    {
        "title": "题平沙落雁屏景",
        "author": "施宜生",
        "content": "江南江北八九月，葭芦伐尽洲渚阔。\n欲下未下风悠扬，影落寒潭三两行。\n天涯是处有菰米，如何偏爱来潇湘。",
        "dynasty": "宋",
        "collection_info": null
    },
    {
        "title": "感春",
        "author": "施宜生",
        "content": "感事伤怀谁得知，故园閒日自晖晖。\n江南地暖先花发，塞北天寒迟雁归。\n梦裏江河依旧是，眼前阡陌似疑非。\n无愁只有双蝴蝶，解趁残红作阵飞。",
        "dynasty": "宋",
        "collection_info": null
    },
    {
        "title": "感钱王战台",
        "author": "施宜生",
        "content": "层层楼阁捧昭回，元是钱王旧战台。\n山色不随兴废去，水声长逐古今来。\n年光似月生还没，世事如花落又开。\n多少英雄无处问，夕阳行客自徘徊。",
        "dynasty": "宋",
        "collection_info": null
    },
    {
        "title": "题将台",
        "author": "施宜生",
        "content": "梅花摘索未全开，老倦无心上将台。\n人在江南望江北，征鸿时送客愁来。",
        "dynasty": "宋",
        "collection_info": null
    },
    {
        "title": "题壁",
        "author": "施宜生",
        "content": "君子虽穷道不穷，人生自古有飘蓬。\n文章笔下千堆锦，志气胸中万丈虹。\n大抵养龙须是海，算来栖凤莫非桐。\n山东宰相关西将，俯仰怀贤倚暮风。",
        "dynasty": "宋",
        "collection_info": null
    },
    {
        "title": "柳",
        "author": "施宜生",
        "content": "魏王堤暗雨垂垂，还似春残欲别时。\n传语西风且停待，黛残黄浅不禁吹。",
        "dynasty": "宋",
        "collection_info": null
    },
    {
        "title": "无题",
        "author": "施宜生",
        "content": "唱得新翻稳贴腔，阿谁能得肯双双。\n天宁寺裏尊前月，分擘清寒入小窗。",
        "dynasty": "宋",
        "collection_info": null
    },
    {
        "title": "盆池",
        "author": "施宜生",
        "content": "盆池潋滟荫芭蕉，点水圆荷未出条。\n分得江湖好风景，断云飞去晚萧萧。",
        "dynasty": "宋",
        "collection_info": null
    },
    {
        "title": "平阳书事",
        "author": "施宜生",
        "content": "春寒窣窣透春衣，沿路看花缓辔归。\n穿过水云深密处，马前蝴蜨作团飞。",
        "dynasty": "宋",
        "collection_info": null
    },
    {
        "title": "山谷草书",
        "author": "施宜生",
        "content": "行所当行止当止，错乱中间有条理。\n意溢毫摇手不知，心自书空不书纸。",
        "dynasty": "宋",
        "collection_info": null
    },
    {
        "title": "社日  其一",
        "author": "施宜生",
        "content": "浊涧迴湍激，青烟弄晚晖。\n缘随春酒熟，分与故山违。\n社鼓喧林莽，孤城隠翠微。\n山花羞未发，燕子喜先归。",
        "dynasty": "宋",
        "collection_info": null
    },
    {
        "title": "社日  其二",
        "author": "施宜生",
        "content": "割少诙谐语，分均宰制功。\n灵祇依古树，醉叟泥村童。\n万里开耕稼，三时顺雨风。\n行春从此乐，着意酒杯中。",
        "dynasty": "宋",
        "collection_info": null
    },
    {
        "title": "含笑花",
        "author": "施宜生",
        "content": "百步清香透玉肌，满堂和气自心知。\n褰帷跛客相迎处，射雉春风得意时。",
        "dynasty": "宋",
        "collection_info": null
    },
    {
        "title": "句  其一",
        "author": "施宜生",
        "content": "只因未有良媒在，直到如今万万秋。",
        "dynasty": "宋",
        "collection_info": null
    },
    {
        "title": "句  其二",
        "author": "施宜生",
        "content": "朱门处处临官道，流水年年绕禁宫。",
        "dynasty": "宋",
        "collection_info": null
    },
    {
        "title": "句  其三",
        "author": "施宜生",
        "content": "临池翕忽云雾集，舞剑浩荡波涛翻。",
        "dynasty": "宋",
        "collection_info": null
    }
]