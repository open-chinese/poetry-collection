[
    {
        "uuid": "fba14a2c5631400edd7ace2e33fe83a0",
        "title": "步瀛桥乐章",
        "author": "胡次焱",
        "content": "跨海虹霓浸不收，植楹鲵背耸于楼。\n直通两岸东西路，横截一溪上下流。\n网罗学士唐天子，管领英雄张状头。\n醉墨淋漓题柱上，与君从此步瀛洲。",
        "dynasty": "宋",
        "collection_info": null
    },
    {
        "uuid": "574444ed8ffc9cf03939a8273dfeee07",
        "title": "题观壁诗",
        "author": "胡次焱",
        "content": "仙子王僚上九天，山中遗迹尚依然。\n药炉云冷灰无火，丹井松阴地有泉。\n虫篆碑文传万古，鹤鸣华表动千年。\n我来弔古空惆怅，尘世茫茫几变迁。",
        "dynasty": "宋",
        "collection_info": null
    },
    {
        "uuid": "90812d3e755c75f62ebc4a58860c0687",
        "title": "秋日早行",
        "author": "胡次焱",
        "content": "草衣路室夜偏长，起问征途趁早凉。\n藜杖对星占曙色，芒鞋踏月涴秋光。\n栎阴羃砌疑浇墨，桂露滴人如馈浆。\n山鬼似嫌天欲晓，故嘘岚气扼朝旸。",
        "dynasty": "宋",
        "collection_info": null
    },
    {
        "uuid": "0b113a636fb31b1e68a9eeb633c70e7e",
        "title": "媒问嫠",
        "author": "胡次焱",
        "content": "媒问嫠，汝何伤。\n汝为闺秀时，辛苦事蚕桑。\n僴瑟顺为正，婉娩礼自将。\n笥中有练裙，衣上无明珰。\n贫女古难嫁，卖犬办资装。\n中年得夫壻，憧憧拜姑嫜。\n肃容采苹藻，洗手供羹汤。\n良人正少年，相期家道昌。\n良缘天所妬，夫壻奄云亡。\n自从夫壻亡，十年守空房。\n素帷代锦帱，苫席易牙床。\n孤眠耿夜半，单立黯昏黄。\n茕茕影徘徊，鞅鞅情彷徨。\n皓月照枕衾，暴雨颓垣墙。\n独寤谁呼唤，独语谁交相。\n如凌空失翼，如涉川无梁。\n嫠来吾语汝，琴瑟贵更张。\n汝箧既单薄，汝门復凄凉。\n汝寒何以衣，汝饥何以粮。\n纺绩终难给，舂汲劳欲僵。\n死者不復起，生者宜自详。\n邻有美丈夫，颙颙更昂昂。\n牛羊量用谷，金玉堆满堂。\n画梁青琐闼，珠帘毹氍厢。\n琱户金弹丸，宝鞍青丝缰。\n旌旗明晚霞，剑戟磨秋霜。\n奴隶厌绮纨，犬猫弃餦餭。\n门下粲珠履，庭前沸笙簧。\n出则专城居，入则侍明光。\n一呼千夫诺，一指万夫张。\n一笑生羽翼，一怒起锋芒。\n吾慕昔蹇修，与汝解佩纕。\n以此窈窕妇，配彼组绘郎。\n花树戏蛱蝶，莲浦浴鸳鸯。\n无烦赋藕花，且喜华枯杨。\n何妨鸾舞镜，应彼凤求凰。\n人无百岁人，倏忽如风狂。\n莫将泡影身，徒置冰炭场。\n死后留名节，身朽魂茫茫。\n生前受富贵，志得意洋洋。\n人生行乐尔，二者试裁量。\n蔬食不日给，孰与饫膏粱。\n荆钗不自谋，孰与云霞裳。\n年滔滔不反，貌骎骎已苍。\n败棋须换局，作戏且逢场。\n文君慕相如，恢女唤江郎。\n有髮可重结，有耳何自戕。\n试问东夷子，何如声伯孃。\n信书不如无，未必有共姜。\n鬼妻变人妇，毋作老死孀。",
        "dynasty": "宋",
        "collection_info": null
    },
    {
        "uuid": "40e785da416a669c53becd455c1aa1b7",
        "title": "嫠答媒",
        "author": "胡次焱",
        "content": "嫠答媒，妾自怜。\n妾家贫如洗，妾貌粧不妍。\n中年方择配，幸逢夫婿贤。\n蓝桥疑仙会，红叶开良缘。\n俯以奉箕箒，仰焉供豆笾。\n粤从定六礼，稳图偕百年。\n讵疑有家愿，倏罹中道捐。\n城崩哭呦呦，竹斑泪溅溅。\n空房照明月，幽陇凄寒烟。\n禽鸟喧墓门，魄降魂翩翩。\n蛜蝛满窗户，心结目涓涓。\n寮室昔华屋，埋玉今荒阡。\n恨不即同穴，何忍续断絃。\n翻思合{丞一=巴}初，参透老婆禅。\n如鱼水游泳，如茑萝缠绵。\n奈何生死阔，泛泛水中船。\n绸缪为夫妇，反覆如市廛。\n徒贻杨华丑，宁免柳絮颠。\n妾颇亲笔砚，亦尝阅简编。\n女不践二庭，妇不再移天。\n陶婴寡鹄吟，卫妻孤燕篇。\n或刑耳自誓，或断髮自全。\n或劓鼻偃蹇，或毁面迍邅。\n吾足幸可刖，吾臂不可牵。\n卓卓节操立，表表凤孤鶱。\n藐兹未亡人，有意奉周全。\n媒虽悯妾寡，媒适重妾愆。\n妾命春叶薄，妾心顽石坚。\n栖栖谋尺布，岂不羡罽毡。\n皇皇图斗粟，岂不思荤羶。\n胝手任舂汲，孰与奴婢千。\n鞠躬跧衡茅，孰与疏绮便。\n枯荄欣回春，缺月喜再圆。\n世谁不乐此，妾意独不然。\n理义自有闲，物欲常无厌。\n三少秽难洗，五嫁丑莫镌。\n浮荣瞥似电，遗臭流如川。\n媒言颇喋喋，媒意遽拳拳。\n之死矢靡他，斯言当真诠。\n文姬殊妖媚，易安亦婵娟。\n失身再事人，彤管无取焉。\n节义日以颓，文章何足诠。\n王母有差事，青鸟信频传。\n毋乃堕人慾，反以污天仙。\n嫦娥岂不嫁，空抱老金蟾。\n所以广寒宫，万古清鉴悬。\n宁贫任劳鹿，宁贱受磨研。\n宁冻如寒蝇，宁饿如饥鸢。\n终不以快乐，而易此忧煎。\n井底水不波，山头石不迁。\n再拜谢媒妁，归来双泪涟。\n十袭藏破镜，他年会黄泉。",
        "dynasty": "宋",
        "collection_info": null
    }
]