[
    {
        "uuid": "fece5e2547eaef81d1577b086d2874ed",
        "title": "步虚词",
        "author": "翁卷",
        "content": "玄根布灵叶，妙化无常人。\n结兹清阳气，挺我空洞神。\n炼度得长生，列籍齐众真。\n登宾玉皇家，执侍罗星嫔。\n欻往宴十洲，飞客成相亲。\n茫茫尘中区，荒秽何足邻。",
        "dynasty": "宋",
        "collection_info": null
    },
    {
        "uuid": "2d79443bcc88fd1b48e1b501466a9f3f",
        "title": "游仙篇",
        "author": "翁卷",
        "content": "旭日升太虚，流光到萌芽。\n旁有五云气，焕烂含精华。\n所愿服食之，跻身眇长霞。\n带我清泠佩，飞我欻忽车。\n宁为世间游，世道纷以拏。\n三山不足期，千龄讵云赊。\n悟彼劳生人，无异芳春花。",
        "dynasty": "宋",
        "collection_info": null
    },
    {
        "uuid": "60a60c9870865518bb8aaa5f274e8807",
        "title": "思远客",
        "author": "翁卷",
        "content": "涉夏思已深，感秋念愈迫。\n思念皆为谁，为彼远行客。\n客行曷辰休，怅望朝復夕。\n出门虚有待，命驾焉所适。\n邈邈阻前欢，悠悠抱今戚。\n中庭一株橘，嘉实转金碧。\n爰意花开时，花边语离析。\n惜此不忍餐，留之候君摘。\n拟君君未来，回肠更如折。\n何当乘梦时，傥遂徽容觌。",
        "dynasty": "宋",
        "collection_info": null
    },
    {
        "uuid": "bd7440747a9963340249d066f02df9f0",
        "title": "登飞霞山作",
        "author": "翁卷",
        "content": "局居厌纷丛，荡志寻岖嵚。\n拂衣出城隅，杖策循湖阴。\n何年彼真仙，遗宫寄幽岑。\n连树窈蒙密，灵洞疑虚沈。\n攀条承藓飙，立石弄澄深。\n眺睐增殊欢，超忽涓烦襟。\n美人逝云远，青草畴与吟。\n感昔兴重嗟，会意良在今。\n山公悦崇资，嵇氏陶清音。\n保真道无违，逐欲情易淫。\n顾乏安期资，华鬓能不侵。\n虽非尚子贤，傥遂毕娶心。",
        "dynasty": "宋",
        "collection_info": null
    },
    {
        "uuid": "3cf1bf640885c90f2c611747316dd089",
        "title": "古道",
        "author": "翁卷",
        "content": "古道今不见，今交非古情。\n交情亦何难，难逢双目明。\n青松生青山，真节莫与并。\n植之廛郭旁，流俗多所轻。\n远道岂易行，出门悔吝生。\n君看天上云，何心更营营。\n勿言贫未安，安贫存令名。",
        "dynasty": "宋",
        "collection_info": null
    },
    {
        "uuid": "14b13c135ae9a89ae679a41889172023",
        "title": "和陈待制秋日湖楼宴集篇",
        "author": "翁卷",
        "content": "一夕鸣雨来，秋容变俄顷。\n湖山属初霁，风烟带微冷。\n侍臣设芳筵，开楼翫澄景。\n怀我林下人，招携共观省。\n碧草铺近洲，白云冒遥岭。\n依稀兰杜香，髣髴潇湘浄。\n抚化篇忽成，达生累全屏。\n即是造物游，何必神仙境。",
        "dynasty": "宋",
        "collection_info": null
    },
    {
        "uuid": "81d60bbfeaf03e8f798fff73b5821ce4",
        "title": "送叶任道",
        "author": "翁卷",
        "content": "英英桥门彦，声动翰墨场。\n已就冲天翼，如何復低翔。\n兹辰首征途，言寻八桂乡。\n远士望模式，会府钦才良。\n莫以琼树姿，怨彼霜霰妨。\n委顺要达识，沮挫知坚刚。\n改序逢清和，飞花点行装。\n登涉山川异，经从道路长。\n听猿过南岳，采芷沿三湘。\n应怀古骚人，搦笔为篇章。\n行藏义在需，通塞时靡常。\n大器且自惜，晚成亦何伤。\n蓬瀛几仙伴，伫子归班行。",
        "dynasty": "宋",
        "collection_info": null
    },
    {
        "uuid": "73083570aca3e0f07786a5b5a25424c9",
        "title": "送戴汉老",
        "author": "翁卷",
        "content": "三洞耸奇秀，双溪泻澄鲜。\n上有婺女光，照耀无穷年。\n储灵復产异，人物相比肩。\n君虽生后来，识与先辈连。\n如筠挺修直，似玉抱贞坚。\n策名甲科上，初仕瓯海边。\n孰云簿领闲，文案方满前。\n敏手信无敌，虚怀常坦然。\n驾言指归期，通邑皆拳拳。\n乃知为政者，何苦用心偏。\n良才世所稀，华职当骤迁。\n愿君养盛业，益使芳誉传。\n明晨潮信来，挂席从中川。",
        "dynasty": "宋",
        "collection_info": null
    },
    {
        "uuid": "5c0ab67b028801687dfc5884d27a8e75",
        "title": "送刘几道",
        "author": "翁卷",
        "content": "束髮同执经，交分人莫如。\n我愚百无成，蹭蹬空林居。\n君文最奇崛，二十魁荐书。\n青衫何太晚，警捕殊区区。\n是月蝉始鸣，秀色连郊墟。\n俶装趋海邑，指期当憩车。\n老大恋亲友，暂别犹欷歔。\n况此一分手，归期三载余。\n积雨山川晦，新晴氛雾除。\n殷勤送客吟，掺执行子裾。\n愿言乘高风，矫翮凌太虚。",
        "dynasty": "宋",
        "collection_info": null
    },
    {
        "uuid": "b27d9bce551d39fc1270962fdc6a0157",
        "title": "山中采药",
        "author": "翁卷",
        "content": "岩崖产灵药，等閒人顾稀。\n采掇获所愿，跻登倦忘归。\n沃叶带露滋，深根涵土肌。\n妍光媚幽笈，芳气盈我衣。\n濯以清涧泉，曝之太阳晖。\n制治拟如法，服食从所宜。\n除疴养天和，仙方岂吾欺。\n协彼古修意，庶用延将衰。\n将衰傥得延，万事焉足为。",
        "dynasty": "宋",
        "collection_info": null
    },
    {
        "uuid": "91aced9eff6b177446e8b0ca92c9f473",
        "title": "酬友人",
        "author": "翁卷",
        "content": "常忧别时数，每苦欢事疎。\n矧兹同心人，契阔三月余。\n昨日携瘦藤，往访林间庐。\n差池不一见，出门恨何如。\n今晨苍童来，赠言委璠玙。\n吟翫弗忍释，绚彩摇襟裾。\n子有供世才，胡为未展舒。\n我无资身策，合守贫贱居。\n积疴困疲薾，焉得愁闷除。\n慇懃荷久要，尚肯念到予。\n南枝早梅白，古涧寒流虚。\n明当復相寻，行游带琴书。\n嚼花饮芳泉，哦诗更踌躇。",
        "dynasty": "宋",
        "collection_info": null
    },
    {
        "uuid": "96de4a3b2f9c59de590de83e61afef2c",
        "title": "题林遂之真意亭",
        "author": "翁卷",
        "content": "结亭纳虚豁，崔嵬进南山。\n南山有佳致，白云多往还。\n繁英粲秋篱，幽芳復相关。\n浊醪对之饮，超此神虑闲。\n至乐岂外求，妙象非言间。\n妙哉靖节风，千载君能攀。",
        "dynasty": "宋",
        "collection_info": null
    },
    {
        "uuid": "286b47c44cc3212c858c4d8f95a8cc46",
        "title": "呈余伯皋",
        "author": "翁卷",
        "content": "木犀香残菊花拆，多少秋风吹陇陌。\n我行欲遍江西州，最后方作筠阳客。\n筠阳之州水中隔，古来称是神仙宅。\n今君住此将二年，应识神仙李八伯。",
        "dynasty": "宋",
        "collection_info": null
    },
    {
        "uuid": "c62353bb26c4f02bc8a6292bbf1bdc89",
        "title": "寄衣词",
        "author": "翁卷",
        "content": "手织白纻纤且长，生着宜热熟宜凉。\n以比妾心齐素洁，制成游子远衣裳。\n君心相厚未相薄，衣来还得称君目。\n愿君服之无弃捐，映君颜貌长如玉。",
        "dynasty": "宋",
        "collection_info": null
    },
    {
        "uuid": "7a819e8ad2021d8522aa5f7f78373b14",
        "title": "白纻词",
        "author": "翁卷",
        "content": "翩翩长袖光闪银，绣罗帐密流香尘。\n歌分四时舞一色，渌觞传处驰金轮。\n急竹繁丝互催逼，吴娘娇浓玉无力。\n呵星唤月留夜长，十二围屏暖山色。",
        "dynasty": "宋",
        "collection_info": null
    },
    {
        "uuid": "40571dce7427e2efbab52427ad3bded0",
        "title": "送陈郎中棅知严州",
        "author": "翁卷",
        "content": "频年经虎害，人望使君来。\n地重分旄节，州清管钓台。\n凉天星象动，吉日印符开。\n帝擢平津策，曾知有用才。",
        "dynasty": "宋",
        "collection_info": null
    },
    {
        "uuid": "e4dcd63b6661b0d0466746a7668475fb",
        "title": "寄赵灵秀",
        "author": "翁卷",
        "content": "千山落叶深，高树不藏禽。\n游子在何处，故人劳此心。\n闲灯妨远梦，寒雨乱愁吟。\n僧奭曾相约，花时共一寻。",
        "dynasty": "宋",
        "collection_info": null
    },
    {
        "uuid": "7baca4a14c707d997d189f579a12ede3",
        "title": "送人赴沅州任",
        "author": "翁卷",
        "content": "旧贡包茅地，中存古意长。\n去程逢岳雪，上事带春阳。\n雾结朱砂气，波流白芷香。\n大夫祠寂寞，烦与奠椒浆。",
        "dynasty": "宋",
        "collection_info": null
    },
    {
        "uuid": "6c36ace5e7c8f26daf0246f66fce1ccb",
        "title": "悼雪庵禅师",
        "author": "翁卷",
        "content": "悟了无生妙，归空若故乡。\n竹房三尺像，石榻一炉香。\n坏衲犹悬树，新松忽过墙。\n僧中留不得，几日为凄凉。",
        "dynasty": "宋",
        "collection_info": null
    },
    {
        "uuid": "fa9aa275e3e8ccb0e7cf1dc09da784b9",
        "title": "寄沈洞主",
        "author": "翁卷",
        "content": "想当清夜醮，带月叩仙钟。\n指上雷霆诀，庵前虎豹踪。\n药收阳地草，薪采故枝松。\n拟即寻师去，茅峰迭几重。",
        "dynasty": "宋",
        "collection_info": null
    },
    {
        "uuid": "9d1d25f1d43b0a2d3879611e25bee04d",
        "title": "晚秋送徐玑赴龙溪丞因过泉南旧里",
        "author": "翁卷",
        "content": "卷中风雅句，名匠亦难如。\n远邑亲微禄，他乡过旧庐。\n程途多见菊，行李半担书。\n未信文明代，无人荐子虚。",
        "dynasty": "宋",
        "collection_info": null
    },
    {
        "uuid": "3c8bcc700e9e5f9a34e7f28f5ef2e25c",
        "title": "即事言怀",
        "author": "翁卷",
        "content": "赋得拙疎性，合令纵迹赊。\n相亲惟野客，所论是诗家。\n听雨眠僧屋，看云立钓槎。\n秋来有新句，多半为黄花。",
        "dynasty": "宋",
        "collection_info": null
    },
    {
        "uuid": "097025bbe1ef5e3deee5b594401d7574",
        "title": "寄远人",
        "author": "翁卷",
        "content": "秋气日凄清，秋衣纫未成。\n在家犹不乐，行路若为情。\n几处好山色，暮天羣雁声。\n分明相忆梦，夜夜出江城。",
        "dynasty": "宋",
        "collection_info": null
    },
    {
        "uuid": "6eb269ae8c0cac8392f18ee0affec7de",
        "title": "太平山读书奉寄城间诸友",
        "author": "翁卷",
        "content": "寥寥钟磬音，永日在空林。\n多见僧家事，深便静者心。\n虚亭云片泊，侧径石根侵。\n此去城间远，君应懒出寻。",
        "dynasty": "宋",
        "collection_info": null
    },
    {
        "uuid": "f9826716147d848d22e28d81111d9745",
        "title": "冬日过道上人旧房",
        "author": "翁卷",
        "content": "已知超众相，假质任成灰。\n房是他僧住，门无旧客来。\n冰干半池水，花落一根梅。\n犹是疑行脚，何年见却回。",
        "dynasty": "宋",
        "collection_info": null
    },
    {
        "uuid": "49fe4d470d368c35fd92324901b29521",
        "title": "送赵紫芝为江东从事",
        "author": "翁卷",
        "content": "非惟篇翰奇，吏道更深知。\n山水六朝地，登临三考时。\n泥沙多旧物，风日少全碑。\n正属黄花发，愁闻有别离。",
        "dynasty": "宋",
        "collection_info": null
    },
    {
        "uuid": "d3bdda9cc690184e33dd9ccca613a4df",
        "title": "春日和刘明远",
        "author": "翁卷",
        "content": "不奈滴檐声，风回昨夜晴。\n一阶春草碧，几片落花轻。\n知分贫堪乐，无营梦亦清。\n看君话幽隠，如我愿逃名。",
        "dynasty": "宋",
        "collection_info": null
    },
    {
        "uuid": "2d2da813d715b27f3bacfcba38cbd37c",
        "title": "送薛子舒赴华亭船官",
        "author": "翁卷",
        "content": "君到云间日，应分二陆名。\n县图山色少，井味海潮并。\n剡局三年印，春风半月程。\n野人因买鹤，曾向此中行。",
        "dynasty": "宋",
        "collection_info": null
    },
    {
        "uuid": "8a2f0bd69288c8b964f64e6c1fd84195",
        "title": "送包释可抚机",
        "author": "翁卷",
        "content": "州带福星明，君今指去程。\n乱山秋雨后，一路野蝉鸣。\n时静军书少，人閒官况清。\n归来话风土，尽识荔枝名。",
        "dynasty": "宋",
        "collection_info": null
    },
    {
        "uuid": "6096381ae450131fb767b7ceaee57cc0",
        "title": "喜蒋德瞻还里",
        "author": "翁卷",
        "content": "为官三载余，所得是清虚。\n学就金丹法，修成玉检书。\n乍归人客满，久出竹林疎。\n怪我吟髭白，相欢相见初。",
        "dynasty": "宋",
        "collection_info": null
    },
    {
        "uuid": "db1dc148b5769a2be86caa9df3abce00",
        "title": "送赵嗣勋",
        "author": "翁卷",
        "content": "休思孤屿峰，且往看吴中。\n一片太湖色，远涵秋气空。\n藕塘南北棹，芦港去来鸿。\n入幕多僚属，惟君事不同。",
        "dynasty": "宋",
        "collection_info": null
    },
    {
        "uuid": "0d8101c85fc38fc831cdc91c9b431d5a",
        "title": "过太湖",
        "author": "翁卷",
        "content": "水跨三州地，苏州水最多。\n昔年僧为说，今日自经过。\n亡国岂无恨，渔人休更歌。\n洞庭山一抹，翠霭白云和。",
        "dynasty": "宋",
        "collection_info": null
    },
    {
        "uuid": "42e96607072c5b9ab6a761a24484ce64",
        "title": "信州草衣寺",
        "author": "翁卷",
        "content": "檐多山鸟啼，山外玉为溪。\n林树若又长，塔峰应更低。\n数僧归似客，一佛坏方泥。\n宴坐当时事，廊碑具刻题。",
        "dynasty": "宋",
        "collection_info": null
    },
    {
        "uuid": "1dd6bb8a1d9e9947c1eb0b52a59c3fa8",
        "title": "宿邬子寨下",
        "author": "翁卷",
        "content": "已谒龙君庙，明朝早过湖。\n傍沙船尽泊，经火地多枯。\n秋至昏星易，空长楚月孤。\n萧条村戍内，更点有如无。",
        "dynasty": "宋",
        "collection_info": null
    },
    {
        "uuid": "95ea2d99dca51b11b2f1ec601d3b4377",
        "title": "同赵灵芝杜子野游豫章总持寺",
        "author": "翁卷",
        "content": "满寺是秋风，吹开黄菊丛。\n重林无日到，此地若山中。\n罢磬孤僧出，看碑两客同。\n相传化龙事，神怪理难通。",
        "dynasty": "宋",
        "collection_info": null
    },
    {
        "uuid": "7c065888094f1588ca2dcab0b1f585a1",
        "title": "酬杜子野",
        "author": "翁卷",
        "content": "千葩开欲休，独客思悠悠。\n江水能相隔，春风不共游。\n数篇诗未答，一幅信重收。\n多少怀君意，鶑声高树头。",
        "dynasty": "宋",
        "collection_info": null
    },
    {
        "uuid": "2dd143b4d3f3da654eae88a2a8f99e34",
        "title": "赠张亦",
        "author": "翁卷",
        "content": "兴兵又罢兵，策士耻无名。\n闲见秋风起，犹生万里情。\n借窗临水歇，沽酒对花倾。\n示我新诗卷，如编众玉成。",
        "dynasty": "宋",
        "collection_info": null
    },
    {
        "uuid": "1326bf779f04b90c5d04b07613f3eb6d",
        "title": "寄葛天民",
        "author": "翁卷",
        "content": "常日已清癯，那兼疾未除。\n传来五字好，吟了半年余。\n铁柱仙人观，梅花处士庐。\n江湖正相隔，岁晚更愁予。",
        "dynasty": "宋",
        "collection_info": null
    },
    {
        "uuid": "9722b46134917827d767e1b6704750c3",
        "title": "送卢主簿归吴",
        "author": "翁卷",
        "content": "湖波长浩荡，苑绿遍幽奇。\n皆是全吴地，今非昔代时。\n鸱夷无旧舸，泰伯有新祠。\n吟苦曾游客，因君动远思。",
        "dynasty": "宋",
        "collection_info": null
    },
    {
        "uuid": "88b378eb0758da3d662fe4f09316f383",
        "title": "题竹",
        "author": "翁卷",
        "content": "偶种得成阴，翛翛过别林。\n月寒双鸽睡，风静一蝉吟。\n映地添苔碧，临池觉水深。\n贫居来客少，頼尔慰人心。",
        "dynasty": "宋",
        "collection_info": null
    },
    {
        "uuid": "4a8c668cd75afd75e054a92aaf2f766d",
        "title": "晓对",
        "author": "翁卷",
        "content": "独对晓来晴，天寒景物清。\n梅花分地落，井气隔帘生。\n曾是吟招隠，何时遂耦耕。\n萧疎头上髮，已白二三茎。",
        "dynasty": "宋",
        "collection_info": null
    },
    {
        "uuid": "a35a7dba598682f0f5e3f069bbf0bc43",
        "title": "暮春病归",
        "author": "翁卷",
        "content": "朝朝风景添，吾病亦开帘。\n洗药花前晒，传方壁上黏。\n力微还省语，身老更看髯。\n昨日林僧至，茶杯始一拈。",
        "dynasty": "宋",
        "collection_info": null
    },
    {
        "uuid": "bf4a3fe5ff64a6a335693cc07eeabb55",
        "title": "送徐灵渊永州司理",
        "author": "翁卷",
        "content": "君向零陵日，分携又雪天。\n地遥行几郡，官小度三年。\n兰芷芳条洁，潇湘翠色连。\n从来苦吟思，归赋若多篇。",
        "dynasty": "宋",
        "collection_info": null
    },
    {
        "uuid": "eaa7ccea05ead83f59c2cda66d487c48",
        "title": "中秋步月",
        "author": "翁卷",
        "content": "幽兴苦相引，水边行復行。\n不知今夜月，曾动几人情。\n光逼流萤断，寒侵宿鸟惊。\n欲归犹未忍，清露滴三更。",
        "dynasty": "宋",
        "collection_info": null
    },
    {
        "uuid": "674ce1edebe6bf7c20f569f10a89ab73",
        "title": "道上人房老梅",
        "author": "翁卷",
        "content": "孤高不受埃，老怪昔谁栽。\n仙魄乘槎去，龙身带雪来。\n数枝寒照水，一点浄沾苔。\n头白狂诗客，花时屡往回。",
        "dynasty": "宋",
        "collection_info": null
    },
    {
        "uuid": "5f618fce8fe6acbfded99ee27de7b879",
        "title": "寄永州徐三掾曹",
        "author": "翁卷",
        "content": "闻说居官处，千峰近九疑。\n合流皆楚水，高石半唐碑。\n香草寒犹绿，清猿夜更悲。\n其中多隠者，君去得逢谁。",
        "dynasty": "宋",
        "collection_info": null
    },
    {
        "uuid": "bb747b1dad7eb72501bedaaf071810a5",
        "title": "书隠者所居",
        "author": "翁卷",
        "content": "百事已无机，空林不掩扉。\n蜂沾朝露出，鹤带晚云归。\n石老苔为貌，松寒薜作衣。\n山翁与渔父，相过转依依。",
        "dynasty": "宋",
        "collection_info": null
    },
    {
        "uuid": "51be113989a52a4b49f9067ce73bb4e9",
        "title": "赠不食姑",
        "author": "翁卷",
        "content": "嫁时衣尚着，忽自欲通仙。\n终日常持呪，经年只饮泉。\n瘦形非是病，怪语却如颠。\n金母还知尔，招邀归洞天。",
        "dynasty": "宋",
        "collection_info": null
    },
    {
        "uuid": "b670a2f272ec5f4eecb5493fb81d349f",
        "title": "送奭公抄化",
        "author": "翁卷",
        "content": "一锡出林去，风霜前路寒。\n自言缘事了，方得此身安。\n飘叶随禅步，饥禽傍野餐。\n旧房惟有佛，开着任人看。",
        "dynasty": "宋",
        "collection_info": null
    },
    {
        "uuid": "51eb7c2587db491a85787ec998e74463",
        "title": "能仁寺",
        "author": "翁卷",
        "content": "芙蓉峰入天，寺与此峰连。\n得见是冬月，要来从昔年。\n寒潭盛塔影，古木带厨烟。\n偶值高僧出，禅床坐默然。",
        "dynasty": "宋",
        "collection_info": null
    },
    {
        "uuid": "ff8d8d02cda75f0bc5e86f35f8381cd5",
        "title": "赠东庵约公",
        "author": "翁卷",
        "content": "问今年八十，退院久清闲。\n白雪髭慵剃，青松户早关。\n取泉来煮茗，与客话游山。\n弟子何僧是，缁衣多往还。",
        "dynasty": "宋",
        "collection_info": null
    },
    {
        "uuid": "5c336fae174d4fcb53a4164acea6602a",
        "title": "石门庵",
        "author": "翁卷",
        "content": "山到极深处，石门为地岚蒸空寺坏，雪压小庵清。\n果落羣猿拾，林昏独虎行。\n一僧何所得，高坐若无情。",
        "dynasty": "宋",
        "collection_info": null
    },
    {
        "uuid": "14bfe7fb27c1bbdde2019d5d1a7cdb6f",
        "title": "宝冠寺",
        "author": "翁卷",
        "content": "山多猿鸟羣，永日绝嚣氛。\n一涧水流出，几房僧共闻。\n拄筇黏落叶，拂石动寒云。\n谁昔来营此，寻碑看记文。",
        "dynasty": "宋",
        "collection_info": null
    },
    {
        "uuid": "69c68c7471baa954b3238173ee960289",
        "title": "寄山友徐灵晖",
        "author": "翁卷",
        "content": "若非殊俗好，那肯爱幽居。\n深径无来客，空山自读书。\n树蝉经雨少，门柳望秋疎。\n相忆何时去，闲园共尔锄。",
        "dynasty": "宋",
        "collection_info": null
    },
    {
        "uuid": "0c2b283a39d0c229e72140689fa6edfc",
        "title": "陈西老母氏挽词",
        "author": "翁卷",
        "content": "八十余年寿，孀居备苦辛。\n成家无别物，有子作诗人。\n远客移书弔，新坟得佛邻。\n秋堂挂遗像，癯若在时身。",
        "dynasty": "宋",
        "collection_info": null
    },
    {
        "uuid": "8a6786c9189355b4d5aa49233d568c85",
        "title": "题常州独孤桧",
        "author": "翁卷",
        "content": "此桧何时种，相传是独孤。\n年深成古物，名重入州图。\n老节坚难蠹，皴皮裂似枯。\n託根列帝庙，应不虑樵夫。",
        "dynasty": "宋",
        "collection_info": null
    },
    {
        "uuid": "ad4ee3d79f4979e08bef1dadd6978837",
        "title": "哭徐山民",
        "author": "翁卷",
        "content": "已是穷侵骨，何期早丧身。\n分明上天意，磨折苦吟人。\n花色连晴昼，鶑声在近邻。\n谁怜三尺像，犹带瘦精神。",
        "dynasty": "宋",
        "collection_info": null
    },
    {
        "uuid": "eed5c7450441c690005d1e7eb9f7074f",
        "title": "秋日闲居呈赵端行",
        "author": "翁卷",
        "content": "闲居观物化，几叶又飞东。\n清气全归月，寒声半是风。\n病多怜骨瘦，吟苦笑身穷。\n折得邻家菊，还思靖节翁。",
        "dynasty": "宋",
        "collection_info": null
    },
    {
        "uuid": "9f8b41ae6a4682295b7545f8f7ba9b59",
        "title": "送姚主簿归龙溪",
        "author": "翁卷",
        "content": "三考今批足，应无愧此心。\n只将零月俸，买得一张琴。\n归处路犹远，到时冬必深。\n邑丞诗极好，闲暇可相寻。",
        "dynasty": "宋",
        "collection_info": null
    },
    {
        "uuid": "ce02cc5bda992c35d8232e87716c851f",
        "title": "送蒋德瞻节推",
        "author": "翁卷",
        "content": "八百里重湖，长涵太古波。\n君山云出少，梦泽雨来多。\n才子今方去，名楼必屡过。\n楚辞休要学，易得怨伤和。",
        "dynasty": "宋",
        "collection_info": null
    },
    {
        "uuid": "e6a34d0c08e1d6fb95628e0a1c9e04d7",
        "title": "赠滕处士",
        "author": "翁卷",
        "content": "识君戎马际，今叉十年余。\n环海纔安息，先生便隠居。\n清风三亩宅，白日一床书。\n长是閒门掩，邻僧亦不如。",
        "dynasty": "宋",
        "collection_info": null
    },
    {
        "uuid": "cf288a2a7a8411ef9eea193d1f4598e9",
        "title": "送赵明叔明府",
        "author": "翁卷",
        "content": "随行惟一琴，前路足幽寻。\n今夜维舟处，何村隔树林。\n鸿声秋浦冷，雨气海山深。\n若问三年政，知君尽此心。",
        "dynasty": "宋",
        "collection_info": null
    },
    {
        "uuid": "339b1dc3a0fd6d9ae46cacb395193bda",
        "title": "初晴道中",
        "author": "翁卷",
        "content": "初晴残湿在，众树碧光鲜。\n幽鹭窥泉立，闲童跨犊眠。\n依山知有寺，过水恨无船。\n石路是谁作，姓名岩上镌。",
        "dynasty": "宋",
        "collection_info": null
    },
    {
        "uuid": "348a2fa6f5f7118171308047e97235a8",
        "title": "福州黄檗寺",
        "author": "翁卷",
        "content": "天下两黄檗，此中山是真。\n碑看前代刻，僧值故乡人。\n一宿禅房雨，经时客路尘。\n将行更瞻礼，十二祖师身。",
        "dynasty": "宋",
        "collection_info": null
    },
    {
        "uuid": "3a2e9b11909b064e3a0a3f1974f17ad9",
        "title": "送翁应叟",
        "author": "翁卷",
        "content": "逢君亦姓翁，莫即是吾宗。\n远自刺桐里，来看孤屿峰。\n虽云相识晚，宛若故情浓。\n回首秋风路，闽山復几重。",
        "dynasty": "宋",
        "collection_info": null
    },
    {
        "uuid": "a71895cab76ca7f4801367a0429d8ba9",
        "title": "处州苍岭",
        "author": "翁卷",
        "content": "步步蹑飞云，初疑梦裏身。\n村鸡数声远，山舍几家邻。\n不雨溪长急，非春树亦新。\n自从开此岭，便有客行人。",
        "dynasty": "宋",
        "collection_info": null
    },
    {
        "uuid": "3e61370aebb3408463c0709c3709e8dc",
        "title": "题武义赵提干林亭",
        "author": "翁卷",
        "content": "武陵诸胜状，如列在檐前。\n一郭楼台日，数村桑柘烟。\n鸟啼春满谷，秧绿水平田。\n中有渔樵影，吾诗咏不全。",
        "dynasty": "宋",
        "collection_info": null
    },
    {
        "uuid": "4919a0352594212ba287cad9fc289d9f",
        "title": "春雪",
        "author": "翁卷",
        "content": "疑是梨花发，满园惊乍看。\n不能为腊瑞，空自作春寒。\n远遁营巢鹊，深埋吐叶兰。\n从教艳阳晒，流去作波澜。",
        "dynasty": "宋",
        "collection_info": null
    },
    {
        "uuid": "0ee50cc5ae07e7e9879631dcb846682b",
        "title": "即事",
        "author": "翁卷",
        "content": "省饮不成醉，牢愁将奈何。\n晚烟云半杂，春雪雨相和。\n巷湿人行少，空寒雁叫多。\n凭栏思无极，怀古谩悲歌。",
        "dynasty": "宋",
        "collection_info": null
    },
    {
        "uuid": "819ab4ccc8c422a675f6e16ee449922c",
        "title": "题王法师房",
        "author": "翁卷",
        "content": "应有列仙至，观当灵洞安。\n月萝春长蔓，风竹暮生寒。\n印下鬼神役，鼎交龙虎欢。\n寻常应缘外，多把异书看。",
        "dynasty": "宋",
        "collection_info": null
    },
    {
        "uuid": "f34fb46e0f0294ace56bb08a04b6bfe6",
        "title": "赠鲍居士",
        "author": "翁卷",
        "content": "日日湖波畔，羣鸥相共闲。\n全家皆好佛，独坐或看山。\n晒药嫌云在，留僧带月还。\n有时乘小艇，忽入到城间。",
        "dynasty": "宋",
        "collection_info": null
    },
    {
        "uuid": "48e6918a8e301c0e12f65b28efda3267",
        "title": "哭徐玑",
        "author": "翁卷",
        "content": "前时官上归，感怆失灵晖。\n不料三年后，俱随万化非。\n塔峰长入座，池色自临扉。\n无復乘闲屐，观棋访衲衣。",
        "dynasty": "宋",
        "collection_info": null
    },
    {
        "uuid": "4b3705d4cbd44ad63bef5384232d92a0",
        "title": "赠孙季蕃",
        "author": "翁卷",
        "content": "立谈飞絮中，相遇在吴宫。\n以我为生拙，怜君失计同。\n醉酣花落月，吟苦竹摇风。\n自作庐山记，幽奇欲遍穷。",
        "dynasty": "宋",
        "collection_info": null
    },
    {
        "uuid": "b9b5f7c1edeeb6b60650f94f354ac410",
        "title": "周南仲挽词",
        "author": "翁卷",
        "content": "志以古人期，今人焉得知。\n学非无用处，命自不逢时。\n华省官如梦，闲居谤亦随。\n丧君于此日，师友最相悲。",
        "dynasty": "宋",
        "collection_info": null
    },
    {
        "uuid": "53841994e8f9bc366777c324e352c411",
        "title": "寄张直翁",
        "author": "翁卷",
        "content": "若向筠州去，惟消一日宽。\n又无他事阻，自欲访君难。\n露下秋山洁，鸿飞楚水寒。\n近诗凡几首，专待写来看。",
        "dynasty": "宋",
        "collection_info": null
    },
    {
        "uuid": "31f8bd9c8fca1139fece6f7788b46759",
        "title": "赠刘高士",
        "author": "翁卷",
        "content": "灵境康庐上，师曾此处家。\n今游在京国，谁为管烟霞。\n觅句行逢鹤，持经坐对花。\n笑予非酒户，相劝满瓯茶。",
        "dynasty": "宋",
        "collection_info": null
    },
    {
        "uuid": "add9eaf56b5dea9153b900b968475c47",
        "title": "送曹西士宰建昌",
        "author": "翁卷",
        "content": "买得秋风棹，江行不问程。\n谁知书判笔，中有惠慈情。\n旧治川僧说，新衔楚吏迎。\n名山皆在望，应费好诗评。",
        "dynasty": "宋",
        "collection_info": null
    },
    {
        "uuid": "24aa9c4c4674a6062489e10939d24527",
        "title": "送刘成道",
        "author": "翁卷",
        "content": "客中仍送客，羸病若为心。\n沿路万千景，费君多少吟。\n出门梅雨滑，浮棹浙河深。\n莫放旅愁起，闻蝉思旧林。",
        "dynasty": "宋",
        "collection_info": null
    },
    {
        "uuid": "27329840d52ef63ccc9bf3254b552c8a",
        "title": "舟行寄赵端行",
        "author": "翁卷",
        "content": "离亭一分手，便送钓船行。\n虽是暂相别，那能忘此情。\n花飞春已老，云散晚方晴。\n诗句空吟得，无人可共评。",
        "dynasty": "宋",
        "collection_info": null
    },
    {
        "uuid": "d1c2ec07ccae632b9472ba800f4c05d5",
        "title": "送人游天台",
        "author": "翁卷",
        "content": "暂游行李少，几日到天台。\n船带落潮发，月从前浦来。\n花源香不断，药地绿成堆。\n莫学他刘阮，经年忘却回。",
        "dynasty": "宋",
        "collection_info": null
    },
    {
        "uuid": "2117bcebaeda9be0f35adb120ae567a2",
        "title": "送徐评事赴省试",
        "author": "翁卷",
        "content": "早年通法后，已是立朝身。\n更道明经好，须为擢第人。\n马寒村驿暮，灯暖帝城春。\n花气多时节，高门有贺宾。",
        "dynasty": "宋",
        "collection_info": null
    },
    {
        "uuid": "f54c12df47efe03215c76ea514588c57",
        "title": "友人林居",
        "author": "翁卷",
        "content": "花石与林庐，皆非俗者居。\n铺沙为径软，因竹夹篱疎。\n留客同家食，教儿诵古书。\n常言治生意，只欲似樵渔。",
        "dynasty": "宋",
        "collection_info": null
    },
    {
        "uuid": "de71d4c9d3dbbd35ab19f607495fbb46",
        "title": "送吉水包长官",
        "author": "翁卷",
        "content": "不耻身为令，惟存济物心。\n离家春雨足，入境夏苗深。\n吉字水初识，洞岩仙可寻。\n知君修浄化，白日只弹琴。",
        "dynasty": "宋",
        "collection_info": null
    },
    {
        "uuid": "dc1b4caa7442aa3d30a5e804992a5779",
        "title": "送赵嗣勋签书昭庆军幕",
        "author": "翁卷",
        "content": "当时一万言，亲擢自临轩。\n况有从前例，难辞不次恩。\n下峰云带寺，震泽水浮村。\n多少闻名者，争来识状元。",
        "dynasty": "宋",
        "collection_info": null
    },
    {
        "uuid": "e4ceb92cb7d3e6b921db9b4670f05823",
        "title": "送周子静桂阳教官",
        "author": "翁卷",
        "content": "魁名人共说，直节世间闻。\n远地今崇学，诸生久待君。\n三湘鸿不到，五岭路初分。\n闲日登临作，应题赠屈文。",
        "dynasty": "宋",
        "collection_info": null
    },
    {
        "uuid": "be272cc5ebca2ff983e4c1ff4f2cf2fe",
        "title": "京口即事",
        "author": "翁卷",
        "content": "长流当下流，铁瓮此为州。\n前代多名迹，闲人欲遍游。\n夕阳波上寺，明月戍边楼。\n一曲渔家笛，生予无限愁。",
        "dynasty": "宋",
        "collection_info": null
    },
    {
        "uuid": "4dbb4d37fcb86b7cd47068df0dc98e8a",
        "title": "赠熊炼师",
        "author": "翁卷",
        "content": "松边自掩扉，卖药罢方归。\n教客认仙草，笑人求紫衣。\n惜琴眠处放，玩易语时稀。\n见说沅砂贱，闲身去欲飞。",
        "dynasty": "宋",
        "collection_info": null
    },
    {
        "uuid": "e836326a3087c4d5b59a2e768e32dd0d",
        "title": "宿寺",
        "author": "翁卷",
        "content": "一宿此禅宫，身同落髮翁。\n深窗难得月，老屋易生风。\n灯冷纱光淡，香残印篆空。\n独怜吟思苦，妨却梦西东。",
        "dynasty": "宋",
        "collection_info": null
    },
    {
        "uuid": "a64fe6a5fdbc429c0a1e9f38f33ca2f3",
        "title": "留别吴中诸士友",
        "author": "翁卷",
        "content": "羁游虽不闲，幽思亦相关。\n今日经行处，他宵梦寐间。\n松江云在水，茂苑树成山。\n况復多吟客，令人懒欲还。",
        "dynasty": "宋",
        "collection_info": null
    },
    {
        "uuid": "28669b2c5c9812da429d6c3f9bc89391",
        "title": "南涧寻韩仲止不遇",
        "author": "翁卷",
        "content": "树树有佳阴，山蝉不住吟。\n掬来南涧水，清若主人心。\n屋上云飞冷，篱根藓积深。\n留诗在岩壁，明日更相寻。",
        "dynasty": "宋",
        "collection_info": null
    },
    {
        "uuid": "88bb72a614ab046b00cee390c611f37d",
        "title": "送于君锡节推",
        "author": "翁卷",
        "content": "历历渡遥程，仙山向赤城。\n同为忆家者，岂不羡君行。\n岁晚梅花白，天寒楚塞清。\n野人诗一首，相送莫言轻。",
        "dynasty": "宋",
        "collection_info": null
    },
    {
        "uuid": "71c7ccd9ca36c0b584869c30a21ce059",
        "title": "赠张韩伯",
        "author": "翁卷",
        "content": "暂得共论文，依然踪迹分。\n春来若为况，避远不相闻。\n一路水兼石，万重山隔云。\n何由比明月，到处可逢君。",
        "dynasty": "宋",
        "collection_info": null
    },
    {
        "uuid": "fce4edf3d00a370997412f1c77e56b74",
        "title": "秋居寄西里君",
        "author": "翁卷",
        "content": "每日看山山上立，满山风日又秋来。\n贫家岁计惟收菊，幽径时常不扫苔。\n新得酒方思欲试，旧存吟轴见还开。\n凉天在处清如水，能赋惭无宋玉才。",
        "dynasty": "宋",
        "collection_info": null
    },
    {
        "uuid": "2ec17f98e5c791e4ada25bda9442b5e1",
        "title": "鲍使君闲居",
        "author": "翁卷",
        "content": "吟楼影在湖波上，吟景长从望处生。\n迭石拟成幽嶂色，种松移得远滩声。\n多谙药品曾因病，却着荷衣欲避名。\n闻说近来心更静，案头惟有一琴横。",
        "dynasty": "宋",
        "collection_info": null
    },
    {
        "uuid": "822c8dac44d07cf9d427fc53a57f8063",
        "title": "山中",
        "author": "翁卷",
        "content": "山中凡事幸相宜，第一红尘免上衣。\n寻药每同丹客去，拾薪多趁牧儿归。\n鸣泉潄石寒蒲洁，宿雾蒸泥早蕨肥。\n不奈邻峰学禅伴，时时来此叩岩扉。",
        "dynasty": "宋",
        "collection_info": null
    },
    {
        "uuid": "ca4a8ce17450a23cbed1e0247162fc64",
        "title": "行药作",
        "author": "翁卷",
        "content": "病倦令人懒欲吟，偶因行药过墙阴。\n烟生园柳暮鸦集，水涸池塘秋草侵。\n有口不须谈世事，无机惟合卧山林。\n西风飒飒吹毛骨，且看满园花似金。",
        "dynasty": "宋",
        "collection_info": null
    },
    {
        "uuid": "3d9a2da0c1788f1d4d945e08c23319ea",
        "title": "寓南昌僧舍",
        "author": "翁卷",
        "content": "突兀禅宫何代余，闲同衲客听钟鱼。\n身如野鹤栖无定，愁似顽藤挽不除。\n旧隠定多新长竹，远交全乏近来书。\n炉香椀茗晴窗下，数轴楞伽屡展舒。",
        "dynasty": "宋",
        "collection_info": null
    },
    {
        "uuid": "ca6b371b585d675a43287f2c079661a3",
        "title": "留别南昌诸友",
        "author": "翁卷",
        "content": "衰颜怕被青铜见，病骨堪同瘦鹤羣。\n出久併荒幽径菊，未归长忆满山云。\n春风岂识吟人恨，夜雨频于客舍闻。\n万柳百花好时节，别君愁绪乱纷纷。",
        "dynasty": "宋",
        "collection_info": null
    },
    {
        "uuid": "abf5c28d1d650e7ccaeeb7f90f88a92e",
        "title": "送陈嘉父为彭泽主簿",
        "author": "翁卷",
        "content": "昔时陶令弹琴县，今日君为主簿官。\n地胜不嫌清俸薄，政公还得众人欢。\n江分九派潮常到，岳沓千峰夏亦寒。\n闲客欲游游未得，画成图轴乞予看。",
        "dynasty": "宋",
        "collection_info": null
    },
    {
        "uuid": "09ee715f536f400075a2e5553ac30fcf",
        "title": "次韵葛天民",
        "author": "翁卷",
        "content": "接得诗来胜接书，忆君情思豁然舒。\n却看城裏谁家竹，又锁湖边旧住庐。\n曾有退之怜贾岛，岂无得意荐相如。\n欲知别后予踪迹，只向此江閒钓鱼。",
        "dynasty": "宋",
        "collection_info": null
    },
    {
        "uuid": "deb19148197016261df4bb372f157335",
        "title": "赠陈管辖",
        "author": "翁卷",
        "content": "一拂清风一袖云，紫阳容貌鹤精神。\n诗因道进言辞别，丹得师传火候真。\n庐岳峰前吟瀑布，浑仪图上礼星辰。\n我来暂作闲人歇，多谢仙翁相访频。",
        "dynasty": "宋",
        "collection_info": null
    },
    {
        "uuid": "7c753b3385fa7779e319d7ad0e35a441",
        "title": "寄筠州张录事",
        "author": "翁卷",
        "content": "每到友朋相会地，未尝一日不思君。\n小诗曾託乡僧寄，善政因逢故客闻。\n山上仙踪丹鼎在，郭边溪色市桥分。\n公余若起吟游兴，游处多应见白云。",
        "dynasty": "宋",
        "collection_info": null
    },
    {
        "uuid": "e7d667d27d1f5f6984d50fa5a22dd18a",
        "title": "次徐灵渊韵赠赵灵秀",
        "author": "翁卷",
        "content": "一轴黄庭看不厌，诗囊茶器每随身。\n三年在任同仙隠，一日还家只旧贫。\n种得溪蒲生似髮，教成野鹤舞如人。\n出门便是登山路，更要遥山翠色匀。",
        "dynasty": "宋",
        "collection_info": null
    },
    {
        "uuid": "0f96fa4fa17f7bb1bfb83cbce633e1b2",
        "title": "西风",
        "author": "翁卷",
        "content": "一处西风一处愁，又逢鸣雁在沧洲。\n芙蓉不分秋萧索，斗拆繁红满树头。",
        "dynasty": "宋",
        "collection_info": null
    },
    {
        "uuid": "6f324ec13628d9e54c583ae6f9268950",
        "title": "雁池作",
        "author": "翁卷",
        "content": "包家门外柳垂垂，摇荡春风满雁池。\n为是城中最佳处，每经过此立多时。",
        "dynasty": "宋",
        "collection_info": null
    },
    {
        "uuid": "ec717d3fe745064baa591e1547430942",
        "title": "舍外早梅",
        "author": "翁卷",
        "content": "行遍江村未有梅，一花忽向暖枝开。\n黄蜂何处知消息，便解寻香隔舍来。",
        "dynasty": "宋",
        "collection_info": null
    },
    {
        "uuid": "cbb8741a7b486ec436b5fd9e2085ce38",
        "title": "冯公岭",
        "author": "翁卷",
        "content": "乱峰千迭拂云霓，辐合坑崖立似梯。\n曾向括州州裏望，众山却是此山低。",
        "dynasty": "宋",
        "collection_info": null
    },
    {
        "uuid": "798109297dc2d370cb7054ee2914de66",
        "title": "东阳路傍蚕妇",
        "author": "翁卷",
        "content": "两鬓樵风一面尘，采桑桑上露沾身。\n相逢却道空辛苦，抽得丝来还别人。",
        "dynasty": "宋",
        "collection_info": null
    },
    {
        "uuid": "d7bae7701e1b2c36b3c34713fae7d9d8",
        "title": "山雨",
        "author": "翁卷",
        "content": "一夜满林星月白，且无云气亦无雷。\n平明忽见溪流急，知是他山落雨来。",
        "dynasty": "宋",
        "collection_info": null
    },
    {
        "uuid": "f8b28afa9554d01d8edd3abdd5fc414c",
        "title": "寄山人徐灵晖",
        "author": "翁卷",
        "content": "只隔烟霞数里间，本期还往共幽闲。\n宁知逸羽飞相背，我入山来君出山。",
        "dynasty": "宋",
        "collection_info": null
    },
    {
        "uuid": "b9fb421e0d0578615fc20af18db37e5f",
        "title": "还家夜同赵端行分韵赋",
        "author": "翁卷",
        "content": "莫怪繁霜满鬓侵，半年长路几关心。\n还家点检家中物，依旧清风在竹林。",
        "dynasty": "宋",
        "collection_info": null
    },
    {
        "uuid": "d1f7f06790ed31b219eedc8ef5104787",
        "title": "东湖行",
        "author": "翁卷",
        "content": "湖水添时宿雨晴，野禽无处不春声。\n万株杨柳青如昨，全是东风染得成。",
        "dynasty": "宋",
        "collection_info": null
    },
    {
        "uuid": "b0106f8512e1275ea47d41a56ba1d6ec",
        "title": "观落花",
        "author": "翁卷",
        "content": "纔看艳蕾破春晴，又见飞花点点轻。\n纵是闲花自开落，东风毕竟亦无情。",
        "dynasty": "宋",
        "collection_info": null
    },
    {
        "uuid": "85491dd0b1f4d5705ebe91a29d2ac787",
        "title": "寄张季思",
        "author": "翁卷",
        "content": "荆吴中隔万山遥，那得相逢话寂寥。\n长忆梅花好时节，访君船泊古枫桥。",
        "dynasty": "宋",
        "collection_info": null
    },
    {
        "uuid": "edc0b5513ed49e5425f014392ec9da78",
        "title": "题东池",
        "author": "翁卷",
        "content": "一池寒水绿粼粼，池上初梅白未匀。\n谁念酒旗飞动处，唐朝曾住作诗人。",
        "dynasty": "宋",
        "collection_info": null
    },
    {
        "uuid": "7ef2c3207d9846805ba6b1bc4934e772",
        "title": "秋怀",
        "author": "翁卷",
        "content": "不管秋天阴復晴，秋怀何处不凄清。\n江城几夜无佳月，亦有新诗对雨成。",
        "dynasty": "宋",
        "collection_info": null
    },
    {
        "uuid": "06cfe0fcb494c92c7e87daae29d0f861",
        "title": "野望",
        "author": "翁卷",
        "content": "一天秋色冷晴湾，无数峰峦远近间。\n闲上山来看野水，忽于水底见青山。",
        "dynasty": "宋",
        "collection_info": null
    },
    {
        "uuid": "18d383227c5cf7692a4a71261c13e1f6",
        "title": "南塘即事",
        "author": "翁卷",
        "content": "半川寒日满村烟，红树青林古岸边。\n渔子不知何处去，渚禽飞落拗罾船。",
        "dynasty": "宋",
        "collection_info": null
    },
    {
        "uuid": "dd373cb88c7809eeb30cb29577752fb0",
        "title": "春登南昌城",
        "author": "翁卷",
        "content": "独立高城四望低，望中无物不堪题。\n欲知春事几深浅，芳草青青犹未齐。",
        "dynasty": "宋",
        "collection_info": null
    },
    {
        "uuid": "d7634192a60499344d6a1fb2f9200152",
        "title": "乡村四月",
        "author": "翁卷",
        "content": "绿遍山原白满川，子规声裏雨如烟。\n乡村四月闲人少，纔了蚕桑又插田。",
        "dynasty": "宋",
        "collection_info": null
    },
    {
        "uuid": "61aeb8995bb113e3517e585015a2b149",
        "title": "悼旧呈赵紫芝",
        "author": "翁卷",
        "content": "忆向城南共说诗，山民与我定相随。\n如今独来还独往，此恨除君人不知。",
        "dynasty": "宋",
        "collection_info": null
    },
    {
        "uuid": "3e73cb562976fd082a5ad8fbd2e9a0c7",
        "title": "冬日登富览亭",
        "author": "翁卷",
        "content": "未委海潮水，往来何不閒。\n轻烟分近郭，积雪盖遥山。\n渔舸汀鸿外，僧廊岛树间。\n晚寒难独立，吟竟小诗还。",
        "dynasty": "宋",
        "collection_info": null
    },
    {
        "uuid": "c2b8901a6694044cf1c67af3f8697eb6",
        "title": "赠九华李丹士",
        "author": "翁卷",
        "content": "行遍东南地，曾看江水源。\n袖藏勾漏药，身是老君孙。\n去住云相似，枯荣事不论。\n九华峰最碧，相对旧柴门。",
        "dynasty": "宋",
        "collection_info": null
    },
    {
        "uuid": "ce2c289f50efb184c9a1f82420585a32",
        "title": "幽居",
        "author": "翁卷",
        "content": "蓬户掩还开，幽居称不才。\n移松连峤土，买石带溪苔。\n药信仙方服，衣从古样裁。\n本无官可弃，何用赋归来。",
        "dynasty": "宋",
        "collection_info": null
    },
    {
        "uuid": "e55d13d2c04e2e7ed882a4e89b759d1d",
        "title": "赠葛天民",
        "author": "翁卷",
        "content": "燕本昔如此，清名千载垂。\n谁将囊米施，自拾束薪炊。\n柳影连山阁，湖波浸竹篱。\n朝昏无别事，只是欲吟诗。",
        "dynasty": "宋",
        "collection_info": null
    },
    {
        "uuid": "d044018ac4644612e576f918e7298552",
        "title": "梦回",
        "author": "翁卷",
        "content": "一枕庄生梦，回来日未衙。\n自煎砂井水，更煮岳僧茶。\n宿雨消花气，惊雷长荻芽。\n故山沧海角，遥念在春华。",
        "dynasty": "宋",
        "collection_info": null
    },
    {
        "uuid": "fcc9c7575d9fb9c13330d611cdea0a0c",
        "title": "寄从善上人",
        "author": "翁卷",
        "content": "数载不相见，师应长闭关。\n香烟前代寺，秋色五峰山。\n棋进僧谁敌，琴余鹤共閒。\n几时重过我，吟话此林间。",
        "dynasty": "宋",
        "collection_info": null
    },
    {
        "uuid": "1f9eeee5c569a8186c987ae33de7e1e0",
        "title": "偶题",
        "author": "翁卷",
        "content": "绿树何稠迭，清风稍羡余。\n枕萦云片片，帘透雨疎疎。\n修笕通泉壑，残碑出野锄。\n丘陵知几变，耕稼学陶渔。",
        "dynasty": "宋",
        "collection_info": null
    },
    {
        "uuid": "e88a203e05d733155ef652744a681c6a",
        "title": "泊舟龙游",
        "author": "翁卷",
        "content": "未得桥开锁，去船难自由。\n渚禽飞入竹，山叶下随流。\n忽见秋风喜，还成早岁愁。\n卧闻舟子说，明日到衢州。",
        "dynasty": "宋",
        "collection_info": null
    },
    {
        "uuid": "3a6a9253c38d4cd37dc1aae60571598d",
        "title": "闽中秋思",
        "author": "翁卷",
        "content": "客愁无定迹，几处冒风埃。\n逢得家乡便，凭将信息回。\n海烟蛮树湿，秋雨瘴花开。\n旧日越王国，吾今身再来。",
        "dynasty": "宋",
        "collection_info": null
    },
    {
        "uuid": "7632b996c20ee6e55fe6aa1bd0bd2f21",
        "title": "寿昌道中",
        "author": "翁卷",
        "content": "清游从此起，过处必须看。\n背日山梅瘦，随潮海鸭寒。\n平途迷望阔，峻岭疾行难。\n听得居人语，今年冬又残。",
        "dynasty": "宋",
        "collection_info": null
    },
    {
        "uuid": "7cd4642940cb12b6a8e404f851b2d7ff",
        "title": "周氏东山草堂",
        "author": "翁卷",
        "content": "城隅古谢村，博士草堂存。\n唯见烟霞起，全无市井喧。\n鹊来巢木末，鼋出戏蒲根。\n消得吟诗客，凭栏看几番。",
        "dynasty": "宋",
        "collection_info": null
    },
    {
        "uuid": "fc3510cfa5c944575398347921a94071",
        "title": "同徐道晖赵紫芝泛湖",
        "author": "翁卷",
        "content": "相见即相亲，吟坛得几人。\n扁舟当是日，胜赏共閒身。\n山雨曾添碧，湖风不动尘。\n晚来渔唱起，处处藕花新。",
        "dynasty": "宋",
        "collection_info": null
    },
    {
        "uuid": "fa524de9df05232dbdf3438d6289c994",
        "title": "玉隆宫周道士自足轩",
        "author": "翁卷",
        "content": "贪得无厌者，应难共此居。\n炉中姹女药，案上老君书。\n花竹庭阶洁，风烟户牖虚。\n道人随分外，安坐不求余。",
        "dynasty": "宋",
        "collection_info": null
    },
    {
        "uuid": "b17e8f13a9bfebe643a625b2d2893b14",
        "title": "旅泊",
        "author": "翁卷",
        "content": "几日溪篷下，低垂困水程。\n喜因山县泊，略向岸汀行。\n闻笛生羁思，看松减宦情。\n遥知此夜月，必照故山明。",
        "dynasty": "宋",
        "collection_info": null
    },
    {
        "uuid": "0366a53fbdaaa2384338792252ff2b75",
        "title": "岳麓宫道房",
        "author": "翁卷",
        "content": "借问经行处，羣仙第几家。\n晴檐鸣雪滴，虚砌影梅花。\n香爇何年柏，芽煎未社茶。\n道人三四辈，相对诵南华。",
        "dynasty": "宋",
        "collection_info": null
    },
    {
        "uuid": "8950cced5b50d487618dca1a79b7d7fb",
        "title": "赠□□先生",
        "author": "翁卷",
        "content": "陇上穷年不辍耕，风吹纠笠自翾轻。\n攒眉且復看天醉，枵腹谁能与命争。\n李实于今难仲子，柳条何似问先生。\n不须远觅王官谷，雁荡峰头云自横。",
        "dynasty": "宋",
        "collection_info": null
    },
    {
        "uuid": "151cd47df400186472abe7498ff504db",
        "title": "寻僧",
        "author": "翁卷",
        "content": "秋凈日晖晖，间行风满衣。\n寻僧虽不遇，折得菊花归。",
        "dynasty": "宋",
        "collection_info": null
    },
    {
        "uuid": "48a177de50768a069e613e3f97e805e5",
        "title": "赠普觉院道上人",
        "author": "翁卷",
        "content": "病来形转瘦，老忘出家年。\n对客多无语，贪闲懒赴缘。\n一斋能过日，几世已修禅。\n住傍观音阁，门前有井泉。",
        "dynasty": "宋",
        "collection_info": null
    },
    {
        "uuid": "9df822d8cd34009da75fda87e1c7bbab",
        "title": "题定慧寺",
        "author": "翁卷",
        "content": "不知何代寺，寺向一溪分。\n幽磴稀来往，闲僧绝见闻。\n尘昏金佛相，藓断石碑文。\n渔子并樵客，炉烟此处焚。",
        "dynasty": "宋",
        "collection_info": null
    },
    {
        "uuid": "f2324a7e30856b1991fb7eee199102f5",
        "title": "题江心寺",
        "author": "翁卷",
        "content": "名与金山并，僧言景更幽。\n寺无双屿近，地占一江浮。\n曾是龙为宅，还疑蜃吐楼。\n他乡远归者，望此得停舟。",
        "dynasty": "宋",
        "collection_info": null
    },
    {
        "uuid": "3725a009df841a2f39be21e58f05e698",
        "title": "寿周少保",
        "author": "翁卷",
        "content": "袖中勋业拂云烟，笔底文章响涧泉。\n已是贵为天下宰，不妨长作地行仙。\n蚁浮玉斝秋初熟，鹊报银河月正圆。\n满饮寿觞今夜看，相星重入太微躔。",
        "dynasty": "宋",
        "collection_info": null
    },
    {
        "uuid": "8628cbfb253a7aa1a13921a9bdf5c429",
        "title": "句  其一",
        "author": "翁卷",
        "content": "留客看花赋诗坐。",
        "dynasty": "宋",
        "collection_info": null
    },
    {
        "uuid": "f692091eecdaf7b748bd93421729eae8",
        "title": "句  其二",
        "author": "翁卷",
        "content": "独自卷帘楼上望。",
        "dynasty": "宋",
        "collection_info": null
    },
    {
        "uuid": "edc77ddb8b4a7dc617513cad49b0ea3d",
        "title": "句  其三",
        "author": "翁卷",
        "content": "梅花处处妍。",
        "dynasty": "宋",
        "collection_info": null
    },
    {
        "uuid": "abcc9b9d2eb76fa4b4b296e55d645ed8",
        "title": "句  其四",
        "author": "翁卷",
        "content": "官历春犹浅。",
        "dynasty": "宋",
        "collection_info": null
    },
    {
        "uuid": "dfc0f25d4b832fe6d88ff9c4a18a6bd3",
        "title": "句  其五",
        "author": "翁卷",
        "content": "空把月中枝。",
        "dynasty": "宋",
        "collection_info": null
    },
    {
        "uuid": "ecdbe5b81e9ab1fb186cf535a618664d",
        "title": "句  其六",
        "author": "翁卷",
        "content": "分石同僧坐，看松见鹤来。",
        "dynasty": "宋",
        "collection_info": null
    }
]