[
    {
        "title": "戚姑山",
        "author": "董居谊",
        "content": "重上危楼意豁然，倚栏检点旧山川。\n身离城郭尘嚣裏，眼到云天杳霭边。\n只恐老松添岁月，长教修竹障风烟。\n回思灯火书窗下，偻指如今六十年。",
        "dynasty": "宋",
        "collection_info": null
    },
    {
        "title": "青云亭",
        "author": "董居谊",
        "content": "溪傍好山添翠湿，亭依乔木得阴浓。\n有人欲踏青云路，认取城南第一峰。",
        "dynasty": "宋",
        "collection_info": null
    },
    {
        "title": "见山楼下植梅百本九月见花",
        "author": "董居谊",
        "content": "手种寒梅度一春，主人指日是行人。\n孤根奈久不忘旧，疎蕊逢秋已献新。\n堪笑世情何恁薄，不知花意却相亲。\n年年记取栽培力，为送幽香入梦频。",
        "dynasty": "宋",
        "collection_info": null
    },
    {
        "title": "灵仙观和危骊塘韵",
        "author": "董居谊",
        "content": "多病侵寻鬓欲秋，自惭何止四宜休。\n青松十里嵩源路，醉倒仙台是乐丘。",
        "dynasty": "宋",
        "collection_info": null
    },
    {
        "title": "羣玉山  其一",
        "author": "董居谊",
        "content": "羁寓零陵过一年，每怜两脚负山川。\n忽从榛莽窥神秘，似与仙家有宿缘。",
        "dynasty": "宋",
        "collection_info": null
    },
    {
        "title": "羣玉山  其二",
        "author": "董居谊",
        "content": "石刻嘉名岁月多，苔封藓蠹欲消磨。\n天成有景无人问，不着新亭奈尔何。",
        "dynasty": "宋",
        "collection_info": null
    },
    {
        "title": "羣玉山  其三",
        "author": "董居谊",
        "content": "浮世嚣尘不可干，漫山琮璧照人寒。\n客来莫认为顽石，具眼还须作玉看。",
        "dynasty": "宋",
        "collection_info": null
    },
    {
        "title": "羣玉山  其四",
        "author": "董居谊",
        "content": "顷年尝入道山来，天上图书不受埃。\n今日有怀群玉府，又从人世得蓬莱。",
        "dynasty": "宋",
        "collection_info": null
    },
    {
        "title": "羣玉山  其五",
        "author": "董居谊",
        "content": "经台石磴鬰深幽，曲折中藏自一邱。\n凿破藩篱都是路，从今任是永人游。",
        "dynasty": "宋",
        "collection_info": null
    }
]