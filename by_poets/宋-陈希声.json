[
    {
        "uuid": "59e8dfc37a45b0ca6b8f9b6d0c81019d",
        "title": "春日田园杂兴五首  其一",
        "author": "陈希声",
        "content": "香红眩眼缬蕤英，竹杖扶吟纵步行。\n桑眼蟆含青蕾小，麦鬚虾磔翠芒轻。\n黄花菜圃午风软，绿水秧畦春野平。\n芳树几声鸠雨过，苍苍柳色弄烟晴。",
        "dynasty": "宋",
        "collection_info": null
    },
    {
        "uuid": "a9d481f56528a4676a974345c62ef2d7",
        "title": "春日田园杂兴五首  其二",
        "author": "陈希声",
        "content": "犁鉏徧野沸耕农，血吻鹃声一树红。\n畦矗秧针青剡剡，陇翻麦浪翠芃芃。\n鸡鸣昼寂花村雨，蛤吠朝寒草岸风。\n溪外云过横笛乱，微烟野色树茏葱。",
        "dynasty": "宋",
        "collection_info": null
    },
    {
        "uuid": "a8490d4bab05df294dc6e671e01af321",
        "title": "春日田园杂兴五首  其三",
        "author": "陈希声",
        "content": "田园兴在早春时，眼缬生红喜上眉。\n门巷日高人扫雪，池塘烟涨水流澌。\n杯柈新岁欢同社，灯火元宵闹古祠。\n野老告余春事及，夜来小雨过前陂。",
        "dynasty": "宋",
        "collection_info": null
    },
    {
        "uuid": "a0d306806a57800af8027aa9388c8999",
        "title": "春日田园杂兴五首  其四",
        "author": "陈希声",
        "content": "田园兴在半春天，春事关心夜不眠。\n护撒秧畦须拥水，闢栽蔬圃更堤川。\n青囊子粒乡风旧，翠箬灵芽社雨前。\n独立斜阳无限意，一声拨谷野桥边。",
        "dynasty": "宋",
        "collection_info": null
    },
    {
        "uuid": "cd893f894a69c9f17868afadae87138d",
        "title": "春日田园杂兴五首  其五",
        "author": "陈希声",
        "content": "田园兴在晚春头，且说田蚕两事休。\n榆荚雨酣新水滑，楝花风软薄寒收。\n青枫蛾子催桑月，绿树鹂鹒报麦秋。\n但愿花村无吠犬，时呼薄酒背眠牛。",
        "dynasty": "宋",
        "collection_info": null
    }
]