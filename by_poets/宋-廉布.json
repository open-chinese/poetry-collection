[
    {
        "uuid": "4a824b7536d9df230be05431340637d9",
        "title": "次韵",
        "author": "廉布",
        "content": "避地来何所，穷山沧海边。\n雄图今寂寞，吾道昔迍邅。\n宴食甘粗饭，偷生忍击鲜。\n乡闾重回首，挥泪入淮天。",
        "dynasty": "宋",
        "collection_info": null
    },
    {
        "uuid": "1e6e2b562de3867a4745ac6dbad7d849",
        "title": "书事三首呈郎中机宜  其一",
        "author": "廉布",
        "content": "避地意何适，同时得二贤。\n才名谁敢并，萧散或堪怜。\n浊酒宁非道，枯藤自会禅。\n尚须浮碧海，风月夜同船。",
        "dynasty": "宋",
        "collection_info": null
    },
    {
        "uuid": "b7b43f9771238e614f8d991f5d51e20c",
        "title": "书事三首呈郎中机宜  其二",
        "author": "廉布",
        "content": "地僻春将半，僧房客暂休。\n连山花雾暗，半岭竹云愁。\n将士戈犹枕，书生笔屡投。\n黠羌兵未戢，上有自焚忧。",
        "dynasty": "宋",
        "collection_info": null
    },
    {
        "uuid": "313132229e3ca2dacc7d6cbfbca1a788",
        "title": "书事三首呈郎中机宜  其三",
        "author": "廉布",
        "content": "山路入云烟，精蓝沧海边。\n崖沙留虎迹，石壁曳蛟涎。\n猿啸千山寂，鸟惊半月絃。\n忧来非一事，种种上华巅。",
        "dynasty": "宋",
        "collection_info": null
    },
    {
        "uuid": "a4d7856cb781349127028a29740be5b4",
        "title": "次韵",
        "author": "廉布",
        "content": "当年对元夕，载酒向淮湾。\n宝瑟荣珠袖，青藜照玉山。\n蛮村当此夜，璧月独临关。\n尚忆追游胜，萧萧双鬓斑。",
        "dynasty": "宋",
        "collection_info": null
    },
    {
        "uuid": "8da57189f96d2e361cad62416511cfa7",
        "title": "句",
        "author": "廉布",
        "content": "独倚寒岩生意绝，任他桃李自成蹊。",
        "dynasty": "宋",
        "collection_info": null
    }
]