[
    {
        "uuid": "1e011b671d41305f8d0b33d329e2e1e4",
        "title": "次韵",
        "author": "廉布",
        "content": "避地来何所，穷山沧海边。\n雄图今寂寞，吾道昔迍邅。\n宴食甘粗饭，偷生忍击鲜。\n乡闾重回首，挥泪入淮天。",
        "dynasty": "宋",
        "collection_info": null
    },
    {
        "uuid": "0c6a980c043a714e42f79ee2cb71d58e",
        "title": "书事三首呈郎中机宜  其一",
        "author": "廉布",
        "content": "避地意何适，同时得二贤。\n才名谁敢并，萧散或堪怜。\n浊酒宁非道，枯藤自会禅。\n尚须浮碧海，风月夜同船。",
        "dynasty": "宋",
        "collection_info": null
    },
    {
        "uuid": "cf6c7760793818557d6041caef99d79d",
        "title": "书事三首呈郎中机宜  其二",
        "author": "廉布",
        "content": "地僻春将半，僧房客暂休。\n连山花雾暗，半岭竹云愁。\n将士戈犹枕，书生笔屡投。\n黠羌兵未戢，上有自焚忧。",
        "dynasty": "宋",
        "collection_info": null
    },
    {
        "uuid": "5ebdf8a1351a11e633804733bd11e923",
        "title": "书事三首呈郎中机宜  其三",
        "author": "廉布",
        "content": "山路入云烟，精蓝沧海边。\n崖沙留虎迹，石壁曳蛟涎。\n猿啸千山寂，鸟惊半月絃。\n忧来非一事，种种上华巅。",
        "dynasty": "宋",
        "collection_info": null
    },
    {
        "uuid": "c77e113931e66d27690c611fe60dfa2c",
        "title": "次韵",
        "author": "廉布",
        "content": "当年对元夕，载酒向淮湾。\n宝瑟荣珠袖，青藜照玉山。\n蛮村当此夜，璧月独临关。\n尚忆追游胜，萧萧双鬓斑。",
        "dynasty": "宋",
        "collection_info": null
    },
    {
        "uuid": "e7b890e73ef8bfee698775dee4d5a76b",
        "title": "句",
        "author": "廉布",
        "content": "独倚寒岩生意绝，任他桃李自成蹊。",
        "dynasty": "宋",
        "collection_info": null
    }
]