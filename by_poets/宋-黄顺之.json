[
    {
        "uuid": "79b18232ec97a1774df55ada4b3c7826",
        "title": "听悟师弹招隠",
        "author": "黄顺之",
        "content": "悟师手携清风琴，为我再奏招隠吟。\n九原灵均不可作，后人遗恨空沈沈，令我听之泪霑襟。\n楚山日落秋声起，古猿啼月空山裏。\n千年愁气上青枫，幽兰无香桂华死，吾道非耶何至此。\n曲中历历分明道，苦怨王孙负春草。\n岁晚山中难久留，忆君一夕令人老。\n王孙王孙知不知，琴心招君胡不归。\n下沿湘江之水流，上逐湘山之云飞。\n一弹一招一太息，水流云飞朝復夕。",
        "dynasty": "宋",
        "collection_info": null
    },
    {
        "uuid": "d8643a63979faf505600be1ce25c612a",
        "title": "送叶靖逸",
        "author": "黄顺之",
        "content": "山高积雪明，岁序冉以逼。\n佳人抱书去，西湖失颜色。\n清夜独慷慨，诗坛梦生棘。\n我有双鲤鱼，对之不敢食。",
        "dynasty": "宋",
        "collection_info": null
    },
    {
        "uuid": "8da349fd4e084223a8e0d2d413cb5a5e",
        "title": "长门怨",
        "author": "黄顺之",
        "content": "锦瑟新添一岁尘，宝鸾空负百年身。\n建章万户鶑花好，只有长门更不春。",
        "dynasty": "宋",
        "collection_info": null
    },
    {
        "uuid": "19777d1b4122f84979103298366d8c91",
        "title": "赠陈宗之",
        "author": "黄顺之",
        "content": "羡君家阙下，不踏九衢尘。\n万卷书中坐，一生閒裏身。\n贪诗疑有债，阅世欲无人。\n昨日相思处，桐花烂熳春。",
        "dynasty": "宋",
        "collection_info": null
    },
    {
        "uuid": "7108d00fc5ba1db36e18d817625fcf13",
        "title": "初寓横泾",
        "author": "黄顺之",
        "content": "十年泉石梦，及此始依然。\n野迥天垂地，身閒日抵年。\n稍欣闻见少，渐与土风便。\n分得渔樵席，白云相共眠。",
        "dynasty": "宋",
        "collection_info": null
    },
    {
        "uuid": "1ef3cacbb70fda50862ade32b5e168db",
        "title": "题岩礲寺",
        "author": "黄顺之",
        "content": "岩花得雨新如染，古树悬崖怪欲飞。\n日暮溪深人不渡，一双白鸟傍林归。",
        "dynasty": "宋",
        "collection_info": null
    },
    {
        "uuid": "2be4b6c943059167860d0046e3892268",
        "title": "题九曲尼院",
        "author": "黄顺之",
        "content": "曾是霓裳第一人，曲终认得本来身。\n多年不作东风梦，閒却蔷薇一架春。",
        "dynasty": "宋",
        "collection_info": null
    },
    {
        "uuid": "9d78f6bfb69e4e7f928b4c64ac50ae55",
        "title": "剑",
        "author": "黄顺之",
        "content": "抚剑悲歌壮泪流，海清岳静世无雠。\n匣中幸有容身地，莫遣光芒射斗牛。",
        "dynasty": "宋",
        "collection_info": null
    },
    {
        "uuid": "6b341277bba205fc90e528b494479a10",
        "title": "观冷水谷桃花",
        "author": "黄顺之",
        "content": "石家步障久成尘，移作包山一段春。\n惆怅日斜原上路，年年红雨打行人。",
        "dynasty": "宋",
        "collection_info": null
    },
    {
        "uuid": "494356364c2e0848d0d1848a52a25007",
        "title": "法安院",
        "author": "黄顺之",
        "content": "瘦藤拄到古韬光，分得山僧半榻凉。\n幽鸟一声春梦断，湿云漠漠护残香。",
        "dynasty": "宋",
        "collection_info": null
    },
    {
        "uuid": "c0c1c1dacab4776da1f5ab9ffb61037e",
        "title": "吴宫曲",
        "author": "黄顺之",
        "content": "乌鹊桥边春日斜，吴王醉上七香车。\n西施斗草归来晚，赢得钗头金凤花。",
        "dynasty": "宋",
        "collection_info": null
    }
]