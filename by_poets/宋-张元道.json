[
    {
        "uuid": "284bc57f2c54e04de4aecb169f2b6ca2",
        "title": "春愁",
        "author": "张元道",
        "content": "烟翠饱青实，雨红黏绿苔。\n杨花随梦去，鶑语唤愁来。\n吟事春三月，风光酒一杯。\n芳心久消歇，已作蕙炉灰。",
        "dynasty": "宋",
        "collection_info": null
    },
    {
        "uuid": "3ea41609c51fc70d13c3335446e86747",
        "title": "摇落",
        "author": "张元道",
        "content": "摇落梧桐恨，哀吟络纬愁。\n星河横静夜，天地入新秋。\n冉冉岁云迈，滔滔江自流。\n惊风和雁影，吹梦过南楼。",
        "dynasty": "宋",
        "collection_info": null
    },
    {
        "uuid": "670c145acf7924fdbd8f18bcc75a4cdd",
        "title": "不如归去",
        "author": "张元道",
        "content": "岷峨路远万重云，锦水繁华一聚尘。\n帝子但知归去好，故家城阙已他人。",
        "dynasty": "宋",
        "collection_info": null
    },
    {
        "uuid": "b95ade0e41f5b74d8180526afec72b4f",
        "title": "春深见雁",
        "author": "张元道",
        "content": "杜若生洲荻已芽，随阳片影向天涯。\n如今不用思归去，江北江南是一家。",
        "dynasty": "宋",
        "collection_info": null
    },
    {
        "uuid": "24388ec67173cdca1986f280adcf11b6",
        "title": "秋意",
        "author": "张元道",
        "content": "古铎摇风语夜凉，露漙莎径咽寒螀。\n更长展转难成寐，拟问希夷觅睡方。",
        "dynasty": "宋",
        "collection_info": null
    }
]