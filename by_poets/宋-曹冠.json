[
    {
        "uuid": "aea731e0773fe62b6de743dc8533a212",
        "title": "汉宫春 一品天香",
        "author": "曹冠",
        "content": "一品天香。\n似蕊真仙质，宫额新妆。\n先春为传信息，压尽群芳。\n化工着意，赋阳和、欺雪凌霜。\n应自负，孤标介洁，岁寒独友松篁。\n因念广平曾赋，爱浮香胧月，疏影横窗。\n真堪玉堂对赏，琼苑依光。\n江城塞管，任龙吟、吹彻何妨。\n君看取，和羹事在，收功不负东皇。",
        "dynasty": "宋",
        "collection_info": null
    },
    {
        "uuid": "be22d0ebeb173f81a992d5362db1d67d",
        "title": "凤栖梧・蝶恋花 魏紫姚黄凝晓露",
        "author": "曹冠",
        "content": "魏紫姚黄凝晓露。\n国艳天然，造物偏锺赋。\n独占风光三月暮。\n声名都压花无数。\n蜂蝶寻香随杖屦。\n睍睆莺声，似劝游人住。\n把酒留春春莫去。\n玉堂元是常春处。",
        "dynasty": "宋",
        "collection_info": null
    },
    {
        "uuid": "41d43fd5fe896fdd477b586444e69933",
        "title": "凤栖梧・蝶恋花 桂棹悠悠分浪稳",
        "author": "曹冠",
        "content": "桂棹悠悠分浪稳。\n烟幕层峦，绿水连天远。\n赢得锦襄诗句满。\n兴来豪饮挥金碗。\n飞絮撩人花照眼。\n天阔风微，燕外晴丝卷。\n翠竹谁家门可款。\n舣舟闲上斜阳岸。",
        "dynasty": "宋",
        "collection_info": null
    },
    {
        "uuid": "43fad96641005f8f5a42f29d92844273",
        "title": "凤栖梧・蝶恋花 昨夜西畴新足雨",
        "author": "曹冠",
        "content": "昨夜西畴新足雨。\n玉露金飙，着意鏖残暑。\n画阁登临凝望处。\n馀霞晚照明烟浦。\n闲是闲非知几许。\n物换星移，风景都如故。\n耳听是非萦意绪。\n争如挥麈谈千古。",
        "dynasty": "宋",
        "collection_info": null
    },
    {
        "uuid": "c56b8c51c614bae0ad9ae96eec7b0ed9",
        "title": "凤栖梧・蝶恋花 桃杏争妍韶景媚",
        "author": "曹冠",
        "content": "桃杏争妍韶景媚。\n雨霁烟轻，山色挼蓝翠。\n绿竹青松依涧水。\n了无一点尘埃气。\n忙里偷闲真得计。\n乘兴携壶，文饮欣同志。\n对景挥毫聊寓意。\n赏花对月拚深醉。",
        "dynasty": "宋",
        "collection_info": null
    },
    {
        "uuid": "9afeb378fbe066cfa41ca96f0b73f2c4",
        "title": "夏初临 琴拂虞熏",
        "author": "曹冠",
        "content": "琴拂虞熏，月裁班扇，麦秋槐夏清和。\n笋变琅玕，绛榴细蹙香罗。\n绿云初展圆荷。\n见金鳞、戏跃清波。\n山丹舒艳，葵花映日，萱草成窠。\n浮云富贵，出处无心，好天风月，如意偏多。\n功名事业，壮怀岜肯蹉跎。\n待拥雕戈。\n洗胡尘、须挽天河。\n醉挥毫，知音为我，发兴高歌。",
        "dynasty": "宋",
        "collection_info": null
    },
    {
        "uuid": "6ae391f34dc1ecd2447e1716aee6da04",
        "title": "夏初临 水榭风台",
        "author": "曹冠",
        "content": "水榭风台，竹轩梅径，双溪新创名园。\n极目遐观，碧岭敛散瑶烟。\n柳塘风皱清涟。\n烂红云、花岛争妍。\n艳妆佳丽，相携笑歌，学弄秋千。\n遨头多暇，命友寻芳，赏心行乐，物态熙然。\n偎香拾翠，雅宜飞盖联翩。\n满劝金船。\n任玉山、频醉花前。\n且留连，赏月画阑，拟斗婵娟。",
        "dynasty": "宋",
        "collection_info": null
    },
    {
        "uuid": "e919f16859b1825ddc16c83f1405b576",
        "title": "夏初临 翠入烟岚",
        "author": "曹冠",
        "content": "翠入烟岚，绿铺槐幄，熏风初扇微和。\n茂樾扶疏，绛榴花映庭柯。\n瀑泉飞下层坡。\n间新篁、夹迳青莎。\n良辰佳景，登临隽游，清兴何多。\n流觞高会，不减兰亭，感怀书事，聊寄吟哦。\n升沈变化，任它造物如何。\n蹑磴攀萝。\n上冲霄、满饮高歌。\n醉还醒，重宴画楼，赏玩金波。",
        "dynasty": "宋",
        "collection_info": null
    },
    {
        "uuid": "fffbfea771fba92ba7fc0c90da713c98",
        "title": "风入松 瑶烟敛散媚晴空",
        "author": "曹冠",
        "content": "瑶烟敛散媚晴空。\n云淡奇峰。\n澄江金斗平波面，扁舟载、蓑笠渔翁。\n仿佛辋川图上，依稀苕霅溪中。\n舂锄掠水浪花重。\n飞傍芦丛。\n绮霞斜映征鸿影，供吟毫、佳景无穷。\n顿起骑鲸游兴，泠然欲御清风。",
        "dynasty": "宋",
        "collection_info": null
    },
    {
        "uuid": "7babeda54772775fa81d9506fb5ec063",
        "title": "霜天晓角 小雨蒙蒙",
        "author": "曹冠",
        "content": "小雨蒙蒙。\n轻烟舞曳风。\n林椒高低疏密，依浅濑、媚遥峰。\n浴鹭水溶溶。\n晴霞映晚红。\n拟向玉堂举似，摹写入、画图中。",
        "dynasty": "宋",
        "collection_info": null
    },
    {
        "uuid": "0ad30ea0ea27946288afd24f5e14059e",
        "title": "霜天晓角 浦溆凝烟",
        "author": "曹冠",
        "content": "浦溆凝烟。\n谁家女采莲。\n手拈荷花微笑，传雅令、侑清欢。\n擘叶劝金船。\n香风袭绮筵。\n最后殷勤一瓣，分付与、酒中仙。",
        "dynasty": "宋",
        "collection_info": null
    },
    {
        "uuid": "9f22d8323432de9334b51ac3f6632020",
        "title": "霜天晓角 水亭清绝",
        "author": "曹冠",
        "content": "水亭清绝。\n拥翠环林樾。\n湘簟宾筵乘兴，玉壶酒、漾冰雪。\n宝兽沈烟爇。\n玉琴声韵彻。\n夜永风微烟淡，梧桐影、碎明月。",
        "dynasty": "宋",
        "collection_info": null
    },
    {
        "uuid": "a7efb0bfdfe0923114bec79c262da8ab",
        "title": "喜朝天・踏莎行 绣水雕栏",
        "author": "曹冠",
        "content": "绣水雕栏，绮霞邃宇。\n熏风飒至清无暑。\n花间休唱遏云歌，枝头且听娇莺语。\n景物撩人，悠然得句。\n深杯戏把纹楸赌。\n胸中邱壑自生凉，何须泉石寻佳趣。",
        "dynasty": "宋",
        "collection_info": null
    },
    {
        "uuid": "2a4d6c075a9838f6b221a602d5ffe31b",
        "title": "喜朝天・踏莎行 翠老红稀",
        "author": "曹冠",
        "content": "翠老红稀，歌慵笑懒。\n溟蒙烟雨秋千院。\n芹泥带湿燕双飞，杜鹃啼诉芳心怨。\n座客分题，传觞迭劝。\n送春惜别情何限。\n不须惆怅怨春归，明年春色重妍暖。",
        "dynasty": "宋",
        "collection_info": null
    },
    {
        "uuid": "41f9eceaebee310c2e71eff69a99087a",
        "title": "浣溪沙 翠带千条蘸碧流",
        "author": "曹冠",
        "content": "翠带千条蘸碧流。\n多情不解系行舟。\n章台惜别恨悠悠。\n湿雨伤春眉黛敛，倚风无力舞腰柔。\n丝丝烟缕织离愁。",
        "dynasty": "宋",
        "collection_info": null
    },
    {
        "uuid": "b031a81b3754c928b4cb10ffcc4b0f3f",
        "title": "浣溪沙 槐柳风微轩槛凉",
        "author": "曹冠",
        "content": "槐柳风微轩槛凉。\n芙蕖绿叶映池光。\n几多飞盖拥红妆。\n泉试云龙花乳泛，袖笼宝鼎水沈香。\n绞楸戏战赌霞觞。",
        "dynasty": "宋",
        "collection_info": null
    },
    {
        "uuid": "0fd3e7d78e480c7fe25862fbc3a7bcbe",
        "title": "浣溪沙 雁字鳞差印碧空",
        "author": "曹冠",
        "content": "雁字鳞差印碧空。\n淡云萦缕媚遥峰。\n悠扬舒卷逐西风。\n烟锁绿杨深院静，花前寓意劝金锺。\n凤箫一曲月明中。",
        "dynasty": "宋",
        "collection_info": null
    },
    {
        "uuid": "0d42f5e6bb423a4d99e0faee7aa39331",
        "title": "朝中措 春芽北苑小方圭",
        "author": "曹冠",
        "content": "春芽北苑小方圭。\n碾畔玉尘飞。\n金箸春葱击拂，花瓷雪乳珍奇。\n主人情重，留连佳客，不醉无归。\n邀住清风两腋，重斟上马金卮。",
        "dynasty": "宋",
        "collection_info": null
    },
    {
        "uuid": "86205c55acbb828bc2ba57040a60b0df",
        "title": "朝中措 更阑月影转瑶台",
        "author": "曹冠",
        "content": "更阑月影转瑶台。\n歌舞下香阶。\n洞府归云缥缈，主宾清兴徘徊。\n汤斟崖蜜，香浮瑞露，风味方回。\n投辖高情无厌，抱琴明日重来。",
        "dynasty": "宋",
        "collection_info": null
    },
    {
        "uuid": "e24cdaac0b94aafcf2091648c4324f1e",
        "title": "念奴娇 蜀川三峡",
        "author": "曹冠",
        "content": "蜀川三峡，有高唐奇观，神仙幽处。\n巨石巉岩临积水，波浪轰天声怒。\n十二灵峰，云阶月地，中有巫山女。\n须臾变化，阳台朝暮云雨。\n堪笑楚国怀襄，分当严父子，胡然无度。\n幻梦俱迷，应感逢魑魅，虚言冥遇。\n仙女耻求媒，况神清直，岂可轻诬污。\n逢君之恶，鄙哉宋玉词赋。",
        "dynasty": "宋",
        "collection_info": null
    },
    {
        "uuid": "5d37fad65ba08ceb5b2fef4d4e54b284",
        "title": "念奴娇 金飚替暑",
        "author": "曹冠",
        "content": "金飚替暑，觉庭梧湘簟，凉生秋意。\n玉露宵零仙掌洁，云卷碧天如水。\n银汉波澄，蟾光练静，依约山横翠。\n清商佳景，笑它宋玉憔悴。\n堪笑利锁名缰，向蜗牛角上，所争何事。\n四者难并人易老，惟有修真得计。\n荣悴循环，功名由命，达观明深旨。\n桂花同赏，莫辞通夕欢醉。",
        "dynasty": "宋",
        "collection_info": null
    },
    {
        "uuid": "879f5c027a51231b8f58d2d69ed628cd",
        "title": "念奴娇 天津仙客",
        "author": "曹冠",
        "content": "天津仙客，话平蔡、曾把龙锺调戏。\n茅舍云林方隐迹，日日琴樽适意。\n鹏激天池，扶摇未便，尚敛摩云翅。\n经纶万卷，个中真负豪气。\n喜遇良友知心，登临酬唱，堪作词林瑞。\n况是韶华将近也，待约连宵春醉。\n对客挥毫，如虹浩饮，争涌如泉思。\n同寅他日，誓坚忠义相济。",
        "dynasty": "宋",
        "collection_info": null
    },
    {
        "uuid": "df6220b52f820cb34739e64808d0f2df",
        "title": "念奴娇 碧天如水",
        "author": "曹冠",
        "content": "碧天如水，湛银潢清浅，金波澄澈。\n疑是姮娥将宝鉴，高挂广寒宫阙。\n林叶吟秋，帘栊如画，丹桂香风发。\n年年今夕，庾楼此兴清绝。\n因念重折高枝，壮心犹郁，已觉生华发。\n好向林泉招隐处，时讲清游真率。\n乘兴歌欢，熙然朝野，何日非佳节。\n百杯千首，醉吟长对风月。",
        "dynasty": "宋",
        "collection_info": null
    },
    {
        "uuid": "9793be12b92b056c2cbab4c2de2048d0",
        "title": "西江月 仙掌初零玉露",
        "author": "曹冠",
        "content": "仙掌初零玉露，清商乍肃金飚。\n回环高阁桂香飘。\n元自广寒移到。\n绛蜡银蟾辉映，纶巾鹤氅逍遥。\n赏心乐事醉良宵。\n赢取开怀吟啸。",
        "dynasty": "宋",
        "collection_info": null
    },
    {
        "uuid": "906ff7aedbd842288ff49c37dcc3a986",
        "title": "西江月 秋霁姮娥二八",
        "author": "曹冠",
        "content": "秋霁姮娥二八，寒光逼散浮云。\n小山丛桂吐清芬。\n犹带蟾宫风韵。\n因念两登仙籍，恩沾雨露方新。\n汝今妙岁已能文。\n早折高枝荣奋。",
        "dynasty": "宋",
        "collection_info": null
    },
    {
        "uuid": "3f956706a8abd8de7a5e978b5ae23dbf",
        "title": "西江月 一派弯溪曲港",
        "author": "曹冠",
        "content": "一派弯溪曲港，两山松干柽萝。\n寻幽乘兴泛烟波。\n时见白鸥飞过。\n炫日浪纹金影，连云岸草青莎。\n陶然一醉养天和。\n解意歌莺劝我。",
        "dynasty": "宋",
        "collection_info": null
    },
    {
        "uuid": "8c780dc7bfa543b9357d34b654014154",
        "title": "水调歌头 我本方壶客",
        "author": "曹冠",
        "content": "我本方壶客，飘逸离凡尘。\n胸中万卷，谈笑挥翰墨通神。\n不慕巢由隐迹，不羡皋夔功业，出处两无心。\n坦荡灵台净，廛隐胜云林。\n念生平，喜旷达，事幽寻。\n登临舒啸，惟有风月是知音。\n雅爱金华仙洞，一派苍崖飞瀑，四序景常新。\n遐想赤松子，来为醒冲襟。",
        "dynasty": "宋",
        "collection_info": null
    },
    {
        "uuid": "a08da963b9d9a3f32acc7556d7bd8002",
        "title": "水调歌头 造物巧锺赋",
        "author": "曹冠",
        "content": "造物巧锺赋，新腊报花期。\n江梅清瘦，只是洁白逞芳姿。\n我欲超群绝类，故学仙家繁杏，秾艳映横枝。\n朱粉腻香脸，酒晕着冰肌。\n玉堂里，山驿畔，最希奇。\n谁将绛蜡笼玉，香雪染胭脂。\n好向歌台舞榭，斗取红妆娇面，偎倚韵偏宜。\n羌管莫吹动，风月正相知。",
        "dynasty": "宋",
        "collection_info": null
    },
    {
        "uuid": "10c61b92856e97561eac5195a6195bec",
        "title": "水调歌头 游燕赏潭洞",
        "author": "曹冠",
        "content": "游燕赏潭洞，舒啸对云峰。\n瀑泉飞下银汉，一水净涵空。\n前度刘郎诗句，祗咏丹青摹写，佳境未亲逢。\n争似我吟赏，携酒屡从容。\n濯尘缨，挥羽扇，快熏风。\n因思往古游者，清兴与今同。\n泉石因人轻重，岘首名传千古，登览赖羊公。\n陵谷有迁变，勋烈耀无穷。",
        "dynasty": "宋",
        "collection_info": null
    },
    {
        "uuid": "c0d5412155b44e54b84bea2fbcbea5b8",
        "title": "鹧鸪天 我昔蓬莱侍列仙",
        "author": "曹冠",
        "content": "我昔蓬莱侍列仙。\n梦游方悟绊尘缘。\n青春放浪迷诗酒，黄卷优游对圣贤。\n嘲水石，咏云烟。\n乘风欲往思泠然。\n要知昨夜方壶景，只在芸斋杖屦前。",
        "dynasty": "宋",
        "collection_info": null
    },
    {
        "uuid": "63d7d5d27f9a06fe3435be8d95735a76",
        "title": "好事近 蟾苑桂飘香",
        "author": "曹冠",
        "content": "蟾苑桂飘香，雅称姮娥珍惜。\n吹下一丛仙种，伴秋光岑寂。\n金风玉露嫩凉天，造化有消息。\n醉赏绿云金粟，媚枝头月色。",
        "dynasty": "宋",
        "collection_info": null
    },
    {
        "uuid": "07043a022c02d8881463825e1123bd8a",
        "title": "好事近 商素肃金飚",
        "author": "曹冠",
        "content": "商素肃金飚，吹帽又逢佳节。\n乘兴登临舒啸，玩云林清绝。\n高歌横剑志平戎，酒量与天阔。\n更待醉归开宴，赏东篱明月。",
        "dynasty": "宋",
        "collection_info": null
    },
    {
        "uuid": "b77ed425ebea69558bda823fea96d907",
        "title": "好事近 良月戒微寒",
        "author": "曹冠",
        "content": "良月戒微寒，清夜祥烟馥郁。\n来报天庭喜事，现灯花金粟。\n芝书奎画下层霄，宣召想来促。\n它日玉堂挥翰，赐金莲花烛。",
        "dynasty": "宋",
        "collection_info": null
    },
    {
        "uuid": "f9d04cabf5b2b06af1dac64dc150d2dc",
        "title": "兰陵王 晚云碧",
        "author": "曹冠",
        "content": "晚云碧。\n松巘飞泉翠滴。\n双鱼畔、疑是永和，曲水流觞旧风物。\n波光映山色。\n时见轻鸥出没。\n壶天邃，修竹翠阴，虚籁吟风更幽寂。\n登临兴何极。\n上烟际危亭，彩笔题石。\n山中猿鹤应相识。\n对远景舒啸，壮怀豪逸。\n刘郎何在玩石刻。\n感往事陈迹。\n还忆。\n少年日。\n帅旗鼓文场，轩冕京国。\n如今老大机心息。\n有陶令秫酒，谢公山屐。\n闲来潭洞，醉皓月，弄横笛。",
        "dynasty": "宋",
        "collection_info": null
    },
    {
        "uuid": "4c1c4d20b76b16a044d8547e94fbf4b9",
        "title": "宴桃源・如梦令 西湖避暑棹扁舟",
        "author": "曹冠",
        "content": "西湖避暑棹扁舟。\n忘机狎白鸥。\n荷香十里供瀛洲。\n山光翠欲流。\n歌浩浩，思悠悠。\n诗成兴未休。\n清风明月解相留。\n琴声万籁幽。",
        "dynasty": "宋",
        "collection_info": null
    },
    {
        "uuid": "0f9936405618c24d1bb39744399ca707",
        "title": "宴桃源・如梦令 廉纤小雨养花天",
        "author": "曹冠",
        "content": "廉纤小雨养花天。\n池光映远山。\n蕙兰风暖正暄妍。\n归梁燕翼偏。\n芳草碧，绿波涟。\n良辰近禁烟。\n酒酣午枕兴怡然。\n莺声惊梦仙。",
        "dynasty": "宋",
        "collection_info": null
    },
    {
        "uuid": "d97833f7cbd16f9e4fb87abbbea0ee2b",
        "title": "惜芳菲・惜分飞 寓意登临诗与酒",
        "author": "曹冠",
        "content": "寓意登临诗与酒。\n豪气直冲牛斗。\n挥翰风雷吼。\n我生嗟在东坡后。\n流水高山琴静奏。\n莫笑知音未偶。\n天意君知否。\n穷通在道吾何有。",
        "dynasty": "宋",
        "collection_info": null
    },
    {
        "uuid": "efadcfa8ec6fb9d7192414337be4ece0",
        "title": "江神子・江城子 雨馀干鹊报新晴",
        "author": "曹冠",
        "content": "雨馀干鹊报新晴。\n晓风清。\n听莺声。\n飞盖南园，游赏赋闲情。\n麦垅黄云堆万顷，收刈处，有人耕。\n淙琤漱玉涧泉鸣。\n翠峰横。\n碧云凝。\n罨画园林，缣素写难成。\n卢橘杨梅时正熟，随处赏，饮班荆。",
        "dynasty": "宋",
        "collection_info": null
    },
    {
        "uuid": "96fe5c47d5828ad85f5f19d13b031688",
        "title": "蓦山溪 年年九日",
        "author": "曹冠",
        "content": "年年九日，萸菊登高宴。\n今岁旅新丰，听征雁、吟蛩幽怨。\n行行游赏，邂逅得诗人，呼斗酒，发清吟，豪气凌霄汉。\n穷通默定，志士那兴叹。\n寓意醉乡游，且赢得、开怀萧散。\n功名外物，何必累冲襟，炼丹井，叱羊山，寻个修真伴。",
        "dynasty": "宋",
        "collection_info": null
    },
    {
        "uuid": "1ff7b75671c521bfdb17c7931054800b",
        "title": "蓦山溪 鉴湖千顷",
        "author": "曹冠",
        "content": "鉴湖千顷，四序风光好。\n拨棹皱涟漪，极目处、青山缭绕。\n微茫烟霭，鸥鹭点菰蒲，云帆过，钓舟横，俱被劳生扰。\n知章请赐，独占心何小。\n风月本无私，同众乐、宁论多少。\n浮家泛宅，它日效陶朱，烹鲈鳜，酌松醪，吟笔千篇扫。",
        "dynasty": "宋",
        "collection_info": null
    },
    {
        "uuid": "6503b31da9111c28418196bf276423f8",
        "title": "蓦山溪 深秋澄霁",
        "author": "曹冠",
        "content": "深秋澄霁，烟淡霜天晓。\n翠岘峻摩穹，有碧涧、清溪缭绕。\n鸣弦多暇，乘兴约登临，听水乐，玩丰碑，遐想东坡老。\n当年叔子，何事伤怀抱。\n名与此山俱，叹无闻、真成可笑。\n吾侪勋业，要使列云台，擒颉利，斩楼兰，混一车书道。",
        "dynasty": "宋",
        "collection_info": null
    },
    {
        "uuid": "57360042b465cc7ded71a1418b441d62",
        "title": "蓦山溪 潮生潮落",
        "author": "曹冠",
        "content": "潮生潮落，千古长如许。\n吴越旧争衡，览遗迹、英雄何处。\n胥神忠愤，贾勇助鲸波，湍砥柱，驾鳌峰，万骑轰鼍鼓。\n连天雪浪，直上银河去。\n击楫誓中流，剑冲星、醉酣起舞。\n丈夫志业，当使列云台，擒颉利，斩楼兰，雪耻歼狂虏。",
        "dynasty": "宋",
        "collection_info": null
    },
    {
        "uuid": "594ecf2eb802e7db9965950ce26592a3",
        "title": "蓦山溪 佳辰洊九",
        "author": "曹冠",
        "content": "佳辰洊九，吹帽霜风峭。\n画阁势崔嵬，遍危阑、翠峰缭绕。\n茂林修竹，别是小壶天，烟霭淡，夕阳明，隐映溪光渺。\n匣琴流水，休恨知音少。\n长啸对西风，觉志气、凌云缥缈。\n传杯兴逸，高会继龙山，簪嫩菊，插红萸，相对年年好。",
        "dynasty": "宋",
        "collection_info": null
    },
    {
        "uuid": "e0d1da611edd5d6daa807ea555fd70ad",
        "title": "东坡引 凉飚生玉宇",
        "author": "曹冠",
        "content": "凉飚生玉宇。\n黄花晓凝露。\n汀苹岸蓼秋将暮。\n登高开宴俎。\n传杯兴逸，分咏得句。\n思戏马、长怀古。\n东篱候酒人何处。\n芳尊须送与。",
        "dynasty": "宋",
        "collection_info": null
    },
    {
        "uuid": "5ecbe231ff6dca42e5d95047d27e5326",
        "title": "水龙吟 自来百卉千葩",
        "author": "曹冠",
        "content": "自来百卉千葩，算多有、异芬清绝。\n此花独赋，天然标致，于中超越。\n月脸妆匀，碧琼枝瘦，真仙风骨。\n向严寒雪里，千林冻损，锺和气、先春发。\n信是芳姿高洁。\n肯趋陪、游蜂戏蝶。\n玉堂静处，竹梢斜亚，凝烟媚月。\n一任严城上，单于奏、角声凄切。\n待芳心结实，和羹鼎鼐，收功须别。",
        "dynasty": "宋",
        "collection_info": null
    },
    {
        "uuid": "8ee96103ec97cb8a073f0c1bbea00a60",
        "title": "满江红 味道韬光",
        "author": "曹冠",
        "content": "味道韬光，伴耕钓、城南涧曲。\n吾不羡、炼丹金井，访仙王屋。\n清洁无瑕通隐显，满堂岂肯贪金玉。\n向北窗、高卧水风凉，槐阴绿。\n闲自赏，东篱菊。\n偏喜种，幽居竹。\n信巍然良贵，有荣无辱。\n外物随缘姑泛应，无心仕止常知足。\n喜圣时、协气屡丰年，西畴熟。",
        "dynasty": "宋",
        "collection_info": null
    },
    {
        "uuid": "75cd82a9e6dc5596e25168e329319d14",
        "title": "满江红 日暖烟轻",
        "author": "曹冠",
        "content": "日暖烟轻，竹梢映、花阴凌乱。\n微风皱、池光青碧，绿杨垂岸。\n艳杏墙头红粉媚，幽兰砌下飘香暖。\n称邀宾、明日去寻芳，频欢宴。\n光景速，浑如箭。\n醉梦里，春强半。\n且花前莫厌，玉杯频劝。\n一枕游仙方警悟，浮名自笑犹萦绊。\n醉挥毫、付与雪儿歌，娇莺啭。",
        "dynasty": "宋",
        "collection_info": null
    },
    {
        "uuid": "53749e68652f8e8504869c731f052045",
        "title": "桂飘香 律应清商",
        "author": "曹冠",
        "content": "律应清商，嫩凉生、金风乍飘林叶。\n玉兔腾精，光浸楼台，宛似广寒宫阙。\n远山横翠烟霏敛，鹊枝绕、蛩声凄切。\n气萧爽，一年好处，桂花时节。\n香压群芳妙绝。\n记蟾窟高枝，两曾攀折。\n思报君亲，何事壮怀犹郁。\n传岩莘野时方隐，心先定、经纶施设。\n赏花醉，持杯更邀皓月。",
        "dynasty": "宋",
        "collection_info": null
    },
    {
        "uuid": "0bae8fb71dd918a8e7d1f12236510565",
        "title": "喜迁莺 艳阳时序",
        "author": "曹冠",
        "content": "艳阳时序。\n向祓禊芳辰，登临仙府。\n碧水澄虚，修篁耸翠，夹径蕙兰香吐。\n春晚巧莺声碎，风卷飞红无数。\n凝望处，见桑村麦陇，竹溪烟浦。\n欢聚。\n须信道，游宦东西，易得成离阻。\n北海开尊，东山乘兴，四乐偷闲赢取。\n棋战新来常胜，诗瘦只因吟苦。\n心湛静，笑白云多事，等闲为雨。",
        "dynasty": "宋",
        "collection_info": null
    },
    {
        "uuid": "3fea869bc32092efc43577ae1b1328f7",
        "title": "八六子 晚秋时",
        "author": "曹冠",
        "content": "晚秋时。\n碧天澄爽，云何宋玉兴悲。\n对美景良辰乐事，采萸簪菊登临，共上翠微。\n堪嗟乌兔如飞。\n秉烛欢游须屡，传杯到手休辞。\n念戏马台存，隽游安在，且开怀抱，听歌金缕，从教下客疏狂落帽，也胜龌龊东篱。\n醉中归。\n花阴月影正移。",
        "dynasty": "宋",
        "collection_info": null
    },
    {
        "uuid": "a25fffcc9047000f0c5bccfff1598f9c",
        "title": "木兰花慢 念行藏在道",
        "author": "曹冠",
        "content": "念行藏在道，仕宦岂为谋身。\n自谤起营蝇，东山高卧，北海开尊。\n荣枯置之度外，得饶人处，谩也饶人。\n须信吾躬道义，巍然良贵中存。\n浮名。\n蜗角是非蚊。\n过耳总休论。\n且啸傲幽居，清风皓月，光景常新。\n佩琴行吟胜景，访林泉、避暑赏烟云。\n谁识怀忠畎亩，此心常不忘君。",
        "dynasty": "宋",
        "collection_info": null
    },
    {
        "uuid": "67d0f1980374218b0b936df0a2653b22",
        "title": "柳梢青 湖岸千峰",
        "author": "曹冠",
        "content": "湖岸千峰。\n嵌岩隐映，绿竹青松。\n古寺东西，楼台上下，烟雾溟蒙。\n波光万顷溶溶。\n人面与、荷花共红。\n拨棹归欤，一天明月，十里香风。",
        "dynasty": "宋",
        "collection_info": null
    },
    {
        "uuid": "9d8a5b5917a10ab1e4373ee963160df8",
        "title": "哨遍 壬戍孟秋",
        "author": "曹冠",
        "content": "壬戍孟秋，苏子夜游，赤壁舟轻漾。\n观水光、弥渺接遥天，月出于东山之上。\n与客同，清欢扣舷歌咏，开怀饮酒情酣畅。\n如羽化登仙，乘风独立，飘然遗世高尚。\n客吹箫、音韵远悠扬。\n怨慕舞潜蛟、动凄凉。\n自古英雄，孟德周郎。\n旧踪可想。\n噫，水与月兮，逝者如斯曷尝往。\n变化如一瞬，盈虚兮、莫消长。\n自不变而观，物我无尽，何须感物兴悲怅。\n夫天地之间，物各有主，惟同风月清赏。\n念江山美景岂可量。\n吾与子、乐之兴徜徉。\n听江渚、樵歌渔唱。\n□侣鱼虾、友麋鹿，举匏尊相劝，人生堪笑，蜉蝣一梦，且纵扁舟放浪。\n戏将坡赋度新声，试写高怀，自娱闲旷。",
        "dynasty": "宋",
        "collection_info": null
    },
    {
        "uuid": "22b7320608740eb728f600bf445d87ff",
        "title": "小重山 风飐池荷雨盖翻",
        "author": "曹冠",
        "content": "风飐池荷雨盖翻。\n明珠千万颗，碎仍圆。\n龟鱼浮戏皱清涟。\n翠光映，垂柳幂瑶烟。\n幽兴寓熏弦。\n俗尘飞不到，小壶天。\n身闲无事自超然。\n拚酩酊，一枕梦游仙。",
        "dynasty": "宋",
        "collection_info": null
    },
    {
        "uuid": "82293c260fcd988b80bf0663477a30a3",
        "title": "满庭芳 榴艳喷红",
        "author": "曹冠",
        "content": "榴艳喷红，槐阴凝绿，熏风初扇微凉。\n新荷舒盖，翠色映波光。\n时见金鳞戏跃，听莺声、巧啭垂杨。\n谁知我，身闲无累，对景自襄羊。\n南堂。\n清昼永，瑶琴横膝，芸帙披香。\n负气冲牛斗，操凛冰霜。\n吟笔通神掣电，乘高兴、鲸吸飞觞。\n情何憾，君亲未报，功业志难忘。",
        "dynasty": "宋",
        "collection_info": null
    },
    {
        "uuid": "7a17155a8b2203bd1384ac93e7cd36f1",
        "title": "卜算子 午枕梦游仙",
        "author": "曹冠",
        "content": "午枕梦游仙，身到蓬莱境。\n何事莺声啭绿杨，刚把人惊醒。\n乘兴对琴尊，寄傲吟光景。\n绕舍清阴映远岑，香篆槐堂静。",
        "dynasty": "宋",
        "collection_info": null
    },
    {
        "uuid": "f4ca9e37aa0737e4502612cffc6bcd8c",
        "title": "粉蝶儿 绕舍清阴",
        "author": "曹冠",
        "content": "绕舍清阴，还是暮春天气。\n遍苍苔、乱红堆砌。\n问留春不住，春怎知人意。\n最关情，云杪杜鹃声碎。\n休怨春归，四时有花堪醉。\n渐红莲、艳妆依水。\n次芙蓉岩桂，与菊英梅蕊。\n称开尊，日日殢香偎翠。",
        "dynasty": "宋",
        "collection_info": null
    },
    {
        "uuid": "c45603b0d92d23333903b5a5a614cf10",
        "title": "临江仙 三洞烟霞多胜致",
        "author": "曹冠",
        "content": "三洞烟霞多胜致，壶中别有登临。\n白鸥飞处晚云深。\n群峰罗户牖，空翠入衣襟。\n分得双溪楼上景，四时佳趣供吟。\n浩歌鲸饮酒频斟。\n莺花休恨别，风月是知音。",
        "dynasty": "宋",
        "collection_info": null
    },
    {
        "uuid": "e57a43a00c865411d45f8b7566807e2c",
        "title": "浪淘沙 清介百无求",
        "author": "曹冠",
        "content": "清介百无求。\n民瘼怀忧。\n席珍藏器效前修。\n自负平戎经国略，壮气横秋。\n二纪叹淹留。\n寻壑经丘。\n醉吟适意且遨游。\n致主丹心犹未老，天意知不。",
        "dynasty": "宋",
        "collection_info": null
    },
    {
        "uuid": "5105f75e6d6d5abe59235b2ee0af71c0",
        "title": "定风波 万个琅玕筛日影",
        "author": "曹冠",
        "content": "万个琅玕筛日影，两堤杨柳蘸涟漪。\n鸣鸟一声林愈静。\n吟兴。\n未曾移步已成诗。\n旋汲清湘烹建茗，时寻野果劝金卮。\n况有良朋谈妙理。\n适意。\n此欢莫遣俗人知。",
        "dynasty": "宋",
        "collection_info": null
    },
    {
        "uuid": "ac91c614d99f1bd7a65c82738268fc48",
        "title": "青玉案 烟村茂樾湾溪畔",
        "author": "曹冠",
        "content": "烟村茂樾湾溪畔。\n似远景、摹轻练。\n细草平沙骑款段。\n渔翁欸乃，却惊鸥鹭，飞起澄波面。\n班荆对饮垂杨岸。\n枝上莺歌如解劝。\n山映斜阳霞绮散。\n醉吟乘兴，锦囊诗满，爱月归来晚。",
        "dynasty": "宋",
        "collection_info": null
    },
    {
        "uuid": "9ed81eefbf8f8162344b1df931b6bf08",
        "title": "使牛子 晚天雨霁横雌霓",
        "author": "曹冠",
        "content": "晚天雨霁横雌霓。\n帘卷一轩月色。\n纹簟坐苔茵，乘兴高歌饮琼液。\n翠瓜冷浸冰壶碧。\n茶罢风生两腋。\n四座沸欢声，喜我投壶全中的。",
        "dynasty": "宋",
        "collection_info": null
    },
    {
        "uuid": "3c7893ebe982461482aab4581ba58340",
        "title": "望海潮 会稽藩镇",
        "author": "曹冠",
        "content": "会稽藩镇，舟车都会，槐庭燕寝凝香。\n禹穴旧踪，兰亭胜致，千岩万壑生光。\n舆颂美龚黄。\n庆慈闱戏彩，眉寿而康。\n寓兴西园，月台风榭赏群芳。",
        "dynasty": "宋",
        "collection_info": null
    },
    {
        "uuid": "c58bea3a91bd327303c1089dc19738ac",
        "title": "题石洞",
        "author": "曹冠",
        "content": "兹山融结几千年，天划神剜巧自然。\n瀑派星河飞雪练，桂分月窟耸云烟。\n人疑盖竹旧福地，我道金华小洞天。\n乘兴登临供胜赏，依然身是十洲仙。",
        "dynasty": "宋",
        "collection_info": null
    },
    {
        "uuid": "397ee87b574bb1a3fd65560b1540f3f9",
        "title": "涵碧亭  其一",
        "author": "曹冠",
        "content": "翠岩森秀爽，蟠结混沌初。\n唐朝遇藻鑑，胜景方发舒。\n飞泉注碧潭，流觞绕双鱼。\n烟霏足奇态，雅称幽人居。\n刘郎赋丹青，诗思尚有余。\n使其亲拭目，发兴当何如。\n年来颇湮厄，亭馆几邱墟。\n寺僧杀风景，古木半剪除。\n骚人罢登临，过客徒欷歔。\n物理不终否，蓬藋新芟锄。\n松篁亦欣荣，垂条再扶疏。\n伊余事幽讨，徙倚聊与娱。\n寄傲引壶觞，招隠携琴书。\n涓辰此卜筑，何羡诸葛庐。",
        "dynasty": "宋",
        "collection_info": null
    },
    {
        "uuid": "e4754fb751fd04cc39082756a602e96c",
        "title": "涵碧亭  其二",
        "author": "曹冠",
        "content": "平生事澹泊，荣利不关心。\n杜门久谢客，岂容俗尘侵。\n令尹有佳招，联辔游云林。\n流觞遶双鱼，茂樾栖幽禽。\n挥毫写佳句，骚雅寓意深。\n玎珰泉声玉，琐碎竹影金。\n开怀拚剧饮，预约盟再寻。\n搔首赓险韵，杜陵不胜簪。",
        "dynasty": "宋",
        "collection_info": null
    },
    {
        "uuid": "1e37ee744de05dbd59ab2b4550800bc0",
        "title": "涵碧亭  其三",
        "author": "曹冠",
        "content": "杖藜乘兴纵幽寻，野寺松篁蔼翠阴。\n流水潺湲如有恨，白云舒卷本无心。\n龙钟谁识天津叟，高卧曾为梁甫吟。\n静奏瑶琴聊自适，祇应风月是知音。",
        "dynasty": "宋",
        "collection_info": null
    }
]