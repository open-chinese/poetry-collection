[
    {
        "uuid": "ddb2403afbf7e3a5f5481aaf2616ba85",
        "title": "招隐士",
        "author": "淮南小山",
        "content": "桂树丛生兮山之幽，偃蹇连蜷兮枝相缭。\n山气巄嵷兮石嵯峨，溪谷崭岩兮水曾波。\n猿狖群啸兮虎豹嗥，攀援桂枝兮聊淹留。\n王孙游兮不归，春草生兮萋萋。\n岁暮兮不自聊，蟪蛄鸣兮啾啾。\n坱兮轧，山曲岪，心淹留兮恫慌忽。\n罔兮沕，憭兮栗，虎豹穴。\n丛薄深林兮，人上栗。\n嵚岑碕礒兮，碅磳磈硊树轮相纠兮，林木茷骫。\n青莎杂树兮，薠草靃靡白鹿麏麚兮，或腾或倚。\n状貌崟崟兮峨峨，凄凄兮漇漇。\n猕猴兮熊罴，慕类兮以悲攀援桂枝兮聊淹留。\n虎豹斗兮熊罴咆，禽兽骇兮亡其曹。\n王孙兮归来，山中兮不可以久留。",
        "dynasty": "周",
        "collection_info": {
            "collection": "离骚",
            "section": "招隐士"
        }
    }
]