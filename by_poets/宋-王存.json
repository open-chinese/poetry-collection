[
    {
        "uuid": "6271a3577424a7f68d7a1ee704b8d54e",
        "title": "覆验余姚道中",
        "author": "王存",
        "content": "一夫死非命，涤验更两吏。\n一囚坐法诛，三覆与众弃。\n去年交阯败，杀戮无贱贵。\n江淮屡岁眚，积殍沟壑秽。\n圣人于赤子，爱重若彼至。\n谨小以遗大，谁其原帝意。",
        "dynasty": "宋",
        "collection_info": null
    },
    {
        "uuid": "9c179e76b713a4d35530b28ed2a66d51",
        "title": "送程给事知越州",
        "author": "王存",
        "content": "集仙词职琐闱郎，曾领共工使出疆。\n万里初还辽海节，一麾俄绾会稽章。\n金环赐带饶新贵，熊轼褰帷过故乡。\n政事有余诗笔健，卧龙山直鑑湖光。",
        "dynasty": "宋",
        "collection_info": null
    },
    {
        "uuid": "88d8a9c7bb7c02ff964743c89939f6d3",
        "title": "子陵钓台",
        "author": "王存",
        "content": "严公英魄去何之，江上空余旧钓矶。\n古木苍烟鸜鹆噪，清波白石鹭鸶飞。\n山中秋色香粳熟，壠下朝寒赤鲤肥。\n何事夷齐耻周粟，一生憔悴首阳薇。",
        "dynasty": "宋",
        "collection_info": null
    },
    {
        "uuid": "2649d3ca4e80c1c6c2510ec51b7baf3e",
        "title": "史院席上奉和首相吴公原韵",
        "author": "王存",
        "content": "上圣思论着，前言摭绪余。\n琼筵初赐醴，石室载紬书。\n徽范贻来者，成功念昔欤。\n欲知开局盛，门拥相君车。",
        "dynasty": "宋",
        "collection_info": null
    },
    {
        "uuid": "0a0ec403caf4bd064f8930dd048fe434",
        "title": "送刁景纯归京口",
        "author": "王存",
        "content": "因公东还辄悲咤，重厚士风须长者。\n少年流辈轻老人，去矣唐山旧林下。",
        "dynasty": "宋",
        "collection_info": null
    },
    {
        "uuid": "758fa63923fd9d03336183d651f86c6f",
        "title": "登北固山",
        "author": "王存",
        "content": "晚登北固顶，俛视南徐城。\n废垒何茫茫，山川迥纵横。\n千载竞谁有，六朝空战争。\n豪气不可问，古坟人正耕。",
        "dynasty": "宋",
        "collection_info": null
    },
    {
        "uuid": "7f9cede8d32805ff6c2b9bc2705093a5",
        "title": "游焦山",
        "author": "王存",
        "content": "连山拥沧江，峭绝视兹鲜。\n由来一气结，殊不丽众巘。\n林深鸟声悦，境静人自远。\n方吾抱幽介，对此万虑遣。",
        "dynasty": "宋",
        "collection_info": null
    },
    {
        "uuid": "009a13435ed3f1adeb30b11f58f1e25a",
        "title": "静照堂",
        "author": "王存",
        "content": "曾过槜李古禅关，十五年来梦想閒。\n闻说新堂增胜概，又怜游客变衰颜。\n香檀印篆销晨暮，题墨笼纱记往还。\n能了一心随处静，何须辛苦远人寰。",
        "dynasty": "宋",
        "collection_info": null
    },
    {
        "uuid": "acc3dc6e3b0e9218a1163d516c05bdf8",
        "title": "过丹阳旧居",
        "author": "王存",
        "content": "漂泊经故园，繫舟款柴扉。\n破屋他人居，昔邻今或非。\n父老迎我饮，祝我昼锦衣。\n我谢父老言，朴拙非所祈。\n一官走尘土，实迫寒与饥。\n去乡未几载，颇觉侣俦稀。\n人事已可嗟，况当白首归。\n泚泚练塘水，绿杨荫渔矶。\n有田尚可耕，誓将父老依。",
        "dynasty": "宋",
        "collection_info": null
    },
    {
        "uuid": "23cd2ecd4b0efbeaf501f0a8f898cc44",
        "title": "归京口",
        "author": "王存",
        "content": "倦宦归来故国春，北楼千尺绝飞尘。\n江山雄伟增人气，城壁萧条类此身。\n眼底交游随物老，樽前歌舞逐时新。\n十年旧事无人问，目送斜阳下广津。",
        "dynasty": "宋",
        "collection_info": null
    },
    {
        "uuid": "1994a543028719dc07ccffd24a841bb2",
        "title": "却客致假山石",
        "author": "王存",
        "content": "乞得林官就道閒，诛茅结宇即成湾。\n闭门自有林峦秀，不用辛勤作假山。",
        "dynasty": "宋",
        "collection_info": null
    },
    {
        "uuid": "e355b733ebc72021e0ba9c50d9d2c871",
        "title": "句  其一",
        "author": "王存",
        "content": "病鸾方振翼，饥隼乍离鞴。",
        "dynasty": "宋",
        "collection_info": null
    },
    {
        "uuid": "6aa9530679f421f1f8a346e0ea0294ec",
        "title": "句  其二",
        "author": "王存",
        "content": "珠鞯锡御恩犹在，玉辇亲扶事已空。",
        "dynasty": "宋",
        "collection_info": null
    },
    {
        "uuid": "de6b3982f3f0eaf4296dc4408a3e4b7b",
        "title": "句  其三",
        "author": "王存",
        "content": "二载京岘居，过从不获屡。",
        "dynasty": "宋",
        "collection_info": null
    },
    {
        "uuid": "157dbeadbaba1b9f87506f7757ae942f",
        "title": "句  其四",
        "author": "王存",
        "content": "族居自买百閒屋，月赐官糜六万钱。",
        "dynasty": "宋",
        "collection_info": null
    }
]