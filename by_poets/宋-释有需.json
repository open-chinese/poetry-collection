[
    {
        "uuid": "cfe6722cb9bb9348c1610f3d851747c0",
        "title": "石门歌",
        "author": "释有需",
        "content": "吾结草庵蔡溪侧，四顾峰峦皆峭壁。\n石门千仞锁天津，来者欲登那措足。\n住此庵中是何缘，不诗不颂亦不禅。\n饥来苦菜和根煮，迭石为床困即眠。\n日照诸峰阴羃羃，负暄孤坐情何适。\n驯伏珍禽趁不飞，猨猱扪我衣中蝨。\n闲搘瘦筇六七尺，山行野步扶危力。\n披云入草不辞劳，逢人打破修行窟。\n或停松，或坐石，静听溪泉漱鸣玉。\n源深洞邃来不休，声声奏尽无生曲。\n杂羽流商谁辨的，五音六律徒敲击。\n有时乘兴上高峰，大笑狂歌天地窄。",
        "dynasty": "宋",
        "collection_info": null
    },
    {
        "uuid": "b863455dc0ce5383f205bf33a3b7f225",
        "title": "寄陈聘君体常",
        "author": "释有需",
        "content": "拂石跏趺树影宽，定回霜月照人寒。\n此时况味谁知得，写与秋藤居士看。",
        "dynasty": "宋",
        "collection_info": null
    }
]