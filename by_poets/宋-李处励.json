[
    {
        "title": "题萃清阁",
        "author": "李处励",
        "content": "南柯一梦还，不待黄粱熟。\n脱身解印绶，矫迹回林麓。\n珂声绕危磴，旆影照飞瀑。\n殷殷倚岩峰，艷艷穿篱菊。\n佛宫古藏胜，释子出迎肃。\n轩盈架碧崖，钟磬响虚谷。\n好鸟献晴语，幽兰吐寒馥。\n少焉耻奔竞，老矣厌覊束。\n游宦非养高，勇归乃知足。\n啸裏藏至音，琴中隐真曲。\n注目久无言，呼童取醴醁。",
        "dynasty": "宋",
        "collection_info": null
    }
]