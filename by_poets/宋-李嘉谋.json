[
    {
        "title": "次袁尚书巫山十二峰二十五韵",
        "author": "李嘉谋",
        "content": "道人爱山出天姿，自谓计黠人嫌痴。\n独游名山看不足，每得胜处行为迟。\n谁人能知物外赏，世上自有灵中奇。\n一行作吏困汩没，便与好境相参差。\n脱兔投林今适愿，穷猿得木吾何之。\n芒鞋竹杖恣如往，烟蓑雨笠长相随。\n青山愈好足力尽，此意未止驽骀疲。\n路逢行人说大尹，正见谕蜀扬舲旗。\n好贤招邀每虚席，问俗疾苦时褰帷。\n才华落落清庙器，诗笔粲粲珊瑚枝。\n胸吞楚泽八九尽，气压巫峡羣山低。\n大峯联娟争媚妩，苍壁徙倚供游嬉。\n巴东巴峡古所重，作云作雨今胡为。\n有情飞鸢送迎客，无数棹歌来去时。\n昔日画图曾见者，何意忽此今逢兹。\n迩来丰碑在人口，已与流水争东驰。\n政用中和得大体，智出毫末非全施。\n不与英声流上国，已有诗卷传江湄。\n狼烽长閒士鼓腹，耕陇不见愁生眉。\n都门髣髴记分袂，蜀道修阻常支颐。\n持谒见公敢论旧，抚髀顾我清无缁。\n樽俎频开闲共话，歌讴聊与民同嘻。\n忽然晨旦往东壁，但见山月来峨嵋。\n行吟何独壮三峡，在处山林来乞诗。",
        "dynasty": "宋",
        "collection_info": null
    }
]