[
    {
        "uuid": "75c28e3d37b13088b0a556a56b32fceb",
        "title": "次韵庞茶使郫县塔",
        "author": "杨天惠",
        "content": "平生阅巨丽，兹塔咤何雄。\n因地如无地，平空不碍空。\n宁从佛土徙，几历劫灰穷。\n落趾鷄关北，明标玉垒东。\n经营本龙象，负輓僦烟虹。\n畚筑纔驱石，觚棱欻倚风。\n妙高分绝域，峻极倒中嵩。\n已幻花台巧，并规鹫岭嵷。\n仰窗平月殿，横级俯蛟宫。\n未觉诸天隔，惟看一气融。\n恒沙寸眸摄，多寡片心通。\n澒洞遗凡界，虚疏彻外幪。\n身边揖先圣，眼外洗尘雺。\n井直参连壤，秦开汉拓功。\n真乘对时出，休运与天崇。\n缔构虽人力，扶持亦化工。\n长生老西崦，诸葛死南隆。\n但了熏香灺，姑储㲲布筒。\n狂歌留白日，醉舞属冥鸿。\n莫漫百年事，空成一秃翁。",
        "dynasty": "宋",
        "collection_info": null
    },
    {
        "uuid": "e68ce0c25f3e1b499337548ab417e4b1",
        "title": "次韵吴帅题保福壁二首  其一",
        "author": "杨天惠",
        "content": "浄瓶犹贮近颁冰，拄杖还扶旧醉藤。\n遮莫簪花倩天女，未妨燕坐折谈僧。",
        "dynasty": "宋",
        "collection_info": null
    },
    {
        "uuid": "88e4cf71fff10d7ae26a830893f53b17",
        "title": "次韵吴帅题保福壁二首  其二",
        "author": "杨天惠",
        "content": "由来世谛即菩提，吾道元东祖自西。\n恰似苍圆好头相，可容破裂作阿梨。",
        "dynasty": "宋",
        "collection_info": null
    },
    {
        "uuid": "dfec775bc375eb1a31f01878174e512e",
        "title": "送孙正忠臣移成都小漕",
        "author": "杨天惠",
        "content": "升平芝菌效神奇，况乃贤豪用世资。\n人物熙宁中兴日，风流荆国适同时。\n起家便作三公客，乘传何为九折驰。\n少府但分新赐节，石渠犹借旧官仪。\n素心久辨经纶计，妙意前知遇合期。\n聊与西南成胜事，暂将清献续良规。\n桥横万里重开府，水接双流共去思。\n怊怅参卿无限意，道旁索笔强题诗。",
        "dynasty": "宋",
        "collection_info": null
    },
    {
        "uuid": "9e504227fac26c54131e9c10136a9686",
        "title": "多病简出偶成呈郫令张盘公大夫",
        "author": "杨天惠",
        "content": "相从一笑忘蹉跎，三过秋风锦水波。\n游子依人仰眉睫，令兄爱客费弦歌。\n思归仙鹤方惊露，欲起病鳬还避罗。\n共感乌纱能爱老，长长遮护两苍皤。",
        "dynasty": "宋",
        "collection_info": null
    },
    {
        "uuid": "b14a95646c0f5e31763a0d1d4f8d4521",
        "title": "温江县二瑞颂",
        "author": "杨天惠",
        "content": "于皇御极，百志惟叙。\n曰农而农，曰士而士。\n尔安乃宫，尔宁乃亩。\n恩诏数下，仁滂德膴。\n农饱以歌，士喜式舞。\n协气从之，祥嘏如雨。\n乃产嘉禾，以庆农扈。\n乃降甘露，以幸士子。\n其庆伊何，珠穗纷举。\n俾尔瓯窭，户有亿秭。\n其幸维何，云液醲湑。\n俾尔膏馥，濡及婴孺。\n维明明后，博临下土。\n相彼多禾，均此灵露。\n道拜稽首，诞告奔走。\n惠拜稽首，盱衡语语。\n敢献稗官，以赞蒙瞽。",
        "dynasty": "宋",
        "collection_info": null
    },
    {
        "uuid": "fdd29fde40b178080eadb4ef83ad62fa",
        "title": "次吕给事安昌岩避暑",
        "author": "杨天惠",
        "content": "恳乞鱼书得梓潼，曾司紫诰駮斜封。\n江山似解邀康乐，傅瑞时来访彦龙。",
        "dynasty": "宋",
        "collection_info": null
    },
    {
        "uuid": "fe414989184d552751841faa0134bdbc",
        "title": "句  其一",
        "author": "杨天惠",
        "content": "清凉洞裏无蚊蚋。",
        "dynasty": "宋",
        "collection_info": null
    },
    {
        "uuid": "761ab8d12a8ed7e4debcb6b232d371de",
        "title": "句  其二",
        "author": "杨天惠",
        "content": "鱼虾敢涴方池洁，蚊蚋谁禁胜地寒。",
        "dynasty": "宋",
        "collection_info": null
    },
    {
        "uuid": "1c2ebc76608eee277e4e3653b91dff79",
        "title": "句  其三",
        "author": "杨天惠",
        "content": "北郭云山接巴阆，东城雪水泻文龙。",
        "dynasty": "宋",
        "collection_info": null
    },
    {
        "uuid": "602bc3ed725c0f6b754f4cee2e026bdf",
        "title": "句  其四",
        "author": "杨天惠",
        "content": "道闻资水灵山高，仙人羽客时相遭。",
        "dynasty": "宋",
        "collection_info": null
    }
]