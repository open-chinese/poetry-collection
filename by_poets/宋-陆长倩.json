[
    {
        "uuid": "d5467e95a20c96eaa9071a2c6880914f",
        "title": "巾山广轩",
        "author": "陆长倩",
        "content": "凌虚云磴陟崔嵬，轩槛仍从绝顶开。\n邑屋万家迷向背，江流三面自萦迴。\n金山每恨波涛阻，星石曾登培塿来。\n为是会稽东部郡，不教更号小蓬莱。",
        "dynasty": "宋",
        "collection_info": null
    },
    {
        "uuid": "3b9d97debdb4888d18e21bf00abba2b7",
        "title": "游碧照庵  其一",
        "author": "陆长倩",
        "content": "松盖松幢引步高，跻攀终日自忘劳。\n寒泉澄澈新镕镜，华栋峥嵘下冠鳌。\n轩到嫩岚浓欲滴，庵依迭嶂势偏豪。\n双旌暮迫城闉去，止观回应羡毳袍。",
        "dynasty": "宋",
        "collection_info": null
    },
    {
        "uuid": "1d10adcbf04a1fa10b8ce70faf429b8d",
        "title": "游碧照庵  其二",
        "author": "陆长倩",
        "content": "平旦前驺出郡闉，松堤石磴自无尘。\n寒云明灭天开幙，霜草青红地展茵。\n灵剎迥非劳世境，凈庵常属悟空人。\n更怜万竹千杉色，不问严冬与早春。",
        "dynasty": "宋",
        "collection_info": null
    }
]