[
    {
        "title": "游泽山",
        "author": "汪翔龙",
        "content": "独俯空堂夜，无人境自宽。\n高风河影动，斜月竹身寒。\n潮海秋声阔，山林客梦安。\n坐来更几点，北斗挂阑干。",
        "dynasty": "宋",
        "collection_info": null
    },
    {
        "title": "访黄吏部不值",
        "author": "汪翔龙",
        "content": "一镜湖光半壁山，主人何往客来观。\n闲蝶自专花富贵，幽禽如语竹平安。\n烟云变化草木媚，日月往来天地宽。\n何当共整登临屐，更上崔嵬绝顶看。",
        "dynasty": "宋",
        "collection_info": null
    }
]