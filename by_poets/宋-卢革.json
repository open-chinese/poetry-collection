[
    {
        "uuid": "fb6e187ee9fdd1fa762964f1ad0d5955",
        "title": "送程给事知越州",
        "author": "卢革",
        "content": "金门人访竹林人，云向蓬莱驻画轮。\n百越江山初作主，五湖图史未生尘。\n劝耕定带斋船雨，卷白应留燕榭春。\n论道频年有虚席，抟风一击好收身。",
        "dynasty": "宋",
        "collection_info": null
    },
    {
        "uuid": "05e82b9da71f632874388b147b52e357",
        "title": "校书朱君示及园居胜概新篇一轴皆有标目辄成长调格诗奉纪清𨅛",
        "author": "卢革",
        "content": "姑苏右浙会，园榭森相望。\n之子脱名锁，自主无何乡。\n虚堂布遗经，周孔之文章。\n静斋播风雅，絃音日洋洋。\n吮毫濯曲溪，泚墨散芳塘。\n抱琴独登台，望山閒涉冈。\n钓渚阅游泳，竹路排青苍。\n亭幽小勺迥，红白相低昂。\n予此谢病归，旅吴岁月长。\n常闻君园胜，欲往两足僵。\n开缄味题咏，恍若披图详。\n吾闻玉川子，破屋洛之阳。\n东野废官守，止坐丛濑傍。\n岂如吾子乐，游息蔼有方。\n朝廷日清明，百官良弛张。\n子既难其进，论撰亦有光。\n退之谓子厚，穷久道益强。\n文辞烨垂后，将相未可当。\n穷愁乃着书，心志能浑刚。\n倘来奚足恤，令名期自将。",
        "dynasty": "宋",
        "collection_info": null
    },
    {
        "uuid": "fe03db9b5df3645093d903d08eb924c7",
        "title": "诗一首",
        "author": "卢革",
        "content": "迭嶂最惊目，排青隠星络。\n双溪颇醒心，激素出林薄。",
        "dynasty": "宋",
        "collection_info": null
    }
]