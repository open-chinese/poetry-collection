[
    {
        "uuid": "a32c5fd0d34a2893912d29d1ddaa7a58",
        "title": "和祖无择题袁州东湖卢肇石",
        "author": "任大中",
        "content": "宜阳刺史才，祖择之维杰。\n大旱雨一方，尽使焦枯活。\n公退趣尚深，水石探其绝。\n长江北岸林，唐有卢子发。\n曾居此林下，高把簪组脱。\n岁远成荒墟，佳名讵泯没。\n有石数尺长，犹是旧时物。\n况辱泥涂久，实有坚重节。\n择之渡水见，力为心惨切。\n万夫一呼聚，挠动雷声揭。\n地险若驱来，岩谷俱震裂。\n幽辅郡东河，脱得太华骨。\n白玉漏纤纹，雨频为澡刷。\n草蔓渐盘遶，柳绿密挥拂。\n润恐欲迸泉，怪亦有奥穴。\n安知无蛰龙，时见微云出。\n几因牵夜吟，帘晓捲残月。\n气暗逼人寒，蒙笼未若别。\n烟重风扫开，独立势突兀。\n苏武见单于，傲睨腰不折。\n人皆画将归，予笔恨麤拙。\n择之岂不贤，天涯避谗舌。\n对此忧足忘，我观未甚悦。\n不得见娲皇，愿天无破缺。",
        "dynasty": "宋",
        "collection_info": null
    },
    {
        "uuid": "33769538a2ff28f7170f0707c3b9bcc0",
        "title": "从清逸老人游西山夜宿翠岩联句",
        "author": "任大中",
        "content": "苍龙夭矫西北来，凿破明珠成碧岫。\n何人驾空起楼阁，地灵不敢藏余秀。\n镇窗云重衣巾润，梳木风清肌骨透。\n任客来一夜与僧谈，气觉浩然充宇宙。",
        "dynasty": "宋",
        "collection_info": null
    },
    {
        "uuid": "c13e9776325492a7a0fe6bc69f7e3b3f",
        "title": "绝句",
        "author": "任大中",
        "content": "莫管流年一掷梭，花前对酒且高歌。\n命中若有终须有，到底无时不奈何。",
        "dynasty": "宋",
        "collection_info": null
    },
    {
        "uuid": "f7b063802aaee74f2009fc688f0e9360",
        "title": "送永倅周茂叔还濂溪",
        "author": "任大中",
        "content": "君去何人最泪流，老翁身独宿南州。\n随君不及秋来雁，直到潇湘水尽头。",
        "dynasty": "宋",
        "collection_info": null
    }
]