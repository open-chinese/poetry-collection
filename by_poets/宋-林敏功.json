[
    {
        "title": "春日有怀",
        "author": "林敏功",
        "content": "风高收雨急，日薄过窗微。\n梅萼初迎腊，春溪欲染衣。\n形容今日是，游衍昔人非。\n节物关愁者，归鸿正北飞。",
        "dynasty": "宋",
        "collection_info": null
    },
    {
        "title": "书吴熙老醉杜甫像",
        "author": "林敏功",
        "content": "清晨出寻酒家门，蹇馿破帽衣悬鹑。\n年年碧鸡坊下路，野梅官柳惯寻春。\n酒钱有无俱醉倒，改罢新诗留腹稿。\n儿童拍手遮路衢，拾遗笑倩旁人扶。\n百年风雅前无古，沈宋曹刘安足数。\n后来一字人难补，君莫笑渠作诗苦。",
        "dynasty": "宋",
        "collection_info": null
    },
    {
        "title": "题薛彦海墨竹",
        "author": "林敏功",
        "content": "修竹尝连林，谁復访清秀。\n妙手拂素壁，直节乃一□。\n□□别孤芳，妙舞欺长袖。\n隻影媚澄潭，清风在中溜。\n山中岁言迈，慰我聊邂逅。\n臃肿门前樗，软弱常□茂。\n固无斧斤厄，每犯霜雪叩。\n谁知彼樗肥，不如此君瘦。",
        "dynasty": "宋",
        "collection_info": null
    },
    {
        "title": "子瞻画扇",
        "author": "林敏功",
        "content": "夫子江湖客，毫端託渺茫。\n攒峰埋暮雨，古树困天霜。\n偪侧余僧舍，溟蒙失雁行。\n生死随化尽，此意独难忘。",
        "dynasty": "宋",
        "collection_info": null
    },
    {
        "title": "绝句",
        "author": "林敏功",
        "content": "君心恨不走天涯，不比衰翁只恋家。\n最是横塘黄叶路，今年无伴折梅花。",
        "dynasty": "宋",
        "collection_info": null
    },
    {
        "title": "德章寺",
        "author": "林敏功",
        "content": "我行蕲州城，东望黄梅山。\n谓言一驿地，何时可跻攀。\n今日復何日，篮舆到山间。\n林开德章寺，岫幌青云关。",
        "dynasty": "宋",
        "collection_info": null
    },
    {
        "title": "与刘羲仲检讨别后有怀",
        "author": "林敏功",
        "content": "檠灯耿夜窗，夜雨欲达晨。\n寒鸡催晓色，结束征车轮。\n车行马上霜，送子西入秦。\n二年绝廪禄，此去当通津。\n人生萍托水，相遇即相亲。\n况我与夫子，恩意踰天伦。\n屈指十日别，今君千里人。\n关山行役劳，欲雪风怒嗔。\n投身声利区，纳足冠盖尘。\n铜墨不须叹，君心知爱民。\n岁晚勿滞留，归及江南春。",
        "dynasty": "宋",
        "collection_info": null
    },
    {
        "title": "赠赵正之",
        "author": "林敏功",
        "content": "君为稻田官，君非力田科。\n我令耕田夫，为君奏田歌。\n南亩茨粱稼，东郊烟雨蓑。\n田家不作苦，奈此岁暮何。\n悯悯望有年，一失成蹉跎。\n立苗非不疏，稊稗常苦多。\n小人剥良善，蓬蒿贱嘉禾。\n去恶藉老农，芟夷戒骈罗。\n夫君邦之彦，妙年加切磋。\n治国与治身，此道终靡他。\n人心不相远，如以斧伐柯。\n愿君日显荣，吾言期不磨。",
        "dynasty": "宋",
        "collection_info": null
    },
    {
        "title": "句  其一",
        "author": "林敏功",
        "content": "尝忆他年接绪余，饶三落托我迂疏。\n溪桥几换风前柳，僧壁今留醉后书。",
        "dynasty": "宋",
        "collection_info": null
    },
    {
        "title": "句  其二",
        "author": "林敏功",
        "content": "心逐片云闲。",
        "dynasty": "宋",
        "collection_info": null
    },
    {
        "title": "句  其三",
        "author": "林敏功",
        "content": "路寻流水远。",
        "dynasty": "宋",
        "collection_info": null
    },
    {
        "title": "句  其四",
        "author": "林敏功",
        "content": "竹閒初折半斜枝。",
        "dynasty": "宋",
        "collection_info": null
    },
    {
        "title": "句  其五",
        "author": "林敏功",
        "content": "近方薝卜黄，远比茉莉小。",
        "dynasty": "宋",
        "collection_info": null
    },
    {
        "title": "无题",
        "author": "林敏功",
        "content": "琵琶起舞换新声，总是关山旧客情。\n撩乱边愁弹不尽，高高秋月照长城。",
        "dynasty": "宋",
        "collection_info": null
    }
]