[
    {
        "uuid": "c2a716303b53048219e1aee10969cb5e",
        "title": "重建神秀楼追和忠定公韵",
        "author": "赵汝遇",
        "content": "峨峨城南楼，缔创知几时。\n楼前中津水，潮来復潮归。\n眷此云海区，襟带东西溪。\n图牒考往事，杳杳孤鸿飞。\n传闻昔芜城，陋若枳棘篱。\n鼎新頼宗衮，欲与千年期。\n纪事属东莱，字字皆吾师。\n甲子甫一周，孙枝继成规。\n壁垒访遗蹟，阑干纳余晖。\n农隙既閒暇，溟波日平夷。\n班春布宽大，谕俗无浇漓。\n乔木有世臣，惟有乃似之。\n此段信奇事，今昨何是非。\n指顾旧观还，略不烦文移。\n落成当元夜，月华流客衣。\n前作信高韵，新篇实英词。\n却笑岘山语，登临何足悲。",
        "dynasty": "宋",
        "collection_info": null
    }
]