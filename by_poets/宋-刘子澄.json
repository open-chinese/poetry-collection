[
    {
        "title": "憩南台寺",
        "author": "刘子澄",
        "content": "居尘等出家，涉世类行脚。\n岳灵招我隠，雨止云亦阁。\n干坤锦囊收，风月麈柄握。\n众鸟各自鸣，岂碍冲霄鹤。",
        "dynasty": "宋",
        "collection_info": null
    },
    {
        "title": "蒙泉行呈张敬父",
        "author": "刘子澄",
        "content": "玉龙蟠向荆山麓，喷起双泉冰雪瀑。\n琮琤万古作寒鸣，冷浸一山浑是玉。\n泉旁树老亦如龙，泉根石濯玛瑙红。\n更有金莲吐泉底，历历星在银潢中。\n池光六月如霜洗，蓝桥倒影壶天裏。\n流下人间灌稻畦，岁岁家家饭云子。\n我行荆州见山少，忽对林泉如久要。\n张侯引我飞羽觞，劝我为泉开一笑。\n我歌数语泉应闻，兹山古号荆州门。\n英雄过者心在鹿，安得泉声到耳根。\n曹瞒疾驰玄德惧，潘璋设伏云长怒。\n早知成败等丘墟，悔不解鞍学巢父。\n英雄何在水长流，阅尽英雄过未休。\n今日为侯泉上醉，明朝西指鹿门游。",
        "dynasty": "宋",
        "collection_info": null
    },
    {
        "title": "枞阳出陆",
        "author": "刘子澄",
        "content": "浮家无定日，仕在水云乡。\n棹别洞庭月，帆迎赤壁霜。\n早寒裘代葛，多病药充粮。\n明日枞阳客，征鞍去路长。",
        "dynasty": "宋",
        "collection_info": null
    },
    {
        "title": "过鸿宿洲",
        "author": "刘子澄",
        "content": "洲名号鸿宿，流徙合来居。\n淮郡侵江密，人烟罩水疎。\n无山供笛竹，有港便罾鱼。\n壮士休营业，功成返故庐。",
        "dynasty": "宋",
        "collection_info": null
    },
    {
        "title": "游石门县层山流杯亭观卓锡泉",
        "author": "刘子澄",
        "content": "寺惟泉最古，有咏载州图。\n几度流觞了，长如卓锡初。\n楚山闽老住，隋柏宋朝枯。\n雨后人耕急，荒冈带月锄。",
        "dynasty": "宋",
        "collection_info": null
    },
    {
        "title": "董宰见和用韵留别",
        "author": "刘子澄",
        "content": "谩辱君相送，我行非壮图。\n客程来又去，人事久如初。\n句淡僧能和，泉灵旱不枯。\n升高莫怨险，世路尔能锄。",
        "dynasty": "宋",
        "collection_info": null
    },
    {
        "title": "武陵别任年魁",
        "author": "刘子澄",
        "content": "诏书应在道，君但趣行装。\n去棹乘桃涨，朝衣带芷香。\n归斋寻旧话，上殿拜新皇。\n论事依经好，平迁是玉堂。",
        "dynasty": "宋",
        "collection_info": null
    },
    {
        "title": "寿星寺江湖伟观",
        "author": "刘子澄",
        "content": "岂不近京都，红尘此地无。\n吴山青似越，江水白于湖。\n天接帆边海，烟生树外晡。\n危栏僧共倚，莫恨旅怀孤。",
        "dynasty": "宋",
        "collection_info": null
    },
    {
        "title": "会真观水帘",
        "author": "刘子澄",
        "content": "观近朱陵萃列真，烟霞虽僻境长春。\n若非火府炼神处，安用水帘遮世尘。\n古像着灵多是石，补钟留迹似非人。\n寻源亦有桃花涧，莫是山山可避秦。",
        "dynasty": "宋",
        "collection_info": null
    },
    {
        "title": "厉漕饮别海棠下索诗  其一",
        "author": "刘子澄",
        "content": "天然翠袖隠丰肌，好是胭脂未透时。\n夜睡无香供蝶梦，晨粧有恨只鶑知。\n坡仙具眼犹烧烛，子美多情却欠诗。\n料得锦城花正好，怨公底事访春迟。",
        "dynasty": "宋",
        "collection_info": null
    },
    {
        "title": "厉漕饮别海棠下索诗  其二",
        "author": "刘子澄",
        "content": "着雨胭脂沁玉肌，绝疑妃子醉眠时。\n未邀佳客閒来赏，已怪游蜂早得知。\n烧烛不妨循故事，卷纱何惜赋新诗。\n羡君立就花前句，我欲赓吟思苦迟。",
        "dynasty": "宋",
        "collection_info": null
    },
    {
        "title": "云峰寺诗",
        "author": "刘子澄",
        "content": "治水神书在此祁，溪名犹似念胼胝。\n当时民垫頼谁力，今日地平惟佛祠。\n泉出玉床疏作乳，火生丹窖结成芝。\n云峰自有樵人径，岣嵝寻碑误退之。",
        "dynasty": "宋",
        "collection_info": null
    },
    {
        "title": "游岳麓宫抱黄洞",
        "author": "刘子澄",
        "content": "连天七十二云屏，真境先于翠麓呈。\n洞发金光丹气结，泉疏乳白玉华生。\n江心雁影重临字，谷口禽呼自答名。\n閒步不教方外觉，破烟双鹤已来迎。",
        "dynasty": "宋",
        "collection_info": null
    },
    {
        "title": "云中寺",
        "author": "刘子澄",
        "content": "地僻层云岿古禅，我来访古尚依然。\n越人重见流觞水，隋剎犹存卓锡泉。\n石罅遗题思往蹟，岩隈纪事忆前贤。\n可人不为时摩拂，朝暮青山一抹烟。",
        "dynasty": "宋",
        "collection_info": null
    },
    {
        "title": "登祝融宿上封寺诗",
        "author": "刘子澄",
        "content": "祝融尊与岱宗齐，仙境今容佛屋依。\n晓揖日轮知海窄，夜扪星轸觉天低。\n风高殿悉杉为瓦，云冷僧常绵作衣。\n莫剪光天坛下草，时巡要秣六龙嘶。",
        "dynasty": "宋",
        "collection_info": null
    },
    {
        "title": "江陵逢黄虚舟",
        "author": "刘子澄",
        "content": "山谷机忘似白鸥，有孙今復号虚舟。\n信风为棹先开浪，与月同舱不载愁。\n吟就自将歌欵乃，醉时宁逐境漂流。\n干坤等是虚舟尔，只好和诗莫带休。",
        "dynasty": "宋",
        "collection_info": null
    },
    {
        "title": "和张功曹清明之什",
        "author": "刘子澄",
        "content": "兰江无物可关情，春去春来感亦生。\n流水几番供禊事，新烟两度过清明。\n念乡鹃泪和花滴，怀友鶑肠学柳萦。\n读遍离骚诗自慰，世间无地不蛮荆。",
        "dynasty": "宋",
        "collection_info": null
    },
    {
        "title": "和贾秋壑南楼韵",
        "author": "刘子澄",
        "content": "大别矶头江汉合，烟波堪咏亦堪图。\n山标禹贡他州有，水列周南到处无。\n鹤外声来蕲笛远，鸿边影落楚帆孤。\n登临此地陪秋壑，收拾干坤寘玉壶。",
        "dynasty": "宋",
        "collection_info": null
    },
    {
        "title": "过金陵总卿吴履斋以诗赠别用谢",
        "author": "刘子澄",
        "content": "六朝三百有余期，不满诗人一皱眉。\n只有燕迷新巷陌，更无凤集古台基。\n兵于史传多陈迹，酒与江山是己知。\n仆指长淮又西去，舆图向后更谁披。",
        "dynasty": "宋",
        "collection_info": null
    },
    {
        "title": "哭赵南仲",
        "author": "刘子澄",
        "content": "功名翻覆等南柯，云掩新阡长薜萝。\n千载只凭公论去，百年无奈世情何。\n高光时节经营易，晋宋人才隠逸多。\n入汴老宾犹坐谪，余生只合理烟蓑。",
        "dynasty": "宋",
        "collection_info": null
    },
    {
        "title": "过洞庭",
        "author": "刘子澄",
        "content": "波神有兆报平安，半日重湖度不难。\n隻艇泝洄风浪息，单包就谪水云宽。\n晓烟不隔渔歌过，秋月还同画轴看。\n摆脱尘缘天借便，嶷云深处养神丹。",
        "dynasty": "宋",
        "collection_info": null
    },
    {
        "title": "会饮西湖闻黄浦捷用余制干韵",
        "author": "刘子澄",
        "content": "湖边重度夏，风物恍如初。\n竹喜儿孙密，花怜姊妹疎。\n小舟逢寺泊，淡句欠僧书。\n此乐何从得，淮堧报贼除。",
        "dynasty": "宋",
        "collection_info": null
    },
    {
        "title": "澧州群贤堂记并歌  其一",
        "author": "刘子澄",
        "content": "主辱兮忘家，国安兮亲宁。\n奈何有躯兮而焉自形，宁陨绝兮无生。\n望苍穹兮痛彻，君精诚兮为列星。",
        "dynasty": "宋",
        "collection_info": null
    },
    {
        "title": "澧州群贤堂记并歌  其二",
        "author": "刘子澄",
        "content": "蕙肴兮椒浆，历芳芜兮荐君堂。\n君不来兮予愁，渺贝宫兮谁留。\n高丘之人兮为君妬，聊澧浦兮消遥。",
        "dynasty": "宋",
        "collection_info": null
    },
    {
        "title": "澧州群贤堂记并歌  其三",
        "author": "刘子澄",
        "content": "熠耀兮高明，读经兮漱芳。\n仕不辰兮经以不信，蹇道直兮难行。\n人心险兮剑戟，公归来兮故乡。",
        "dynasty": "宋",
        "collection_info": null
    },
    {
        "title": "澧州群贤堂记并歌  其四",
        "author": "刘子澄",
        "content": "阴凝阳兮血涂野，臣力微兮肝胆怒。\n睨阶庭兮激诸子，往间道兮戴盟主。\n陈志诚兮冠期举，事危就兮天弗假。\n天高兮苍苍，君柰何兮归来双。",
        "dynasty": "宋",
        "collection_info": null
    },
    {
        "title": "澧州群贤堂记并歌  其五",
        "author": "刘子澄",
        "content": "兰之江兮有洲，环堵兮兰幽。\n胡独微兮台阁，留不归兮焉求。\n咏歌兮卒岁，名与兮江流。",
        "dynasty": "宋",
        "collection_info": null
    },
    {
        "title": "澧州群贤堂记并歌  其六",
        "author": "刘子澄",
        "content": "酌水兮澧清，酹月兮洞庭。\n公读书兮湖上堂，波涛卷兮胸中甲兵。\n浩然兮长在，烟水兮茫茫。",
        "dynasty": "宋",
        "collection_info": null
    },
    {
        "title": "澧州群贤堂记并歌  其七",
        "author": "刘子澄",
        "content": "鹤书贲兮林丘，假截径兮予羞。\n曳杖兮长歌，清风宾兮明月友。\n云山兮未改，羌何日兮公游。",
        "dynasty": "宋",
        "collection_info": null
    },
    {
        "title": "游层岩",
        "author": "刘子澄",
        "content": "一层云结一层巅，贯腹成溪异物潜。\n仙乐万悬钟有乳，洞门百折水为帘。\n崖碑藓暗瑰辞缺，石栈苔阑羽卫严。\n我欲通天刳绝顶，倒飞明月浴寒蟾。",
        "dynasty": "宋",
        "collection_info": null
    },
    {
        "title": "读书台",
        "author": "刘子澄",
        "content": "安乡古下邑，公偶混迹居。\n编茅阅古今，清澄涔澧潴。\n波涛入胸中，万甲时卷舒。\n坐吞八九泽，去作宋真儒。\n西师出绪余，胆已寒毡庐。\n军中但歌范，谁识旧陶朱。\n大贤方穷时，隠忧在江湖。\n功成等糟粕，况復堂上书。\n我来拜遗像，悲风生黄垆。\n公今倘无死，此地正堪娱。",
        "dynasty": "宋",
        "collection_info": null
    },
    {
        "title": "句  其一",
        "author": "刘子澄",
        "content": "世间此物多为马，宝剑还宜出上方。",
        "dynasty": "宋",
        "collection_info": null
    },
    {
        "title": "句  其二",
        "author": "刘子澄",
        "content": "自怪神仙骑白凤，不教天地点青蝇。",
        "dynasty": "宋",
        "collection_info": null
    }
]