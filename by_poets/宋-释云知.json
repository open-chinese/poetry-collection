[
    {
        "title": "邺公庵歌",
        "author": "释云知",
        "content": "呼猿涧西藏石笋，丹桂苍松达鹫岭。\n几年陈迹绝纤埃，一旦佳名同清景。\n山家时喜来五马，相携款曲空岩下。\n遂许诛茅结小庵，异日功成伴潇洒。\n庵成可以资静观，目前直见江湖宽。\n邺公政简每频到，试茶笑傲浮云端。\n物外似忘轩冕贵，此中深得林泉意。\n野人陪着病维摩，游息自同方丈地。\n芳猷从此流千载，且得而今光胜概。",
        "dynasty": "宋",
        "collection_info": null
    }
]