[
    {
        "uuid": "041621026f978094a5f44e0ff8e8cf2f",
        "title": "和运使学士浣花亭",
        "author": "葛琳",
        "content": "井络西南区，成都号佳丽。\n锦城十里外，景物居然异。\n傍萦浣花溪，中开布金地。\n杜宅岿遗址，任祠载经祀。\n自昔岁一游，有亭久摧废。\n将期泛舟会，先此留旌骑。\n弗基矧肯构，后人莫予嗣。\n冠盖或戾止，风雨亡所庇。\n我公至之初，行乐徇人意。\n柅车集宾组，幕天陈燕器。\n苟弗谋高明，胡为革偷敝。\n鸠工度材用，奢俭求中制。\n举从县官给，下靡秋毫费。\n巍然大厦成，甚于折枝易。\n藩条息偃暇，时律清和际。\n落成及休辰，夙驾忻重诣。\n羣嬉逐使毂，杂处同蚕市。\n栋宇美可观，席筵陈有次。\n芳樽既罢撤，綵舲爰登憩。\n夹岸布缇帟，中流喧鼓吹。\n泝沿烟霭间，禽鸟共翔戏。\n都人与士女，迭足连帷被。\n弄珠疑汉曲，浮觞均洛禊。\n晻晻日将暮，熙熙众皆醉。\n怳入武陵源，却返尘寰世。\n自是毕遨赏，始復专民事。\n农耕士就学，商贩工居肆。\n蜀邦生齿繁，衣食良囏匮。\n三时急耕播，寸壤无遗弃。\n兹焉俾暇逸，所以慰勤瘁。\n上頼天子心，慎重坤维寄。\n既择迩臣德，来秉诸侯瑞。\n且命太史贤，出揽清澄辔。\n第务广教育，孜孜布仁惠。\n匪图极聚敛，规规奉邦计。\n和气斯涵濡，羣生皆茂遂。\n乃跻富寿域，共乐升平治。\n不才备属僚，罔补公家利。\n荫宇幸焉依，雅声惭善继。\n愿比召南篇，永歌棠蔽芾。",
        "dynasty": "宋",
        "collection_info": null
    }
]