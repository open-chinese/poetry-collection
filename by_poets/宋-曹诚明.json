[
    {
        "uuid": "21de167f882918318bb9d106d3389c5a",
        "title": "游大涤",
        "author": "曹诚明",
        "content": "天风吹我来洞天，青山九折溪迴环。\n金堂玉室在何处，天坛石洞余千年。\n凤鸣朝阳凡鸟息，猿啼夜月空林寒。\n万仞云开涌翠壁，六月秋生飞玉泉。\n振衣长歌登绝顶，俯视浮世纤尘閒。\n吟成一笑欲飞去，千岩万壑生云烟。",
        "dynasty": "宋",
        "collection_info": null
    },
    {
        "uuid": "814c8177705b94c85272b26f739904ae",
        "title": "大涤洞天留题",
        "author": "曹诚明",
        "content": "好风吹我来洞天，云山九折相回旋。\n苍虬绾结锁清润，翠蛟飞舞鸣潺湲。\n一从大涤豁心目，披蒙蹑径登来贤。\n栖真亭结翠微顶，临风一啸卑尘寰。\n凤鸣晓霭群籁息，龙眠夜月山云连。\n双台迭翠锁空洞，危峰屹柱崭苍烟。\n金堂玉室亘万古，兰林蕙帐余千年。\n三更雨滴傍檐石，六月秋生飞玉泉。\n瀹泉烹玉隽余味，但觉两腋如飞仙。",
        "dynasty": "宋",
        "collection_info": null
    }
]