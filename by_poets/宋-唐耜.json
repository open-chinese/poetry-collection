[
    {
        "title": "题巫山神女庙",
        "author": "唐耜",
        "content": "楚泽隠巫山，翠壁开鸿蒙。\n万流束长峡，怒浪日簸舂。\n朝晖澹高唐，岩阿閟彤宫。\n罘罳散烟雾，荣光绕长虹。\n恭闻云华君，少阴体冲融。\n受道紫清阙，飞化凌三空。\n徜徉江海上，千骑驰苍龙。\n羽节回天津，央央弭层峰。\n悽恻下土人，昏垫无所容。\n宝书授神禹，百灵倏奔从。\n蛟螭委鞭策，山川奠西东。\n九州免为鱼，遂成万世功。\n嗟余晚闻道，蓬心蔽倥侗。\n维舟垂崖边，再拜望遗踪。\n嶙峋山头石，云衣尚溶溶。\n缥缈玉瑛台，如在指顾中。\n童律不可问，至言谁击蒙。\n仰首天坛下，松柏悲回首。",
        "dynasty": "宋",
        "collection_info": null
    }
]