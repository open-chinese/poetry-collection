[
    {
        "title": "山行",
        "author": "赵立",
        "content": "爱杀潇湘境，山行知几重。\n风清秋思重，云淡晓阴浓。\n隔水时呼艇，经崖自策筇。\n岩扃聊问讯，把酒欠从容。",
        "dynasty": "宋",
        "collection_info": null
    },
    {
        "title": "飞狐",
        "author": "赵立",
        "content": "舞毒山中夸巨蟒，问经岩下化灵狐。\n不知昨夜飞鸣处，曾报溪翁到此无。",
        "dynasty": "宋",
        "collection_info": null
    },
    {
        "title": "山谷碑",
        "author": "赵立",
        "content": "长记儿童膝下时，便闻山谷澹岩诗。\n江湖老矣潇湘过，始得摩挲石罅碑。",
        "dynasty": "宋",
        "collection_info": null
    },
    {
        "title": "雷神碑",
        "author": "赵立",
        "content": "此洞当年本祀雷，栋梁见我忽倾摧。\n寺僧为报山灵说，不用惊疑俗客来。",
        "dynasty": "宋",
        "collection_info": null
    },
    {
        "title": "丹鑪药臼",
        "author": "赵立",
        "content": "岩中二子已飞仙，药臼丹鑪尚俨然。\n无奈故乡心正切，末由此地结清缘。",
        "dynasty": "宋",
        "collection_info": null
    },
    {
        "title": "石井",
        "author": "赵立",
        "content": "酌泉石井喜无涯，喜与贪泉隔岭西。\n况有中秋明夜月，轻舟同载下浯溪。",
        "dynasty": "宋",
        "collection_info": null
    }
]