[
    {
        "title": "和潘良贵题明州三江亭韵",
        "author": "陈栖筠",
        "content": "红尘一点不相侵，下瞰澄江几万寻。\n地接海潮分鼎足，檐飞凤翼峙天心。\n三山有路云收幕，午夜无风月涌金。\n欲识龚黄报新政，满城争唱使君吟。",
        "dynasty": "宋",
        "collection_info": null
    },
    {
        "title": "赠泊宅翁方勺",
        "author": "陈栖筠",
        "content": "学道悠悠未见功，敢云凡质有仙风。\n他年一钵江湖去，先向苕溪访葛洪。",
        "dynasty": "宋",
        "collection_info": null
    }
]