[
    {
        "uuid": "386d4875a66884e7d5fb5522d23c0f20",
        "title": "岳王墓",
        "author": "林泳",
        "content": "天意只如此，将军足可伤。\n忠无身报主，冤有骨封王。\n苔雨楼墙暗，花风庙路香。\n沉思百年事，挥泪洒斜阳。",
        "dynasty": "宋",
        "collection_info": null
    },
    {
        "uuid": "232aaaca0f2ed491854fc142e21713c6",
        "title": "白头吟",
        "author": "林泳",
        "content": "弹却眼中泪，自唱白头吟。\n借君向时耳，明妾今朝心。\n身苦尚可忍，心苦不可禁。\n妾心似妾镜，对景长相寻。\n君心似君琴，转手成别音。\n失身妾命薄，轻身妾恨深。\n再唱白头吟，击碎青玉簪。",
        "dynasty": "宋",
        "collection_info": null
    },
    {
        "uuid": "e8334bf7705cb561c9c392f1089a2a9b",
        "title": "刘直夫之入道今復逢衣余饮之酒",
        "author": "林泳",
        "content": "脱了紫霞衣，琴书欲傍谁。\n焚香懒持咒，衔袖旋吟诗。\n无本穷应悔，知章梦已迟。\n梅寒不堪折，斗酒谩浇之。",
        "dynasty": "宋",
        "collection_info": null
    },
    {
        "uuid": "f26d3f739e2a863f80b2157a8b0bab17",
        "title": "蔬餐",
        "author": "林泳",
        "content": "山人藜苋惯枯肠，上顿时凭般若汤。\n折项葫芦初熟美，着毛萝卜久煨香。\n炊粱剪韭贫聊办，煮餠浇葱病未尝。\n晦叔十斋从客笑，空房巾钵似支郎。",
        "dynasty": "宋",
        "collection_info": null
    },
    {
        "uuid": "9e78c9ca47eebbbf88ab9da78d48bf19",
        "title": "宿囊山怀坚师",
        "author": "林泳",
        "content": "伏虎岩头向上层，袈裟几度忆同登。\n薜荔石屋应无恙，风雨谁明彻夜灯。",
        "dynasty": "宋",
        "collection_info": null
    },
    {
        "uuid": "cbe5b49f986a1ae92e7c4dfc9e6cbf6a",
        "title": "赠俞竹心",
        "author": "林泳",
        "content": "避雨君平肆，相亲一笑边。\n我歌大司命，君说小行年。\n倾盖多豪贵，掀帘半醉眠。\n自言谋竹隠，聊觅印山钱。",
        "dynasty": "宋",
        "collection_info": null
    },
    {
        "uuid": "0ffe1711259a4f87d0935fb126e5b1cd",
        "title": "宿赤岸寄太初弟",
        "author": "林泳",
        "content": "橘树绕溪边，人家一簇烟。\n急滩听似雨，低阁坐如船。\n远客思亲语，痴儿望叔怜。\n愁来吟未了，灯火已催眠。",
        "dynasty": "宋",
        "collection_info": null
    },
    {
        "uuid": "37395fb690dcb6debd5e86fc286b9b7b",
        "title": "扬州杂诗  其一",
        "author": "林泳",
        "content": "落日吟诗望戍楼，烟花空忆古扬州。\n开明桥下千家市，但见朝朝挂髑髅。",
        "dynasty": "宋",
        "collection_info": null
    },
    {
        "uuid": "0c76ee404e29a930e7c227a9c53661a6",
        "title": "扬州杂诗  其二",
        "author": "林泳",
        "content": "角声吹月上城头，薄酒千杯不疗愁。\n要觅当年杜书记，栀灯数朵竹西楼。",
        "dynasty": "宋",
        "collection_info": null
    },
    {
        "uuid": "f83297fd4217f136e8237a67ef350718",
        "title": "扬州杂诗  其三",
        "author": "林泳",
        "content": "雄勇将军赴上流，三千选士一时休。\n营中妇女支官料，犹道儿郎在鄂州。",
        "dynasty": "宋",
        "collection_info": null
    },
    {
        "uuid": "d88422a16e25d0607b1430d8039f8740",
        "title": "建溪道间  其一",
        "author": "林泳",
        "content": "白鹭沙头犊子眠，隔溪茅屋起炊烟。\n渔翁半醉斜阳裏，𣡬了柴门下钓船。",
        "dynasty": "宋",
        "collection_info": null
    },
    {
        "uuid": "88a04e6670e5ffad6624c639ef07ef59",
        "title": "建溪道间  其二",
        "author": "林泳",
        "content": "三两渔舟竹影中，山禽相对咔晴风。\n小桥落日无人处，一树桃花照水红。",
        "dynasty": "宋",
        "collection_info": null
    },
    {
        "uuid": "e970708845344bfed8ac7dde6e003f2c",
        "title": "寄题涉趣园",
        "author": "林泳",
        "content": "园中日涉趣云何，未老归来气亦豪。\n还有郡人携斗酒，可无社客着方袍。\n诗如信笔真难到，琴不安絃更自高。\n办取白头猿鹤畔，莫教松菊只归陶。",
        "dynasty": "宋",
        "collection_info": null
    },
    {
        "uuid": "c205a82f9896a48033618ae937dbb46c",
        "title": "咏尘",
        "author": "林泳",
        "content": "野马相吹生不尽，海犀能辟语成空。\n高埋旗鼓无边黑，暗染衣冠日下红。\n宁可濯缨歌浊水，莫教举扇障西风。\n浑无一点仙家殿，应在三韩漂渺中。",
        "dynasty": "宋",
        "collection_info": null
    },
    {
        "uuid": "1ee353b0d6f551141c5c8a9611dc98ba",
        "title": "西湖无水",
        "author": "林泳",
        "content": "红云赤日煮清澜，涸蜯枯鱼不忍看。\n佛老因言沧海变，诗人曾赋洞庭干。\n弄船渡子愁归去，枕鼓雷官唤醒难。\n谩道天仙司下土，绿章几度祝星坛。",
        "dynasty": "宋",
        "collection_info": null
    },
    {
        "uuid": "95f3518eaf572b193bdc6c729545d9ab",
        "title": "白莲  其一",
        "author": "林泳",
        "content": "西湖万景惹诗狂，爱此孤高压众芳。\n大士化身衣未解，西施浄面镜慵粧。\n岁寒却有花堪比，水种应无草敢香。\n茉莉素馨方用事，鼻参眼入细平章。",
        "dynasty": "宋",
        "collection_info": null
    },
    {
        "uuid": "9f6e0129a7fdd052011a290ce8fe261b",
        "title": "白莲  其二",
        "author": "林泳",
        "content": "泰华仙根不染尘，一枝冷淡种尤真。\n俗缘梦断承妃步，色相空来坐佛身。\n凈比禅心月上女，粧羞丽质水边人。\n纻袍羽扇吟相对，笑杀思王赋洛神。",
        "dynasty": "宋",
        "collection_info": null
    },
    {
        "uuid": "2ea83b5eed6c39c598d82f092a4e7b7c",
        "title": "澹津园看梅",
        "author": "林泳",
        "content": "三嗅清香水月边，冷然着我玉虚天。\n何须白雪黄芽诀，只服梅花也解仙。",
        "dynasty": "宋",
        "collection_info": null
    },
    {
        "uuid": "4c6a0ee373e7a55c8e20286db48aba34",
        "title": "仙都白鹿歌",
        "author": "林泳",
        "content": "山中白鹿老而灵，有客有客占鹿鸣。\n我寻石门不知处，道人出洞欢相迎。\n修行无力有我相，不应信息令渠惊。\n吁嗟至人离诸有，一切相自有心生。\n桃源意行花两岸，山阴兴尽雪三更。\n道人道人苦多事，尔自采药渠食萍。\n白云满洞不须扫，客去客来云无情。\n我闻神仙游处白鹤叫，试听夜半空中声。",
        "dynasty": "宋",
        "collection_info": null
    },
    {
        "uuid": "b67a2ef9c6181e8d6e0cbed35ad60d0d",
        "title": "春燕",
        "author": "林泳",
        "content": "鹊结巢随太岁移，蜂分房占吉时飞。\n好将说与青台史，社日祇凭燕子归。",
        "dynasty": "宋",
        "collection_info": null
    },
    {
        "uuid": "7a909fceb2eab48329a2409f4e2cc236",
        "title": "题进道西楼",
        "author": "林泳",
        "content": "买屋西楼好，诗中着卧龙。\n青山相对处，黄檗最高峯。\n小尽容书画，低犹俯竹松。\n市声不到耳，惊梦是邻钟。",
        "dynasty": "宋",
        "collection_info": null
    },
    {
        "uuid": "d034a6f82b40e344f6ef2c03d4591f63",
        "title": "题百五叔自得斋壁",
        "author": "林泳",
        "content": "矮屋匡床两鬓皤，逍遥委顺奈吾何。\n三千世界醉乡大，十二时中静坐多。\n疎懒对人如素隠，等闲出语似禅和。\n便须敕断子平事，来伴溪翁安乐窝。",
        "dynasty": "宋",
        "collection_info": null
    },
    {
        "uuid": "bfd134a34f47dbc664270c02482910b1",
        "title": "吴江小寺",
        "author": "林泳",
        "content": "当门苔石草毵毵，傍水低墙树两三。\n邂逅老胡闻好语，禅还不识字人参。",
        "dynasty": "宋",
        "collection_info": null
    },
    {
        "uuid": "131084be1b25e36b4b9963737ac76a46",
        "title": "杂述",
        "author": "林泳",
        "content": "俗士心胸塞，高人眼目醒。\n罗浮夜半日，南极海中星。\n观心无别法，问梦有前人。\n夜或长于夜，身还外此身。\n万种由心造，千灵并我生。\n病中闻蚁斗，悟处喜馿鸣。\n天因断鳌立，人共倮虫生。\n积气元无物，含灵总有情。\n坏衲归杜窖，还舟上玉天。\n莫疑佛富贵，不信鬼神仙。\n功名祇可笑，时命偶相当。\n鸡豕能为帝，蚍蜉亦有王。\n色界真魔界，仙乡半醉乡。\n错寻醒酒石，痴觅返魂香。\n生白灵观妙，飞玄隠韵奇。\n不嫌崇有论，却爱步虚词。\n叱诃郑玄日，挦扯义山时。\n谁信冢中易，人疑昆裏诗。\n檐夫通笔意，海客悟琴心。\n禅法空中得，书生纸上寻。",
        "dynasty": "宋",
        "collection_info": null
    },
    {
        "uuid": "c0f6aefc45d415b173d795ee19672d91",
        "title": "杂述  其一",
        "author": "林泳",
        "content": "关令着黄帝曰，柱史称圣人云。\n俗学谩夸臆说，仙书犹述旧闻。",
        "dynasty": "宋",
        "collection_info": null
    },
    {
        "uuid": "9524d6a171888f720eaa2a971e818f19",
        "title": "杂述  其二",
        "author": "林泳",
        "content": "书生钻故纸裏，衲子转法华时。\n易有九事未解，禅无一句可疑。",
        "dynasty": "宋",
        "collection_info": null
    },
    {
        "uuid": "8fcbb85af980cfb246a63315907417a9",
        "title": "杂述  其三",
        "author": "林泳",
        "content": "谄道正为着相，谤禅未许知音。\n人无第一等眼，佛具若干种心。",
        "dynasty": "宋",
        "collection_info": null
    },
    {
        "uuid": "3cbc7579a7c9f999b89c9112a36642b4",
        "title": "杂述  其四",
        "author": "林泳",
        "content": "竺僊论五百劫，蒙叟夸八千春。\n但闻尧舜氏作，谁识羲黄上人。",
        "dynasty": "宋",
        "collection_info": null
    },
    {
        "uuid": "e882d5a98a582474d22f20e3792fc3ed",
        "title": "杂述  其五",
        "author": "林泳",
        "content": "毕方鹤而一足，鬼车鸺而九头。\n物怪不知谁使，人身又復何求。",
        "dynasty": "宋",
        "collection_info": null
    },
    {
        "uuid": "e2a9be37320d5740f0b06343efc7557a",
        "title": "杂述  其六",
        "author": "林泳",
        "content": "坦腹东床佳婿，企脚北窗真人。\n谈笑眼前事业，风流膜外精神。",
        "dynasty": "宋",
        "collection_info": null
    },
    {
        "uuid": "725b1baf2582b62dc7620fbfeef5af00",
        "title": "杂述  其七",
        "author": "林泳",
        "content": "祝柱客曾兴刺，斲窗史亦留名。\n我见诸相非相，天何不鸣善鸣。",
        "dynasty": "宋",
        "collection_info": null
    },
    {
        "uuid": "769dbb21cc8a3a3a7a3cb9df41ca651e",
        "title": "杂述  其八",
        "author": "林泳",
        "content": "文章不宜命达，帝王亦忌时名。\n谩说赋求司马，曾闻诗杀道衡。",
        "dynasty": "宋",
        "collection_info": null
    },
    {
        "uuid": "b3143dc6f2cb7c3160451772417f738b",
        "title": "杂述  其九",
        "author": "林泳",
        "content": "唐士有非国语，汉人曾反离骚。\n依本定非笔杰，爱奇自是人豪。",
        "dynasty": "宋",
        "collection_info": null
    },
    {
        "uuid": "8418b7b86991ff77f5972c639304d8d7",
        "title": "杂述  其一○",
        "author": "林泳",
        "content": "徐无党註欧史，黄仙鹤刻邕书。\n身外谁为知己，眼前我正是渠。",
        "dynasty": "宋",
        "collection_info": null
    },
    {
        "uuid": "01d53c3728e854bab1aa5dbbadc1a3a3",
        "title": "杂述  其一",
        "author": "林泳",
        "content": "号谪仙人太白老，称村夫子少陵诗。\n眼花贺监犹差黠，气性杨公却自痴。",
        "dynasty": "宋",
        "collection_info": null
    },
    {
        "uuid": "58ed929d925f2cd75e0822464e44cd66",
        "title": "杂述  其二",
        "author": "林泳",
        "content": "弃稿谩浮瓢裏去，爱诗曾入藏中来。\n护持不信无神物，磨灭应难入劫灰。",
        "dynasty": "宋",
        "collection_info": null
    },
    {
        "uuid": "60d31a4e3b975c963c3876068496780c",
        "title": "杂述  其三",
        "author": "林泳",
        "content": "坏事曾闻嗔怪鬼，捉囚可不畏天公。\n抚床卫瓘宁非醉，对策刘蕡恐是风。",
        "dynasty": "宋",
        "collection_info": null
    },
    {
        "uuid": "10c43be21f08a509d389bd9ecc6d8712",
        "title": "杂述  其四",
        "author": "林泳",
        "content": "仙掌承来求大药，法身赎得费千金。\n两宗曾误国家事，百世谁明佛老心。",
        "dynasty": "宋",
        "collection_info": null
    },
    {
        "uuid": "dfa0355d4964fc11b41519769ffb85c0",
        "title": "杂述  其五",
        "author": "林泳",
        "content": "兴亡岂料秦为晋，广莫宁知魏有梁。\n万岁是非同变灭，四维上下可思量。",
        "dynasty": "宋",
        "collection_info": null
    },
    {
        "uuid": "89faedf9743c58cf04310f31a892a982",
        "title": "杂述  其六",
        "author": "林泳",
        "content": "恨无短剑乘风去，纵有长绳奈日何。\n谩说千年归鹤表，最怜九代入鸡窠。",
        "dynasty": "宋",
        "collection_info": null
    },
    {
        "uuid": "9b3849d70bf59930fc5fbfd1b5ffa6e2",
        "title": "杂述  其七",
        "author": "林泳",
        "content": "一念重来如祖忍，三生尽见有图澄。\n虎虽化女心常在，鹰已为鸠眼可憎。",
        "dynasty": "宋",
        "collection_info": null
    },
    {
        "uuid": "1bcb71884e0c920d12d26448420fbfef",
        "title": "杂述  其八",
        "author": "林泳",
        "content": "身无用处法当隠，诗要工时例是穷。\n东海校书称钓客，香山学士作渔翁。",
        "dynasty": "宋",
        "collection_info": null
    },
    {
        "uuid": "6b4e2e63a2ef56bf36961b004095082d",
        "title": "杂述  其九",
        "author": "林泳",
        "content": "俗交毋惜三分话，道眼须看上一层。\n太傅莫疑高屐客，都官休厌紫衣僧。",
        "dynasty": "宋",
        "collection_info": null
    },
    {
        "uuid": "1b9b98c2d7f2a7560af8bc97d088e664",
        "title": "杂述  其一○",
        "author": "林泳",
        "content": "人生作计蛇添足，世事难知卵有毛。\n养得元身差快乐，具他法眼始孤高。",
        "dynasty": "宋",
        "collection_info": null
    },
    {
        "uuid": "68fde7565c1ed01aaaaaacf4c4f9c6e5",
        "title": "偶题",
        "author": "林泳",
        "content": "世间准拟转成痴，静裏高人一笑时。\n无米竟无二丁传，有花却有四娘诗。",
        "dynasty": "宋",
        "collection_info": null
    },
    {
        "uuid": "6f98e9a465172ca967a82bff1841f06b",
        "title": "读关尹子",
        "author": "林泳",
        "content": "杏坛之外圣人徒，千载遗编喜卷舒。\n一字名篇原易卦，万言论道广聃书。\n黄庭丹学分苗裔，紫府仙经得绪余。\n正为文章太奇崛，寻常眼目亦疪渠。",
        "dynasty": "宋",
        "collection_info": null
    },
    {
        "uuid": "cbe3662cb3acd814cb33087e97c91285",
        "title": "吟边",
        "author": "林泳",
        "content": "醉骑鹤背堕红尘，镜裏常羞一幅巾。\n穷达底论身外事，英雄或是眼前人。\n岂无散木偏能寿，亦有名花不及春。\n三万六千长短日，吟边莫遣两眉颦。",
        "dynasty": "宋",
        "collection_info": null
    },
    {
        "uuid": "e090a66cbfba840b3bd4bf62c8352791",
        "title": "论诗绝句依老人韵  其一",
        "author": "林泳",
        "content": "删后纷纷竞长雄，诗家妙处几家同。\n门前荒草深三尺，老艾当年说国风。",
        "dynasty": "宋",
        "collection_info": null
    },
    {
        "uuid": "55ea54e0aa5f018b3d25f7676be62841",
        "title": "论诗绝句依老人韵  其二",
        "author": "林泳",
        "content": "风骚一脉苦难知，媲白抽黄世不疑。\n沈谢诸人声律起，千年无復性情诗。",
        "dynasty": "宋",
        "collection_info": null
    },
    {
        "uuid": "dc5f92ee10efbeed6baae94ea0407fd2",
        "title": "读老人近诗",
        "author": "林泳",
        "content": "泽国归来掩竹扉，千年知己十年诗。\n读书动地惊天事，得句吟风弄月时。\n纸上圣贤相唯诺，尘边老宿费思惟。\n纵夸万首龟堂集，乐处龟堂未必知。",
        "dynasty": "宋",
        "collection_info": null
    }
]