[
    {
        "title": "梅花引 千里月",
        "author": "刘均国",
        "content": "千里月，千山雪。\n梅花正落寒时节。\n一枝昂。\n一枝藏。\n清香冷艳、天赋与孤光。\n孤光似被珠帘隔。\n风度烟遮好颜色。\n粉垂垂。\n玉累累。\n先春挺秀，不管百花知。\n似霜结。\n与霜别。\n莫使幽人容易折。\n短墙边。\n矮窗前。\n横斜峭影，重叠斗婵娟。\n黄昏惯听楼头角。\n只恐听时零乱落。\n醉来看。\n醒来看。\n萦绊丽人，潇洒倚阑干。",
        "dynasty": "宋",
        "collection_info": null
    }
]