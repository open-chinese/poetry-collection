[
    {
        "uuid": "cf1e6be093fad0b1e9043420de557616",
        "title": "晚景游泛怀友诗",
        "author": "萧钧",
        "content": "龙门（丁误作「开」）依御沟，凤辖转芳洲。\n云峰初辨（《御览》作「辩」）夏，麦气早迎秋。\n山翠余烟积，川平晚照收。\n浪随文鹢转，渡（《御览》作「波」）逐彩鸳浮。\n风花轻未落（《御览》作「洛」），岩泉咽不流。\n一辞金谷苑，空想（丁注：「一作思」）竹林游。\n（见《初学记》卷十八，以《太平御览》卷四一○、丁福保辑《全梁诗》卷十参校。\n）（按：《初学记》收此诗，题为「梁萧钧」，《御览》则仅云「萧钧」，不注朝代。\n丁福保辑入《全梁诗》，然作者小传则采《南齐书》卷四五齐太祖十一子钧传，另注云：「按《唐书》亦有萧钧，萧瑀从子也，仕至太子率更令。\n」又于诗题下注：「此诗类唐人作，当为唐萧钧也。\n《初学记》作梁。\n」其说是。\n南齐之萧钧，于海陵初立未久即遇害，未入梁，不得称梁人。\n此其一。\n齐梁之际，南北分割，南人除了出使或奔降，无缘入洛。\n此诗明言龙门御沟，非南朝人所作甚明。\n南齐萧钧自十余岁领江州刺史，至二十二岁遇害，皆在江南，仕历甚明，无入洛事。\n此其二。\n唐之萧钧，其曾祖萧詧为后梁宣帝，祖岿为后梁明帝，父珣入隋復封梁国公，恐徐坚等即因此而误署其为梁人。\n此其三。\n唐史称钧「博学有才望」，屡为舍人、学士，其集三十卷，开元《古今书录》收入。\n其身份、经历均与诗合，徐坚亦得以采撷。\n此其四。\n综以上诸证，故收入。\n今人逯钦立编《先秦汉魏晋南北朝诗》不收此篇，甚是。\n）。",
        "dynasty": "唐",
        "collection_info": null
    }
]