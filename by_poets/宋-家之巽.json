[
    {
        "uuid": "b5952e7774b4cbce21dd8b572bde02df",
        "title": "定林寺  其一",
        "author": "家之巽",
        "content": "山人当日济时艰，要把唐虞作样看。\n奏罢箫韶无凤至，空教猿鹤怨盟寒。",
        "dynasty": "宋",
        "collection_info": null
    },
    {
        "uuid": "23935cfb0da47b5da08791bc2b1854f1",
        "title": "定林寺  其二",
        "author": "家之巽",
        "content": "功名良苦赋归欤，两鬓霜花百念枯。\n钟鼎楼台浑一梦，数间茅屋亦浮屠。",
        "dynasty": "宋",
        "collection_info": null
    },
    {
        "uuid": "14ffb49ea2dcb85e53d841a22b819fdd",
        "title": "定林寺  其三",
        "author": "家之巽",
        "content": "十载浮云几变更，归来钟阜碧嶙峋。\n早知山色无今古，只与青山作主人。",
        "dynasty": "宋",
        "collection_info": null
    },
    {
        "uuid": "5644819854558a71eccd4f6700bcfb90",
        "title": "定林寺  其四",
        "author": "家之巽",
        "content": "六籍工夫四海名，太平底事竟沉沉。\n裕陵一去何年再，长使时贤泪满襟。",
        "dynasty": "宋",
        "collection_info": null
    },
    {
        "uuid": "eb780e5fc6fdaaa69b4d5a3ce97a42b2",
        "title": "定林寺  其五",
        "author": "家之巽",
        "content": "老屋三门山径幽，中藏无限古今愁。\n新诗吟罢春云合，塔裏金仙笑点头。",
        "dynasty": "宋",
        "collection_info": null
    },
    {
        "uuid": "b48e9276b818824615137dac4ff52a73",
        "title": "福胜院",
        "author": "家之巽",
        "content": "三过山中寺，劳生有底忙。\n梵书虫蠹纸，佛界燕巢梁。\n晓日光明藏，野花知见香。\n丰碑如会意，读罢更彷徨。",
        "dynasty": "宋",
        "collection_info": null
    },
    {
        "uuid": "8b5ad6e1a091fdb5d8b5a62bd4311e56",
        "title": "艮山阁  其一",
        "author": "家之巽",
        "content": "乐山仁者寂不动，面壁老胡机械深。\n艮背行庭无别义，佛心即是伏羲心。",
        "dynasty": "宋",
        "collection_info": null
    },
    {
        "uuid": "4e26ce45097270cbf53bf4d9784d078b",
        "title": "艮山阁  其二",
        "author": "家之巽",
        "content": "一丘兀硉苍虬住，四面森严阵马齐。\n却笑白云无定相，长时逐雨过前溪。",
        "dynasty": "宋",
        "collection_info": null
    },
    {
        "uuid": "cbe5de6cf04782ace7405cca4979a2ca",
        "title": "和三贤堂诗  其一",
        "author": "家之巽",
        "content": "孤峯落魄一诗人，白傅何曾号直臣。\n较似眉山敢同传，并祠浙水恐诬神。\n人非伦拟终非偶，论贵平和不贵新。\n争似独尊元佑学，高堂正笏更垂绅。",
        "dynasty": "宋",
        "collection_info": null
    },
    {
        "uuid": "d68232a876f8fb631f185ca519ce4d69",
        "title": "和三贤堂诗  其二",
        "author": "家之巽",
        "content": "谁称三老作三山，夫子宁居季孟间。\n骆厩侍人多媿色，鼈头处士若为攀。\n辞章小技应閒事，节义千年真大闲。\n何似眉山专一壑，九京贤圣尽欢颜。",
        "dynasty": "宋",
        "collection_info": null
    }
]