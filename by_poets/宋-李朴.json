[
    {
        "uuid": "1989641d810a5b479c0cb05e6ed4a583",
        "title": "庆清朝 晓庭天离",
        "author": "李朴",
        "content": "晓庭天离，擎香肖紫，严瑞气满春彰。\n勋门旧擎，从来功在江南。\n二百岁中阴德去，今天府享潭潭。\n遵画一，记得那时，□□□□。\n且趁东风解冻，向柳梢青处，□□□□。\n□□听满，此夕何惜醺酣。\n醉挹寿卿春色，一帘花影转微蟾。\n千秋岁，愿祝算数□，多似彭聃。",
        "dynasty": "宋",
        "collection_info": null
    },
    {
        "uuid": "3805dad477e20aea4937974ce3325ca4",
        "title": "端砚",
        "author": "李朴",
        "content": "岩石凝清粹，端然绝世珍。\n声清轻楚玉，色润胜燕珉。",
        "dynasty": "宋",
        "collection_info": null
    },
    {
        "uuid": "45995c8f93bfa59269171b8b120d4beb",
        "title": "中秋",
        "author": "李朴",
        "content": "皓魄当天晓镜升，云间仙籁寂无声。\n平分秋色一轮满，长伴云衢千里明。\n狡兔空从弦外落，妖蟆休向眼前生。\n灵槎拟约同携手，更待银河彻底清。",
        "dynasty": "宋",
        "collection_info": null
    },
    {
        "uuid": "b3507c737c0ee78aa28d11f9594520dc",
        "title": "次韵玉岩应诏  其一",
        "author": "李朴",
        "content": "天书远下事征求，乡里同推马少游。\n世事已非三不可，年华却是一宜休。\n岂缘薄禄贻身累，祇为当时分主忧。\n筇杖芒鞋留我伴，伫闻谈笑即封侯。",
        "dynasty": "宋",
        "collection_info": null
    },
    {
        "uuid": "00052b4165e0e8b7f908227f1ff69d2e",
        "title": "次韵玉岩应诏  其二",
        "author": "李朴",
        "content": "掷饵求鱼计亦难，长鲸摇曳海波宽。\n狂风有待三秋起，健翮须教万里抟。\n直以逸民朝圣主，不随计吏上春官。\n庖刀休用援尸祝，巾笥宁封贡禹冠。",
        "dynasty": "宋",
        "collection_info": null
    },
    {
        "uuid": "99bd506d7044445feb1e70a833dda7f2",
        "title": "忆玉岩  其一",
        "author": "李朴",
        "content": "阿阁曾看紫凤栖，暮年江国拥旌麾。\n孤云南北本无定，浮世悲欢那可期。\n鹤顶丹砂埋药竈，鸭头绿水浸春陂。\n待公踏遍红尘地，景物归来似旧时。",
        "dynasty": "宋",
        "collection_info": null
    },
    {
        "uuid": "96bbbeb9b34058cd58b34b87587a2561",
        "title": "忆玉岩  其二",
        "author": "李朴",
        "content": "秋风燕雀正关关，忽见篱边菊又斑。\n寒雁自知霜露重，海鸥常伴水云閒。\n百年往事丹心裏，千古声名直道间。\n此意属公须慷慨，晚云成雨便归山。",
        "dynasty": "宋",
        "collection_info": null
    },
    {
        "uuid": "57a6fd40bd1a47d978afa5438008144d",
        "title": "崆峒山",
        "author": "李朴",
        "content": "云根秀出碧芙蓉，烟晃霞飞瑞霭中。\n地脉九枝龙奋蛰，天河一派练横空。",
        "dynasty": "宋",
        "collection_info": null
    },
    {
        "uuid": "e573872f078d00fbfca13af95fedf6b7",
        "title": "天竺山",
        "author": "李朴",
        "content": "天竺崎岖绝海边，何人分作赣江禅。\n鹫山巧迭三峰石，葛坞深疏两派泉。\n一醉风光能几许，十年尘迹尚依然。\n欲题豹隠还相笑，盼断长空簇暝烟。",
        "dynasty": "宋",
        "collection_info": null
    },
    {
        "uuid": "1dc2075141ce12624f4c4bd6aa2374df",
        "title": "马祖岩",
        "author": "李朴",
        "content": "踏尽层峦上小亭，日华初泛晓烟清。\n尘埃不到门常静，身世相忘性自灵。",
        "dynasty": "宋",
        "collection_info": null
    },
    {
        "uuid": "1f6a62e5b13e734639a50b10eaa764ec",
        "title": "乞巧",
        "author": "李朴",
        "content": "处处香筵拂绮罗，为传神女渡天河。\n休嫌天上佳期少，已恨人间巧态多。\n齚舌自应工妩媚，方心谁更苦镌磨。\n独收至拙为吾事，笑指双针一缕过。",
        "dynasty": "宋",
        "collection_info": null
    },
    {
        "uuid": "50bca5ebf1cf9f4d77f85d7f5c0b0476",
        "title": "八境台",
        "author": "李朴",
        "content": "金弋百战古虔州，滚滚双江日夜流。\n杯酒登台同极目，夕阳渔唱起沙鸥。",
        "dynasty": "宋",
        "collection_info": null
    },
    {
        "uuid": "69edb8bad3ca12183f78c7cf89681b35",
        "title": "游通天岩",
        "author": "李朴",
        "content": "春烟澄霁色，杖策出郊垧。\n迭嶂浮空翠，孤云罨断青。\n燕衔泥作垒，僧结草为亭。\n万树山风裏，钟声下界听。",
        "dynasty": "宋",
        "collection_info": null
    }
]