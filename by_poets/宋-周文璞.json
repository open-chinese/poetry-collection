[
    {
        "uuid": "b77666f4029201925ed03523c1f510aa",
        "title": "一翦梅 风韵萧疏玉一团",
        "author": "周文璞",
        "content": "风韵萧疏玉一团。\n更着梅花，轻袅云鬟。\n这回不是恋江南。\n只是温柔，天上人间。\n赋罢闲情共倚阑。\n江月庭芜，总是销魂。\n流苏斜掩烛花寒。\n一样眉尖，两处关山。",
        "dynasty": "宋",
        "collection_info": null
    },
    {
        "uuid": "0a62140acd645e16987247cd9a4f038c",
        "title": "浪淘沙 还了酒家钱",
        "author": "周文璞",
        "content": "还了酒家钱。\n便好安眠。\n大槐宫里着貂蝉。\n行到江南知是梦，雪压渔船。\n盘礴古梅边。\n也信前缘。\n鹅黄雪白又醒然。\n一事最奇君听取。\n明日新年。",
        "dynasty": "宋",
        "collection_info": null
    },
    {
        "uuid": "fe7bbcba1abc2832a43e19176d9ae9cf",
        "title": "皋桥",
        "author": "周文璞",
        "content": "伯鸾出京师，慷慨歌五噫。\n岂无济时心，升降与我违。\n有来适吴中，舂粱救寒饥。\n吴人皋伯通，舎之慰穷栖。\n方志虽或除，此桥犹可稽。\n伯鸾号逸民，佳传照绿绨。\n伯通頼有此，庶几与之齐。\n至今阊门外，两冢陪要离。\n累累各高大，冥冥春草萋。\n古者贤哲人，不计凤与鷄。\n焜耀亦偶尔，埋没何凄兮。\n出语贺两公，亦以昌吾诗。",
        "dynasty": "宋",
        "collection_info": null
    },
    {
        "uuid": "b4b7b033efbba425c6d71f5ddc1f1d6f",
        "title": "尧章金铜佛塔歌",
        "author": "周文璞",
        "content": "白石招我入书斋，使我速礼金涂塔。\n我疑此塔非世有，白石云是钱王禁中物。\n上作如来舍身相，饥鹰饿虎纷相向。\n拈起灵山受记时，龙天帝释应惆怅。\n形模远自流沙至，铸出今回更精緻。\n钱王纳土归京师，流落多在西湖寺。\n钱王本是英雄人，白莲花现国主身。\n蛇乡虎落狗脚朕，何如红袍玉带称功臣。\n天封坼开即退听，两浙不闻笳鼓竞。\n归来佛子作护持，太师尚父尚书令。\n一枚传到白石生，生今但有能诗声。\n同袍秦外铦师兄，哦诗礼塔作佛事，同吃地炉山芋羹。\n何曾熏陆绮床供，但见相轮铜绿明。\n哦诗礼塔犹未毕，芦叶低飞山雨湿。",
        "dynasty": "宋",
        "collection_info": null
    },
    {
        "uuid": "632a0fbe17706231832f227780d5d1b4",
        "title": "初至长干寺",
        "author": "周文璞",
        "content": "云杪荧荧一塔灯，觉皇舎利宝烟凝。\n山门推上三更月，似照前朝礼拜僧。",
        "dynasty": "宋",
        "collection_info": null
    },
    {
        "uuid": "cbd4645115bf4673fabd18b59780aef6",
        "title": "回次秣陵",
        "author": "周文璞",
        "content": "我行古井邑，北风吹倒人。\n旗店语簇簇，石路声辚辚。\n下车得少憩，亭午听司晨。\n岂但田秔香，更觉村醪醇。\n怀哉厌王气，契阔毋重陈。\n旧为秣陵尉，今为钟山神。",
        "dynasty": "宋",
        "collection_info": null
    },
    {
        "uuid": "cd67e81ccb94f0e486a97ddc9db49bcf",
        "title": "哦松夏夜",
        "author": "周文璞",
        "content": "雅颂声流到楚词，更无人见独看时。\n池头五粒初摇动，却替幽人说旧诗。",
        "dynasty": "宋",
        "collection_info": null
    },
    {
        "uuid": "f67129641929017d91e8e971da4381d7",
        "title": "鹧鸪",
        "author": "周文璞",
        "content": "夜闻春雨来，浓绿凈于洗。\n有禽自南翥，自呼不能已。\n岂非湘川下，或自江左起。\n黄陵见哀妃，白下感游子。\n仍多忧其兄，宛转深树裏。\n汝兄今何在，荆棘日靡靡。\n岂非囚空山，或已投逝水。\n年深桎梏化，波冷皮肉死。\n鹧鸪谨勿痛，此系造物理。\n吾若破析言，汝恨入骨髓。\n风吹慈竹林，苔晕上深紫。\n吾亦念故乡，日夜梦邻里。\n不如各归休，阙月照西鄙。",
        "dynasty": "宋",
        "collection_info": null
    },
    {
        "uuid": "9fcdab9319d7b92b92456a3521461123",
        "title": "怀何月湖",
        "author": "周文璞",
        "content": "星星鬓髮卧林丘，诏使东川作郡侯。\n髯叟望公来海峤，瘿兵迎守去夔州。\n珍图想挂茅斋壁，巧石应随竹钉舟。\n教得巴童歌舞好，侍郎千万却归休。",
        "dynasty": "宋",
        "collection_info": null
    },
    {
        "uuid": "d5f9a4f031e8bc99aeb6d945d35b8dc8",
        "title": "濑上怀古",
        "author": "周文璞",
        "content": "古寺閟岑鬰，空梁悬斋鱼。\n神坐既欹仄，德容亦饥虚。\n先生贫有命，山僧乐无余。\n长安满市花，匹马吟九衢。\n寥寥北邙山，而谁噫荒墟。\n岂有先生者，不如山僧欤。\n盲风振苕华，重露落芙蕖。\n何当醉尉归，方坐钓水隅。",
        "dynasty": "宋",
        "collection_info": null
    },
    {
        "uuid": "35d6f679dc04a3659f6abd4a993993ec",
        "title": "濑上贞女祠",
        "author": "周文璞",
        "content": "估客征夫上野桥，锦缡玉瑱亦萧条。\n人间多少乘除事，到了英雄恨不消。",
        "dynasty": "宋",
        "collection_info": null
    },
    {
        "uuid": "7897930c2b5c61558b93be321394f7df",
        "title": "铜雀研",
        "author": "周文璞",
        "content": "君王有遗令，婢子守空台。\n遥望西陵下，漆灯照鸩杯。\n玉颜阙钗泽，松柏生悲哀。\n低吟短歌行，想像姦雄才。\n清泉沈金彩，古烟凝紫灰。\n零落故瓦在，雕镌若陶坯。\n为人作书研，词章出诙谐。\n上下千载间，流转何悠哉。\n那知墟中人，天命不復来。\n齐昏亦披猖，增三筑崔嵬。\n年年漳河头，野棠如雪开。",
        "dynasty": "宋",
        "collection_info": null
    },
    {
        "uuid": "1d916f4729e9c62405453c5dd377d4ad",
        "title": "丘庆余画兔",
        "author": "周文璞",
        "content": "家住栖贤云，泉石恣幽讨。\n写出明视孙，眉目增媚好。\n卯日行踆踆，衣褐坐芳草。\n脱身文字祸，见机恨不早。\n仰候月盈缩，修眉几回扫。\n迷离望灵药，青松为三倒。\n山人书姓名，欲使好事考。",
        "dynasty": "宋",
        "collection_info": null
    },
    {
        "uuid": "19b884a63fc6537153a2c475cbed3264",
        "title": "夜坐读书",
        "author": "周文璞",
        "content": "此生无耽嗜，独具爱书癖。\n旁搜固未暇，乍见亦畧识。\n尘土苦见污，更苦官事逼。\n纸灯既自剪，竹牖仍仆织。\n山邑少文献，有亦何自觅。\n随行五升瓻，一岁无滴沥。\n向来长安市，阅之常竟夕。\n怅然梦裏去，莽莽云雨侧。\n哦此谓寒螀，夜漏三十刻。",
        "dynasty": "宋",
        "collection_info": null
    },
    {
        "uuid": "2120b5f384ce7173570c9a325e56bb3a",
        "title": "春雪",
        "author": "周文璞",
        "content": "崇禧仙舘似官居，二月寒风峭有余。\n傲吏吟哦空峭下，野童放散夜堂初。\n荧荧宿火煨村酒，煜煜残灯镜道书。\n忽听打窗声更急，快移银砾上枯株。",
        "dynasty": "宋",
        "collection_info": null
    },
    {
        "uuid": "78a3df6d6f0f84cc56230d0f8c0cb062",
        "title": "鹤庙",
        "author": "周文璞",
        "content": "樱桃花覆地，古庙自青春。\n帐裏还丹使，山中采药人。\n风林嗥黑虎，云路列斑麟。\n欲见神君面，连朝礼北辰。",
        "dynasty": "宋",
        "collection_info": null
    },
    {
        "uuid": "6fe5bee66e15058f7e82262bbcc670b1",
        "title": "玉晨口占",
        "author": "周文璞",
        "content": "风鸣长史昇天柏，草护仙翁瘗剑茔。\n瑞像殿前亡马迹，养龙池上有鼍鸣。",
        "dynasty": "宋",
        "collection_info": null
    },
    {
        "uuid": "e03dedec7883b293d61189fe23fb479c",
        "title": "华道士白胭脂",
        "author": "周文璞",
        "content": "萧史水银粉，番女红蓝花。\n狂奴爱风调，脂泽遂成家。\n镜开青峡月，衣近赤城霞。\n欲下人间世，槲林栖晚鸦。",
        "dynasty": "宋",
        "collection_info": null
    },
    {
        "uuid": "20d6a1ff4e239f0456f91a05ded82d8d",
        "title": "杜鹃花",
        "author": "周文璞",
        "content": "云树重重和泪吟，故宫遗庙有知音。\n秦吴万里皆芳草，染到山花恨最深。",
        "dynasty": "宋",
        "collection_info": null
    },
    {
        "uuid": "2799493ee8132a228607ce29edcdebf2",
        "title": "新柳",
        "author": "周文璞",
        "content": "长条导幽情，浄色穿户牖。\n酸风酽如醋，少待浓似酒。\n飐飐金丝垂，满眼遮老丑。",
        "dynasty": "宋",
        "collection_info": null
    },
    {
        "uuid": "5ac52a1e258971c825bb91dc46cc14fe",
        "title": "王道士庵",
        "author": "周文璞",
        "content": "出家纔二十，小筑契初心。\n水浸篱根冷，苔封井臼深。\n狖啼天惨惨，犬吠月阴阴。\n又踞藜床座，焚香鼓内琴。",
        "dynasty": "宋",
        "collection_info": null
    },
    {
        "uuid": "bc29951e1db11f9b87ff5531b9ab61e0",
        "title": "南华阳洞",
        "author": "周文璞",
        "content": "稽首游名山，驾言入华阳。\n南洞极秘怪，松草泉水香。\n曲几妙隶画，残碣刊灵章。\n俛首试一闚，冷风袭绡裳。\n守庵敬爱客，暖我紫朮汤。\n遗我鹅眼钱，云是洞所藏。\n往有寻幽徒，入见黄金墙。\n侈心或已起，几受奇鬼戕。\n身傥获会遇，敢恨飞蓬霜。\n更丐一片土，小筑安闲房。\n朝披神芝图，暮试{扟扌=飠}饭方。",
        "dynasty": "宋",
        "collection_info": null
    },
    {
        "uuid": "9b5f13dc1192f7548d8aa1b72b0674dd",
        "title": "金牛洞",
        "author": "周文璞",
        "content": "凌兢下危梯，俯伛生深穴。\n回身避云雾，偃面视日月。\n药苗护谽谺，竹节截㠔嶭。\n安知幽蹊下，有此大奇绝。\n金牛铲光景，仙牒尚可阅。\n岗头春已半，枸杞如点血。\n便恐颠风兴，横吹石崖裂。",
        "dynasty": "宋",
        "collection_info": null
    },
    {
        "uuid": "416594331a382fc61425afcf58d65671",
        "title": "山行行歌十首  其一",
        "author": "周文璞",
        "content": "受箓坛前云更长，春风漠漠杏花香。\n峰回路转无人处，恰见天书字数行。",
        "dynasty": "宋",
        "collection_info": null
    },
    {
        "uuid": "32d0fa6a3d72bfdc1b422e434e1d350a",
        "title": "山行行歌十首  其二",
        "author": "周文璞",
        "content": "竦楶雕珉万万层，云头晃晃现觚棱。\n野人自爱幽深景，只是寻常不见僧。",
        "dynasty": "宋",
        "collection_info": null
    },
    {
        "uuid": "730463612acbb823200b40416d337aad",
        "title": "山行行歌十首  其三",
        "author": "周文璞",
        "content": "道院中间沐髮容，施来元自赞皇公。\n君能百拜香烟下，不怕丹琼路不通。",
        "dynasty": "宋",
        "collection_info": null
    },
    {
        "uuid": "893021da679f150ddd9aa884c1faa6f0",
        "title": "山行行歌十首  其四",
        "author": "周文璞",
        "content": "虫蛀黄连彻夜焚，秦谣楚诵少人闻。\n近前欲问新宫信，鹤带灵芝入暮云。",
        "dynasty": "宋",
        "collection_info": null
    },
    {
        "uuid": "0fb8746679193892008899d60e4ebef1",
        "title": "山行行歌十首  其五",
        "author": "周文璞",
        "content": "带浅人家隠树深，嫩晴天色弄云阴。\n好风袅袅穿林去，吹散松黄似鬰金。",
        "dynasty": "宋",
        "collection_info": null
    },
    {
        "uuid": "e531c10ff4f764a9c85851c8a60cbf59",
        "title": "山行行歌十首  其六",
        "author": "周文璞",
        "content": "遨游自是不思归，花气蒸衣气力微。\n抛弃文书亡俗累，岭猿吟后闭山扉。",
        "dynasty": "宋",
        "collection_info": null
    },
    {
        "uuid": "f47d179234836943e0bb354ca2f40602",
        "title": "山行行歌十首  其七",
        "author": "周文璞",
        "content": "天风稳送步虚声，杂和漫山桧柏鸣。\n远望山腰多白石，细看知是野人行。",
        "dynasty": "宋",
        "collection_info": null
    },
    {
        "uuid": "b35db9a6199d9d549671e36e41116d99",
        "title": "山行行歌十首  其八",
        "author": "周文璞",
        "content": "中峰道士蕊珠丹，曾与神仙玉炼颜。\n见说醉来烧隠诀，药炉萧瑟卧空山。",
        "dynasty": "宋",
        "collection_info": null
    },
    {
        "uuid": "9ad3f120cf1e744c1d26c935c9df7ee1",
        "title": "山行行歌十首  其九",
        "author": "周文璞",
        "content": "紫阳道院古丹青，恨渠犹画化胡经。\n晚香灭没人归后，自有天风撼玉铃。",
        "dynasty": "宋",
        "collection_info": null
    },
    {
        "uuid": "63d61dc0750ef2c2a1e20f97908a93be",
        "title": "山行行歌十首  其一○",
        "author": "周文璞",
        "content": "砌穴萧森隔土桥，项梁城颂最萧条。\n羽衣歌此招魂魄，直送旛旗上九霄。",
        "dynasty": "宋",
        "collection_info": null
    },
    {
        "uuid": "ff041454553b187d52c22fc2404d06da",
        "title": "壬戌春日",
        "author": "周文璞",
        "content": "自从忧患长精神，兀坐斋房过了春。\n凿落盏干官烛暗，樗蒲齿龀旅囊贫。\n皇天老眼非尘世，白日闲愁自替身。\n一段风光好如画，未须全与路行人。",
        "dynasty": "宋",
        "collection_info": null
    },
    {
        "uuid": "de3beda522abba6266f9feaabf5d9168",
        "title": "至荆公墓  其一",
        "author": "周文璞",
        "content": "一丈荒坟上，悠悠落日斜。\n子孙来祭后，守墓扫松花。",
        "dynasty": "宋",
        "collection_info": null
    },
    {
        "uuid": "c49941111cc2a061974045f09abea235",
        "title": "至荆公墓  其二",
        "author": "周文璞",
        "content": "野老从余话，文公在半山。\n蹇馿追不及，落日寺深关。",
        "dynasty": "宋",
        "collection_info": null
    },
    {
        "uuid": "493c9ad2c7e35cef9e4c6efbc255b278",
        "title": "至荆公墓  其三",
        "author": "周文璞",
        "content": "年少坐谈玄，钟山直北边。\n春风吹梦过，泪浥旧貂蝉。",
        "dynasty": "宋",
        "collection_info": null
    },
    {
        "uuid": "dbe35cf7a10e54a8430f58cfbd54f839",
        "title": "至荆公墓  其四",
        "author": "周文璞",
        "content": "守法曾丞相，能文陆左丞。\n风流如未泯，应作寺中僧。",
        "dynasty": "宋",
        "collection_info": null
    },
    {
        "uuid": "017cdd85e95b8b6efe6bbf1585a34625",
        "title": "出白下",
        "author": "周文璞",
        "content": "南朝禁籞夕阳明，犹与游人作队行。\n烟满天渊池上路，菜花黄尽绿阴成。",
        "dynasty": "宋",
        "collection_info": null
    },
    {
        "uuid": "49d6902bc3eb529addfa7186d9a5857c",
        "title": "游栖霞四首  其一",
        "author": "周文璞",
        "content": "破晓逗苦雾，客鼻何酸辛。\n山中气候异，初日如烛银。\n田间石兽多，知是肉角麟。\n古苔半皴腹，化作苍龟鳞。\n两柱既岌嶪，众碑亦嶙峋。\n幽涂得奇观，未敢辞埃尘。\n连年抱离忧，百嗟亡一呻。\n花委鬓毛晚，草夺袍色春。\n愁中书椟失，梦裏歌钟陈。\n穷愁着文字，屡被同行嗔。\n同行不相知，而况悠悠人。",
        "dynasty": "宋",
        "collection_info": null
    },
    {
        "uuid": "8d00147cbb374b480f6a1e9da82d3e5f",
        "title": "游栖霞四首  其二",
        "author": "周文璞",
        "content": "吾与空门友，相扶历芳甸。\n天机久深妙，梵本亦贯穿。\n徐驰得幽欣，济胜惬孤愿。\n宿芽发轻苞，寒卉抱短艷。\n鹿走风生林，僧归云入殿。\n寺从齐梁来，诸彦题品遍。\n安知千岁后，未叹陵谷变。",
        "dynasty": "宋",
        "collection_info": null
    },
    {
        "uuid": "c10d6e9a30a32e146141f0752a7d13e7",
        "title": "游栖霞四首  其三",
        "author": "周文璞",
        "content": "优尼制铜觉，欲住女主龄。\n主称金轮王，录在华严经。\n而舍觉富贵，爱慕涂椒馨。\n月黯回心院，妖魂啼窈冥。\n僧人弗知此，独受一峰青。\n分减傥及我，终岁栖林垧。",
        "dynasty": "宋",
        "collection_info": null
    },
    {
        "uuid": "316d084e344159e5fd043657dba57594",
        "title": "游栖霞四首  其四",
        "author": "周文璞",
        "content": "府帖昨夕下，许奉半月急。\n遂作兹山游，惘怳忧思失。\n古迹堕榛莽，久久失修葺。\n南唐石塔好，岿然对人立。\n高碣缠蛟龙，奇画耐风日。\n明旦丹阳路，万感当毕集。\n说似石翁婆，皆须为余泣。",
        "dynasty": "宋",
        "collection_info": null
    },
    {
        "uuid": "c9ad3630640cb01587ea576cc1cbb1cc",
        "title": "再如金陵",
        "author": "周文璞",
        "content": "再踏江东路，词穷不復论。\n江泥沾苦泪，津鼓聚归魂。\n庾信因愁老，陶潜为酒存。\n孤踪虽落魄，不敢望明恩。",
        "dynasty": "宋",
        "collection_info": null
    },
    {
        "uuid": "099cc8448d878babac57bc8ae9954751",
        "title": "道中望茅山有感",
        "author": "周文璞",
        "content": "危亭对名岳，毕景扶鈎栏。\n白鹭伺察过，低昂若弓弯。\n去岁负笈游，最住元符间。\n栎林带修竹，清派流珊珊。\n离留叫昼静，洞天生春寒。\n伟哉老宗师，作屋云雨端。\n竟为杀虫蚁，不活升龙鸾。\n遗体但解蜕，故宫亦烧残。\n今创已半旧，万柱扶玄坛。\n遂以两不借，一筇履巑岏。\n入宅问玉斧，采芝投金环。\n墨沼篆结字，丹台气成盘。\n将谓便隠遁，遽尔罹间关。\n夷甫麈尾堕，荀令香炉闲。\n再获望奇秀，恍然神观还。\n如见大仙伯，被髮绿映山。\n两君控鹄从，俱着汉小冠。\n俗累当復驰，煮药鼎欲翻。",
        "dynasty": "宋",
        "collection_info": null
    },
    {
        "uuid": "0360c1afd6c8f392d462fd88df70b654",
        "title": "病起写怀",
        "author": "周文璞",
        "content": "夕阳蔽天涯，望望不见家。\n牛斗象纬微，咄咄空嗟咨。\n此时将细碎，说与枝上花。",
        "dynasty": "宋",
        "collection_info": null
    },
    {
        "uuid": "15a276ae5f090ae858ee4a012f3ef374",
        "title": "送友人入浙",
        "author": "周文璞",
        "content": "小县登楼上，依稀是去年。\n更阑吹短笛，饮散觅归鞯。\n丹叶标寒渡，黄花羃野田。\n重来吊古地，为拊石羊肩。",
        "dynasty": "宋",
        "collection_info": null
    },
    {
        "uuid": "58c6db339d85d550eb829d2a451b54bb",
        "title": "辘轳体",
        "author": "周文璞",
        "content": "野人无事时，常诵极玄诗。\n写遍千山寺，吟行九曲溪。\n谁为补天手，同是决云儿。\n欲去无人问，今霄醉似泥。",
        "dynasty": "宋",
        "collection_info": null
    },
    {
        "uuid": "a2b2ff1cb5c23de16e5730e81d013487",
        "title": "金陵怀古六首  其一",
        "author": "周文璞",
        "content": "孙伯陵头水最悲，蒋侯庙下月来迟。\n夜深行客心惊恐，猿挂晋朝枫树枝。",
        "dynasty": "宋",
        "collection_info": null
    },
    {
        "uuid": "9cffed1e2a3f280a5aac7dced9d07fb1",
        "title": "金陵怀古六首  其二",
        "author": "周文璞",
        "content": "司马家儿持酒杯，天星亦下浇崔嵬。\n当时若便效牛饮，定有孟津师旅来。",
        "dynasty": "宋",
        "collection_info": null
    },
    {
        "uuid": "8b57d7c96a167895ffa89cce6f0eccea",
        "title": "金陵怀古六首  其三",
        "author": "周文璞",
        "content": "愁看幕府夕阳边，那更鸡笼在目前。\n跋扈飞扬只如此，登临那得不酸然。",
        "dynasty": "宋",
        "collection_info": null
    },
    {
        "uuid": "5534c6077861c1d3c4ae27de1812228e",
        "title": "金陵怀古六首  其四",
        "author": "周文璞",
        "content": "杳杳旧踪寻不得，茫茫遗恨有谁穷。\n长安败绩谁怜汝，灞上收声未到公。",
        "dynasty": "宋",
        "collection_info": null
    },
    {
        "uuid": "556029aa343f54b4980d50409db1cfe6",
        "title": "金陵怀古六首  其五",
        "author": "周文璞",
        "content": "琵琶未尽使人嗟，泪洒华林御苑花。\n今日闻韶无处所，雁烟蛩雨属他家。",
        "dynasty": "宋",
        "collection_info": null
    },
    {
        "uuid": "24bdb8df071424e883dbc3fe63832669",
        "title": "金陵怀古六首  其六",
        "author": "周文璞",
        "content": "江水无情碧草春，北朝留住老词臣。\n子规啼向青枫树，为尔离乡去园人。",
        "dynasty": "宋",
        "collection_info": null
    },
    {
        "uuid": "e7ebf96486cc9cde35995772127c9f4a",
        "title": "江南曲四首  其一",
        "author": "周文璞",
        "content": "露下五愿秋，雨打三杨愁。\n齐梁才子多，埋在青山头。",
        "dynasty": "宋",
        "collection_info": null
    },
    {
        "uuid": "7263c06f731b3456176f11996cd5cdfa",
        "title": "江南曲四首  其二",
        "author": "周文璞",
        "content": "郎与新欢浓，侬与旧欢熟。\n懊恼对行人，当为歌艷曲。",
        "dynasty": "宋",
        "collection_info": null
    },
    {
        "uuid": "b9e1544c7a5a2801096bfca0d4908a89",
        "title": "江南曲四首  其三",
        "author": "周文璞",
        "content": "孤舘闻啼鶑，日暮脂粉薄。\n芳醪似泥贱，那得不行乐。",
        "dynasty": "宋",
        "collection_info": null
    },
    {
        "uuid": "7543465fe3d92f35658fa0c510f44b1a",
        "title": "江南曲四首  其四",
        "author": "周文璞",
        "content": "雨认巫山气，江通淫预情。\n相逢未多时，秋花开古城。",
        "dynasty": "宋",
        "collection_info": null
    },
    {
        "uuid": "505bf0a38e426c0f6cd08e2a308bd048",
        "title": "吴中秋日",
        "author": "周文璞",
        "content": "郊原落叶已离离，尚有孤花闯短篱。\n小醉不成怜病后，苦吟未了说愁时。\n斗鸡走狗爰丝喜，临水登山宋玉悲。\n豆角已收无别事，待同野老赴襟期。",
        "dynasty": "宋",
        "collection_info": null
    },
    {
        "uuid": "a98ed763ad5d71b3130a50d584b3f02b",
        "title": "野蔷薇",
        "author": "周文璞",
        "content": "娟娟篱头花，白白间绿叶。\n明光裁贩袴，不掩游子屧。\n余春背人去，乞与弄芳蝶。\n感我万古心，离离不相接。\n我行田野间，落魄何所挟。\n犹能自撑拄，使气学汉侠。\n悠然芳草畔，见此衣逐妾。\n罗帷未生梦，粉面反成怯。\n幽香熏倒人，山麝火初熁。\n长亭或相思，如见玉蹀躞。",
        "dynasty": "宋",
        "collection_info": null
    },
    {
        "uuid": "635098d908df29ed42135526e9965735",
        "title": "狼山",
        "author": "周文璞",
        "content": "吾母祷于山，生我偃蹇身。\n卅八始入寺，所天俱不晨。\n归人復何之，所愿清战尘。\n勿復论衔鈎，去作瑞世珍。",
        "dynasty": "宋",
        "collection_info": null
    },
    {
        "uuid": "56ff1a64617ad54cedda6192d11aa020",
        "title": "乌夜啼",
        "author": "周文璞",
        "content": "何人弹阮咸，故故轻手摘。\n弹作乌夜啼，此意我所恻。\n南朝有帝子，作牧号侯伯。\n着身疑嫌间，生意日偪仄。\n爱妾闻啼声，改镇颁竹册。\n或云长安吏，性命在顷刻。\n小妇闻啼声，赦令敷大泽。\n身虽不肖甚，幼小着苍帻。\n再转作县佐，欲塞父祖责。\n濡墨决疑讼，行朱慰冤魄。\n羣凶见之怒，极意便刳磔。\n首沮隶阳桥，公议亦已格。\n痛掠及库胥，指作盗钱贼。\n胥既窘椎凿，手堕面愈黑。\n书款自诬伏，身竟遭刻画。\n酷毒一如斯，谁谓彼无策。\n谤书入外台，遂坐使者劾。\n牵连入冶城，五载穷惨礉。\n陈词叫穹旻，哀恸人叵测。\n若无磊落者，谁肯为昭白。\n翻思受祸时，何但铩羽翮。\n愁冤传里巷，泣涕到臧获。\n嫠母偕妻孥，惘惘望秋色。\n岂料今日下，置酒设豚拍。\n听此哀丝鸣，但呼说不得。\n月明客已去，庭宇鸣哑哑。\n世人见慈乌，唾笑满阡陌。\n谁知事乘除，祸去反为福。\n苍苍上林枝，当去作谢客。",
        "dynasty": "宋",
        "collection_info": null
    },
    {
        "uuid": "93da7ece6ae2de9f9bef018b23f73ef7",
        "title": "赠赵子野歌",
        "author": "周文璞",
        "content": "与君虽为外兄弟，语话寻常见肝肺。\n自从不见半年余，每望吴云辄流涕。\n苹溪松江同一波，半年不见当奈何。\n长安市上相就处，弟能起舞兄能歌。\n兄今赐第南熏殿，满戴宫花上林宴。\n弟归便着堕游冠，他时山中傥相见。\n吴王台畔杨柳黄，吴姬对坐调丝簧。\n阿兄自对吴云坐，呼弟不来应断肠。\n书来不应寄他物，只要秋林一双笛。\n当使蛮奴月下吹，此时此夜须相忆。",
        "dynasty": "宋",
        "collection_info": null
    },
    {
        "uuid": "632552f48599f4d765584aa8805e4e06",
        "title": "古琴歌",
        "author": "周文璞",
        "content": "山人袖携古琴来，形模拙丑腹破穿。\n上两金字亦残漫，自云得自十年前。\n十年前宿野店间，野店岑寂无炊烟。\n只将百钱乞翁媪，回买湿薪煨涧泉。\n老翁持出一木段，刀痕凿痕斧痕满。\n秀才望见三嘆羡，学琴以后何曾见。\n此是成都雷氏为，揩摩雷字分明现。\n持归修治调曲成，曲成他人不肯闻。\n初弹羑里可释憾，再鼓广陵如雪冤。\n将归古操次第传，龙入我舟何可怜。",
        "dynasty": "宋",
        "collection_info": null
    },
    {
        "uuid": "930f4037a7d2b4b1c56938c1e7b568d6",
        "title": "忆昔",
        "author": "周文璞",
        "content": "忆昔在童初，身轻俗累无。\n云霞明道服，日月缀僊都。\n屑玉三危露，泥金一丈符。\n遨游即阊阖，佩带或昆吾。\n学语闚真诰，谈玄校易图。\n竹间时搏拊，松下亦樗蒲。\n谪堕归岩壑，庸凡近仆奴。\n极知方匿景，何敢遽抟扶。\n请命书盈纸，祈真泪迸珠。\n但能觇帝座，不恨守天厨。\n谴巨知难逭，心安敢自诬。\n相随有芒屦，还欲化双鳬。",
        "dynasty": "宋",
        "collection_info": null
    },
    {
        "uuid": "f92bc84d28acbefd690641ca6af1d966",
        "title": "吊尧章",
        "author": "周文璞",
        "content": "相逢萧寺已纍然，自咏离骚讲太玄。\n极目旧游犹白石，伤心孤冢只苍烟。\n儿从外舍收残稿，客向空山泣断絃。\n帝所修文与张乐，魂兮应是到钧天。",
        "dynasty": "宋",
        "collection_info": null
    },
    {
        "uuid": "74ef2fbc55ff46da6d8be0ba728f2194",
        "title": "遣兴",
        "author": "周文璞",
        "content": "望见山樱媚短岑，翻然便悔出家林。\n坏车杀马空嗟晚，裂芰焚荷直到今。\n笋蕨久为归去计，云烟无復旧来心。\n平生最爱花浓淡，看了斜阳看暝阴。",
        "dynasty": "宋",
        "collection_info": null
    },
    {
        "uuid": "85f92786488cbbe783d803beda0bc205",
        "title": "夜归",
        "author": "周文璞",
        "content": "还山迫暮夜，枕石吟下眠。\n梦作童子日，采花弄寒泉。\n回身在人世，欲去尘网缠。\n永谢欢乐情，把袂入紫烟。",
        "dynasty": "宋",
        "collection_info": null
    },
    {
        "uuid": "10141183bb1aeb8d4ecce96f0b2b1426",
        "title": "送道友归",
        "author": "周文璞",
        "content": "浮云起足下，是子欲归家。\n藏室收芸蠹，丹房扫箭砂。\n时闻捣药鸟，啼向款冬花。\n莫使山童去，惊飞逐乱鸦。",
        "dynasty": "宋",
        "collection_info": null
    },
    {
        "uuid": "259e95ebf7a7540c7132736846c24284",
        "title": "黄龙洞",
        "author": "周文璞",
        "content": "一从负图与负舟，天公閟之居灵湫。\n重瞳胼手久不作，苍苔古木两漠漠。\n朝来石磴鳞鳞湿，如觉蜿蜒为人出。\n甘霖未苏焦卷多，相候吴云莫相失。",
        "dynasty": "宋",
        "collection_info": null
    },
    {
        "uuid": "07a6d73176558f02351a440f651c454a",
        "title": "归憩仁王寺",
        "author": "周文璞",
        "content": "重到招提未觉迟，钵单初副袷衣时。\n僧房斋院门门闭，梅子枇杷树树垂。\n蚁荫经幢求託化，龙缠佛座学慈悲。\n长年无事闲来此，坐对空山讽小诗。",
        "dynasty": "宋",
        "collection_info": null
    },
    {
        "uuid": "e8eea9e2ab2f113270d21d749d6c62e6",
        "title": "下竺",
        "author": "周文璞",
        "content": "静看唐人刻，相连坐石阴。\n鸟啼留客意，果熟住山心。\n野水流诗叶，天香袭道林。\n云根有桂子，应待月中寻。",
        "dynasty": "宋",
        "collection_info": null
    },
    {
        "uuid": "a702510173181b6ca23bc57d28a871ca",
        "title": "七言",
        "author": "周文璞",
        "content": "云竺前头即御园，小风斜雨入梅天。\n放歌偃蹇如圆泽，古貌昂藏若稚川。\n寻得数行天宝字，破他一夜草堂眠。\n此生更要穷经论，惆怅高人旧石筵。",
        "dynasty": "宋",
        "collection_info": null
    },
    {
        "uuid": "3605ff498141b1fd770c0f0125499c99",
        "title": "过葛天民新居",
        "author": "周文璞",
        "content": "为忆空山雨，因嗟短鬓霜。\n幅巾终日仄，侍女古时妆。\n乌臼残林外，丹砂旧井旁。\n不留禅月画，只踞凈名床。\n湖镜秋容淡，云庄晓露香。\n汲泉须透脉，种果便成行。\n使鹤过村店，携孥上野航。\n极知秦外叟，全似贺知章。\n对佛称居士，翻经悟法王。\n自将诗检校，犹与竹商量。\n嗟我浑无頼，非公不作狂。\n莫移松下石，老子要乘凉。",
        "dynasty": "宋",
        "collection_info": null
    },
    {
        "uuid": "e64e29e0d8394c76ab02c1853b5f5823",
        "title": "十月过凤山舟回入项王祠用前韵",
        "author": "周文璞",
        "content": "坠叶浓于染，孤花凈似霜。\n溪山如有待，朱粉玄施妆。\n胜境如天上，雄鸣自帝旁。\n工陈白玉管，人坐紫金床。\n古兕称春酒，灵虬换夕香。\n风筝犹有韵，星弁忽分行。\n念此锄榛垄，频来渡苇航。\n欲挥终极泪，只废苦吟章。\n慨慷辞欢伯，英雄忆愤王。\n逝骓嗟弗及，撞斗恨难量。\n起舞何劳短，行歌未要狂。\n断云将落日，千古助哀凉。",
        "dynasty": "宋",
        "collection_info": null
    },
    {
        "uuid": "866e04b8f35ee83afe616c2f0d4583f2",
        "title": "送蜀客",
        "author": "周文璞",
        "content": "都市今重到，文园更倦游。\n依依返穷峡，得得上归舟。\n往事深能忆，沈痾久合瘳。\n行经古祠庙，应酹旧山丘。\n梁甫遗馨在，降笺杀气浮。\n白衣犹肯出，黄裏不包羞。\n一听巴人曲，多贻汉玺忧。\n花蒙尘漠漠，苑抱水悠悠。\n蠢尔狂童辈，俱为灭族囚。\n坤维元自正，栈阁未应修。\n管乐谁能并，卿云亦可俦。\n时哉着梼杌，聊以畔牢愁。\n硉矹重开险，销沉万垒秋。\n堂留石室画，歌尚竹枝讴。\n寒蚻催逋客，啼鹃识故侯。\n屈沱尝角黍，岷岭看牵牛。\n从此多谈讌，逢谁共劝酬。\n近前持砚削，成列抱箜篌。\n近岁安枢相，宣威在益州。\n君归如访谒，朝论必咨诹。\n列圣方垂统，羣公亦好修。\n焚烧已郿坞，诛殛到讙兜。\n虎豹参差束，魑魖次第投。\n衣冠通海峤，干羽格蛮陬。\n江寇何劳服，淮田亦粗收。\n旌旃仍使传，炮烙任兜鍪。\n玄象摧天狗，昌陵控玉虬。\n嗟嗟几上肉，断断幄中筹。\n贡锦资藩辅，缄辞告帝谋。\n声名与勋烈，应逐汉江流。",
        "dynasty": "宋",
        "collection_info": null
    },
    {
        "uuid": "a1c1f93d9d5f45b64f27f1c7d3426851",
        "title": "戊辰感事二首  其一",
        "author": "周文璞",
        "content": "久要和平福，须宽次第刑。\n诸公善调壹，熙祚必清宁。\n夹道焚香拜，今知病酒醒。\n谩劳双鬓白，何止故山青。\n妖纬朝沉彩，非烟夜透扃。\n愿同臧获列，齐寿八千龄。",
        "dynasty": "宋",
        "collection_info": null
    },
    {
        "uuid": "ada52da989ea423d0862ff50231758b2",
        "title": "戊辰感事二首  其二",
        "author": "周文璞",
        "content": "幕府才方盛，军师意最高。\n何年燕巢木，几处马腾槽。\n驰骋心方壮，指麾身更劳。\n周诗歌劳徕，费誓说逋逃。\n行阙占风角，穹庐拜羽旄。\n飞腾真有种，淡泊正相遭。",
        "dynasty": "宋",
        "collection_info": null
    },
    {
        "uuid": "7c3389d187cebeabbc2ff8e69bbd1a3a",
        "title": "山居书事",
        "author": "周文璞",
        "content": "荼䕷架倒无人架，全似老夫狂醉时。\n昨夜一场溪雨横，又漂苔藓到花枝。",
        "dynasty": "宋",
        "collection_info": null
    },
    {
        "uuid": "0f6b3dadeb9eac5c202402db32bf3d59",
        "title": "游洞霄",
        "author": "周文璞",
        "content": "天柱青峩峩，石笋危不堕。\n晃晃银云收，谁子开玉锁。\n崩腾放闸水，煜爚入洞火。\n神境偕灵休，乃欲搜碎琐。\n媿彼朽浊颜，一得在无我。\n致彼老铸凝，披褐迎路左。\n愿留护银铛，被叶盘礴裸。\n玉𥫽付九虎，游宴升嶪峨。\n为言子速去，勤苦悔坎轲。\n反朴招太和，当免运劫祸。\n恸哭出青松，残龄其或可。",
        "dynasty": "宋",
        "collection_info": null
    },
    {
        "uuid": "87635d87415b5094f0188e47bb89672c",
        "title": "题喻玉泉家亦可乐亭",
        "author": "周文璞",
        "content": "先生亭非伯夷筑，亭柱亦用秋山竹。\n但令家有满架书，何虑妻儿少饘粥。\n朝来相对亭上宾，洙泗尺度羲皇人。\n先生已死名不泯，常与此亭作标准。\n后来邻触阏伯怒，仆夫预起池鱼虑。\n拆亭拆亭先拆柱，有孙抱柱出烟去。\n三十年余復改观，有孙如此不待赞。\n似鲁灵光偶不全，令人见此空三嘆。",
        "dynasty": "宋",
        "collection_info": null
    },
    {
        "uuid": "ce585524c2502d6b47d490b0ae1e37da",
        "title": "病后",
        "author": "周文璞",
        "content": "风灯露水两茫然，莫为欢华少壮年。\n无病更须求药物，爱闲犹要觅缗钱。\n此生身世揶揄裏，末路光阴泣涕前。\n快出囊中餐玉法，白云深处日高眠。",
        "dynasty": "宋",
        "collection_info": null
    },
    {
        "uuid": "56000b48b71b2f94f415eedda14a02de",
        "title": "上冢",
        "author": "周文璞",
        "content": "蒸鱼燔肉当好羞，北面百拜如有求。\n愿身长健儿孙好，岁岁此日烧松楸。\n纸钱灰尽泪不尽，孤也虽在犹拘幽。\n沄沄金盖山下水，相送直过龙湾头。",
        "dynasty": "宋",
        "collection_info": null
    },
    {
        "uuid": "646594c4edd190a9d69d4330629c5377",
        "title": "送人归苕溪",
        "author": "周文璞",
        "content": "愤王祠庙桃花下，愁苦看春又隔年。\n今夜白苹风更恶，去时须傍采菱船。",
        "dynasty": "宋",
        "collection_info": null
    },
    {
        "uuid": "8129935211ee898b913e0635c51d1aea",
        "title": "欧阳琴歌",
        "author": "周文璞",
        "content": "呜呼箇是文忠琴，呜呼此琴今尚存。\n堂中图书散失尽，留得七絃传子孙。\n六言自书书在腹，古锦梅花留不得。\n嗣孙贤者能忍贫，不向豪家博珠玉。\n初鼓如撼昭陵松，巩原流水青溶溶。\n三宗龙衮在帝左，曾把钧天赐与公。\n再鼓似播清颍水，只将漱流肯洗耳。\n曾苏两生招不来，自写新声付儿子。\n尧囚山，舜放野，自兹以下不平苦。\n与君所得妇女谤，此日一洗清万古。\n小儒昔诵五季传，颇讶春秋体微变。\n今来再听七絃琴，南熏遗制喜復见。\n浮云流尽白日逃，何用广陵与离骚。\n谱成只度欧家曲，秋声赋共庐山高。",
        "dynasty": "宋",
        "collection_info": null
    },
    {
        "uuid": "eb497839779fe4961fe5e0ccb4e2ae71",
        "title": "归姑苏",
        "author": "周文璞",
        "content": "旧巢已是别人门，梅自萧疏柳自昏。\n河北谤来须混俗，江东谳就欲招魂。\n故王未纳耶溪女，越相先寻泽国村。\n怀古感今吟不尽，一双清泪落醨樽。",
        "dynasty": "宋",
        "collection_info": null
    },
    {
        "uuid": "5576f6b07bf59c549fdcd1bd7070b087",
        "title": "晨起",
        "author": "周文璞",
        "content": "闭门不与俗人交，玄晏春秋日日抄。\n清晓偶然随鹤出，野风吹折白樱桃。",
        "dynasty": "宋",
        "collection_info": null
    },
    {
        "uuid": "9a89b9f52ff0cbcf6e4c4d9f44b54a9b",
        "title": "磵上小饮",
        "author": "周文璞",
        "content": "方坐爱蠲洁，俯窥为回萦。\n汲汲雨露泽，悠悠江海情。\n引之灌蔬圃，亦足发光晶。\n陶然未须去，于焉潜我名。",
        "dynasty": "宋",
        "collection_info": null
    },
    {
        "uuid": "cf6e869d4feb02e6461cfb174f7c3afb",
        "title": "送道人归华阳",
        "author": "周文璞",
        "content": "山中无酒禁，户户有松醪。\n旋汲泉炊饭，多挑笋助庖。\n天灯将出现，野月未能高。\n忆我初游日，先将石洞敲。",
        "dynasty": "宋",
        "collection_info": null
    },
    {
        "uuid": "c62e616de10bb5c26ba46385198768a7",
        "title": "寄茅山道友三绝  其一",
        "author": "周文璞",
        "content": "伏事三茅过一生，痴心不望羽车迎。\n旧时手种黄龙子，今解升云入太清。",
        "dynasty": "宋",
        "collection_info": null
    },
    {
        "uuid": "8098c3c221a11cf14c83612ef596f394",
        "title": "寄茅山道友三绝  其二",
        "author": "周文璞",
        "content": "九锡碑亭日欲曛，有人趺坐对炉熏。\n凭谁传语桓司马，句曲山中只白云。",
        "dynasty": "宋",
        "collection_info": null
    },
    {
        "uuid": "ce8c1db86f7121fba932a9d066ab5798",
        "title": "寄茅山道友三绝  其三",
        "author": "周文璞",
        "content": "蕊珠宫女傍瑶屏，自把韦编问姓名。\n回到人间无一事，紫阳花下白鷄鸣。",
        "dynasty": "宋",
        "collection_info": null
    },
    {
        "uuid": "2c6d4104e36c9245984d0ee9956ea85d",
        "title": "秋日孤山道院",
        "author": "周文璞",
        "content": "孤山有何好，修竹隠楼居。\n人在秋云杪，香凝午醮余。\n芳林多落果，灵沼少惊鱼。\n归棹闻歌咏，犹如学步虚。",
        "dynasty": "宋",
        "collection_info": null
    },
    {
        "uuid": "52c851377a023d4989e507798bce3ebb",
        "title": "寄韩涧泉",
        "author": "周文璞",
        "content": "穷冬孤陋只书痴，肯为凶荒强忍饥。\n师友渊源似公者，舆台贫贱亦安之。\n人来山县犹须债，雨映茅檐但要诗。\n欲诣楼居无逸步，要从老手化神奇。",
        "dynasty": "宋",
        "collection_info": null
    },
    {
        "uuid": "73c121b0b6cb339234426b386e3c79fe",
        "title": "访梅二首  其一",
        "author": "周文璞",
        "content": "起看重雾白漫漫，畧见春风在树间。\n傍水出篱犹未快，淡烟微雨又青山。",
        "dynasty": "宋",
        "collection_info": null
    },
    {
        "uuid": "08607648c1130c5976cd77d3e0191474",
        "title": "访梅二首  其二",
        "author": "周文璞",
        "content": "幽花堕在石根傍，几欲移将近草堂。\n草草一尊聊尔尔，跨馿归去月荒凉。",
        "dynasty": "宋",
        "collection_info": null
    },
    {
        "uuid": "0e594ea7ee9dad4d480d9c878e7ff0f4",
        "title": "呈巩睡翁",
        "author": "周文璞",
        "content": "家本汶阳县，累世事耕蚕。\n室庐既焚荡，飘零住江潭。\n幼及识故老，颇闻乡里谈。\n最盛阳和时，梨杏春酣酣。\n岱宗富栝柏，孔林存欃檀。\n乡闾鼎其中，实号玉檐檐。\n去年拜睡翁，知是山堂孙。\n渊流京洛旧，尺度欧梅间。\n昨梦返故里，有翁作司南。\n俚语驰寄之，何以镌冥顽。",
        "dynasty": "宋",
        "collection_info": null
    },
    {
        "uuid": "5148a9a8b811eadd5d07bcbbc19e039d",
        "title": "石林",
        "author": "周文璞",
        "content": "苍苍一林石，零散少存者。\n分携多子孙，不胜落田野。\n虚堂有天就，乃在绝壁下。\n存者宁非真，散者亦已假。\n相君久藏山，远客初繫马。\n幽玩埋莓苔，孤嘀坐梧槚。\n方咏兹游清，未敢泥风雅。",
        "dynasty": "宋",
        "collection_info": null
    },
    {
        "uuid": "01f80c5cfef6ac7fbf52092bc3bfd8d5",
        "title": "绝句四首  其一",
        "author": "周文璞",
        "content": "巾车初扣槿花篱，物物来前总要诗。\n一句坐来模写了，雨鸠飞下老梅枝。",
        "dynasty": "宋",
        "collection_info": null
    },
    {
        "uuid": "5c16cd2259eb2526394506e7270cbec0",
        "title": "绝句四首  其二",
        "author": "周文璞",
        "content": "纱笼解散坐门畿，生怕逢人索接篱。\n朝雨洒来山更凈，舂锄恰好到方池。",
        "dynasty": "宋",
        "collection_info": null
    },
    {
        "uuid": "27c02714946a53cebffe88d67011535f",
        "title": "绝句四首  其三",
        "author": "周文璞",
        "content": "解呼威羽归丹穴，可缚单于献汉宫。\n四面八方笼不住，许来分坐此山中。",
        "dynasty": "宋",
        "collection_info": null
    },
    {
        "uuid": "fbb8bbbffb212a63f0c74df00a4b191b",
        "title": "绝句四首  其四",
        "author": "周文璞",
        "content": "隔林八十厖眉叟，理竹疏泉过一生。\n见说石林身健日，把书只在石中行。",
        "dynasty": "宋",
        "collection_info": null
    },
    {
        "uuid": "689e219d1bf5f4117ae82e3932408fe9",
        "title": "客中",
        "author": "周文璞",
        "content": "客中时序又怱怱，孤坐初春小雨中。\n弄水攀松去年事，令人忆杀洞霄宫。",
        "dynasty": "宋",
        "collection_info": null
    },
    {
        "uuid": "b68a669f8bfd98648eeef17e56f0877d",
        "title": "山乐官",
        "author": "周文璞",
        "content": "山乐官，尔谁魂，逃河入海俱奔奔，伶伦梨园何可论。\n山乐官，予欲尔兮无言。\n如有言，为余歌云门。",
        "dynasty": "宋",
        "collection_info": null
    },
    {
        "uuid": "e922fcd8800307d86994a6a58f470f82",
        "title": "鸟媒",
        "author": "周文璞",
        "content": "一自弋者篡，冥飞亦云多。\n庖牺网未收，同类如予何。\n已噤伐斧篇，去去依女萝。",
        "dynasty": "宋",
        "collection_info": null
    },
    {
        "uuid": "2d7d906341986c9780b8521ffcdce5af",
        "title": "和涧泉赋山楹",
        "author": "周文璞",
        "content": "共惟古至人，用意事物表。\n一丘谩摧残，八极自围绕。\n不劳日月运，坐见岁时了。\n鲁梦久不作，楚赋那遽晓。\n既烦匠氏来，谁谓此山小。\n云衣方纷敷，雪干復夭矫。\n沐浴抱归藏，乐甚忧悄悄。",
        "dynasty": "宋",
        "collection_info": null
    },
    {
        "uuid": "a7d775613215fa3e7811bc0cd4f2c426",
        "title": "重经洞霄",
        "author": "周文璞",
        "content": "曩既负幽讨，今敢萌遐心。\n扶桑下阳驭，砮磬浮空林。\n琼台渺詄荡，蕊佩栖高深。\n屡见仙骥舞，遥聆玄女吟。\n如遂覩开闢，那復忧崎嵚。\n抱关职贵重，启闭非所任。\n灵飈掣虬户，同此琅琅音。\n愿併翠绡水，写之朱丝琴。",
        "dynasty": "宋",
        "collection_info": null
    },
    {
        "uuid": "2bb59429f35646743b998811de3d35aa",
        "title": "大涤洞",
        "author": "周文璞",
        "content": "嵌空纔入泉潏潏，隔凡倒悬若锥立。\n道士云是闾丘公，入向华阳便门出。",
        "dynasty": "宋",
        "collection_info": null
    },
    {
        "uuid": "8692bb6347bcb5f8a63b9c9d9a65cb5a",
        "title": "岸帻",
        "author": "周文璞",
        "content": "岸帻坐亭皋，休嗟命不遭。\n通幽文似呪，招隠句如骚。\n日下桃花热，风低鹤背高。\n真游穷不尽，只是酌芳醪。",
        "dynasty": "宋",
        "collection_info": null
    },
    {
        "uuid": "d55a4fe1946a7f525b297181fb09eeb6",
        "title": "翠蛟亭",
        "author": "周文璞",
        "content": "禹驱龙蛇不驱蛟，依然跧此山之坳。\n有时渊停忽奔放，如负山走如玉跑。\n昔时莘渭正如此，咨尔来者无空嘲。",
        "dynasty": "宋",
        "collection_info": null
    },
    {
        "uuid": "7d1c9aba076e1544cbfac48d3d678094",
        "title": "寄题馆娃即灵岩寺",
        "author": "周文璞",
        "content": "突兀僧蓝是舘娃，屧廊犹自隠晴霞。\n清明但长离宫草，精魄应栖野寺花。\n白苎黄蕉迷鹤市，紫兰绿芷属渔家。\n思量种蠡成何事，空使君王式怒蛙。",
        "dynasty": "宋",
        "collection_info": null
    },
    {
        "uuid": "8b812aef28b53700e04bad07d7efc432",
        "title": "小寒食",
        "author": "周文璞",
        "content": "从来寒食多风雨，不料穷乡亦管弦。\n壮岁心情悲昨梦，异乡时序感流年。\n偶随游子来溪上，因与棠梨立路边。\n从此堪悲转憔悴，随羣同上钓鱼船。",
        "dynasty": "宋",
        "collection_info": null
    },
    {
        "uuid": "913fea30e1b664434fb43145028bcce1",
        "title": "五月五日至京口",
        "author": "周文璞",
        "content": "回回望秦淮，出语重烦喋。\n凯风初酸辛，灵雨更凄切。\n畴昔之所经，望见心已折。\n粤从世态换，转见凡事别。\n缗钱换仍艰，旅饭杂砂屑。\n坊市半颓毁，物货仅罗列。\n鸣凤斯不闻，遗沴犹惨烈。\n凌晨转时序，涂路已入浙。\n京清虽快人，忍作昌歜节。\n身本无瑕疵，反被谗口谍。\n低翔就师友，庶几免磨灭。\n清旷虽未能，玄畅差可悦。\n如其守微言，予将俟来哲。",
        "dynasty": "宋",
        "collection_info": null
    },
    {
        "uuid": "35b997d1cd02f8e56215e6fa82be9705",
        "title": "赠苏召叟",
        "author": "周文璞",
        "content": "句容县古寺，壁有道玄笔。\n晃晃缨络躯，渺渺烟雾质。\n一堵最光怪，朱泥久堙鬰。\n泥去墨亦尽，惨淡意都失。\n恨不还其人，加巾急鞭抶。\n毁弃加弗敬，请论如汉律。\n罗汉院塔影，颠倒难致诘。\n稗书志海翻，此理殊未必。\n今君所归路，正向此中出。\n况有吊古才，仰天痛呼屈。\n勿称荒唐言，析理资按述。\n其余传播咏，淋漓满箱帙。\n栖霞者悲壮，茅洞者清逸。\n珍题倘相命，当第为甲乙。",
        "dynasty": "宋",
        "collection_info": null
    },
    {
        "uuid": "aad7bee1901ba6b4775f2320e0d424b6",
        "title": "半山寺",
        "author": "周文璞",
        "content": "野芳汀芷互幽妍，相国风流亦未传。\n衮冕尘埃半山寺，自相撑拄过年年。",
        "dynasty": "宋",
        "collection_info": null
    },
    {
        "uuid": "c0d3accb88cadad1157e912163e8630b",
        "title": "跋钟山赋二首  其一",
        "author": "周文璞",
        "content": "丁年写了钟山赋，举向禅宫入定僧。\n僧却为余言未好，扶行同谒晋诸陵。",
        "dynasty": "宋",
        "collection_info": null
    },
    {
        "uuid": "06966cebabb3419ba4d3f3117a9bc24a",
        "title": "跋钟山赋二首  其二",
        "author": "周文璞",
        "content": "往在秦淮问六朝，江楼祇有女吹箫。\n昭阳太极无行路，岁岁鹅黄上柳条。",
        "dynasty": "宋",
        "collection_info": null
    },
    {
        "uuid": "f3c4c02fa1da571cb7e1a29d08b9b6fd",
        "title": "过凤山有感二首  其一",
        "author": "周文璞",
        "content": "当年准拟作家林，溪墅楼居意已深。\n隠者自应寻别业，凤兮何肯负初心。\n参差一段囊中玉，激烈三更月下吟。\n若不速来相就饮，定应从此失知音。",
        "dynasty": "宋",
        "collection_info": null
    },
    {
        "uuid": "fd18238a434b1c41d39692634398ec22",
        "title": "过凤山有感二首  其二",
        "author": "周文璞",
        "content": "秋芜阙是草堂基，惟有南邻尽得知。\n辛苦置家将守冢，告求广地要穿池。\n浄莲已付乡僧掘，慈竹从教墓客移。\n虽向龙湾作耆旧，此生宁没暂来时。",
        "dynasty": "宋",
        "collection_info": null
    },
    {
        "uuid": "d81898c29fe6859a3b39dc2316f8b86e",
        "title": "绝句二首  其一",
        "author": "周文璞",
        "content": "皋伯通家琐夕晖，八年寒食数归期。\n江乡橘柚花如雪，不许离人戴一枝。",
        "dynasty": "宋",
        "collection_info": null
    },
    {
        "uuid": "b124aba77a2b5506a06103234f4e777f",
        "title": "绝句二首  其二",
        "author": "周文璞",
        "content": "入春便与僧为友，紫萼黄英见坐禅。\n昨日邻翁催入社，谢他只是说无钱。",
        "dynasty": "宋",
        "collection_info": null
    },
    {
        "uuid": "5481039a3aedaab0a114973e946ef91b",
        "title": "辛未九月晦日",
        "author": "周文璞",
        "content": "遗体即母身，哀哀勿重陈。\n一贻泉壤忧，两见霜露晨。\n繁霜与重露，涂抹随荆榛。\n身即未殒灭，强与松柏春。\n遂于摇落中，见此天地仁。\n玄鸟已辞社，蓐收方降莘。\n拭泪声秋旻，何由酬艰辛。",
        "dynasty": "宋",
        "collection_info": null
    },
    {
        "uuid": "3f2fe72e31189812b6f4865bd1170afc",
        "title": "闲居日有幽事戏作",
        "author": "周文璞",
        "content": "竹暗僧窥户，莎寒鹤上厅。\n壁悬陈处士，屏贴少微星。\n垒甓为蔬圃，埋盆学蓼汀。\n自知痴得计，常用醉为醒。\n野客兼称仆，幽禽代作伶。\n浴鳬翻落磵，斗雀堕空庭。\n算数推三甲，防身召一丁。\n案头松叶响，墙角柚花馨。\n梵庋堆书笈，醪罂隠粟缾。\n茅茨隠烟雨，鷄犬也忘形。",
        "dynasty": "宋",
        "collection_info": null
    },
    {
        "uuid": "0a450bc39160e4a6c1b8b2dbbece88df",
        "title": "苦锥歌寄涧泉",
        "author": "周文璞",
        "content": "我园秋果枝累累，缥青绀黄使相持，役夫牧人记註之。\n所佳尚者惟苦锥，苦锥两株结蒙密。\n追惟丈人语天出，遂欲供之作笾实。\n他往返舍百无一，乃被猿狙打都毕。\n摧藏睢盱以自佚，季冬初旬日协吉。\n寒风急霰俱冽栗，自惭曩者信已失，作歌献焉效诙谲。",
        "dynasty": "宋",
        "collection_info": null
    },
    {
        "uuid": "2477d42024f777d30d11863daa8b201e",
        "title": "腊月八夜雨",
        "author": "周文璞",
        "content": "愁云欲雪未成雪，忽闻寒雨夜淋浪。\n但知岁月堕寂寞，不悟干坤发艷阳。\n天黑鬼车声更大，夜阑客枕梦初长。\n明朝起视篱砌下，草芽浥浥又回黄。",
        "dynasty": "宋",
        "collection_info": null
    },
    {
        "uuid": "e0adfb80251ab1ba5a41ea888ea4d143",
        "title": "送涧泉",
        "author": "周文璞",
        "content": "一自接道谊，形容生辉光。\n束情谢流宕，捧咏增惭惶。\n矫足时切闚，云海何颓唐。\n长安卖药市，堇堇十载强。\n復缀守藏史，得近中书堂。\n心计常自珍，孰云失其防。\n稽首谢众去，酹酒相扶将。\n融风促绿荫，代对日夜忙。\n石涧流自涌，玉山禾欲长。\n安得便奋飞，相从决高翔。",
        "dynasty": "宋",
        "collection_info": null
    },
    {
        "uuid": "175e9ddff9ece1b9daea09a299d76444",
        "title": "送薛子舒",
        "author": "周文璞",
        "content": "龙泉饯语余，便使借船居。\n津吏方抽木，官人但载书。\n潮通白矴石，身近碧京鱼。\n一卷新文就，皋禽亦自如。",
        "dynasty": "宋",
        "collection_info": null
    },
    {
        "uuid": "54d8527c4f04fc05e9b1d1414ffad264",
        "title": "晚菊",
        "author": "周文璞",
        "content": "亭亭砌下黄金花，霜后颜色如矜夸。\n玄英摧挫百卉尽，独自照耀山人家。\n湘累晨餐不论数，千岁高丘恐无女。\n君不见天宝杜陵翁，晚节尝为少年侮。",
        "dynasty": "宋",
        "collection_info": null
    },
    {
        "uuid": "5db54c16a0580af85c27f16a6591abfe",
        "title": "诵哀江南赋",
        "author": "周文璞",
        "content": "高桥沙水涸，台城蔓草缠。\n下有烦冤人，诵此危苦篇。\n我生楚臣后，身在江枫前。\n但见去魂远，不见归魂还。\n惟昔爱好词，细碎穷註笺。\n中间多佚事，他书亦不传。\n极欲补阙漏，今方长弃捐。\n重效嘈囋声，庶几与周旋。",
        "dynasty": "宋",
        "collection_info": null
    },
    {
        "uuid": "d10101da913f80c8fd5536b0fbde9efc",
        "title": "简正字南仲",
        "author": "周文璞",
        "content": "白髮梁鸿随暮猿，不辞引领望兄门。\n久无清梦相追逐，今喜遗经为讨论。\n数叶赤枫鸣客路，一畦黄薤忆家园。\n着书不就身何用，每见飞尘恨满轩。",
        "dynasty": "宋",
        "collection_info": null
    },
    {
        "uuid": "fd285792c4ebbbc55c5c3939f179b57f",
        "title": "重游栖霞",
        "author": "周文璞",
        "content": "林麓已尽虎不见，迩来流民所蹂践。\n残僧自言昔遭变，藏经埋像犹可唁。\n流泉鸣悲雨摧殿，满岩慈相沙汰难。\n白盛缀粘或坏面，慧命弗绝如断綫。\n况我忧患经历遍，见此悲酸尚兢战。\n千声万声走出门，门外秋花泣余泫。",
        "dynasty": "宋",
        "collection_info": null
    },
    {
        "uuid": "799844f16d3f1b3b10a52afee463da6f",
        "title": "出溪",
        "author": "周文璞",
        "content": "二月天景佳，波清见佳虾。\n望中何所好，溪女摘苹花。\n浅浅犹可涉，素手花似雪。\n隔港闻讴声，风来正相接。",
        "dynasty": "宋",
        "collection_info": null
    },
    {
        "uuid": "31c2cc8d94af1014e5ff4b2443ee96c0",
        "title": "过旧居遇邻家子述怀",
        "author": "周文璞",
        "content": "忆昔玉雪时，最感邻媪嫂。\n翦罗作髮鬌，添玑缀纹褓。\n今回遇孙枝，面墨体枯槁。\n念彼旧宅凶，灾衅失依保。\n此生未还役，况復念家道。\n冷节返乡闾，江路见芳草。\n夺恃罹荒饥，连岁愁浩浩。\n流离在山县，只有泉水好。\n野樱聚紫玫，衒弄晴日杲。\n半为鸟雀盗，半被奴婢讨。\n佰弜必尽护，盘饤如拱宝。\n坐荐一盏春，便足舒远抱。",
        "dynasty": "宋",
        "collection_info": null
    },
    {
        "uuid": "70b2674637434e8f7381e14b78f2989f",
        "title": "正字南仲祭诗",
        "author": "周文璞",
        "content": "昭阳作噩冬，愁云凝上苍。\n我堕溪谷底，卤莽闻公丧。\n哲人困中寿，颇谓告者狂。\n继执邸吏符，踯蹢抽肝肠。\n又闻敛魂魄，玉色貌愈强。\n环泣甚危苦，精气都不扬。\n一朝委垕地，千岁还天常。\n峩冠谢成均，射策何巍昂。\n连践中秘书，检校四库藏。\n象纬识校尉，篇编嘉议郎。\n麟游夜阁黑，凤去旻霄黄。\n惟初典郡学，吐血谤可伤。\n积迭高于山，党谳空销亡。\n故老解嘘枯，新人工绝吭。\n灼灼藻火衣，可使绽作裳。\n竟罢奉面对，射策裨君王。\n愧负临轩恩，穹林摧栋梁。\n往者流传诬，圣贤失堤防。\n颓裂在眼前，悽怆遥相望。\n二纪获敬事，实亚衿佩行。\n尝窃季弟称，朽秽敢自将。\n束教濡雨露，采撷参差香。\n虽罹颠沛忧，梦寐敢自忘。\n翻思说待对，按述何微茫。\n嗟此盛壮时，倾耳殊怱忙。\n但觉异清浊，安知为死生。\n髮栉逮细碎，罗列置箧箱。\n前年日重九，西归旧台城。\n蒙索新句咏，挛缩纸半张。\n卷头七字吟，持以献我兄。\n称许极铢两，逢人便增评。\n出示巩雒跋，文字逾西京。\n鼎器写饕餮，肉翅两目长。\n款曲弥日留，振刷家苑翔。\n池水正清洁，硕果乱纵横。\n斯时惜晼暮，玄袂欹秋阳。\n徐步引升榭，如诉后别殃。\n命之返里庐，凭籍蜚晚英。\n读书与析理，旦旦拘限程。\n尔搜嵩磵微，乙亥事颇详。\n谨勿摹巷记，视此小传成。\n亦勿痛拣择，因笔为文章。\n倚棹望江浦，披榛穿翳荒。\n掊击祛鬼野，乡志始窜更。\n警策入心腹，陡谓千驷轻。\n谁子料承应，纔间一籥赢。\n敕厨具节馔，髹盘糕菊芳。\n终席岌飞动，漏下楼鼓镗。\n划见睽孤占，覢覢拖晶荧。\n姬孔情可测，一身行自当。\n日斜亡集舍，螯跪亡妖祥。\n国典啬左丘，地下收回商。\n师门锡休诔，恸哭发幽荣。\n滕抱倏怊怅，薛譔方施行。\n茂洪既篹缀，彷佛日月光。\n门户变化久，咫尺未可量。\n贫疢裹祭缓，偶然值清明。\n雨寒送魂来，素筵见亲情。\n熟食侑介推，覆杯嗥后皇。\n谅此心靡他，庶几下歆飨。",
        "dynasty": "宋",
        "collection_info": null
    },
    {
        "uuid": "cc5620dbcb51c6830e492857f0bfc498",
        "title": "吊友人朱子大",
        "author": "周文璞",
        "content": "与君昔并丹阳船，形容惘怆俱可怜。\n自说宅囿及百年，藏三小山出云烟。\n土伯小庙自题扁，持照清池分丑妍。\n吁嗟先君方下世，侄子卖半相炒煎。\n出寻方伯待救护，与我密者纔万钱。\n是身灾疢恐凋谢，语未脱口吁皇天。\n那知君今亦逝川，洪崖白石梦杳然，竟从他姓改受廛。\n呜呼，朱君无归，归来但见空屋椽，入抱山骨于黄泉。",
        "dynasty": "宋",
        "collection_info": null
    },
    {
        "uuid": "8f3eaacf0f406227c1fa951e113a4eac",
        "title": "挽正字南仲四首  其一",
        "author": "周文璞",
        "content": "千古应无恨，诸公竟不能。\n要令参溟涬，端合罢飞腾。\n白草伤麟野，苍山下马陵。\n有儿持手泽，泪落照书灯。",
        "dynasty": "宋",
        "collection_info": null
    },
    {
        "uuid": "2d850d25dd29f3f589d86e5e2fceb045",
        "title": "挽正字南仲四首  其二",
        "author": "周文璞",
        "content": "卷舌空沉彩，芸香亦蠹贤。\n几时噫凤沼，一旦感龙泉。\n远播雕题外，高垂若木边。\n煎胶嗟不及，遗碣暝台悬。",
        "dynasty": "宋",
        "collection_info": null
    },
    {
        "uuid": "f6ef36b9b6f771b5bc898e420fc331f0",
        "title": "挽正字南仲四首  其三",
        "author": "周文璞",
        "content": "珠璧方辉耀，菁华未寂寥。\n极知身作祟，何用食为妖。\n牺象收儒庙，箫笳咽市桥。\n伤心纱帽冷，三径雨潇潇。",
        "dynasty": "宋",
        "collection_info": null
    },
    {
        "uuid": "226da65ad21751e3825e8fb1a1dd6ad7",
        "title": "挽正字南仲四首  其四",
        "author": "周文璞",
        "content": "一自初闻报，哀号向草堂。\n相随只儿子，远和有山獐。\n土沃幽宫掩，灰凝奠酒香。\n孤身挥泣尽，松柏便萎黄。",
        "dynasty": "宋",
        "collection_info": null
    },
    {
        "uuid": "cb53c4aa7814562f35f209b8317c9e83",
        "title": "行歌四首  其一",
        "author": "周文璞",
        "content": "雪压门外土骨堆，一番两番春始回。\n归来但见邻舍换，老树红花如死灰。\n商量千古有何事，经营八纮非汝才。\n乘除幻变既如此，何不快呼鹦鹉杯。",
        "dynasty": "宋",
        "collection_info": null
    },
    {
        "uuid": "99486144c016d89b97c1bd6cce96fd72",
        "title": "行歌四首  其二",
        "author": "周文璞",
        "content": "天谗天谗光照户，反舌转枝啼更怒。\n九霄詄荡帝座高，老我此身无告诉。\n舍傍种园翁作邻，一方泉兮在中庭。\n齐民书在泉有铭，誓将团结为林垧。",
        "dynasty": "宋",
        "collection_info": null
    },
    {
        "uuid": "0eafed2bea124630a641739fef107cd7",
        "title": "行歌四首  其三",
        "author": "周文璞",
        "content": "春霏霏兮秋靡靡，嘆息赏音人已死。\n堪嗟玉雪缀空条，可奈芳蕤逐流水。\n融怡艷冶恨欲销，世间风雨何寂寥。\n有谁肯为吹葬箫，往和蟋蟀谐鸱鸮。",
        "dynasty": "宋",
        "collection_info": null
    },
    {
        "uuid": "6bbc0c725e4f22f85f10b3e5961e6388",
        "title": "行歌四首  其四",
        "author": "周文璞",
        "content": "先秦古书世已稀，国风雅颂声又微。\n彼美人兮在天路，马蜷局兮将安归。\n古人所怀已汩汩，今人所怀又忽忽。\n我亦东西南北人，相逢且尽杯中物。",
        "dynasty": "宋",
        "collection_info": null
    },
    {
        "uuid": "403b2930df7ce22ad3d6f9e0f5f72d63",
        "title": "遣兴",
        "author": "周文璞",
        "content": "山中雨更愁，不是弃吾州。\n怀母未能去，诉邻谁肯留。\n茶人穷似虱，药户狭于舟。\n一磵多深碧，嘲吟尚自由。",
        "dynasty": "宋",
        "collection_info": null
    },
    {
        "uuid": "e40434e0114f4e6deb08597f8785eb15",
        "title": "孤山桃花二首  其一",
        "author": "周文璞",
        "content": "天上仙人休掷火，尘中道士莫烧香。\n可怜绛雪浑无頼，一簇千枝对草堂。",
        "dynasty": "宋",
        "collection_info": null
    },
    {
        "uuid": "1e96f65c5910430b8347e9f41c1a46e6",
        "title": "孤山桃花二首  其二",
        "author": "周文璞",
        "content": "莫向蓬蒿恨不遭，梦魂曾钓海山鳌。\n当时不合轻仙事，惆怅灵风满碧桃。",
        "dynasty": "宋",
        "collection_info": null
    },
    {
        "uuid": "353ca56f38489491bfddb47dc08016ed",
        "title": "送人之武夷二首  其一",
        "author": "周文璞",
        "content": "精舍人归入内台，遗基处处有芳埃。\n小儒更合修壶史，刊落干鱼说水苔。",
        "dynasty": "宋",
        "collection_info": null
    },
    {
        "uuid": "51d0b6aa9419b2d98a1f06c09f71a5a5",
        "title": "送人之武夷二首  其二",
        "author": "周文璞",
        "content": "终向名山度此生，此生吟骨要猿擎。\n洞宫终与人间别，六六峰高削紫琼。",
        "dynasty": "宋",
        "collection_info": null
    },
    {
        "uuid": "c52dc7ee8caa5d4f640a13acd2c18796",
        "title": "秋晦有怀南仲正字",
        "author": "周文璞",
        "content": "怀人几日恶，况復值秋阴。\n天亦容清调，人难识素心。\n他乡谁馈肉，永夜只听琴。\n高咏龙泉碣，相从发至音。",
        "dynasty": "宋",
        "collection_info": null
    },
    {
        "uuid": "bf6830ca3352775de8ea7ef9f975c795",
        "title": "赠孤山道士二首  其一",
        "author": "周文璞",
        "content": "九霄象简手中擎，岂是闲人爱列卿。\n洞裏石田春漠漠，有田多与种黄精。",
        "dynasty": "宋",
        "collection_info": null
    },
    {
        "uuid": "d123ae84967b5db290ebd495cdaf71c0",
        "title": "赠孤山道士二首  其二",
        "author": "周文璞",
        "content": "清秋古洞无猿啸，自觉寻行幽意微。\n处士桥边增怅望，几回沽酒对斜晖。",
        "dynasty": "宋",
        "collection_info": null
    },
    {
        "uuid": "354a3e0a4cf7c08b0c6d869bcb79991a",
        "title": "送人之桐柏",
        "author": "周文璞",
        "content": "半溪松黄堆碧波，狂夫于此欲如何。\n洞天春晚归不得，司马悔桥芳草多。",
        "dynasty": "宋",
        "collection_info": null
    },
    {
        "uuid": "cb48a673c91bec0ec5e1f4e0d800b403",
        "title": "送髯高谒方岩",
        "author": "周文璞",
        "content": "客舍窘积雨，出门今始晴。\n药苗随野饭，燕子看山行。\n大道白日晚，闲汀绿芷生。\n方岩相见了，为谢草堂兄。",
        "dynasty": "宋",
        "collection_info": null
    },
    {
        "uuid": "63b28cb27ea4b6abd59911f4fc928818",
        "title": "瞿塘神君歌",
        "author": "周文璞",
        "content": "黄衫纱帽佳少年，炯然饿虎穷山渊。\n不居秦鹿祖龙畔，却走碧鷄金马边。\n左手斜执巨灵凿，右手敬抱禹贡篇。\n离堆顺流已受命，一下不打天吴鞭。\n有时挟弹暮云表，有时蹴游春风前。\n有时却自着绛帕，走入药市寻神仙。\n为人定似李太白，学道定似葛稚川。\n孙翁走避乖崖叟，遣仆送画不取钱。\n神君庙食与画像，千古万古当流传。\n我昔梦上神君殿，偶值蓬莱众真宴。\n洛阳开尽姚黄花，铜驼陌上难相见。",
        "dynasty": "宋",
        "collection_info": null
    },
    {
        "uuid": "a4065864553a28c09ca01fc131c5a4f3",
        "title": "清明日书事",
        "author": "周文璞",
        "content": "苍弁一如楚执珪，思想越吟身自低。\n涧水又如古智士，纵横流转多滑稽。\n杂花半开已倏落，如怨旷女离深闺。\n幽禽自呼復相命，如谴逐魄伤穷栖。\n而我自是不羁者，行行踏破青萋萋。\n今回荡桨苕霅溪，与野老辈相扶携。\n园池亭墅游历遍，自对蜀锦倾偏提。\n兴阑径走归弟舍，同沃浮蚁烹村鷄。\n百五之后最寥阒，独过赵湾西更西。\n野夫不知时节换，但要熟醉如春泥。",
        "dynasty": "宋",
        "collection_info": null
    },
    {
        "uuid": "4d67eba885649b0b9484232cfe3ac7a3",
        "title": "云根",
        "author": "周文璞",
        "content": "云从会稽生，旦旦见伯禹。\n听读山海经，成龙不成虎。\n禹命云归欤，可向蕺山去。\n昂昂王内史，眉宇照今古。\n常在此盘旋，深藏无处所。\n王孙江海人，云根自栖翥。\n招邀玉叶来，以石为伴侣。\n既从衣上浮，只就茶裏煮。\n不入晋家池，肯作秦望雨。\n两儒一支郎，不学世间语。\n吴伧哦五字，坎壈酸涩苦。\n併送山中人，约束云下取。",
        "dynasty": "宋",
        "collection_info": null
    },
    {
        "uuid": "e9ce5a06681bd4567b37cbf431df6d84",
        "title": "听琴",
        "author": "周文璞",
        "content": "向人犹抱舜文絃，可煞书生不值钱。\n弹出履霜空作恶，一林风露已鸣蝉。",
        "dynasty": "宋",
        "collection_info": null
    },
    {
        "uuid": "94cf6a25f93a2049f7ab763bd3cf2f7e",
        "title": "寄友人",
        "author": "周文璞",
        "content": "流落他乡铩羽翰，半年宁復记悲欢。\n夜传楼鼓思城角，朝见江船念客鞍。\n不恨形骸老闾里，遂令唇舌满长安。\n寄声好在文章友，目送春云自倚栏。",
        "dynasty": "宋",
        "collection_info": null
    },
    {
        "uuid": "19ed3a143c87f03f4cfcea11dc78125b",
        "title": "雨",
        "author": "周文璞",
        "content": "雨意遽如许，云容亦可怜。\n声声总断续，滴滴更匀圆。\n道院烧香地，山房焙画天。\n故园无恙否，润色到瓜田。",
        "dynasty": "宋",
        "collection_info": null
    },
    {
        "uuid": "4cbc56e2365abfd525765bea8d4f9af1",
        "title": "阴山",
        "author": "周文璞",
        "content": "阴山祠下月如霜，不为吟猿断杀肠。\n折得橙花无处赏，带枝分与棹船郎。",
        "dynasty": "宋",
        "collection_info": null
    },
    {
        "uuid": "1854fabd982a5ecce84677573b2beac1",
        "title": "新亭",
        "author": "周文璞",
        "content": "诸君收泪已无言，烟外中原草色昏。\n老子归来坐廊庙，短辕车上欲消魂。",
        "dynasty": "宋",
        "collection_info": null
    },
    {
        "uuid": "363e9dd433e7babaf16ddd2c7c1712eb",
        "title": "法宝寺",
        "author": "周文璞",
        "content": "细竹千竿殿影斜，龙颜曾此着袈裟。\n寺楼杳杳钟声度，疑有宫娥出晚花。",
        "dynasty": "宋",
        "collection_info": null
    },
    {
        "uuid": "1fe1ef36b8111724ef1c45e675b0ff83",
        "title": "戒坛",
        "author": "周文璞",
        "content": "相君孙女小乘僧，身入祇园佛律行。\n三级戒坛秋色冷，箇中蝼蚁亦长生。",
        "dynasty": "宋",
        "collection_info": null
    },
    {
        "uuid": "b54aba7f8fc0f770287c0e6f59006c7e",
        "title": "桓野王画像",
        "author": "周文璞",
        "content": "胡床三弄清溪笛，嘆息欷歔太极筝。\n怊怅斯人风味减，江花江草不胜情。",
        "dynasty": "宋",
        "collection_info": null
    },
    {
        "uuid": "6e2b699801c300fe5349b45c245b1c4c",
        "title": "玉晨观二首  其一",
        "author": "周文璞",
        "content": "野笋衝泉出，山花避石开。\n余方有公事，不为等闲来。",
        "dynasty": "宋",
        "collection_info": null
    },
    {
        "uuid": "98a1bc41ef9e018ebb3a467b5f3f0b36",
        "title": "玉晨观二首  其二",
        "author": "周文璞",
        "content": "羽扇临玄寺，霓衣上醮坛。\n九枝松叶冷，千叶杏花残。",
        "dynasty": "宋",
        "collection_info": null
    },
    {
        "uuid": "479d4ea5b2b5797c9d13bcd7c8dc4f4d",
        "title": "寒食有感三首  其一",
        "author": "周文璞",
        "content": "生平参道术，师事大茅翁。\n持钥开金匮，焚香立玉童。\n黄麟来地上，朱鲤出江中。\n今在桁杨畔，依依睡晚风。",
        "dynasty": "宋",
        "collection_info": null
    },
    {
        "uuid": "c599ef456791756b96ebffff881bb0b9",
        "title": "寒食有感三首  其二",
        "author": "周文璞",
        "content": "清明好时节，傲吏小诗家。\n失意因流水，伤心为落花。\n人归知市静，日落见山斜。\n明日三叉路，村醪亦自佳。",
        "dynasty": "宋",
        "collection_info": null
    },
    {
        "uuid": "0bf9ad4212ee599b5eb7f4bf7ec9ee7a",
        "title": "寒食有感三首  其三",
        "author": "周文璞",
        "content": "亭午步江皋，谁云命不遭。\n爱风吹蛱蝶，怕雨烂樱桃。\n钻火烹新乳，槌门觅小槽。\n今年奇事少，尘满旧征袍。",
        "dynasty": "宋",
        "collection_info": null
    },
    {
        "uuid": "95bafe08bceaff393037c252afceebcc",
        "title": "桂",
        "author": "周文璞",
        "content": "偶向花边立，悬知病已瘳。\n小山今夜月，团树满庭秋。\n清露霑丛底，斜河在上头。\n须臾香更好，还与碧云浮。",
        "dynasty": "宋",
        "collection_info": null
    },
    {
        "uuid": "0964585e3409ed3a4451546a9ba8dd14",
        "title": "自笑",
        "author": "周文璞",
        "content": "自笑萧条甚，微吟坐到昏。\n江风来扫地，山鸟见开门。\n茶面龙头缩，花梢犊鼻温。\n一从杯酒少，不復过深村。",
        "dynasty": "宋",
        "collection_info": null
    },
    {
        "uuid": "ed894c63aab86a5eba40dd8fc7390255",
        "title": "槜李道中二首  其一",
        "author": "周文璞",
        "content": "吹彻鹅笙醉碧桃，古城斜日泛轻舠。\n此行忆着经行处，绿树黄桑一样高。",
        "dynasty": "宋",
        "collection_info": null
    },
    {
        "uuid": "570fc06c7e628172b485b3e12ed4d018",
        "title": "槜李道中二首  其二",
        "author": "周文璞",
        "content": "卧龙山下听吟松，细雨清明似梦中。\n柳荫朱栏三百尺，渴乌犹自泣春风。",
        "dynasty": "宋",
        "collection_info": null
    },
    {
        "uuid": "e55cd0f251559e9b5e263bc2b1b46d9e",
        "title": "梅梁歌",
        "author": "周文璞",
        "content": "文命殿角东北左，上有梅梁铁交锁。\n传闻旧时枝叶生，木质鳞身无不可。\n有时匹练离朱栱，归带湿萍光欲动。\n低头下吸菲岭泉，奋髯直入阳明洞。\n旁观但怪香火浓，顷刻即令风雨送。\n尔不见饥乌啄鼓来馈食，走入嵩高化为石。\n禨祥祸福傥或是，阴阳幻变谁能测。\n玉笥观挂白玉梁，含元追下流血柱。\n异事苟逢博物问，后来那得详其故。\n卷丹云，凝素雾，玉箫九成奠雕俎。\n登歌升降只仰俯，呜呼梅梁怱飞去。",
        "dynasty": "宋",
        "collection_info": null
    },
    {
        "uuid": "b197ca0f3e60d0cb5503daaeae6bc482",
        "title": "题胡女骑",
        "author": "周文璞",
        "content": "燕山雪花一尺飞，胡人胡女夜打围。\n海东青过流沙西，黄头郎主独自归。\n创残狐兔悬毡车，疲惫鹰犬闻笳悲。\n君不见自从石晋纳书款，白沟河漘作边面。",
        "dynasty": "宋",
        "collection_info": null
    },
    {
        "uuid": "c15839d8d07931c19886f6d1584c9084",
        "title": "东阳道中",
        "author": "周文璞",
        "content": "野店梢头起竈烟，江云弄色半晴天。\n暗泉遶砌喧人语，远烧侵林照客鞯。\n晚日未收鷄上树，春风欲度鸟耘田。\n布帆无恙归心稳，纔到家山又迫年。",
        "dynasty": "宋",
        "collection_info": null
    },
    {
        "uuid": "18998bd5efacae65d017730174ab75f1",
        "title": "凤门泉",
        "author": "周文璞",
        "content": "石根两眼北流泉，乳窦潜通御井边。\n飘出宫花人不识，又沿衰草下山前。",
        "dynasty": "宋",
        "collection_info": null
    },
    {
        "uuid": "778a9aab4ca85acc481afd03f0d7dc23",
        "title": "寒食曲",
        "author": "周文璞",
        "content": "今年寒食好天色，游人踏青行不极。\n寻山不惮千里远，往往啼号湿松柏。\n一杯纔酹坟上土，祗就坟前便歌舞。\n故乡自有懊恼声，插腰羊皮小番鼓。\n吁嗟悲欢一饷间，但恨死人不能语。\n君不见北客纷纷俱落南，先冢尽被胡尘漫。\n影堂逢节具饮食，魂魄夜行溪谷山。",
        "dynasty": "宋",
        "collection_info": null
    },
    {
        "uuid": "8a962bd2bb4f8e6ebe719178e445d52e",
        "title": "赏春二首  其一",
        "author": "周文璞",
        "content": "满酌黄封都市酒，斜簪缥蔕御园花。\n半酣更乞跳珠水，独对风炉自煮茶。",
        "dynasty": "宋",
        "collection_info": null
    },
    {
        "uuid": "f931c980125e0eb295a20b78f350a992",
        "title": "赏春二首  其二",
        "author": "周文璞",
        "content": "赏春社裏鼓逢逢，尚恨声同调不同。\n我亦明朝苦无事，更来吹笛乱山中。",
        "dynasty": "宋",
        "collection_info": null
    },
    {
        "uuid": "b1eced78317df04ad73509a87e661b69",
        "title": "春怀",
        "author": "周文璞",
        "content": "棠梨未落柳丝长，料望幽人作断肠。\n已自不堪田父饮，更能重入少年场。\n山连莽莽荒陂白，门掩萧萧野日黄。\n想得故园疏雨外，樽前催拍杜韦娘。",
        "dynasty": "宋",
        "collection_info": null
    },
    {
        "uuid": "197bcf6e11f43e468904c8690bc67cdd",
        "title": "暮雨",
        "author": "周文璞",
        "content": "暮雨潇潇郎不归，尊前谁忆旧歌词。\n望夫乌臼浓于染，叶叶惊秋恨欲飞。",
        "dynasty": "宋",
        "collection_info": null
    },
    {
        "uuid": "dfc291ab238801f020fff7df2a7f6107",
        "title": "即事二首  其一",
        "author": "周文璞",
        "content": "乐使金花鼓，蛮衣紫锦鞍。\n蕃官船过界，驿吏报平安。",
        "dynasty": "宋",
        "collection_info": null
    },
    {
        "uuid": "fb2e37e09ca7a955325f8de160b39fe9",
        "title": "即事二首  其二",
        "author": "周文璞",
        "content": "龙护朝元阁，鹤栖封禅台。\n中原垂白叟，只望羽书来。",
        "dynasty": "宋",
        "collection_info": null
    },
    {
        "uuid": "b03ca36887c491366140eeebea3bf04e",
        "title": "题尧章新成山堂",
        "author": "周文璞",
        "content": "早将心事付渔樵，若被幽人苦见招。\n多种竹将挑笋吃，旋栽松待斫柴烧。\n壁间古画身都碎，架上枯琴尾半焦。\n犹有住山穷活计，仙经盈卷一村瓢。",
        "dynasty": "宋",
        "collection_info": null
    },
    {
        "uuid": "4307875c555a304f5da6fba3bcba300c",
        "title": "题卢申之骡纲图",
        "author": "周文璞",
        "content": "昔日三郎骑尔祖，庙食太山可辛苦。\n后来崎岖蜀栈间，弃置龙媒復亲汝。\n深山古木雪漫漫，险途十步九步艰。\n纲头呪嘱勿损折，要尔助军身补官。",
        "dynasty": "宋",
        "collection_info": null
    },
    {
        "uuid": "8e0ded4ad9c1d61dc31c7ce87449063f",
        "title": "赠相士丁日宣",
        "author": "周文璞",
        "content": "张公谓余可神仙，薛颠谓余可英杰。\n丁生谓二皆无成，世间安有此奇绝。\n麒麟阁上冠貂蝉，龙虎鼎内治大丹。\n兴来一笑扫燕□，回首已自升云端。\n何如只向松江渡，杨柳影边茅屋住。\n卧看苍虬挟白云，卷取秋涛过江去。",
        "dynasty": "宋",
        "collection_info": null
    },
    {
        "uuid": "c97038c22e49caf0c53979784e2ab220",
        "title": "弔黥卒",
        "author": "周文璞",
        "content": "吾作穷奇白下囚，汝披短褐从吾游。\n蒋侯庙畔沽春酒，周处台边送客舟。\n械欲破时应日惨，命将绝处亦天愁。\n江陵柳大如知此，对着官军辄泪流。",
        "dynasty": "宋",
        "collection_info": null
    },
    {
        "uuid": "1857118f9977dcb4d50898aa65a8d892",
        "title": "杨孟博挽词",
        "author": "周文璞",
        "content": "向来洛下老书生，今见诸孙更老成。\n不復秀才趋试院，已题文学上铭旌。\n泛观今古人亡恨，只有英雄命莫争。\n来弔乍闻妻子哭，依然认作读书声。",
        "dynasty": "宋",
        "collection_info": null
    },
    {
        "uuid": "4944976ee03a577185128b305126b1ec",
        "title": "赠隠者",
        "author": "周文璞",
        "content": "袁三柳大刘廿八，长到先生卜肆边。\n便拜逸妻为嫂氏，更沽村酒作家筵。\n山公马在何须尔，林屋丹成亦偶然。\n独此老身无藉頼，为他人掷卦爻钱。",
        "dynasty": "宋",
        "collection_info": null
    },
    {
        "uuid": "6cc3dc4e87275694c665295385ed677d",
        "title": "剑客行",
        "author": "周文璞",
        "content": "燕云逆胡着柘黄，仁人烈士集太行。\n已闻泣涕拜明诏，共挟金舆归大梁。\n安得山人一双剑，走入云中看不见。\n人间夜半风雨时，逆胡首奏延和殿。\n我生四十无所成，荆淮好汉为知音。\n丈夫志在仁义耳，麟阁貂冠非本心。\n功成剑化两龙去，我亦变名入烟雾。\n此时再拜康山人，九霄客星在何处。",
        "dynasty": "宋",
        "collection_info": null
    },
    {
        "uuid": "6c658c4ce68de5b735658e1f13cff895",
        "title": "书事",
        "author": "周文璞",
        "content": "说战犹能听，闻尸不忍过。\n役人愁似鬼，病马瘦于驼。\n甚欲参经纬，其谁出揣摩。\n中原有遗老，亡柰檄书何。",
        "dynasty": "宋",
        "collection_info": null
    },
    {
        "uuid": "5189d1dbaefa361611ceaf830cf1e88d",
        "title": "见泗州降者",
        "author": "周文璞",
        "content": "纔自降胡便守边，大家齐数中兴年。\n姑苏寺裏相逢处，为尔呻吟一怅然。",
        "dynasty": "宋",
        "collection_info": null
    },
    {
        "uuid": "cb3640dad03e9f9ea455de57fff5c4fa",
        "title": "感兴七言三首  其一",
        "author": "周文璞",
        "content": "寥寥古意少人传，莫为熏琴只五絃。\n夫子纵心方学易，我曹何意便谈玄。\n神驰洙泗身将老，望断沅湘眼欲穿。\n月白风清如此夜，阿郎不肯上钧天。",
        "dynasty": "宋",
        "collection_info": null
    },
    {
        "uuid": "3341489b8f17a9c22d9d70f9a00e16b4",
        "title": "感兴七言三首  其二",
        "author": "周文璞",
        "content": "在家莫羡出家僧，扰扰营营竟未曾。\n相国舟中龙夺剑，山人琴畔鬼吹灯。\n从来不肯寻真诀，更自无心学大乘。\n汉室诸公鸣玉佩，也须还我一枝藤。",
        "dynasty": "宋",
        "collection_info": null
    },
    {
        "uuid": "0e17f0e1b430a14c19df7952ae551f79",
        "title": "感兴七言三首  其三",
        "author": "周文璞",
        "content": "夜夜推敲学苦吟，一如锻炼假黄金。\n石间真隠何时出，地下狂魂无处寻。\n独鹤尚知长袖舞，哀猿空作断肠音。\n故墟杞菊今何似，桂落小山春水深。",
        "dynasty": "宋",
        "collection_info": null
    },
    {
        "uuid": "7dbcd5188a307e58ac9092f96a3212ef",
        "title": "题天童全老",
        "author": "周文璞",
        "content": "天童宝楼阁，铜钉敞朱扉。\n一老烧香后，诸禅乞食归。\n天听涂毒鼓，神捧苾刍衣。\n说了村夫偈，依然入翠微。",
        "dynasty": "宋",
        "collection_info": null
    },
    {
        "uuid": "6ef8424f46acba8b9e44707388db95f8",
        "title": "送人之金陵",
        "author": "周文璞",
        "content": "江山不逐寒潮晚，陵墓犹含古木春。\n君入台城须访问，箇中定有六朝人。",
        "dynasty": "宋",
        "collection_info": null
    },
    {
        "uuid": "8c82c79f907bc9a8780324bce0b25841",
        "title": "送逸人归茅洞",
        "author": "周文璞",
        "content": "三君乘白鹄，各在一山椒。\n子去穿茅洞，人方采药苗。\n花连云气近，松转水程遥。\n想得寻幽侣，空歌散午朝。",
        "dynasty": "宋",
        "collection_info": null
    },
    {
        "uuid": "054f7614d5e1d0f524eafe51422b790a",
        "title": "中秋日游能仁北寺两剎",
        "author": "周文璞",
        "content": "轻云漠漠烟漫漫，杖藜扶行不作难。\n无量寿佛像最古，未曾有经碑亦残。\n秋花泫露颜色好，客子着雨衣裳单。\n题诗写寄莓苔壁，勿使俗人相对看。",
        "dynasty": "宋",
        "collection_info": null
    },
    {
        "uuid": "104e5cc755fd8a035fbc22f9e4391f0a",
        "title": "赠虎丘僧道辉游天台二首  其一",
        "author": "周文璞",
        "content": "世讚碑文换，穹龟上绿苔。\n琵琶不可听，楼阁更堪哀。\n竹动禅僧入，梅香冻雀回。\n开函翻内典，日晚未归来。",
        "dynasty": "宋",
        "collection_info": null
    },
    {
        "uuid": "71cf0063bbe00b2050eeaf64f4e01d50",
        "title": "赠虎丘僧道辉游天台二首  其二",
        "author": "周文璞",
        "content": "少小即精勤，参禅復着文。\n香熏沪渎像，茶酹武丘坟。\n入定山猿见，吟诗海鹤闻。\n幽情正迢递，又拜石桥云。",
        "dynasty": "宋",
        "collection_info": null
    },
    {
        "uuid": "d8fec03d3d20464ab3a0f6e7a9a0a834",
        "title": "西湖即事",
        "author": "周文璞",
        "content": "闲看浮鸠栖曲渚，倦随奔鹿上荒陵。\n松门雨过长廊静，一架藤花供病僧。",
        "dynasty": "宋",
        "collection_info": null
    },
    {
        "uuid": "03e8bc3816e17b2cf7da98512f11c146",
        "title": "宫人斜",
        "author": "周文璞",
        "content": "魂魄凄凉掩暮尘，野花山叶自精神。\n年年中使头边过，暗裏相看似路人。",
        "dynasty": "宋",
        "collection_info": null
    },
    {
        "uuid": "dc9edf405de28e4404ac67af069386a2",
        "title": "上强寺",
        "author": "周文璞",
        "content": "方池流水碧溶溶，怊怅灵蛇不易逢。\n门外行人常立看，一株唐末半枯松。",
        "dynasty": "宋",
        "collection_info": null
    },
    {
        "uuid": "f9a6c003c5578b4f86a2d361101919a0",
        "title": "太湖",
        "author": "周文璞",
        "content": "太湖我污池，茂苑我林莽。\n橘柚我堆盘，鲈鱼我登俎。\n区区为苹花，移去溪上住。\n终当赋归欤，来此卧烟雨。",
        "dynasty": "宋",
        "collection_info": null
    },
    {
        "uuid": "693d037fb929bef33825ac89b90cb7d0",
        "title": "写怀二首  其一",
        "author": "周文璞",
        "content": "吾闻唐诸僧，往往多人杰。\n有携至岩廊，可并夔稷契。\n伟哉寒山子，拾菜衣百结。\n其文似离骚，但自写木叶。",
        "dynasty": "宋",
        "collection_info": null
    },
    {
        "uuid": "a3d69cb96fd5fef1182f3be329d0f872",
        "title": "写怀二首  其二",
        "author": "周文璞",
        "content": "往时陆荆门，自是天下雄。\n徒隶解散尽，何处寻樊翁。\n遂令一世士，默默逃虚空。\n至今大堤上，叶叶皆春风。",
        "dynasty": "宋",
        "collection_info": null
    },
    {
        "uuid": "caee2a6f9412573d4685827ee679fbcf",
        "title": "九溪十八磵",
        "author": "周文璞",
        "content": "九溪十八磵，冷见帝青苔。\n洗足僧书石，临流客放杯。\n案头松叶响，身畔野花开。\n百六辞歌吹，清游始一回。",
        "dynasty": "宋",
        "collection_info": null
    },
    {
        "uuid": "81604b7c03b775e2378c179ccac08268",
        "title": "吊辨才二首  其一",
        "author": "周文璞",
        "content": "读了碑文读祭诗，冷看遗像立多时。\n郎当岭上生云处，山鸟山花忆老师。",
        "dynasty": "宋",
        "collection_info": null
    },
    {
        "uuid": "cd2ffb367820be2a826ea5a99f22e0b5",
        "title": "吊辨才二首  其二",
        "author": "周文璞",
        "content": "坡使参寥滴奠茶，定将老泪湿烟霞。\n谁知走入灵山队，又对闲人说法华。",
        "dynasty": "宋",
        "collection_info": null
    },
    {
        "uuid": "326cd2e94655b8ff51708cf63694d7b5",
        "title": "西湖小隠",
        "author": "周文璞",
        "content": "先帝何曾宠倖臣，家园籍没几经春。\n一丘赐与婵娟魄，教主西湖似洛神。",
        "dynasty": "宋",
        "collection_info": null
    },
    {
        "uuid": "733543152ba72653b94b43c998491abc",
        "title": "麯坊",
        "author": "周文璞",
        "content": "麯坊纔尽上湖船，笑问云山欠酒钱。\n两行柳丝黄不断，不知身在御园边。",
        "dynasty": "宋",
        "collection_info": null
    },
    {
        "uuid": "2071e68cb94987df7ae4a99ade4bdb67",
        "title": "寿星寺闻子规二首  其一",
        "author": "周文璞",
        "content": "子规欲归归未得，啼向钱王寿星石。\n月明血尽人不知，只怪晓山深似碧。",
        "dynasty": "宋",
        "collection_info": null
    },
    {
        "uuid": "48a20ee8f1da102371fbf828f34d6fe1",
        "title": "寿星寺闻子规二首  其二",
        "author": "周文璞",
        "content": "莫向空山恼病僧，暮云台殿异乡人。\n多时不识巴江路，守着浓花哭过春。",
        "dynasty": "宋",
        "collection_info": null
    },
    {
        "uuid": "36aee7fdd974313c86d0fa5ac1a5d2d6",
        "title": "分梦泉",
        "author": "周文璞",
        "content": "偷得两泓清，同他猿鸟吃。\n上下泉边身，上下床上客。\n相对各相忘，山中小花白。",
        "dynasty": "宋",
        "collection_info": null
    },
    {
        "uuid": "b0b063c6a0d332c59d50f4b418178b20",
        "title": "隠者居",
        "author": "周文璞",
        "content": "密竹缘坡便当篱，野泉入户自成池。\n床头一卷麻衣易，更有寒山拾得诗。",
        "dynasty": "宋",
        "collection_info": null
    },
    {
        "uuid": "17a6951ef6a11fa38c005ae95e6a827b",
        "title": "逸士坟",
        "author": "周文璞",
        "content": "魂归魄散两逍遥，小小丘亭慰寂寥。\n守墓未须耘宿草，白蟾方护紫芝苗。",
        "dynasty": "宋",
        "collection_info": null
    },
    {
        "uuid": "a04530f8827e326108eeaac7391fe3d8",
        "title": "夏日偶题",
        "author": "周文璞",
        "content": "溪友相呼上钓舟，藕花菱叶思悠悠。\n好诗已在前山寺，写放参寥石井头。",
        "dynasty": "宋",
        "collection_info": null
    },
    {
        "uuid": "1af4ad9f55a469a29a4535c754f264d9",
        "title": "谢颐师见过",
        "author": "周文璞",
        "content": "云卷道者方昼睡，有僧奚为入桑杞。\n惠然相过穷壑底，共谈儒流佛宗旨。\n二家之风亦颓靡，吹而扬之谁为起。\n寒灰煨芋香透纸，呼童就邻一赊米。\n作糜煮菜相料理，吾穷于世无比拟。\n殷勤相觅有吾子，谩书七字聊送似，往供天嫔泣山鬼。",
        "dynasty": "宋",
        "collection_info": null
    },
    {
        "uuid": "0749f96b25604b48eb8e8e3839fa0b39",
        "title": "望茅山六言三首  其一",
        "author": "周文璞",
        "content": "羽衣药叟欢迎，手执兰花共行。\n从此十年不调，可能久视长生。",
        "dynasty": "宋",
        "collection_info": null
    },
    {
        "uuid": "0e47071588647b8d952149e0c421206a",
        "title": "望茅山六言三首  其二",
        "author": "周文璞",
        "content": "昔年唱采芝歌，已老头颅柰何。\n不见飈轮碾处，白云出没常多。",
        "dynasty": "宋",
        "collection_info": null
    },
    {
        "uuid": "19045729ba51e6c7dc59e2bb1001bf6b",
        "title": "望茅山六言三首  其三",
        "author": "周文璞",
        "content": "蒋家兄弟清古，着书互相推宗。\n抟土划沙戏剧，穿岗度岭从容。",
        "dynasty": "宋",
        "collection_info": null
    },
    {
        "uuid": "908b0da140713c2750f6a996244ab113",
        "title": "寄山中道友三首  其一",
        "author": "周文璞",
        "content": "玉函捧上五云堆，着意通幽此一回。\n三十年来增怅望，更无人上望僊台。",
        "dynasty": "宋",
        "collection_info": null
    },
    {
        "uuid": "066c9a49186280187b8e72943c4938da",
        "title": "寄山中道友三首  其二",
        "author": "周文璞",
        "content": "怱怱山信寄来时，中有黄庭七字诗。\n已死华颠无觅处，几回吹断玉参差。",
        "dynasty": "宋",
        "collection_info": null
    },
    {
        "uuid": "f1aa63c4ef97f88c55befeaa42f81c88",
        "title": "寄山中道友三首  其三",
        "author": "周文璞",
        "content": "忆得寻山復出山，绿杨时候暮春间。\n至今只有游仙梦，长与松风自往还。",
        "dynasty": "宋",
        "collection_info": null
    },
    {
        "uuid": "1655552647ecb308601fb717fac1f9f9",
        "title": "初营凤山",
        "author": "周文璞",
        "content": "香草参差种，幽花逐旋移。\n既添醒酒石，须着放生池。\n春在年年好，山来处处奇。\n吹箫吾不解，长啸却相宜。",
        "dynasty": "宋",
        "collection_info": null
    },
    {
        "uuid": "2f0450893bdfb6346e8762c61167f65b",
        "title": "梅谷",
        "author": "周文璞",
        "content": "香焰云头玉雪身，缓行微咏岸乌巾。\n始从谷裏看修竹，却向水滨逢丽人。\n客子去时方得月，岭猿啼后便无春。\n凤凰欲下箫声紧，狼籍瀛洲万斛尘。",
        "dynasty": "宋",
        "collection_info": null
    },
    {
        "uuid": "66548255f2d6a0abe96c9ab736411289",
        "title": "法华小隠",
        "author": "周文璞",
        "content": "偃盖着地卧，清瑶傍渠走。\n散入流觞台，转若珠曲九。\n淙淙不知休，还赴石鲸口。\n湾澴合巨涧，横桥傍蒲柳。\n来看暮春余，众绿浓似酒。\n摩挲苏陈刻，愈觉岁月久。\n寺僧爱光焰，捧送贵侯有。\n至今星散居，各自开户牖。\n自弃眠云身，谁缚钓月手。\n夕阳令我归，为尔重搔首。",
        "dynasty": "宋",
        "collection_info": null
    },
    {
        "uuid": "7e0685e9b3899707f3bc2e467e249c45",
        "title": "既离洞霄遇雨却寄道友",
        "author": "周文璞",
        "content": "凡骨何堪得再行，渴心犹要谒通明。\n惊闻竹树连山雨，疑有风雷㩧地声。\n鹿啖黄精知岁久，人逢青箬便神清。\n重来只要斋盂饭，副以常堂枸杞羹。",
        "dynasty": "宋",
        "collection_info": null
    },
    {
        "uuid": "558b042acd7b00bd2f7dff1c32276392",
        "title": "题曹武帝削瓜图",
        "author": "周文璞",
        "content": "阿瞒瓜分姿，见之垂髫中。\n此心既弗乂，此道安可洪。\n汉祚既坠地，余子方困穷。\n仁义傥自唱，历数岂不同。\n挟令及宫阃，杀士延奴童。\n至今弔古徒，哀痛殊未终。\n实以己偪仄，遂令彼长雄。\n画图出后世，畧见经营工。\n想其鼎峙势，亦天诱其衷。\n此章弗徒歌，聊以裨国风。",
        "dynasty": "宋",
        "collection_info": null
    },
    {
        "uuid": "8b9e86d6fee52266c644d973ef256ddc",
        "title": "题蔡武伯所藏荆公砚",
        "author": "周文璞",
        "content": "兽面鼎足奔回互，中有润泽比雨露。\n当年曾出富国疏，老子平生用心处。\n帝谟商颂周六典，刻画声形劳解诂。\n至今文字与风骚，一一相辉炫缃素。\n如闻四海失枝梧，可憾诸公欠调护。\n谁令天乎遽如许，可是石也能无预。\n陈玄同归蒋山路，亦使高人野僧觑。\n若为持入定林中，应有明云入天柱。\n吾乡风流蔡夫子，匣而藏之美无度。\n君不见公乡后进陆象山，作祠堂记余千言，直欲百世俟圣贤。\n惜哉不得铭此砚，使我失意心惘然。",
        "dynasty": "宋",
        "collection_info": null
    },
    {
        "uuid": "a2072d1af5ac8f574315f087f7f4d9d6",
        "title": "归别墅",
        "author": "周文璞",
        "content": "幽栖久不到，猿鹤擅藤萝。\n丛篠生将遍，流泉咽更多。\n邻翁新酿熟，野寺暮钟和。\n亦有经行者，来观倚杖歌。",
        "dynasty": "宋",
        "collection_info": null
    },
    {
        "uuid": "050a4447977270a3a721604dfd59efce",
        "title": "早起",
        "author": "周文璞",
        "content": "佛香纔了换儒巾，身是人间自在身。\n一路野花清养目，半沟流水静怡神。",
        "dynasty": "宋",
        "collection_info": null
    },
    {
        "uuid": "47fdceaa36a2f25553100964c34f7d1d",
        "title": "雨宿山中",
        "author": "周文璞",
        "content": "留连如有情，蕙帐极空明。\n晚粥知泉味，昏钟度雨声。\n稍容林叟睡，莫放晓猿惊。\n剩欲剜苔藓，应当写姓名。",
        "dynasty": "宋",
        "collection_info": null
    },
    {
        "uuid": "eb278adc8e954257ca643392be7485e1",
        "title": "再游九溪",
        "author": "周文璞",
        "content": "昔年九溪十八涧，今度见之逾清真。\n静依落落石路晚，闲绕寂寂山家春。\n可怜潺湲似留客，更觉曲折能随人。\n得得杖藜来尽目，野棠山杏亦精神。",
        "dynasty": "宋",
        "collection_info": null
    },
    {
        "uuid": "2c70a6682477cc032e3dd846cdf2224c",
        "title": "偶题",
        "author": "周文璞",
        "content": "海气江声相与浮，今时帝里旧杭州。\n西湖寺裏多金碧，自厌秾华不肯游。",
        "dynasty": "宋",
        "collection_info": null
    },
    {
        "uuid": "95a3d668dfeb8c6976601f7ece3ee57d",
        "title": "送人之官严陵",
        "author": "周文璞",
        "content": "如君风貌又精神，自合拖绅近紫宸。\n平地有心开洞穴，十年无俸着闲身。\n已看青舫垂垂去，须忆绯桃滟滟春。\n若向玄英台下过，为言亦是学诗人。",
        "dynasty": "宋",
        "collection_info": null
    },
    {
        "uuid": "3a21af9585f2d4dca74e1e0fe62cebed",
        "title": "与弁山道士饮",
        "author": "周文璞",
        "content": "采茗归来日未斜，更携苦菜入仙家。\n后园同坐枯桐树，仰看红桃落涧花。",
        "dynasty": "宋",
        "collection_info": null
    },
    {
        "uuid": "f3f04c0a5c99ce2ba8e92f67893eada8",
        "title": "不欺斋",
        "author": "周文璞",
        "content": "陈兄榜名不欺斋，不欺本自诚中来。\n晚周洙泗汉伊雒，中间此道寒如灰。\n不欺斋中一尊酒，兄乎此意差耐久。\n真情往往到僮仆，何况亲知与朋友。\n君不见汤脱胡桃一语失，此是迂翁年少日，陈兄再拜吾事毕。",
        "dynasty": "宋",
        "collection_info": null
    },
    {
        "uuid": "d5f123d3d903f5b96d27ef2a055ae4fb",
        "title": "望云亭",
        "author": "周文璞",
        "content": "淑气槃槃接九原，须臾鳞合更瀰漫。\n自从蒿里无颜色，来到钟山有泪痕。\n往者英雄俱雨绝，后来哀痛欲河翻。\n夜深月照长松下，谁见孤飞出墓门。",
        "dynasty": "宋",
        "collection_info": null
    },
    {
        "uuid": "9c83aa0644ffb9d9bc4e667a852666d5",
        "title": "敬思堂四言",
        "author": "周文璞",
        "content": "有亭央央，高丘之傍。\n父兮母兮，坚深埋藏。\n厦屋凄凉，宰木成行。\n春秋蒸尝，酒浆牛羊。\n身体俯伛，虽劳弗彰。\n心志瞀乱，虽烦弗扬。\n欲求幽阴，茫茫洋洋。\n两间四方，实繫我肠。\n何以照之，明神后皇。\n凡今之人，谁同慨伤。",
        "dynasty": "宋",
        "collection_info": null
    },
    {
        "uuid": "a5801b31ad37cc3dbcb219acf499749e",
        "title": "陈将军哀词",
        "author": "周文璞",
        "content": "扞环城兮保赤子，归王所兮执弓矢。\n虽有妻子兮不如兄弟，嗟全家兮南向而死。\n护行殿兮卧旗鼓，统伍符兮莫余侮。\n故宫芜兮胡作主，哀将军兮鬓垂素。\n气力绝兮委尘土，后来孤童兮不胜测楚。\n天阴阴兮春寂寂，曰余兄兮有庙食。\n偕友于兮往作配，驾铁驷兮载云旆。\n山中人兮望余归，江鼯翔兮花乱飞。",
        "dynasty": "宋",
        "collection_info": null
    },
    {
        "uuid": "7a7e63a07392b887161ce13a489d3bb0",
        "title": "弔青溪姑词",
        "author": "周文璞",
        "content": "投余兮绿波，彼土偶兮柰何。\n余魂兮无依，依余兄兮山阿。\n兄姿兮甚雄，青骨兮朱弓。\n称天兮诉余冤，令谗夫兮不终。",
        "dynasty": "宋",
        "collection_info": null
    },
    {
        "uuid": "b3e2edfe77358ecd6117281a2481b168",
        "title": "水仙庙鼓吹曲四首  其一",
        "author": "周文璞",
        "content": "水奫沦兮不扬，山嵚岑兮多巨石。\n神来下独舂，仰昂神远适。\n王孙的咳，神无亟兮。",
        "dynasty": "宋",
        "collection_info": null
    },
    {
        "uuid": "6549dbd898dc9cb303dc6c60bd3d3c0f",
        "title": "水仙庙鼓吹曲四首  其二",
        "author": "周文璞",
        "content": "倚碧栌，款铜铺，德星在南乌尾逋。\n两峰隠天，花深草蕍。\n钱唐十余万户，皆看史君欢娱。\n虽涉流沙历炎都，入医无闾不如东吴。",
        "dynasty": "宋",
        "collection_info": null
    },
    {
        "uuid": "23956dfe16bb8d2c2f1d1c0befe3fbf4",
        "title": "水仙庙鼓吹曲四首  其三",
        "author": "周文璞",
        "content": "龙飞天门，鷄鸣日观。\n湖州有鹤知夜半。\n端冕结缨，锋车施幰。\n瞻彼孤山，男呼女怨。\n欲裂冕毁车，春荣秋枯，无翁愁予。",
        "dynasty": "宋",
        "collection_info": null
    },
    {
        "uuid": "487b5c00aacc7afd30d1bd0cd5618b00",
        "title": "水仙庙鼓吹曲四首  其四",
        "author": "周文璞",
        "content": "云冥冥，雷阗阗。\n横玉转，流珠干。\n灵龟入我梦，谓君当旋。\n既穷海壖之炎天，当饮山中之流泉。",
        "dynasty": "宋",
        "collection_info": null
    },
    {
        "uuid": "7f60c69d62751192ae2c1ca136e75d3b",
        "title": "招魂",
        "author": "周文璞",
        "content": "天孙召魂，鬼伯催促，千岁之渊不为谷。\n巉岩既刊，松柏桓桓。\n曰惟君之魂，于兹考槃。\n其永安君窆初成，余以归藏筮之，其兆盖如此也。\n呜呼休哉。",
        "dynasty": "宋",
        "collection_info": null
    },
    {
        "uuid": "cbae9356d2054648d55f8aac51bf7fba",
        "title": "金陵杂咏  其一",
        "author": "周文璞",
        "content": "滟滟江波绿更肥，苍烟中有鸭鸥飞。\n当年神武今何在，老却遗民更不归。",
        "dynasty": "宋",
        "collection_info": null
    },
    {
        "uuid": "a36fd2e3954f5a579a5796b7695fb686",
        "title": "金陵杂咏  其二",
        "author": "周文璞",
        "content": "长干小妇学吹箫，楼外閒风弄翠条。\n近得广陵消息未，暮潮已过赤栏桥。",
        "dynasty": "宋",
        "collection_info": null
    },
    {
        "uuid": "8e5880918c2fdb7ed52dc2d43763e26f",
        "title": "赠陈宗之",
        "author": "周文璞",
        "content": "伊吾声裏过年年，收拾旁行亦可怜。\n频嗅芸香心欲醉，为寻脉望眼应穿。\n哦诗苦似悲秋客，收价清于卖卜钱。\n吴下异书浑未就，每逢佳处辄留连。",
        "dynasty": "宋",
        "collection_info": null
    },
    {
        "uuid": "5eb788871ab9bb342cfb42cd66678ad0",
        "title": "寄华阳道侣",
        "author": "周文璞",
        "content": "羽扇临玄圃，霓裳上醮坛。\n九枝松叶冷，千叶杏花残。",
        "dynasty": "宋",
        "collection_info": null
    },
    {
        "uuid": "39dd74b0db7da7b1a1c8c47cf7d8d356",
        "title": "题洞霄宫",
        "author": "周文璞",
        "content": "久知灵境无缘到，今被春风引得来。\n上帝殿头闻雨过，仙人石面欠花开。\n便烧沈水礼三拜，快引流霞釂一杯。\n落日断霞催去紧，掉巾祇等白鸦回。",
        "dynasty": "宋",
        "collection_info": null
    },
    {
        "uuid": "6f83114418f730b97b40c255c45676da",
        "title": "句  其一",
        "author": "周文璞",
        "content": "本是离骚国裏人。",
        "dynasty": "宋",
        "collection_info": null
    },
    {
        "uuid": "d92dcaa13388d2a8deb2cae25721767e",
        "title": "句  其二",
        "author": "周文璞",
        "content": "衣篝不用绿沉烟。",
        "dynasty": "宋",
        "collection_info": null
    },
    {
        "uuid": "1807a386bf8e6fd958bdd40911263b45",
        "title": "句  其三",
        "author": "周文璞",
        "content": "凄凉一似观堂僧。",
        "dynasty": "宋",
        "collection_info": null
    },
    {
        "uuid": "32f9967f3811aea588c79b4d6ce88c99",
        "title": "句  其四",
        "author": "周文璞",
        "content": "淡烟疏雨又青山。",
        "dynasty": "宋",
        "collection_info": null
    },
    {
        "uuid": "ae216131de6a958ae2d5d87a321fc4fd",
        "title": "句  其五",
        "author": "周文璞",
        "content": "春梅避石开。",
        "dynasty": "宋",
        "collection_info": null
    },
    {
        "uuid": "01137ea28d9c4becc6504619368acc24",
        "title": "句  其六",
        "author": "周文璞",
        "content": "西陵西又西。",
        "dynasty": "宋",
        "collection_info": null
    },
    {
        "uuid": "018b7b187d85b5439689e9685a122848",
        "title": "句  其七",
        "author": "周文璞",
        "content": "更无花上月。",
        "dynasty": "宋",
        "collection_info": null
    },
    {
        "uuid": "903d54c98f904c714d563abced57c313",
        "title": "句  其八",
        "author": "周文璞",
        "content": "戏赓和靖句。",
        "dynasty": "宋",
        "collection_info": null
    }
]