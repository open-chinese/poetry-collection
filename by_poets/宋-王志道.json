[
    {
        "uuid": "0284d0510ecd08c36622c725fbb77907",
        "title": "题大禹庙",
        "author": "王志道",
        "content": "古木夹幽径，森严夏禹祠。\n阴云护陵寝，遗庙锁蛟螭。\n窆石今犹在，梅梁事亦奇。\n道人情意厚，邀我读残碑。",
        "dynasty": "宋",
        "collection_info": null
    },
    {
        "uuid": "af5e2d356fcefd12ff89e7abedd1b5e5",
        "title": "和半庵庆成诗韵",
        "author": "王志道",
        "content": "重屋祗承敬勿休，前星主鬯贰凝旒。\n度筵九尺陈黄目，助祭诸王未白头。\n精意已知通烈祖，仪文元不减圜丘。\n两阶屡舞苗民格，何况金穰岁有秋。",
        "dynasty": "宋",
        "collection_info": null
    },
    {
        "uuid": "09411e01576192a4d7c27b18355b0485",
        "title": "赋江湖伟观",
        "author": "王志道",
        "content": "东南王气萃钱塘，襟帯江湖国势强。\n万顷烟波流德泽，四时絃管乐丰穰。\n帆归别浦鱼盐聚，雨过平堤草木香。\n欲赋上林才不逮，举头三祝寿无疆。",
        "dynasty": "宋",
        "collection_info": null
    },
    {
        "uuid": "108c10feb7c28a3c8d4ad092533b449d",
        "title": "简中朝贵人",
        "author": "王志道",
        "content": "场屋辛勤债未偿，又随宦辙到河阳。\n米无五斗腰徒折，醋有三升鼻惯尝。\n屡典朝衣赒过客，时沽坊酒涤愁肠。\n此心对越知无愧，午夜炉香乞岁穰。",
        "dynasty": "宋",
        "collection_info": null
    },
    {
        "uuid": "7d03990f0bdd3f7aa66d38802b22e5e9",
        "title": "挽赵右司",
        "author": "王志道",
        "content": "化瑟初更世道清，宗臣只合在朝廷。\n谋猷况已弥台衮，姓字尤当列御屏。\n不向红云鸣玉佩，却随丹旐引刍灵。\n象贤喜有金闺彦，全似先生旧典刑。",
        "dynasty": "宋",
        "collection_info": null
    },
    {
        "uuid": "df4ba0504e890a5efd832ea647146b01",
        "title": "和秋浦闻鸡偶成",
        "author": "王志道",
        "content": "窗前银烛焰将暗，楼上梅花引已残。\n忽听鸡鸣思起舞，百年王业尚偏安。",
        "dynasty": "宋",
        "collection_info": null
    },
    {
        "uuid": "4c4d2d1d663370763f4c8c25e41e0c85",
        "title": "日南长至小饮于双清楼坐客九人皆一时名胜各和湾字韵诗予亦效颦以谢",
        "author": "王志道",
        "content": "一杯春酒对湖山，远胜夷犹绿水间。\n觅句未工天欲暮，碧云飞满舍前湾。",
        "dynasty": "宋",
        "collection_info": null
    },
    {
        "uuid": "3c23da1d8a789d7fd1890c224369c389",
        "title": "寄兴",
        "author": "王志道",
        "content": "五湖深处足逍遥，错把扁舟繫柳条。\n尘世不如烟水阔，笑骑黄鹤上层霄。",
        "dynasty": "宋",
        "collection_info": null
    },
    {
        "uuid": "6e6494dc22b0cb77594d57e4ade0b2ff",
        "title": "侨寄山居霍然几月凡见之于目闻之于耳者辄缀成绝句名之曰田园杂兴非敢比石湖聊以写一时闲适之趣云尔  其一",
        "author": "王志道",
        "content": "幽居无事属山家，闭却柴门日未斜。\n啼鸟一声惊梦觉，小窗闲坐听蜂衙。",
        "dynasty": "宋",
        "collection_info": null
    },
    {
        "uuid": "741b35a744cde4c2a4541c373ee1acfe",
        "title": "侨寄山居霍然几月凡见之于目闻之于耳者辄缀成绝句名之曰田园杂兴非敢比石湖聊以写一时闲适之趣云尔  其二",
        "author": "王志道",
        "content": "羃羃黄云麦壠秋，牧童横笛倒骑牛。\n百金买得葫芦扇，持向田头蔽日头。",
        "dynasty": "宋",
        "collection_info": null
    },
    {
        "uuid": "73a779275b3c4247300d669fe4114c7b",
        "title": "侨寄山居霍然几月凡见之于目闻之于耳者辄缀成绝句名之曰田园杂兴非敢比石湖聊以写一时闲适之趣云尔  其三",
        "author": "王志道",
        "content": "雨过天青似蔚蓝，碧云收入鳠鱼潭。\n蚕姑举手交相庆，趁得新晴老却蚕。",
        "dynasty": "宋",
        "collection_info": null
    },
    {
        "uuid": "16b8d31ba4c0da92dafe123925911076",
        "title": "侨寄山居霍然几月凡见之于目闻之于耳者辄缀成绝句名之曰田园杂兴非敢比石湖聊以写一时闲适之趣云尔  其四",
        "author": "王志道",
        "content": "早蚕上箔将成茧，晚界蚕方起大眠。\n两月辛勤敢胥怨，成丝成绢更成绵。",
        "dynasty": "宋",
        "collection_info": null
    },
    {
        "uuid": "483ef80c36cdce654b8b011bc69e3f05",
        "title": "侨寄山居霍然几月凡见之于目闻之于耳者辄缀成绝句名之曰田园杂兴非敢比石湖聊以写一时闲适之趣云尔  其五",
        "author": "王志道",
        "content": "树头桑叶似穿钱，准拟今年贱似前。\n谁信天公难预料，今年却贵似常年。",
        "dynasty": "宋",
        "collection_info": null
    },
    {
        "uuid": "1b109bef9a49ee220e1b506974b9fe65",
        "title": "侨寄山居霍然几月凡见之于目闻之于耳者辄缀成绝句名之曰田园杂兴非敢比石湖聊以写一时闲适之趣云尔  其六",
        "author": "王志道",
        "content": "纺车纔了办缫车，涧水当门足沤麻。\n输却官租偿却债，今年犹剩百斤茶。",
        "dynasty": "宋",
        "collection_info": null
    },
    {
        "uuid": "16ec7821a64edfe4999486cb53e1001e",
        "title": "侨寄山居霍然几月凡见之于目闻之于耳者辄缀成绝句名之曰田园杂兴非敢比石湖聊以写一时闲适之趣云尔  其七",
        "author": "王志道",
        "content": "自从巡尉罢搜茶，便觉山中气象嘉。\n卖得钱来供饱饭，尚余醉酒插山花。",
        "dynasty": "宋",
        "collection_info": null
    },
    {
        "uuid": "bc04c2b31accb3b70d3a03a319689171",
        "title": "侨寄山居霍然几月凡见之于目闻之于耳者辄缀成绝句名之曰田园杂兴非敢比石湖聊以写一时闲适之趣云尔  其八",
        "author": "王志道",
        "content": "漠漠轻烟护鹊巢，杨花无頼矗天高。\n粼粼白水秧畴满，省却年时灌溉劳。",
        "dynasty": "宋",
        "collection_info": null
    },
    {
        "uuid": "8bff0eef8c7c9662f640d7550c235df2",
        "title": "侨寄山居霍然几月凡见之于目闻之于耳者辄缀成绝句名之曰田园杂兴非敢比石湖聊以写一时闲适之趣云尔  其九",
        "author": "王志道",
        "content": "樵得田头二麦归，做成餠饵饱妻儿。\n农家喜有耘田本，接到籼禾稻熟时。",
        "dynasty": "宋",
        "collection_info": null
    },
    {
        "uuid": "930b82eb0bf541fe72541d9686846a1c",
        "title": "侨寄山居霍然几月凡见之于目闻之于耳者辄缀成绝句名之曰田园杂兴非敢比石湖聊以写一时闲适之趣云尔  其一○",
        "author": "王志道",
        "content": "新竹成林犹带粉，早秧出水便成针。\n日长门巷无人过，一觉齁齁夏木阴。",
        "dynasty": "宋",
        "collection_info": null
    },
    {
        "uuid": "fdc9e87dc2a9e6c7a2517964754a20b3",
        "title": "和岘窗韵是日也适赴座主西湖社日之讌",
        "author": "王志道",
        "content": "雨余西子湿香腮，那得心情滞酒杯。\n浪逐画舡分社饭，也教人道赏春来。",
        "dynasty": "宋",
        "collection_info": null
    },
    {
        "uuid": "cd4122b9e2877fce940155ed30f500be",
        "title": "秋早过湖",
        "author": "王志道",
        "content": "漠漠轻云冒两山，楼台依约有无间。\n画船未出波光定，一目新鸿度柳湾。",
        "dynasty": "宋",
        "collection_info": null
    },
    {
        "uuid": "08015759dee38340327d8d93e6850b03",
        "title": "和高簿送梅  其一",
        "author": "王志道",
        "content": "文如翻水艷天葩，始信才猷属故家。\n为爱新吟贪咀嚼，霜髭捻断日西斜。",
        "dynasty": "宋",
        "collection_info": null
    },
    {
        "uuid": "b20ed2be7610ea077e3590e34722ee86",
        "title": "和高簿送梅  其二",
        "author": "王志道",
        "content": "多君时送早春葩，不减孤山处士家。\n留取水窗和月看，夜深踈影正横斜。",
        "dynasty": "宋",
        "collection_info": null
    },
    {
        "uuid": "5681d0a737727dd662776a9b2cd9949d",
        "title": "和高簿送梅  其三",
        "author": "王志道",
        "content": "标格清奇压众葩，数枝频到士元家。\n情知老大花应笑，强饮从教醉眼斜。",
        "dynasty": "宋",
        "collection_info": null
    },
    {
        "uuid": "77c9f4f7b51ba366abc6a1a794699bd8",
        "title": "和高簿送梅  其四",
        "author": "王志道",
        "content": "屈曲溪桥路两丫，淡烟如隔小櫺纱。\n南枝已入诗人手，三弄从教咽暮笳。",
        "dynasty": "宋",
        "collection_info": null
    },
    {
        "uuid": "2a78033d2f60ec0774f3d48e751f2c7f",
        "title": "和高簿送梅  其五",
        "author": "王志道",
        "content": "远望青山两髻丫，水纹风细绉如纱。\n不知游冶谁家子，也捲黄芦学塞笳。",
        "dynasty": "宋",
        "collection_info": null
    },
    {
        "uuid": "07aae32e9a9978269f3b6ea30b91ca10",
        "title": "和高簿送梅  其六",
        "author": "王志道",
        "content": "花底莓苔蒲树丫，翠翘玉珥碧襦纱。\n靓粧雅器鸣琴友，不向朱门听鼓笳。",
        "dynasty": "宋",
        "collection_info": null
    },
    {
        "uuid": "19afeec51a92249c5e967125bec8fd27",
        "title": "口占谢高簿送锦熏笼",
        "author": "王志道",
        "content": "一种熏笼出锦机，殷勤遣送到书帏。\n自惭不是裁花手，沾得仇香香满衣。",
        "dynasty": "宋",
        "collection_info": null
    },
    {
        "uuid": "dad377d58417fd1e853259ece782a7f8",
        "title": "和谭云翔送双桂韵",
        "author": "王志道",
        "content": "双桂婆娑天上花，殷勤分送士元家。\n捷钤果副联鞯祝，谒谢当期谷旦差。",
        "dynasty": "宋",
        "collection_info": null
    },
    {
        "uuid": "69ceac2422b8a7686c8edd1ed26e017f",
        "title": "渔父",
        "author": "王志道",
        "content": "岸芷汀兰曲曲春，绿蓑青箬老江濆。\n倚船三弄东风恶，吹断巫山片片云。",
        "dynasty": "宋",
        "collection_info": null
    },
    {
        "uuid": "f8a051ae1a90bfb17613c69264ca65e5",
        "title": "岁朝轿中伊轧声类橹舟因感旧游",
        "author": "王志道",
        "content": "岁朝伊轧上蓝舆，酷似当年在帝都。\n柔橹数声杨柳外，小舟逗晓过西湖。",
        "dynasty": "宋",
        "collection_info": null
    },
    {
        "uuid": "19a59a1f2fd51630d2ce866325a8eca1",
        "title": "五言",
        "author": "王志道",
        "content": "颇得山居趣，悠然醉復醒。\n闭门延爽气，数竹寄闲情。\n清磬敲残月，寒潭浴晓星。\n谁能牵世网，汩汩苦劳生。",
        "dynasty": "宋",
        "collection_info": null
    },
    {
        "uuid": "4a7b47aa08a3e70027351e0c0871bcc3",
        "title": "六月八日夜步西湖即事",
        "author": "王志道",
        "content": "步绕西湖路，荷盘送晚香。\n归舟初袅缆，斜月已侵廊。\n水外钟声杳，风前曲韵长。\n剨然思远举，逸兴渺难量。",
        "dynasty": "宋",
        "collection_info": null
    }
]