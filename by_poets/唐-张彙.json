[
    {
        "uuid": "56aee5115fc66755284f59338a39c720",
        "title": "游栖霞寺",
        "author": "张彙",
        "content": "跻险入幽林，翠微含竹殿。\n泉声无休歇，山色时隐见。\n潮来杂风雨，梅落成霜霰。\n一从方外游，顿觉尘心变。",
        "dynasty": "唐",
        "collection_info": null
    },
    {
        "uuid": "3ac04ff10e5c4703aec38195dc0d0bf8",
        "title": "春风扇微和",
        "author": "张彙",
        "content": "木德生和气，微微入曙风。\n暗催南向叶，渐翥北归鸿。\n澹荡侵冰谷，悠扬转蕙丛。\n拂尘迴广路，泛籁过遥空。\n暖上烟光际，云移律侯中。\n扶摇如可借，从此戾苍穹。",
        "dynasty": "唐",
        "collection_info": null
    },
    {
        "uuid": "9a462b1d1cb509b6ceba107646f15227",
        "title": "观藏冰",
        "author": "张彙",
        "content": "寒气方穷律，阴精正结冰。\n体坚风带壮，影素月临凝。\n冬赋凌人掌，春期命妇昇。\n凿来壶色彻，纳处镜光澄。\n鲁史曾留问，幽诗旧见称。\n同观里射享，王道颂还兴。",
        "dynasty": "唐",
        "collection_info": null
    },
    {
        "uuid": "f79ce1b0eed17df8cb68db867af61350",
        "title": "赋得春风扇微和",
        "author": "张彙",
        "content": "习习和风扇，悠悠淑气微。\n阳升知候改，律应喜春归。\n池柳晴初拆，林莺暖欲飞。\n川原浮彩翠，台馆动光辉。\n泛艳摇丹阙，扬芳入粉闱。\n发生当有分，枯朽幸因依。",
        "dynasty": "唐",
        "collection_info": null
    },
    {
        "uuid": "930e1d4a601f7a028b2c163cbcd5494b",
        "title": "金谷园怀古",
        "author": "张彙",
        "content": "缓步洛城下，轸怀金谷园。\n昔人随水逝，旧树逐春繁。\n冉冉摇风弱，菲菲裛露翻。\n歌台岂易见，舞袖乍如存。\n戏蝶香中起，流莺暗处喧。\n徒闻施锦帐，此地拥行轩。",
        "dynasty": "唐",
        "collection_info": null
    },
    {
        "uuid": "15334d309c49737766524dacd059bc03",
        "title": "句",
        "author": "张彙",
        "content": "应念路傍憔悴翼，昔年乔木幸同迁。",
        "dynasty": "唐",
        "collection_info": null
    }
]