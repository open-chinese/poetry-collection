[
    {
        "title": "昭惠庙黄柏歌",
        "author": "王该",
        "content": "四明之山东南雄，中有古柏高巃嵷。\n霜凌雪犯势不屈，干直不与凡柯同。\n几十围，几千尺，踞隆岩兮盘巨石。\n有时狂风盲雨嗥长巅，上彻天心下地脊。\n樵奴与牧子，惯见却辟易。\n不知何洞出神翁，采芝去踏崭岩峰。\n蒸岚焙翠入灵药，意欲服饵颜如童。\n仙翁仙翁爱无独，天产此材同众欲。\n小将条剖治民盲，大可柱分支帝屋。\n神翁神翁莫轻藐，植物虽微功不小。\n些须片叶价千金，能使尘寰人不老。",
        "dynasty": "宋",
        "collection_info": null
    }
]