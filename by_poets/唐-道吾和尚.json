[
    {
        "uuid": "1b09ee7d2486dc87e685f47cf77c6b63",
        "title": "乐道歌",
        "author": "道吾和尚",
        "content": "乐道山僧纵性多，天迥地转任从他。\n闲卧孤峯无伴侣，独唱无生一曲歌。\n无生歌，出世乐，堪笑时人和不着。\n畅情乐道过残生，张三李四浑忘却。\n大丈夫，须气槩，莫顺人情莫妨碍。\n汝言顺即是菩提，我谓从来自相背。\n有时憨，有时痴，非我途中争得知。\n特达一生常任运，野客无乡可得归。\n今日山僧只遮是，元本山僧更若为。\n探祖机，空王子，休似浮云勿隈倚。\n自古长披一衲衣，曾经几度遭寒暑，不是真，不是僞，打鼓乐神施拜跪。\n明明一道汉江云，青山渌水不相似。\n禀性成，无揩改，结角罗纹不相碍。\n或运慈悲喜舍心，或即逢人以棒闿。\n慈悲恩爱落牵缠，棒打交伊破恩爱。\n报乎月下旅中人，若有恩情吾为改。\n（见《景德传灯录》卷三十）。",
        "dynasty": "唐",
        "collection_info": null
    }
]