[
    {
        "uuid": "22b720b477252e5d2d88fa81fb259fbd",
        "title": "极相思令・极相思 湘东最是得春先",
        "author": "谭意哥",
        "content": "湘东最是得春先。\n和气暖如绵。\n清明过了，残花巷陌，犹见秋千。\n对景感时情绪乱，这密意、翠羽空传。\n风前月下，花时永昼，洒泪何言。",
        "dynasty": "宋",
        "collection_info": null
    },
    {
        "uuid": "8cfc60fc0ae28027d3a42b996585c4fb",
        "title": "长相思令・长相思 旧燕初归",
        "author": "谭意哥",
        "content": "旧燕初归，梨花满院，迤逦天气融和。\n新晴巷陌，是处轻车骏马，禊饮笙歌。\n旧赏人非，对佳时、一向乐少愁多。\n远意沈沈，幽闺独自颦蛾。\n正消黯、无言自感，凭高远意，空寄烟波。\n从来美事，因甚天教，两处多磨。\n开怀强笑，向新来、宽却衣罗。\n似恁他、人怪憔悴，甘心总为伊呵。",
        "dynasty": "宋",
        "collection_info": null
    }
]