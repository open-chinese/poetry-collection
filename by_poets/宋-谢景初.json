[
    {
        "uuid": "61c170a8b808861f9ed2db4661616edb",
        "title": "寻余姚上林湖山",
        "author": "谢景初",
        "content": "山水有奇秀，何必耳目亲。\n兹地世未知，偶游良可珍。\n平湖瞰其中，翠巘围四垠。\n青松千万植，落瀑如悬巾。\n佛庙耸殿塔，装点绘图新。\n清溪与断崖，水石声磷磷。\n峰巓见沧海，日出常先晨。\n花草时节异，宁问秋夏春。\n陵谷千万古，岂无称道人。\n德微言不信，又恐远故堙。\n樽酒且乐我，醉来事事均。",
        "dynasty": "宋",
        "collection_info": null
    },
    {
        "uuid": "9905b23d3cfbb11f29ac7a0e54321bde",
        "title": "观余姚海氛",
        "author": "谢景初",
        "content": "海上风与雨，未眹先气升。\n泽卤杂山云，蓊鬰相熏蒸。\n交语面已障，安辨丘与陵。\n衣濡带革缓，臭腥殊可憎。\n自非昌其阳，疾疠得以乘。\n君子却阴邪，何必医师能。",
        "dynasty": "宋",
        "collection_info": null
    },
    {
        "uuid": "029de02cf5208fa64b0aa6ebe67028ef",
        "title": "余姚董役海堤有作",
        "author": "谢景初",
        "content": "五行交相陵，海水不润下。\n处处坏堤防，白浪大于马。\n顾予为其长，恐惧敢暂舍。\n董众完筑塞，跋履率旷野。\n使人安于生，兹不羞民社。\n调和阴与阳，自有任责者。",
        "dynasty": "宋",
        "collection_info": null
    },
    {
        "uuid": "20ae0dca47656088298ba1402b078017",
        "title": "观仙居山瀑布",
        "author": "谢景初",
        "content": "落泉下峭壁，斗绝千万丈。\n溅急雪片飞，望若匹练广。\n曲岭隔青林，三里已闻响。\n其旁有巨石，平润可俯仰。\n愚俗所不道，我辈偶来赏。\n须期秋色清，攀萝将尔上。",
        "dynasty": "宋",
        "collection_info": null
    },
    {
        "uuid": "4fd2d8577dc2b25511d538d8ec4177d9",
        "title": "观上林垍器",
        "author": "谢景初",
        "content": "作竈长如丘，取土深于堑。\n踏轮飞为模，覆灰色乃绀。\n力疲手足病，欲憩不敢暂。\n发窑火以坚，百裁一二占。\n里中售高贾，斗合渐收敛。\n持归示北人，难得曾罔念。\n贱用或弃朴，争乞宁有厌。\n鄙事圣犹能，今予乃亲觇。",
        "dynasty": "宋",
        "collection_info": null
    },
    {
        "uuid": "6d247578322ad7414a517b082e900635",
        "title": "粤俗",
        "author": "谢景初",
        "content": "粤俗嗜海物，鳞介无一遗。\n虾蠃味已厚，况乃蟹与蜞。\n潮来浦屿涨，遮捕张藩篱。\n潮去沙满滩，拾掇盈篱箕。\n杀烹数莫记，琐碎臭且奇。\n苟务贪咀嚼，宁识暴殄悲。\n蛟蜃吐云气，腹以人为饴。\n呀口日肥大，洪波谁敢窥。",
        "dynasty": "宋",
        "collection_info": null
    },
    {
        "uuid": "91577f488cfa538fad8bcc0eeecc47a8",
        "title": "禁烟即事",
        "author": "谢景初",
        "content": "时节一百五，疾风收雨天。\n鸟催青帝驭，人重子推钱。\n蹴踘逢南陌，秋韆送晚烟。\n墦间无限醉，唯我独萧然。",
        "dynasty": "宋",
        "collection_info": null
    },
    {
        "uuid": "f9e821970c5e653755db5b6f734ec159",
        "title": "法喜堂",
        "author": "谢景初",
        "content": "虚堂庇风雨，结构不务壮。\n外饰无髹髵，置物况容长。\n开箧药剂灵，拈棋白黑抗。\n阶花澹亦夭，庭石碧交向。\n出门鸟雀喧，燕处物我丧。\n吴俗夸有素，佛徒侈相尚。\n独能守质静，坐以矫流宕。\n栖之果自喜，何须山海上。",
        "dynasty": "宋",
        "collection_info": null
    },
    {
        "uuid": "eeb1e788a12c17e01b3370d4b8b86121",
        "title": "送唐介南迁  其一",
        "author": "谢景初",
        "content": "长蛇齿牙毒，谁使赤手捕。\n六月河破堤，捧块捍奔注。\n匹夫徒昭昭，天下皆慕顾。\n后世有至公，此计不为误。",
        "dynasty": "宋",
        "collection_info": null
    },
    {
        "uuid": "568955beaac0e2bc86f6168df79f73fd",
        "title": "送唐介南迁  其二",
        "author": "谢景初",
        "content": "木秀风所折，膏明自煎然。\n折固理之必，明性其可迁。\n趋向人各异，公议日月悬。\n开言死不测，喑噤贵且年。",
        "dynasty": "宋",
        "collection_info": null
    },
    {
        "uuid": "1cb5586e5269cc5ae4a32ac10e4a0020",
        "title": "送唐介南迁  其三",
        "author": "谢景初",
        "content": "鬰鬰炎海旁，气蒸雾露毒。\n得罪往投畀，幸贷吭颈戮。\n彼心学圣贤，于义无不足。\n奈何触主威，未尝有是辱。",
        "dynasty": "宋",
        "collection_info": null
    },
    {
        "uuid": "d1827ae530f2ed35da2d8d19c01ae7db",
        "title": "送唐介南迁  其四",
        "author": "谢景初",
        "content": "身任言责地，眼见公路埋。\n胡宁包心颜，践履天子阶。\n言出谪随至，吏送南海涯。\n一臣不足惜，喋籭狈与豺。",
        "dynasty": "宋",
        "collection_info": null
    },
    {
        "uuid": "9b2784410d0d5e6ceb4b24e6c0b5c95d",
        "title": "送唐介南迁  其五",
        "author": "谢景初",
        "content": "谏逐古今有，例为朝政疵。\n况与廊庙臣，世復恶其私。\n安危治乱迹，此事姑置之。\n傥未监谤者，失得何须悲。",
        "dynasty": "宋",
        "collection_info": null
    },
    {
        "uuid": "407b9518f13e41419438ef702d342b98",
        "title": "和吴中復江渎泛舟",
        "author": "谢景初",
        "content": "雨飞暑馆变秋堂，息驾林祠意绪长。\n笋脱万苞风韵玉，莲开百亩水浮香。\n楸盘力战棋忘味，筠簟清吟扇递凉。\n心惜吏闲文酒乐，雅欢未既即离觞。",
        "dynasty": "宋",
        "collection_info": null
    },
    {
        "uuid": "14f4862e5b811a7495d1013e5717510a",
        "title": "句  其一",
        "author": "谢景初",
        "content": "倒着衣裳迎户外，尽呼儿女拜灯前。",
        "dynasty": "宋",
        "collection_info": null
    },
    {
        "uuid": "29d47bc6428484b848b0844985a2eb30",
        "title": "句  其二",
        "author": "谢景初",
        "content": "峰巓见沧海，日出常先最。",
        "dynasty": "宋",
        "collection_info": null
    }
]