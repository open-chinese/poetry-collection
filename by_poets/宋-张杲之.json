[
    {
        "uuid": "040d7054220eb8d27c5c82b3e54f33db",
        "title": "题迎熏阁",
        "author": "张杲之",
        "content": "虚阁势峥嵘，高陵涿鹿城。\n前瞻青巀嶭，下阚碧澄泓。\n弊宇随时去，雕甍不日成。\n佳莲供夏景，乔木送秋声。\n乳鹭欣双入，北鸿想万程。\n风生舜弦古，月射庾楼清。\n隠隠分行客，憧憧悯细氓。\n凭高愁自失，怀远恨难平。\n赏纵棋兼酒，吟羞石对瑛。\n炎蒸登览者，方爱此嘉名。",
        "dynasty": "宋",
        "collection_info": null
    }
]