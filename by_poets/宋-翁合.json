[
    {
        "uuid": "f0a3175390f12f3e9cb3e5006a84e693",
        "title": "贺新郎 世事今如许",
        "author": "翁合",
        "content": "世事今如许。\n祗先生、寿身寿国，尚堪撑拄。\n一脉宽仁忠厚意，留到如今可数。\n问谁是、擎天一柱。\n名节难全官职易，这娥眉、肯效争妍妒。\n几而作，色斯举。\n沧州万顷舟横渡。\n对和风、桃花流水，一蓑烟雨。\n亲得紫阳传正印，且作斯文宗主。\n世望皋夔伊傅。\n天意须酬平治愿，抚参同、一卷长生谱。\n平治了，仙为侣。",
        "dynasty": "宋",
        "collection_info": null
    },
    {
        "uuid": "91c7c3ba681d6663020d22c06656039e",
        "title": "卜算子 口诵百中经",
        "author": "翁合",
        "content": "口诵百中经，手运周天数。\n试问薇垣一小星，谁知是、韩王普。\n知得客星来，知得贤人聚。\n我若乘槎犯斗牛，莫向常人语。",
        "dynasty": "宋",
        "collection_info": null
    },
    {
        "uuid": "1e71178f2e4a9fcc15d82b164937f244",
        "title": "贺参政生日古风",
        "author": "翁合",
        "content": "国朝启运星聚奎，太极夫子生濂溪。\n圣远言湮开众迷，接引伊洛为航梯。\n干精坤粹星端倪，纸上陈迹俱筌蹄。\n南来道统坠涂泥，我考亭翁重挈提。\n及肩诸子户牖低，有山突兀宫墙西。\n道则高矣身颠挤，嘉禾瑞草来庭闱。\n种之美也无稗荑，公尤硗硗头峙犀。\n笔下绝去翰墨畦，删后既醉涂凫鹥。\n三十年前塔上题，只今待漏听朝鷄。\n排海摧嵩鳞屡批，肯美宫室奉妾妻。\n广厦峨冠讲若稽，我欲托国谁放麑。\n知公可仗为筑堤，保我子孙安烝黎。\n谁贤稚老空自赍，有德与位至公齐。\n言如车行得軏輗，尼山上有孤凤栖。\n惟伋传道如取携，鲤与白也难之隮。\n西山家学有根柢，眼中三世琮璋珪。\n言行一一无诃诋，此福如海难测蠡。\n番番黄髮齿且儿，倘可撰杖桃李蹊。",
        "dynasty": "宋",
        "collection_info": null
    },
    {
        "uuid": "379a36865518c6ac82c85e9211d2b55f",
        "title": "寿参政",
        "author": "翁合",
        "content": "凤凰巢定万年枝，陶铸苍生尽未迟。\n六丈语言同辈服，二郎官职乃翁知。\n味回春茗甘方永，春到寒花淡更奇。\n十有三人共千岁，向羊终社更追随。",
        "dynasty": "宋",
        "collection_info": null
    },
    {
        "uuid": "7749b74544ea4c5b60a8d0e8006a3309",
        "title": "题方丈",
        "author": "翁合",
        "content": "武夷奇绝处，水碧更山丹。\n观闢南唐址，祠仍西汉坛。\n山禽酣午梦，野菜健晨餐。\n道士江冲一，新诗有集刊。",
        "dynasty": "宋",
        "collection_info": null
    },
    {
        "uuid": "a6eca2b6f8eaab4e0aad3079bc1f7337",
        "title": "常庵",
        "author": "翁合",
        "content": "我是曾孙孙又孙，今朝始谒武夷君。\n三英秀峙千岩合，九曲平穿两岸分。\n丹壑何年流绛水，幔亭整日鏁红云。\n一生湖海江三白，早向溪头累石坟。",
        "dynasty": "宋",
        "collection_info": null
    }
]