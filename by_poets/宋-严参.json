[
    {
        "uuid": "43d47b3ff185cb022fc5bad5ce564cf8",
        "title": "沁园春 曰归去来",
        "author": "严参",
        "content": "曰归去来，归去来兮，吾将安归。\n但有东篱菊，有西园桂，有南溪月，有北山薇。\n蜂则有房，鱼还有穴，蚁有楼台兽有依。\n吾应有、云中旧隐，竹里柴扉。\n人间征路熹微。\n看处处丹枫白露晞。\n况寒原衰草，牛羊来下，淡烟秋水，鲈鳜初肥。\n自笑平生，颓然骨相，只合持竿坐钓矶。\n都休也，对西风无语，落日斜晖。",
        "dynasty": "宋",
        "collection_info": null
    },
    {
        "uuid": "4c99715531bac0b2c03f5e48448874a2",
        "title": "沁园春 竹焉美哉",
        "author": "严参",
        "content": "竹焉美哉，爱竹者谁，曰君子欤。\n向佳山水处，筑宫一亩，好风烟里，种玉千馀。\n朝引轻霏，夕延凉月，此外尘埃一点无。\n须知道，有乐其乐者，吾爱吾庐。\n竹之清也何如。\n应料得诗人清矣乎。\n况满庭秀色，对拈彩笔，半窗凉影，伴读残书。\n休说龙吟，莫言凤啸，且道高标谁胜渠。\n君试看，正绕坡云气，似渭川图。",
        "dynasty": "宋",
        "collection_info": null
    },
    {
        "uuid": "184e296ccfcab8d438d72cc2aac90dea",
        "title": "梅",
        "author": "严参",
        "content": "何年流水恨，昨夜小桥春。\n纵有相逢地，都无可寄人。",
        "dynasty": "宋",
        "collection_info": null
    },
    {
        "uuid": "f09af38e36c8c0b3ee12cad9ff8a087c",
        "title": "看雪",
        "author": "严参",
        "content": "天远正难穷，楼高不堪倚。\n醉梦入江南，杨花数千里。",
        "dynasty": "宋",
        "collection_info": null
    },
    {
        "uuid": "3ec9d1605e33248b422750d135246aa5",
        "title": "落梅",
        "author": "严参",
        "content": "园花皆手植，梅萼独禁寒。\n色与香无价，飞和雪作团。\n数枝横翠竹，一夜遶朱栏。\n不惜吟边苦，收将句裏看。",
        "dynasty": "宋",
        "collection_info": null
    }
]