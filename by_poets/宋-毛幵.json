[
    {
        "uuid": "f7c6b2505582c7b3d138b24cfda76662",
        "title": "瑞香花",
        "author": "毛幵",
        "content": "众妙与春竞，纷纷持所长。\n此花最幽远，如以礼自将。\n猗兰敢回步，薝卜亦退藏。",
        "dynasty": "宋",
        "collection_info": null
    },
    {
        "uuid": "2b84a1893f5b2adb702f8c69681a8b0e",
        "title": "弔子陵钓台",
        "author": "毛幵",
        "content": "先生高隐事如何，岂谓功名不足多。\n知道故人能辨事，一竿赢得钓清波。",
        "dynasty": "宋",
        "collection_info": null
    },
    {
        "uuid": "9ed8fb43ab2bf8f46e3d3e28a2ba5574",
        "title": "题闯山亭",
        "author": "毛幵",
        "content": "捲帘新雨霁，伏槛孤云没。\n心赏信无同，佳人眇天末。",
        "dynasty": "宋",
        "collection_info": null
    },
    {
        "uuid": "b82d1c7ee133e3c16aeef406af5463ea",
        "title": "月坡亭李耆明见菊  其一",
        "author": "毛幵",
        "content": "初阳散微和，晞露耿余明。\n引花吸其精，助我养修龄。\n人生凭化迁，日夜枯与荣。\n聊为寂寞游，放此真率情。",
        "dynasty": "宋",
        "collection_info": null
    },
    {
        "uuid": "24eed75006a323170f38f2e8e21927b6",
        "title": "月坡亭李耆明见菊  其二",
        "author": "毛幵",
        "content": "我怀渊明真，千载犹神交。\n重吟九日诗，风节殊未凋。\n良辰不再举，秋气日以高。\n凄飚送落景，余霞敛尘霄。\n万象为我役，天机亦良劳。\n摩挲膝间桐，感此爨下焦。\n时时出奇音，散我心鬰陶。",
        "dynasty": "宋",
        "collection_info": null
    },
    {
        "uuid": "8fc089a3ed821901fdefd0d20cc41878",
        "title": "泊钓台  其一",
        "author": "毛幵",
        "content": "衮衣但决妖邪谶，茅土先封不义臣。\n须信俛随鸡鹜食，岂如湖海一闲身。",
        "dynasty": "宋",
        "collection_info": null
    },
    {
        "uuid": "2ce7639fe64b0bdc02d8b1127cda01ac",
        "title": "泊钓台  其二",
        "author": "毛幵",
        "content": "白鹤千秋去不归，山川萧瑟閟光辉。\n孙郎祖墓今无主，不及先生一钓矶。",
        "dynasty": "宋",
        "collection_info": null
    },
    {
        "uuid": "a9c12feaa6c5514b123df0e8c78e32a2",
        "title": "泊钓台  其三",
        "author": "毛幵",
        "content": "汉业中兴彼一时，先生名与日星垂。\n南阳遗庙今荒草，何似桐江百世祠。",
        "dynasty": "宋",
        "collection_info": null
    },
    {
        "uuid": "90c159d754f3c7126b76efccd17e8ef5",
        "title": "泊钓台  其四",
        "author": "毛幵",
        "content": "洲渚寒云薄暮天，萧萧灯火落帆边。\n严陵滩下孤舟远，一夜归心听雨眠。",
        "dynasty": "宋",
        "collection_info": null
    },
    {
        "uuid": "150802648fe64e6f11cc28d30ddf4911",
        "title": "句",
        "author": "毛幵",
        "content": "欲雪尽时携酒去，无人知处得花开。",
        "dynasty": "宋",
        "collection_info": null
    }
]