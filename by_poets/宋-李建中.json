[
    {
        "uuid": "f3716a576dbc8285e11eaa990f49fa99",
        "title": "杭州望湖楼",
        "author": "李建中",
        "content": "小艇闲撑处，湖天景物微。\n春波无限绿，白鸟自由飞。\n落日孤汀远，轻烟古寺稀。\n时携一壶酒，恋到晚凉归。",
        "dynasty": "宋",
        "collection_info": null
    },
    {
        "uuid": "35315b2e543c48921338ba0f5a34aa8d",
        "title": "题洛阳寺壁",
        "author": "李建中",
        "content": "杉松倒涧雪霜干，屋壁麝煤风雨寒。\n我亦平生有书癖，一回入寺一回看。",
        "dynasty": "宋",
        "collection_info": null
    },
    {
        "uuid": "b749aec4e81769f067d5832449608769",
        "title": "怀湘南旧游寄起居刘学士",
        "author": "李建中",
        "content": "老情诗思关何处，浑是湘南水岸头。\n残白晚云归岳麓，浓香秋菊满汀洲。\n静寻绿径煎茶寺，徧上红墙卖酒楼。\n西洛分台素拘检，绣衣不得等闲游。",
        "dynasty": "宋",
        "collection_info": null
    },
    {
        "uuid": "e14460d4bc86fee65d47a23d6594546e",
        "title": "题洛阳观音院牡丹  其一",
        "author": "李建中",
        "content": "微动风枝生丽态，半开檀口露浓香。\n秦时避世宫娥老，旧日颜容旧日妆。",
        "dynasty": "宋",
        "collection_info": null
    },
    {
        "uuid": "c67ff08a5f32b5e193cfb2e3bd0b8f91",
        "title": "题洛阳观音院牡丹  其二",
        "author": "李建中",
        "content": "花谱名将第一论，洛中最是此花繁。\n不当更道木芍药，枝上恐伤妃子魂。",
        "dynasty": "宋",
        "collection_info": null
    },
    {
        "uuid": "07adb0610670ab4e1b5fd6c36388de7a",
        "title": "题菩提寺",
        "author": "李建中",
        "content": "龙门双阙涌云烟，雪未飞花雁下前。\n彻底清流照车马，分台御史过伊川。",
        "dynasty": "宋",
        "collection_info": null
    },
    {
        "uuid": "aa3cfd082a2b45bc8ab838fd6644a947",
        "title": "澹山岩",
        "author": "李建中",
        "content": "常思羽衣人，宅此岩崖傍。\n□□通大道，玄关掩中黄。\n古朴宫殿□，偃亚松桂香。\n洞户漏夕月，木罅生□阳。\n迭齿上层巅，露井连曲房。\n断壁广横幕，矗石排吟□。\n蛰痕燕穴空，乳溜虬鳞张。\n清泉弄春□，灵草经冬芳。\n自笑老倒容，谁□刀圭霜。\n金版佩上籍，玉音歌洞章。\n□□夜森立，绛节朝飞扬。\n咫尺仙路高，喧嚣机世忙。\n浮埃走车马，奔迸多事场。\n真地拥烟霞，根本无为乡。\n不到久叹息，一来徒悲伤。\n但听铿华钟，所得心耳凉。",
        "dynasty": "宋",
        "collection_info": null
    },
    {
        "uuid": "0a5ae5dae459319d2f54e7f6752d2afa",
        "title": "直宿",
        "author": "李建中",
        "content": "春风夜急铜龙漏，淡月半斜金井阑。\n已觉亚枝花露重，宿鶑犹睡怯余寒。",
        "dynasty": "宋",
        "collection_info": null
    },
    {
        "uuid": "1857036dee5592c74b384f1195970b1c",
        "title": "早朝",
        "author": "李建中",
        "content": "着衣香重海棠风，人在瀛洲御苑东。\n将对赤墀班未定，井斡楼角且先红。",
        "dynasty": "宋",
        "collection_info": null
    },
    {
        "uuid": "c458ba02a0a45a5ee10b756f4ce0c94b",
        "title": "白鹤山",
        "author": "李建中",
        "content": "玉箫峰下仙君宅，一树岩花几百春。\n当日会稽王内史，如何不见竹间人。",
        "dynasty": "宋",
        "collection_info": null
    },
    {
        "uuid": "aff9a2469ea5337efb56e68188c16292",
        "title": "送张无梦归天台",
        "author": "李建中",
        "content": "紫殿谒宸极，赤城归旧山。\n气清玄鹤下，语淡白云閒。\n路入翠微外，岩栖瀑布间。\n何当一携手，相与语灵关。",
        "dynasty": "宋",
        "collection_info": null
    },
    {
        "uuid": "2b5c7a29feaa47e707c2d651a34391a4",
        "title": "福圣观",
        "author": "李建中",
        "content": "永怀閒访道，斗上上仙居。\n瀑水磬声外，桂花林影疏。\n山名孙绰赋，观额葛玄书。\n已负秋来约，诛茅兴有余。",
        "dynasty": "宋",
        "collection_info": null
    },
    {
        "uuid": "9423f99b885ff15ea2c6846714b1a1ed",
        "title": "郡斋偶书寄同院彭城学士兼简兵部同年采览",
        "author": "李建中",
        "content": "閒情閒忆事如空，静读离骚向郡中。\n冠剑老年伤远别，关诃夜月许相同。\n晚花天气孤庄雨，流水人间小阁风。\n行乐及时聊强饮，不须嫌作白头翁。",
        "dynasty": "宋",
        "collection_info": null
    },
    {
        "uuid": "38a2372be67e3b7e3681b93dffb71e12",
        "title": "奉酬杨少监见寄退居遣兴之什",
        "author": "李建中",
        "content": "贤哲道相扶，经纶本近侍。\n风云如有会，霄汉宁无志。\n月窟桂抱林，粉闱丹漆地。\n一何华给束，而谓浮名遂。\n堆积图史书，朝昏铅椠事。\n登瀛才力劣，对问神魂愧。\n步骤古人踪，含虚郡子器。\n献言既无状，出守连移次。\n持宪怀真刚，退藏生寤寐。\n欲邀丘壑老，静坐樵鱼帅。\n颢气留丹田，尺宅分品位。\n寥寥洞府境，落落烟霞意。\n金简题上青，与兹尘土异。",
        "dynasty": "宋",
        "collection_info": null
    },
    {
        "uuid": "f4abbc3f49c45684e8cdeca8e42f4678",
        "title": "春尽偶书七言四韵奉承采览",
        "author": "李建中",
        "content": "粉闱丹地白头深，书殿分廊寓直人。\n不怕花枝惊老眼，可无诗句送残春。\n因嗟红影随风去，犹为青丛遶槛频。\n更把华灯照深夜，一年情味隔音尘。",
        "dynasty": "宋",
        "collection_info": null
    },
    {
        "uuid": "a305cc650b55dee947fe71753d217b60",
        "title": "题仙都山",
        "author": "李建中",
        "content": "岩岩仙都山，肃肃黄帝宫。\n巨石临广泽，千仞凌高穹。\n肇当融结初，全得造化功。\n深可蟠厚壤，峭疑接冥鸿。\n云軿去路存，丹鼎遗迹空。\n抽润草心碧，敷香莲叶红。\n升龙扳矫矫，飞凤鸣噰噰。\n而我集仙署，尝比瀛洲雄。\n星移婺女间，凤驾析木东。\n到觉毛骨爽，坐如羽翼冲。\n万事皆氛埃，一气归鸿蒙。\n遐哉上圣道，貌与元化同。\n金简奠至诚，玉书铭代工。\n功成解冠剑，栖息期此中。",
        "dynasty": "宋",
        "collection_info": null
    },
    {
        "uuid": "b8a144f6f8e3813b9f706e257ce5e2cc",
        "title": "寄英公大师",
        "author": "李建中",
        "content": "往岁潇湘一相见，诗成野逸笔狂颠。\n近闻归住长安寺，松老书窗又岁年。",
        "dynasty": "宋",
        "collection_info": null
    },
    {
        "uuid": "c0be1bb0d47d7a436300c13b9400321d",
        "title": "开垣曲山路成",
        "author": "李建中",
        "content": "为郡同卧理，民情识我情。\n三秋得公事，一月遶山行。\n砥柱全抛险，黄河日接平。\n周遭到垣曲，尊大近神京。\n借助林盐润，增饶国计成。\n虞州访遗迹，吴坂念长鸣。\n董泽蒲侵绿，巫咸水傍清。\n人怀绛县老，地嘆夏台倾。\n下马听泉发，登原待月生。\n盘桓读碑版，扶持立刀兵。\n晚霭闻钟断，微阳喜雨晴。\n峭空崖背落，斗截岭西横。\n仙恐临王屋，高疑见析城。\n去车知轨辙，连亩有农耕。\n彩错翻朝旆，铮鏦击夜钲。\n凿开青石壁，填贮白云坑。\n旧幕怜才俊，嘉言许道亨。\n何当议险阻，始信说分明。\n不倦共廉使，常存济物诚。\n计时聊就笔，千古愧题名。",
        "dynasty": "宋",
        "collection_info": null
    },
    {
        "uuid": "133ec685159d1afecd0716d6f8173dea",
        "title": "题义门胡氏华林书院",
        "author": "李建中",
        "content": "山绕华林气象和，此心犹恨未相过。\n门闾世表曾颜德，榜帖人登晁董科。\n春暖花开飘几砚，晚归云影在松萝。\n公卿无限新诗什，雅咏悠然地益□。",
        "dynasty": "宋",
        "collection_info": null
    },
    {
        "uuid": "7acd2a10c29f713571beb3cdc5a6fc16",
        "title": "句  其一",
        "author": "李建中",
        "content": "山程授馆闻鸿夜，水国还家欲雪天。",
        "dynasty": "宋",
        "collection_info": null
    },
    {
        "uuid": "8626a914e480efb4366810cac18033c7",
        "title": "句  其二",
        "author": "李建中",
        "content": "涨烟春气重，贮月夜痕深。",
        "dynasty": "宋",
        "collection_info": null
    },
    {
        "uuid": "47f62de3014b2b24865cfe83afddc607",
        "title": "句  其三",
        "author": "李建中",
        "content": "故宫芳草在，往事暮江流。",
        "dynasty": "宋",
        "collection_info": null
    },
    {
        "uuid": "e0f494f81946509c5ff9a665e60a2dae",
        "title": "句  其四",
        "author": "李建中",
        "content": "频年水国饫鲑鱼。",
        "dynasty": "宋",
        "collection_info": null
    },
    {
        "uuid": "df26d326a68b1f5c5f1d5d1bad1f6baf",
        "title": "句  其五",
        "author": "李建中",
        "content": "睛山云罨画，孤屿水含棱。",
        "dynasty": "宋",
        "collection_info": null
    },
    {
        "uuid": "09ae16c4c157d606696e46f6a9da82a9",
        "title": "句  其六",
        "author": "李建中",
        "content": "按部先春凤林野，写怀空望鹿门山。",
        "dynasty": "宋",
        "collection_info": null
    }
]