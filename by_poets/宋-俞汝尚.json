[
    {
        "uuid": "d19041af5ec371e774511a373b17db11",
        "title": "题三角亭",
        "author": "俞汝尚",
        "content": "奇哉山中人，构此池上宇。\n蕙径斜映带，林烟尽吞吐。\n春无四面花，夜欠一檐雨。\n寄傲足有余，何须循广庑。",
        "dynasty": "宋",
        "collection_info": null
    },
    {
        "uuid": "ec16283642a3082b16ba1b5fd4faea0c",
        "title": "过淮阴侯庙",
        "author": "俞汝尚",
        "content": "当时谋战不谋安，将众多多是祸端。\n万垒在前攻掠易，四方无事保全难。\n晓堂钟鼓修淮祀，古壁旌旗拥汉官。\n天下息肩兵革定，一瞻祀宇一长欢。",
        "dynasty": "宋",
        "collection_info": null
    },
    {
        "uuid": "6a81629ac31e9e732b77c18fe624b8ec",
        "title": "夏日闲居",
        "author": "俞汝尚",
        "content": "无人到穷巷，长日守闲居。\n宿火惟烘药，新晴还晒书。\n邻翁伴村酒，稚子课园蔬。\n门外蒿莱地，泥深不用锄。",
        "dynasty": "宋",
        "collection_info": null
    },
    {
        "uuid": "f7e02e03aafbd2bd7963c792d8107baf",
        "title": "久客",
        "author": "俞汝尚",
        "content": "久客西城裏，人家似旧邻。\n众知趋事懒，僧厌打门频。\n倦枕费窗竹，开书破砚尘。\n阴晴消白日，门巷忽青春。",
        "dynasty": "宋",
        "collection_info": null
    },
    {
        "uuid": "d599e5dfbf1a64debe27f82094fb5a7f",
        "title": "东山招復古",
        "author": "俞汝尚",
        "content": "闻道广文客，东来欲载书。\n志勤甘淡薄，情旧免生疏。\n野饭多无莱，溪羹或有鱼。\n小心新买得，且遂带经锄。",
        "dynasty": "宋",
        "collection_info": null
    },
    {
        "uuid": "b5a9394b8511eb14cb62b5cb17842f1b",
        "title": "赠张伯玉倅古睦",
        "author": "俞汝尚",
        "content": "新定烟霞外，溪山清可依。\n夜风泉溜响，春雨药苗肥。\n野鹤眠花圃，晴岚湿案衣。\n预知公暇日，垂钓子陵矶。",
        "dynasty": "宋",
        "collection_info": null
    },
    {
        "uuid": "e9087d0bafa498f1fec76236a8eb36b3",
        "title": "题蒙泉",
        "author": "俞汝尚",
        "content": "幽人斸寒泉，井甃名日蒙。\n井贵德不改，蒙以养为功。\n非徒玩清冷，润液幽芳丛。\n说筑傅岩下，伊耕莘野中。\n静守一夫事，勤政王道隆。\n孔孟不得志，日月经高穹。\n休哉圣贤心，养私而用公。\n宇宙间生民，草木与昆虫。\n仁渐而秾郁，义惨而庞洪。\n泓泓此中泉，与物资天功。\n勿谓短绠浅，海底渊源通。\n勿谓一勺轻，洗涤人心空。\n近林鬰青苍，远涧与冲融。\n往往中间云，霶霈起天风。\n汲引即所利，孰遣榛莽丰。\n有道无得丧，孰患番险蒙。\n君子修诸业，虑初而图终。\n为君赋此诗，勿厌吾道穷。",
        "dynasty": "宋",
        "collection_info": null
    },
    {
        "uuid": "3657dcad3e18ad9b6e18657ba4713bb9",
        "title": "汝尚将归吴兴齐州记室苏子由辱诗为送因逐韵谢之",
        "author": "俞汝尚",
        "content": "释屦从军蚤滥官，已衰能復尚盘桓。\n迩来齿髮羞相问，乞有衡茅觅自安。\n使我襟怀遗内热，诵君诗句袭人寒。\n知谁便是知音者，且作岩溪雪景看。",
        "dynasty": "宋",
        "collection_info": null
    },
    {
        "uuid": "9c163fd67f14dd3cc4511e2376782f3b",
        "title": "戒香院",
        "author": "俞汝尚",
        "content": "崎岖穷谷翠屏围，却讶游人到此稀。\n修竹带云当户耸，暗泉鸣玉遶亭飞。\n春风欲老茶含旆，暑雨初收水带矶。\n扰扰红尘何处好，令人回首重忘归。",
        "dynasty": "宋",
        "collection_info": null
    }
]