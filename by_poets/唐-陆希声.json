[
    {
        "uuid": "fdbd18801d9c1693b0c85b84f37aa2d9",
        "title": "山居即事二首 一",
        "author": "陆希声",
        "content": "君山苍翠接青冥，东走洮湖上洞庭。\n茅屋向阳梳白髮，竹窓深夜诵丹经。\n涌泉回泬鱼龙气，怪石惊腾鸟兽形。\n为问前时金马客，此焉还作少微星。",
        "dynasty": "唐",
        "collection_info": null
    },
    {
        "uuid": "38d7b2cb34eba8c6fd6bc1d3b58e7af0",
        "title": "山居即事二首 二",
        "author": "陆希声",
        "content": "不是幽栖矫性灵，从来无意在羶腥。\n满川风物供高枕，四合云山借画屏。\n五鹿归来惊岳岳，孤鸿飞去入冥冥。\n君阳遁叟何为乐，一炷清香两卷经。",
        "dynasty": "唐",
        "collection_info": null
    },
    {
        "uuid": "65db47b73d88905c69e2bbc360864d0a",
        "title": "阳羡杂咏十九首 苦竹径",
        "author": "陆希声",
        "content": "山前无数碧琅玕，一径清森五月寒。\n世上何人怜苦节，应须细问子猷看。",
        "dynasty": "唐",
        "collection_info": null
    },
    {
        "uuid": "dd52f2ad7b07976e777689d0ec97c0ba",
        "title": "阳羡杂咏十九首 梅花坞",
        "author": "陆希声",
        "content": "冻蘂凝香色艳新，小山深坞伴幽人。\n知君有意凌寒色，羞共千花一样春。",
        "dynasty": "唐",
        "collection_info": null
    },
    {
        "uuid": "3da94bdc9ce3a5b15aaf82f56e56b1a6",
        "title": "阳羡杂咏十九首 石兕台",
        "author": "陆希声",
        "content": "大河波浪激潼关，青兕胡为伏此山。\n遥想楚王云梦泽，蜺旌羽盖定空还。",
        "dynasty": "唐",
        "collection_info": null
    },
    {
        "uuid": "0b0eaf2bade7f1ea3e43aa760dff4b27",
        "title": "阳羡杂咏十九首 讲易台",
        "author": "陆希声",
        "content": "年逾知命志尤坚，独向青山更绝编。\n天下有山山有水，养蒙肥遯正翛然。",
        "dynasty": "唐",
        "collection_info": null
    },
    {
        "uuid": "504a28833416e4df323cd3002ee0705c",
        "title": "阳羡杂咏十九首 观鱼亭",
        "author": "陆希声",
        "content": "惠施徒自学多方，谩说观鱼理未长。\n不得庄生濠上旨，江湖何以见相忘。",
        "dynasty": "唐",
        "collection_info": null
    },
    {
        "uuid": "de8c100361952e80e3986b81944dc0f5",
        "title": "阳羡杂咏十九首 绿云亭",
        "author": "陆希声",
        "content": "六月清凉绿树阴，小亭高卧涤烦襟。\n羲皇向上何人到，永日时时弄素琴。",
        "dynasty": "唐",
        "collection_info": null
    },
    {
        "uuid": "2d73b50e40baca0f2885c8b91055d848",
        "title": "阳羡杂咏十九首 清辉堂",
        "author": "陆希声",
        "content": "野人心地本无机，为爱茅檐倚翠微。\n尽日尊前谁是客，秋山含水有清辉。",
        "dynasty": "唐",
        "collection_info": null
    },
    {
        "uuid": "7c136af7d9d627ab7b3d9cd23f617fba",
        "title": "阳羡杂咏十九首 观妙庵",
        "author": "陆希声",
        "content": "妙理难观旨甚深，欲知无欲是无心。\n茅庵不异人间世，河上真人自可寻。",
        "dynasty": "唐",
        "collection_info": null
    },
    {
        "uuid": "ab80beafc6e633fda3c68ccdc6fd14d8",
        "title": "阳羡杂咏十九首 西阳亭",
        "author": "陆希声",
        "content": "隔林残日照孤亭，玄[晏]先生酒未醒。\n入夜莫愁迷下路，昔人犹在逐流萤。",
        "dynasty": "唐",
        "collection_info": null
    },
    {
        "uuid": "9c5f027cf135b114ef58a794af732399",
        "title": "阳羡杂咏十九首 弄云亭",
        "author": "陆希声",
        "content": "自知无业致吾君，只向春山弄白云。\n已共此山私断当，不须转辙重移文。",
        "dynasty": "唐",
        "collection_info": null
    },
    {
        "uuid": "2b9fb7dcecc1769978e754df03b7c5de",
        "title": "阳羡杂咏十九首 伏龟堂",
        "author": "陆希声",
        "content": "盘崖蹙缩似灵龟，鬼谷先生隐遁时。\n不独卷怀经世志，白云流水是心期。",
        "dynasty": "唐",
        "collection_info": null
    },
    {
        "uuid": "14eb0989f3e470c1ad86ed9df9f60182",
        "title": "阳羡杂咏十九首 桃花谷",
        "author": "陆希声",
        "content": "君阳山下足春风，满谷仙桃照水红。\n何必武陵源上去，涧边好过落花中。",
        "dynasty": "唐",
        "collection_info": null
    },
    {
        "uuid": "093c4f65c6a4edd731dd1b6ba54bce0e",
        "title": "阳羡杂咏十九首 含桃圃",
        "author": "陆希声",
        "content": "小圃初晴风露光，含桃花发满山香。\n看花对酒心无事，倍觉春来白日长。",
        "dynasty": "唐",
        "collection_info": null
    },
    {
        "uuid": "94d93e66d08608418e5e7ee1c67a3135",
        "title": "阳羡杂咏十九首 茗坡",
        "author": "陆希声",
        "content": "二月山家谷雨天，半坡芳茗露华鲜。\n春醒酒病兼消渴，惜取新芽旋摘煎。",
        "dynasty": "唐",
        "collection_info": null
    },
    {
        "uuid": "2194d50b39d3f61df26e3158c145ac3c",
        "title": "阳羡杂咏十九首 松岭",
        "author": "陆希声",
        "content": "岭上青松手自栽，已能苍翠映莓苔。\n岁寒本是君家事，好送清风月下来。",
        "dynasty": "唐",
        "collection_info": null
    },
    {
        "uuid": "26418f7627a1daa1fd7e162644d615fe",
        "title": "阳羡杂咏十九首 桃溪",
        "author": "陆希声",
        "content": "芳草霏霏遍地齐，桃花脉脉自成溪。\n也知百舌多言语，任向春风尽意啼。",
        "dynasty": "唐",
        "collection_info": null
    },
    {
        "uuid": "f24954da5172bf043efa830a04f41ca0",
        "title": "阳羡杂咏十九首 李径",
        "author": "陆希声",
        "content": "一径秾芳万蘂攒，风吹雨打未摧残。\n怜君尽向高枝发，应为行人要整冠。",
        "dynasty": "唐",
        "collection_info": null
    },
    {
        "uuid": "52f0d59f1e8f61488e0ac7429e427d9d",
        "title": "阳羡杂咏十九首 鸿盘",
        "author": "陆希声",
        "content": "落落飞鸿渐始盘，青云起处剩须看。\n如今天路多矰缴，纵使衔芦去也难。",
        "dynasty": "唐",
        "collection_info": null
    },
    {
        "uuid": "9ea55885f36a1ec2c121105e43ccbae8",
        "title": "阳羡杂咏十九首 偃月岭",
        "author": "陆希声",
        "content": "山岭依稀偃月形，数层倚石迭空青。\n几迴雪夜寒光积，直似金光照户庭。",
        "dynasty": "唐",
        "collection_info": null
    },
    {
        "uuid": "efb19519fc48023203f72862498c3bd9",
        "title": "寄{巩/言}光上人",
        "author": "陆希声",
        "content": "笔下龙蛇似有神，天池雷雨变逡巡。\n寄言昔日不龟手，应念江头洴澼人。",
        "dynasty": "唐",
        "collection_info": null
    },
    {
        "uuid": "9ddc35e1a7b22c077bdc8d1ea4f3b8d3",
        "title": "山居即事二首",
        "author": "陆希声",
        "content": "君山苍翠接青冥，东走洮湖上洞庭。\n茅屋向阳梳白髮，为问前时金马客，此焉还作少微星。\n不是幽栖矫性灵，从来无意在膻腥。\n满川风物供高枕，君阳遁叟何为乐，一炷清香两卷经。",
        "dynasty": "唐",
        "collection_info": {
            "collection": "御定全唐诗",
            "volume": "卷六百八十九"
        }
    },
    {
        "uuid": "fd52bf9652ca8784fb74f79dbbdcbef6",
        "title": "阳羡杂咏十九首：梅花坞",
        "author": "陆希声",
        "content": "冻蕊凝香色艳新，小山深坞伴幽人。\n知君有意凌寒色，羞共千花一样春。",
        "dynasty": "唐",
        "collection_info": {
            "collection": "御定全唐诗",
            "volume": "卷六百八十九"
        }
    },
    {
        "uuid": "16e5a219297d00f7a05f2a41945202ba",
        "title": "阳羡杂咏十九首：讲易台",
        "author": "陆希声",
        "content": "年逾知命志尤坚，独向青山更绝编。\n天下有山山有水，养蒙肥遁正翛然。",
        "dynasty": "唐",
        "collection_info": {
            "collection": "御定全唐诗",
            "volume": "卷六百八十九"
        }
    },
    {
        "uuid": "d9a407c9aea762cbe2c17b6fb98984be",
        "title": "阳羡杂咏十九首：西阳亭",
        "author": "陆希声",
        "content": "隔林残日照孤亭，玄晏先生酒未醒。\n入夜莫愁迷下路，昔人犹在逐流萤。",
        "dynasty": "唐",
        "collection_info": {
            "collection": "御定全唐诗",
            "volume": "卷六百八十九"
        }
    },
    {
        "uuid": "ababc09b22af11393f4252a2891d631a",
        "title": "阳羡杂咏十九首：李径",
        "author": "陆希声",
        "content": "一径秾芳万蕊攒，风吹雨打未摧残。\n怜君尽向高枝发，应为行人要整冠。",
        "dynasty": "唐",
        "collection_info": {
            "collection": "御定全唐诗",
            "volume": "卷六百八十九"
        }
    },
    {
        "uuid": "ab4435500daba656102f3081fa4bd937",
        "title": "阳羡杂咏十九首：偃月岭",
        "author": "陆希声",
        "content": "山岭依稀偃月形，数层倚石迭空青。\n几回雪夜寒光积，直似金光照户庭。",
        "dynasty": "唐",
        "collection_info": {
            "collection": "御定全唐诗",
            "volume": "卷六百八十九"
        }
    }
]