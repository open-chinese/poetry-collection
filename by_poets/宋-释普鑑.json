[
    {
        "title": "真凈禅师举石霜虔侍者话问之契悟偈",
        "author": "释普鑑",
        "content": "枯木无华几度秋，断云犹挂树梢头。\n自从斗折泥牛角，直至如今水倒流。",
        "dynasty": "宋",
        "collection_info": null
    },
    {
        "title": "偈",
        "author": "释普鑑",
        "content": "月圆，伏惟三世诸佛。\n貍奴白牯，各各起居万福。\n时中淡薄，无可相延，切希宽抱。\n老水牯牛，近日亦自多病多恼，不甘水草。\n遇着暖日和风，当下和身便倒。\n教渠拽杷牵犁，直是摇头摆脑。\n可怜万顷良田，一时变为荒草。",
        "dynasty": "宋",
        "collection_info": null
    },
    {
        "title": "五派 临济",
        "author": "释普鑑",
        "content": "铜头铁觜百家冤，一喝双分照用全。\n三尺吹毛定寰宇，临行抛向瞎驴边。",
        "dynasty": "宋",
        "collection_info": null
    },
    {
        "title": "五派 云门",
        "author": "释普鑑",
        "content": "三句都将一串穿，等闲挂向御楼前。\n几多行客眼定动，东海鲤鱼飞上天。",
        "dynasty": "宋",
        "collection_info": null
    },
    {
        "title": "五派 曹洞",
        "author": "释普鑑",
        "content": "紫庭黄阁带春温，寝殿何人侍至尊。\n长爱百司分职处，玉鞭敲镫出金门。",
        "dynasty": "宋",
        "collection_info": null
    },
    {
        "title": "五派 沩仰",
        "author": "释普鑑",
        "content": "一个撒开千万个，簸箕解说无生话。\n草堂睡起觜卢都，寂子要须原梦破。",
        "dynasty": "宋",
        "collection_info": null
    },
    {
        "title": "五派 法眼",
        "author": "释普鑑",
        "content": "溪光野色浸楼台，一笛遥闻奏落梅。\n风送断云归岭去，月和流水过桥来。",
        "dynasty": "宋",
        "collection_info": null
    },
    {
        "title": "颂古二首  其一",
        "author": "释普鑑",
        "content": "拈花亲付老头陀，平地俄兴一丈波。\n后代钉椿摇橹者，竹篙量水转譊讹。",
        "dynasty": "宋",
        "collection_info": null
    },
    {
        "title": "颂古二首  其二",
        "author": "释普鑑",
        "content": "你若无心我也休，鸳鸯帐裏懒抬头。\n家童为问深深意，笑指纱窗月正秋。",
        "dynasty": "宋",
        "collection_info": null
    }
]