[
    {
        "uuid": "ddc5b0c768ab219fc472ef70c7d38e24",
        "title": "虞美人 枢庭喜庆生辰到",
        "author": "胡文卿",
        "content": "枢庭喜庆生辰到。\n仙伯离蓬岛。\n鲁台云物正呈祥。\n线绣工夫从此、日添长。\n满斟绿醑深深劝。\n岁岁长相见。\n蟠桃结子几番红。\n笑赏清歌声调、叶黄锺。",
        "dynasty": "宋",
        "collection_info": null
    },
    {
        "uuid": "e3bb42e594b4b73a87dc43edc6d8874e",
        "title": "虞美人 香烟绕遍兰堂宴",
        "author": "胡文卿",
        "content": "香烟绕遍兰堂宴。\n香鸭珠帘卷。\n香风转后送韶音。\n香酝佳筵今日、庆佳辰。\n香山烧尽禽飞放。\n香袖佳人唱。\n香醪满满十分斟。\n香信传时延寿、保千春。",
        "dynasty": "宋",
        "collection_info": null
    },
    {
        "uuid": "1b9a81f39df47cccef7a8a9b6e0785f7",
        "title": "虞美人 寿香烟篆金炉细",
        "author": "胡文卿",
        "content": "寿香烟篆金炉细。\n寿酒邀宾至。\n寿筵两畔列红妆。\n寿曲仙音一品、舞霓裳。\n寿星高挂生祥瑞。\n寿祝长生意。\n寿杯满劝庆遐龄。\n寿比南山松柏、永长春。",
        "dynasty": "宋",
        "collection_info": null
    },
    {
        "uuid": "1b0f27ad6a47d8fb9780e1bafa3de084",
        "title": "虞美人 香云佳气交盘结",
        "author": "胡文卿",
        "content": "香云佳气交盘结。\n又庆生申节，满堂簪绂奉霞觞。\n瑞应台躔南极、见光芒。\n心田积累阴功足。\n来受人天福。\n从今几度见河清。\n笑傲壶中日月、镇长春。",
        "dynasty": "宋",
        "collection_info": null
    },
    {
        "uuid": "85d44cbbe989574de149224af6b89f64",
        "title": "虞美人 昨霄南极星光现",
        "author": "胡文卿",
        "content": "昨霄南极星光现。\n今日开华宴。\n朱颜翠鬓占春多。\n且向博山香袅、卷金荷。\n龟游鹤舞千年寿。\n更酌千锺酒。\n满庭佳客捧殷勤。\n此日蒲菊新绿、瓮头春。",
        "dynasty": "宋",
        "collection_info": null
    },
    {
        "uuid": "4f9ae6a90974cd11d8e0144539b3ed2f",
        "title": "阮郎归 良辰佳景列华筵",
        "author": "胡文卿",
        "content": "良辰佳景列华筵。\n笙歌奏管弦。\n位居荣显子孙贤。\n功名事双全。\n庆祝寿，拜尊前。\n重重福禄坚。\n愿如彭祖寿齐年。\n金杯劝寿仙。",
        "dynasty": "宋",
        "collection_info": null
    },
    {
        "uuid": "5e330997a27cdd1b0cad9bd5326fc8a9",
        "title": "阮郎归 谢娘诗礼有家风",
        "author": "胡文卿",
        "content": "谢娘诗礼有家风。\n吹窗清昼同。\n笑言偕老与梁鸿。\n闺门喜气融。\n来月殿，下珠宫。\n人间春意浓。\n一尊仙酝祝芳丛。\n蟠桃千岁红。",
        "dynasty": "宋",
        "collection_info": null
    },
    {
        "uuid": "8d7075bb6c225d1aa6a45ff110d91809",
        "title": "阮郎归 熏风吹尽不多云",
        "author": "胡文卿",
        "content": "熏风吹尽不多云。\n晓天如水清。\n哦松庭院忽闻笙。\n帘疏香篆明。\n兰玉盛，凤和鸣。\n家声留汉庭。\n狨鞍长傍九重城。\n年年双鬓青。",
        "dynasty": "宋",
        "collection_info": null
    }
]