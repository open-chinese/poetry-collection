[
    {
        "title": "偈颂八十七首  其一",
        "author": "释慧开",
        "content": "父子不传，百无一有。\n狭路相逢，推门落臼。",
        "dynasty": "宋",
        "collection_info": null
    },
    {
        "title": "偈颂八十七首  其二",
        "author": "释慧开",
        "content": "礼拜即是，不礼即是。\n黄面瞿昙，在我脚底。",
        "dynasty": "宋",
        "collection_info": null
    },
    {
        "title": "偈颂八十七首  其三",
        "author": "释慧开",
        "content": "山围仙壠，水遶佳城。\n言中有响，句下分明。",
        "dynasty": "宋",
        "collection_info": null
    },
    {
        "title": "偈颂八十七首  其四",
        "author": "释慧开",
        "content": "一着高一着，一步阔一步。\n拨转上头关，干坤全体露。",
        "dynasty": "宋",
        "collection_info": null
    },
    {
        "title": "偈颂八十七首  其五",
        "author": "释慧开",
        "content": "昔年曾向山中去，千手大悲拦不住。\n今朝又向山中来，优昙华向半天开。",
        "dynasty": "宋",
        "collection_info": null
    },
    {
        "title": "偈颂八十七首  其六",
        "author": "释慧开",
        "content": "茅庵草舍住山深，无奈檀那错访寻。\n了却先师未了底，恶声从此满丛林。",
        "dynasty": "宋",
        "collection_info": null
    },
    {
        "title": "偈颂八十七首  其七",
        "author": "释慧开",
        "content": "树凋叶落，体露金风。\n更问如何，眼瞎耳聋。",
        "dynasty": "宋",
        "collection_info": null
    },
    {
        "title": "偈颂八十七首  其八",
        "author": "释慧开",
        "content": "静中消息闹中观，闹中消息静中看。\n静闹掀翻行正令，倚天长剑逼人寒。",
        "dynasty": "宋",
        "collection_info": null
    },
    {
        "title": "偈颂八十七首  其九",
        "author": "释慧开",
        "content": "闹市门头，有一句子。\n摆手出漳江，全身在裏许。",
        "dynasty": "宋",
        "collection_info": null
    },
    {
        "title": "偈颂八十七首  其一○",
        "author": "释慧开",
        "content": "稽首老瞿昙，担头入闹蓝。\n炷香三拜了，天上与人间。",
        "dynasty": "宋",
        "collection_info": null
    },
    {
        "title": "偈颂八十七首  其一一",
        "author": "释慧开",
        "content": "灵从何来，圣从何起。\n五通六通，不是不是。\n今日天宁，如何指示，齐之以礼。",
        "dynasty": "宋",
        "collection_info": null
    },
    {
        "title": "偈颂八十七首  其一二",
        "author": "释慧开",
        "content": "闹市红尘，入廛垂手。\n纔涉思惟，劈脊便搂。",
        "dynasty": "宋",
        "collection_info": null
    },
    {
        "title": "偈颂八十七首  其一三",
        "author": "释慧开",
        "content": "夫子眼睛，瞿昙巴鼻。\n不是四六文章，亦非仁义礼智，普请大家齐侧耳。",
        "dynasty": "宋",
        "collection_info": null
    },
    {
        "title": "偈颂八十七首  其一四",
        "author": "释慧开",
        "content": "平沈大地，高出虚空。\n释迦弥勒，齐立下风。",
        "dynasty": "宋",
        "collection_info": null
    },
    {
        "title": "偈颂八十七首  其一五",
        "author": "释慧开",
        "content": "眼如鼻孔口如槌，业识忙忙唤不回。\n南浦西山耕未遍，披毛戴角又重来。",
        "dynasty": "宋",
        "collection_info": null
    },
    {
        "title": "偈颂八十七首  其一六",
        "author": "释慧开",
        "content": "灵山话月，曹溪指月，寒山比月。\n从上佛祖，纳尽败阙。",
        "dynasty": "宋",
        "collection_info": null
    },
    {
        "title": "偈颂八十七首  其一七",
        "author": "释慧开",
        "content": "地黑天昏见得亲，肯随光影弄精魂。\n老僧拳下死中活，佛与众生一口吞。",
        "dynasty": "宋",
        "collection_info": null
    },
    {
        "title": "偈颂八十七首  其一八",
        "author": "释慧开",
        "content": "休分廛市与山间，静闹闲忙着眼看。\n静闹二途俱泯绝，如珠辘辘走金盘。",
        "dynasty": "宋",
        "collection_info": null
    },
    {
        "title": "偈颂八十七首  其一九",
        "author": "释慧开",
        "content": "一镞破三关，坐断江西路。\n佛祖到头俱罔措，至竟全凭这一步。",
        "dynasty": "宋",
        "collection_info": null
    },
    {
        "title": "偈颂八十七首  其二○",
        "author": "释慧开",
        "content": "殿裏底是什么，千百化身无处讨。\n礼拜烧香，不勘自破。",
        "dynasty": "宋",
        "collection_info": null
    },
    {
        "title": "偈颂八十七首  其二一",
        "author": "释慧开",
        "content": "状元笔下鼓风雷，未放游鳞久曝腮。\n激起砚池些子水，洗光幕阜翠崔嵬。",
        "dynasty": "宋",
        "collection_info": null
    },
    {
        "title": "偈颂八十七首  其二二",
        "author": "释慧开",
        "content": "遇缘即宗云从龙，随处作主风从虎，大地撮来无寸土。\n倒岳倾湫，兴云致雨。",
        "dynasty": "宋",
        "collection_info": null
    },
    {
        "title": "偈颂八十七首  其二三",
        "author": "释慧开",
        "content": "释迦顶𩕳一机，达磨单传一着。\n崇恩不惜眉毛，只作一句道却。",
        "dynasty": "宋",
        "collection_info": null
    },
    {
        "title": "偈颂八十七首  其二四",
        "author": "释慧开",
        "content": "今朝十月念五，黄龙有一转语。\n分明更不囊藏，直截当阳为举。\n㘞，甜瓜彻蔕甜，苦瓠连根苦。",
        "dynasty": "宋",
        "collection_info": null
    },
    {
        "title": "偈颂八十七首  其二五",
        "author": "释慧开",
        "content": "湘南潭北影团团，面面檐楹风雨寒。\n突出虚空无缝罅，从教千古与人看。",
        "dynasty": "宋",
        "collection_info": null
    },
    {
        "title": "偈颂八十七首  其二六",
        "author": "释慧开",
        "content": "五日一番，赴箇程限。\n有道可谈，有法可演。\n不顾碎身如微尘，只要瞎却众生眼。",
        "dynasty": "宋",
        "collection_info": null
    },
    {
        "title": "偈颂八十七首  其二七",
        "author": "释慧开",
        "content": "日月循环成底事，衲僧切忌眼麻迷。\n直饶透彻威音外，也落侬家第二机。\n急荐取，莫迟疑。\n坐看东君行正令，大鹏一举到天池。",
        "dynasty": "宋",
        "collection_info": null
    },
    {
        "title": "偈颂八十七首  其二八",
        "author": "释慧开",
        "content": "独弄单提向上机，机前荐得早迟疑。\n相逢觌面凭谁委，父子虽亲各不知。",
        "dynasty": "宋",
        "collection_info": null
    },
    {
        "title": "偈颂八十七首  其二九",
        "author": "释慧开",
        "content": "格外一机，万灵莫测。\n向上一着，千眼难窥。\n青山白云父，白云青山儿。\n春风二三月，桃李自成蹊，笑杀灵云道不疑。",
        "dynasty": "宋",
        "collection_info": null
    },
    {
        "title": "偈颂八十七首  其三○",
        "author": "释慧开",
        "content": "掀翻大地，打破虚空。\n口吞佛祖，凌蔑宗风。\n莫笑黄龙无伎俩，熨斗煎茶铫不同。",
        "dynasty": "宋",
        "collection_info": null
    },
    {
        "title": "偈颂八十七首  其三一",
        "author": "释慧开",
        "content": "参禅莫滞静工夫，闹处相逢在半途。\n静闹两关俱不涉，赵州东壁挂葫芦。",
        "dynasty": "宋",
        "collection_info": null
    },
    {
        "title": "偈颂八十七首  其三二",
        "author": "释慧开",
        "content": "目前无法，意在目前。\n目前荐得，正好吃拳。",
        "dynasty": "宋",
        "collection_info": null
    },
    {
        "title": "偈颂八十七首  其三三",
        "author": "释慧开",
        "content": "天下法窟丛林，四月初一结制。\n无门逐恶随邪，要效死心旧例，普请诸人脑门着地。",
        "dynasty": "宋",
        "collection_info": null
    },
    {
        "title": "偈颂八十七首  其三四",
        "author": "释慧开",
        "content": "兜率未离尘满面，王宫纔降垢通身。\n儿孙纵有沧浪水，洗到馿年也不清。",
        "dynasty": "宋",
        "collection_info": null
    },
    {
        "title": "偈颂八十七首  其三五",
        "author": "释慧开",
        "content": "侬家没兴眼无筋，错中南方蛊毒深。\n一掬肝肠俱裂破，年年此日痛伤心。",
        "dynasty": "宋",
        "collection_info": null
    },
    {
        "title": "偈颂八十七首  其三六",
        "author": "释慧开",
        "content": "瞿昙遗下葛藤窠，翻覆看来脱处多。\n不是儿孙重检点，古今争得绝誵讹。",
        "dynasty": "宋",
        "collection_info": null
    },
    {
        "title": "偈颂八十七首  其三七",
        "author": "释慧开",
        "content": "参禅要真实，直造无疑地。\n闻非未必非，说是未必是。\n黄龙设三关，曹洞列五位。\n坐断主人公，且不落第二。",
        "dynasty": "宋",
        "collection_info": null
    },
    {
        "title": "偈颂八十七首  其三八",
        "author": "释慧开",
        "content": "循规守短，无绳自缚。\n纵横无碍，外道魔军。\n存心澄寂，默照邪禅。\n恣意忘缘，解脱深坑。\n惺惺不昧，带锁担枷。\n思善思恶，地狱天堂。\n佛见法见，二铁围山。\n念起即觉，弄精魂汉。\n兀然习定，鬼家活计。\n进则迷理，退则乖宗。\n不进不退，有气死人。",
        "dynasty": "宋",
        "collection_info": null
    },
    {
        "title": "偈颂八十七首  其三九",
        "author": "释慧开",
        "content": "烈焰亘天，洪涛辊底。\n眨上眉毛，剑去久矣。",
        "dynasty": "宋",
        "collection_info": null
    },
    {
        "title": "偈颂八十七首  其四○",
        "author": "释慧开",
        "content": "春山迭乱青，春水漾虚碧。\n春光漏泄尽，谁识春消息。\n多年枯木再抽枝，撼动春风生八极。",
        "dynasty": "宋",
        "collection_info": null
    },
    {
        "title": "偈颂八十七首  其四一",
        "author": "释慧开",
        "content": "拨转玄关，一弹指顷。\n看看平地起风云，门近洪崖千尺井。",
        "dynasty": "宋",
        "collection_info": null
    },
    {
        "title": "偈颂八十七首  其四二",
        "author": "释慧开",
        "content": "死心室内，移身移步。\n日日香灯，朝朝话堕。\n稽首齐安王，铁蛇横大道。",
        "dynasty": "宋",
        "collection_info": null
    },
    {
        "title": "偈颂八十七首  其四三",
        "author": "释慧开",
        "content": "春山迭乱青，春水漾虚碧。\n寥寥天地间，满眼皆相识。",
        "dynasty": "宋",
        "collection_info": null
    },
    {
        "title": "偈颂八十七首  其四四",
        "author": "释慧开",
        "content": "三月清明节禁烟，桃华带雨倍鲜妍。\n皆言当日灵云悟，笑破禅和口半边。",
        "dynasty": "宋",
        "collection_info": null
    },
    {
        "title": "偈颂八十七首  其四五",
        "author": "释慧开",
        "content": "今朝三月初十，击鼓禅徒毕集。\n欲知时节因缘，雨落阶头便湿。\n会即各自归堂，不会何劳久立。",
        "dynasty": "宋",
        "collection_info": null
    },
    {
        "title": "偈颂八十七首  其四六",
        "author": "释慧开",
        "content": "翠岩绝崄巇，元不涉阶梯。\n去来无窒碍，彼此更何疑。\n珍重洪源湖海众，箇中不隔一毫釐。",
        "dynasty": "宋",
        "collection_info": null
    },
    {
        "title": "偈颂八十七首  其四七",
        "author": "释慧开",
        "content": "无门为法门，三关何用立。\n熟处既难忘，又从这裏入。",
        "dynasty": "宋",
        "collection_info": null
    },
    {
        "title": "偈颂八十七首  其四八",
        "author": "释慧开",
        "content": "灵山一会，泥团土块。\n问讯烧香，和赃捉败。",
        "dynasty": "宋",
        "collection_info": null
    },
    {
        "title": "偈颂八十七首  其四九",
        "author": "释慧开",
        "content": "热喝粗拳，佛来也打。\n临济德山，一时擒下。",
        "dynasty": "宋",
        "collection_info": null
    },
    {
        "title": "偈颂八十七首  其五○",
        "author": "释慧开",
        "content": "不是护身符，亦非断贯索。\n直饶鼻孔辽天，也被这箇穿却。\n无门老汉还免得么，却请维那下箇注脚。",
        "dynasty": "宋",
        "collection_info": null
    },
    {
        "title": "偈颂八十七首  其五一",
        "author": "释慧开",
        "content": "讚嘆无门，也是这箇。\n駡詈无门，也是这箇。\n文彩未彰谁辨得，却烦首座通消息。",
        "dynasty": "宋",
        "collection_info": null
    },
    {
        "title": "偈颂八十七首  其五二",
        "author": "释慧开",
        "content": "不动脚头，青云独步。\n箇是寻常行履处，须知更有通霄路。",
        "dynasty": "宋",
        "collection_info": null
    },
    {
        "title": "偈颂八十七首  其五三",
        "author": "释慧开",
        "content": "掣断绳头欲自由，那知定业未容休。\n再偿拽杷拖犁债，鼓得西江水逆流。",
        "dynasty": "宋",
        "collection_info": null
    },
    {
        "title": "偈颂八十七首  其五四",
        "author": "释慧开",
        "content": "八两还他是半斤，陈年桃核旧时仁。\n大家出手共提掇，行看丛林气象新。",
        "dynasty": "宋",
        "collection_info": null
    },
    {
        "title": "偈颂八十七首  其五五",
        "author": "释慧开",
        "content": "黄龙结制没规绳，超过诸方半月程。\n莫怪七颠并八倒，大家日午打三更。",
        "dynasty": "宋",
        "collection_info": null
    },
    {
        "title": "偈颂八十七首  其五六",
        "author": "释慧开",
        "content": "熏风自南来，殿阁生微凉。\n百年浑似醉，三万六千场。\n休拟议，莫思量。\n锦鳞一跃化龙去，无限痴人戽夜塘。",
        "dynasty": "宋",
        "collection_info": null
    },
    {
        "title": "偈颂八十七首  其五七",
        "author": "释慧开",
        "content": "归来一月余日，内外人事已毕。\n恣意饱饭噇眠，说甚金圈栗棘。\n分明告报诸禅，直下便须委悉。\n更若拟议踌躇，照顾脑门霹雳。",
        "dynasty": "宋",
        "collection_info": null
    },
    {
        "title": "偈颂八十七首  其五八",
        "author": "释慧开",
        "content": "六月炎炎如火聚，寂然不动于中住。\n炎炎火聚却清凉，清凉却是炎炎处。\n等闲坐断两头关，撞墙撞壁通霄路。",
        "dynasty": "宋",
        "collection_info": null
    },
    {
        "title": "偈颂八十七首  其五九",
        "author": "释慧开",
        "content": "石跟常有千年润，海眼曾无一日干。\n天下苍生待霖雨，不知龙向此间蟠。\n霹雳一声头角露，倾湫倒岳鼓波澜。",
        "dynasty": "宋",
        "collection_info": null
    },
    {
        "title": "偈颂八十七首  其六○",
        "author": "释慧开",
        "content": "图列千山开画嶂，带围一水遶蓬瀛。\n脚头未举已先入，不用门前弹指声。",
        "dynasty": "宋",
        "collection_info": null
    },
    {
        "title": "偈颂八十七首  其六一",
        "author": "释慧开",
        "content": "动絃别曲，叶落知秋。\n禾山打鼓，雪峰辊毬。\n睦州担板，投子提油。\n赵州狗子，沩山牯牛。\n青原垂足，俱胝指头。\n一队破落户，各自逞风流。",
        "dynasty": "宋",
        "collection_info": null
    },
    {
        "title": "偈颂八十七首  其六二",
        "author": "释慧开",
        "content": "布袋头开今日始，满目江山秋色裏。\n蓦然踏断草鞋跟，元来却是自家底。",
        "dynasty": "宋",
        "collection_info": null
    },
    {
        "title": "偈颂八十七首  其六三",
        "author": "释慧开",
        "content": "信脚行去绝埃尘，信手拈来用得亲。\n信口道出惊天地，信心悟入独超羣。",
        "dynasty": "宋",
        "collection_info": null
    },
    {
        "title": "偈颂八十七首  其六四",
        "author": "释慧开",
        "content": "阴极阳生，日添一线。\n独有山僧拄杖子，不属阴阳迁变。",
        "dynasty": "宋",
        "collection_info": null
    },
    {
        "title": "偈颂八十七首  其六五",
        "author": "释慧开",
        "content": "昨日去年去，今朝今岁来。\n去年去不去，今岁来不来。",
        "dynasty": "宋",
        "collection_info": null
    },
    {
        "title": "偈颂八十七首  其六六",
        "author": "释慧开",
        "content": "现种种形，说种种法。\n形法皆非，假名菩萨。\n更于诸相觅圆通，当人正眼俱戳瞎。",
        "dynasty": "宋",
        "collection_info": null
    },
    {
        "title": "偈颂八十七首  其六七",
        "author": "释慧开",
        "content": "咄这干屎橛，生来太妖孽。\n堪笑老云门，一棒打不杀。",
        "dynasty": "宋",
        "collection_info": null
    },
    {
        "title": "偈颂八十七首  其六八",
        "author": "释慧开",
        "content": "衲僧今日路头通，拄杖生云兴已浓。\n要探江湖深与浅，前途更有妙高峰。",
        "dynasty": "宋",
        "collection_info": null
    },
    {
        "title": "偈颂八十七首  其六九",
        "author": "释慧开",
        "content": "开炉半月，火种全无。\n冷灰豆爆，惊动江湖。",
        "dynasty": "宋",
        "collection_info": null
    },
    {
        "title": "偈颂八十七首  其七○",
        "author": "释慧开",
        "content": "燕国当年植福田，身如水月印三千。\n渠无生死归何处，春早梅华放晓烟。",
        "dynasty": "宋",
        "collection_info": null
    },
    {
        "title": "偈颂八十七首  其七一",
        "author": "释慧开",
        "content": "是圣是凡，过这边立。\n拟议不来，青天霹雳。",
        "dynasty": "宋",
        "collection_info": null
    },
    {
        "title": "偈颂八十七首  其七二",
        "author": "释慧开",
        "content": "摧邪显正，一印印定。\n尽大地人，谛听谛听。",
        "dynasty": "宋",
        "collection_info": null
    },
    {
        "title": "偈颂八十七首  其七三",
        "author": "释慧开",
        "content": "遇家裏人，说家裏事。\n一句无私，龙翔凤翥。",
        "dynasty": "宋",
        "collection_info": null
    },
    {
        "title": "偈颂八十七首  其七四",
        "author": "释慧开",
        "content": "诸方浩浩，举古明今。\n送人上树，不是好心。",
        "dynasty": "宋",
        "collection_info": null
    },
    {
        "title": "偈颂八十七首  其七五",
        "author": "释慧开",
        "content": "铜沙锣裏满盛油，故国山河在眼头。\n试向凤凰台上望，长江无日不东流。",
        "dynasty": "宋",
        "collection_info": null
    },
    {
        "title": "偈颂八十七首  其七六",
        "author": "释慧开",
        "content": "老来无日不思闲，深隠西湖第一山。\n无奈退庵贤制置，远移公帖入松关。",
        "dynasty": "宋",
        "collection_info": null
    },
    {
        "title": "偈颂八十七首  其七七",
        "author": "释慧开",
        "content": "天阴性地昏，日出心光耀。\n拄杖笑呵呵，禅床也𨁝跳。\n管甚岁余闰，一任月大小。\n淈𣸩几春秋，用处非常峭。\n可怜五十三知识，未曾梦见顶门窍。",
        "dynasty": "宋",
        "collection_info": null
    },
    {
        "title": "偈颂八十七首  其七八",
        "author": "释慧开",
        "content": "灵山大法王，末运希所遇。\n声名遍天下，干坤恣独步。\n草鞋挂龙床，三宣浑不顾。\n凌灭曹源生，训徒参活句。\n宗门箇样师，熟不生恋慕。\n天庭重降勅黄来，凌霄峰顶施甘露。",
        "dynasty": "宋",
        "collection_info": null
    },
    {
        "title": "偈颂八十七首  其七九",
        "author": "释慧开",
        "content": "威镇戎夷，扫清魔孽。\n羣灵归敬，忠心如铁。\n破蔡灭金，守黄剿贼。\n雪百年二帝难雪之耻，成中兴四将未成之业。",
        "dynasty": "宋",
        "collection_info": null
    },
    {
        "title": "偈颂八十七首  其八○",
        "author": "释慧开",
        "content": "三教圣人，同归一理。\n理长则行，理短则止。\n虚空无心，墙壁有耳。\n不涉言诠，单提直指。\n口缝纔开，不是不是。",
        "dynasty": "宋",
        "collection_info": null
    },
    {
        "title": "偈颂八十七首  其八一",
        "author": "释慧开",
        "content": "山前麦熟已如云，觌面当机为指陈。\n蓦地一番梅雨过，青山洗出画图新。",
        "dynasty": "宋",
        "collection_info": null
    },
    {
        "title": "偈颂八十七首  其八二",
        "author": "释慧开",
        "content": "元正启祚，万物咸新。\n衲僧拄杖黑{粦皮}皴，不属阴阳别是春。",
        "dynasty": "宋",
        "collection_info": null
    },
    {
        "title": "偈颂八十七首  其八三",
        "author": "释慧开",
        "content": "出洞昂头角，回山露尾巴。\n恩承饶舌力，累我受波查。",
        "dynasty": "宋",
        "collection_info": null
    },
    {
        "title": "偈颂八十七首  其八四",
        "author": "释慧开",
        "content": "针芥相投，体用俱全。\n衲僧门下，十万八千。",
        "dynasty": "宋",
        "collection_info": null
    },
    {
        "title": "偈颂八十七首  其八五",
        "author": "释慧开",
        "content": "名高不用镌顽石，路上行人口是碑。\n大宋正传天子令，直教诸国竖降旗。",
        "dynasty": "宋",
        "collection_info": null
    },
    {
        "title": "偈颂八十七首  其八六",
        "author": "释慧开",
        "content": "普贤行愿等三千，正是清明首夏天。\n要见大人真境界，月明常照御楼前。",
        "dynasty": "宋",
        "collection_info": null
    },
    {
        "title": "偈颂八十七首  其八七",
        "author": "释慧开",
        "content": "烂柴头，火一团。\n急着眼，莫颟顸，星在秤兮不在盘。",
        "dynasty": "宋",
        "collection_info": null
    },
    {
        "title": "偈颂二首  其一",
        "author": "释慧开",
        "content": "黄龙结制不寻常，只用阎罗断命方。\n生铁一团红嚥下，死中再活获清凉。",
        "dynasty": "宋",
        "collection_info": null
    },
    {
        "title": "偈颂二首  其二",
        "author": "释慧开",
        "content": "欲把生蛇化活龙，先将毒药灌喉咙。\n常教满腹如针刺，抛向洪波大浪中。",
        "dynasty": "宋",
        "collection_info": null
    },
    {
        "title": "无量寿佛赞",
        "author": "释慧开",
        "content": "干屎橛兮麻三斤，当阳拈出少知音。\n时人不识自家佛，却向丹青画处寻。",
        "dynasty": "宋",
        "collection_info": null
    },
    {
        "title": "佛头圆相赞",
        "author": "释慧开",
        "content": "生怕云门打杀伊，韬光晦迹许多时。\n而今再出头来也，天上人间更有谁。",
        "dynasty": "宋",
        "collection_info": null
    },
    {
        "title": "圆通大士赞",
        "author": "释慧开",
        "content": "足蹈双莲洒杨柳，面目端严世希有。\n梵音妙音海潮音，祇这而今谁动口。",
        "dynasty": "宋",
        "collection_info": null
    },
    {
        "title": "持二十五轮顶弥陀蹈莲叶赞",
        "author": "释慧开",
        "content": "机轮纔转，作者犹迷。\n顶𩕳一着，独弄单提。\n自从蹈得这些子，便向风波险处施。",
        "dynasty": "宋",
        "collection_info": null
    },
    {
        "title": "三十二应赞",
        "author": "释慧开",
        "content": "现种种形，说种种法。\n形法皆非，假名菩萨。\n更于诸相觅圆通，当人正眼俱戳瞎。",
        "dynasty": "宋",
        "collection_info": null
    },
    {
        "title": "持珠坐石赞",
        "author": "释慧开",
        "content": "手轮摩尼珠，身坐盘陀石。\n普请大地人，念彼观音力。",
        "dynasty": "宋",
        "collection_info": null
    },
    {
        "title": "达磨茎芦赞",
        "author": "释慧开",
        "content": "脚下茎芦，到岸也未。\n随流入流，浮逼逼地。",
        "dynasty": "宋",
        "collection_info": null
    },
    {
        "title": "达磨大师赞",
        "author": "释慧开",
        "content": "贼身未露罪全彰，搅得西干沸似汤。\n项上铁枷无计脱，却来东土强摊赃。",
        "dynasty": "宋",
        "collection_info": null
    },
    {
        "title": "大祖禅师赞",
        "author": "释慧开",
        "content": "三拜起来依位立，普天匝地黑漫漫。\n可怜隻臂空轮却，千古令人作笑端。",
        "dynasty": "宋",
        "collection_info": null
    },
    {
        "title": "镜智禅师赞",
        "author": "释慧开",
        "content": "弥天罪犯无门忏，红烂通身世莫医。\n已是四棱俱塌地，尽教后代乱针锥。",
        "dynasty": "宋",
        "collection_info": null
    },
    {
        "title": "大医禅师赞",
        "author": "释慧开",
        "content": "坚辞凤阙紫泥诏，玷辱宗风箇古锥。\n坐断双峰无寸草，爱松留得碍人枝。",
        "dynasty": "宋",
        "collection_info": null
    },
    {
        "title": "大满禅师赞",
        "author": "释慧开",
        "content": "再出头来满面尘，那堪鼓舌与摇唇。\n松枯石烂凭谁委，累及痴獃蹈碓人。",
        "dynasty": "宋",
        "collection_info": null
    },
    {
        "title": "大鑑禅师赞",
        "author": "释慧开",
        "content": "菩提无树镜非台，臭口分明鬼擘开。\n幸是卖柴无事獠，刚然惹得一身灾。",
        "dynasty": "宋",
        "collection_info": null
    },
    {
        "title": "思大禅师赞",
        "author": "释慧开",
        "content": "一生讨头不见，二生骨露皮穿。\n三生造成地狱，全身活陷黄泉。\n七十二峰俱坐断，口吞佛祖在机先。",
        "dynasty": "宋",
        "collection_info": null
    },
    {
        "title": "骑虎丰干赞",
        "author": "释慧开",
        "content": "忙忙业识老丰干，鼓舌摇唇总自瞒。\n纵踞虎头取虎尾，衲僧门下管窥斑。",
        "dynasty": "宋",
        "collection_info": null
    },
    {
        "title": "志公和尚赞",
        "author": "释慧开",
        "content": "杖头络索闲家具，应谶三朝经几秋。\n生向鹰窠来处异，面皮擘破十三头。\n㘞，因渠达磨枝条布，恼乱春风卒未休。",
        "dynasty": "宋",
        "collection_info": null
    },
    {
        "title": "白云法师赞",
        "author": "释慧开",
        "content": "伟哉大法师，逢难转坚牢。\n不因登绝顶，争见白云高。",
        "dynasty": "宋",
        "collection_info": null
    },
    {
        "title": "天台四睡赞",
        "author": "释慧开",
        "content": "既是伏爪藏牙，不用三头六臂。\n只图梦里惺惺，任疑大虫瞌睡。",
        "dynasty": "宋",
        "collection_info": null
    },
    {
        "title": "政黄牛赞",
        "author": "释慧开",
        "content": "资福从来不识羞，橘皮熟炙逞风流。\n倚筇懒赴贤侯命，又却骑牛更觅牛。",
        "dynasty": "宋",
        "collection_info": null
    },
    {
        "title": "郁山主赞",
        "author": "释慧开",
        "content": "百尺竿头话最亲，一交桥断绝纤尘。\n死中得活珠离蚌，甘作馿前马后人。",
        "dynasty": "宋",
        "collection_info": null
    },
    {
        "title": "朝阳穿破衲赞",
        "author": "释慧开",
        "content": "冷时急用之物，趁暖着些针线。\n忽然腊月到来，免致脚忙手乱。",
        "dynasty": "宋",
        "collection_info": null
    },
    {
        "title": "对月了残经赞",
        "author": "释慧开",
        "content": "始见些儿光影，要了末后一段。\n若是无门拳头，不打这般钝汉。",
        "dynasty": "宋",
        "collection_info": null
    },
    {
        "title": "傅大士赞",
        "author": "释慧开",
        "content": "对御讲经，无本可据。\n案上一挥，谁知落处。\n知落处，拍板与门槌，总是闲家具。",
        "dynasty": "宋",
        "collection_info": null
    },
    {
        "title": "维摩居士赞",
        "author": "释慧开",
        "content": "毗耶病虎实难亲，触着渠侬便丧身。\n非但文殊遭毒口，吞尽灵山一会人。",
        "dynasty": "宋",
        "collection_info": null
    },
    {
        "title": "庞居士赞",
        "author": "释慧开",
        "content": "平欺马祖，下视诸方。\n生涯荡却，今古无双。\n不与万法为侣，一口吸尽西江。",
        "dynasty": "宋",
        "collection_info": null
    },
    {
        "title": "执剑吕洞宾赞",
        "author": "释慧开",
        "content": "露刃单提，行杀活令。\n斩贪嗔痴，羣魔乞命。\n夫是之谓，纯阳真人。\n激浊扬清，摧邪显正。",
        "dynasty": "宋",
        "collection_info": null
    },
    {
        "title": "佛母周氏赞",
        "author": "释慧开",
        "content": "室女生儿真祸胎，丛林孰不起疑猜。\n转身术子能灵验，再出头来满面埃。",
        "dynasty": "宋",
        "collection_info": null
    },
    {
        "title": "谢佛眼师号",
        "author": "释慧开",
        "content": "皇恩颁自九重城，雨露纔霑草木荣。\n佛祖门庭增瑞气，四海欢呼万岁声。\n忠心护国成勋业，君父开臣佛眼睛。\n寿山福海恩难报，永日寥寥贺太平。",
        "dynasty": "宋",
        "collection_info": null
    },
    {
        "title": "谢宣赐金襕",
        "author": "释慧开",
        "content": "不是鷄足流传，亦非黄梅分付。\n九重天上降来，千载臣僧一遇。\n中兴佛祖宗风，羣魔悉皆惊怖。\n祝延圣寿无疆，志愿皇图永固。",
        "dynasty": "宋",
        "collection_info": null
    },
    {
        "title": "题壁间水波观音",
        "author": "释慧开",
        "content": "曹源正派喜流传，涓滴浑无浪拍天。\n任是大悲千手眼，探渠深浅待馿年。",
        "dynasty": "宋",
        "collection_info": null
    },
    {
        "title": "贺吴丞相生日",
        "author": "释慧开",
        "content": "大地春回是诞辰，松篁难改四时青。\n寿星不老福无尽，常在中天伴月明。",
        "dynasty": "宋",
        "collection_info": null
    },
    {
        "title": "赵资政号节斋",
        "author": "释慧开",
        "content": "着鞭占得地头宽，高节心空立处端。\n多向渭川烟外望，这边风月少人看。",
        "dynasty": "宋",
        "collection_info": null
    },
    {
        "title": "吴尚书尊堂死以偈问用韵以復",
        "author": "释慧开",
        "content": "身分水月遍三千，月落何曾离得天。\n此是夫人行履处，摩耶相对共谈禅。",
        "dynasty": "宋",
        "collection_info": null
    },
    {
        "title": "退步",
        "author": "释慧开",
        "content": "未曾移定时，前脚让后脚。\n只这一步子，谁人蹈得着。",
        "dynasty": "宋",
        "collection_info": null
    },
    {
        "title": "题黄龙中途眠松",
        "author": "释慧开",
        "content": "当途偃蹇卧霜枝，彷佛黄龙出洞时。\n不是渠侬夸劲节，看他来者放头低。",
        "dynasty": "宋",
        "collection_info": null
    },
    {
        "title": "请行新桥",
        "author": "释慧开",
        "content": "云根架就笑谈中，凡圣如今一路通。\n箇箇脚跟亲蹈着，人人足下起清风。\n不似天台滑石，半巇半崄。\n胜如赵州略彴，度马度馿。\n虽然欲行千里，要知一步为初。\n从兹不用频题柱，来往都乘驷马车。",
        "dynasty": "宋",
        "collection_info": null
    },
    {
        "title": "吴履斋以脚蹈日影索偈",
        "author": "释慧开",
        "content": "圆陀陀，光烁烁。\n明眼人，蹈不着。\n蹈得着，更买草鞋去行脚。",
        "dynasty": "宋",
        "collection_info": null
    },
    {
        "title": "在南高峰石室中出定作",
        "author": "释慧开",
        "content": "静处干坤窄，闲居日月忙。\n虚空即妙体，独露法中王。",
        "dynasty": "宋",
        "collection_info": null
    },
    {
        "title": "六年举无字一日闻斋鼓有省",
        "author": "释慧开",
        "content": "青天白日一声雷，大地羣生眼豁开。\n万象森罗齐稽首，须弥𨁝跳舞三台。",
        "dynasty": "宋",
        "collection_info": null
    },
    {
        "title": "总轴罗汉",
        "author": "释慧开",
        "content": "洞寇都卢十八头，千妖百怪逞风流。\n人间天上称尊汉，总被无门一握收。",
        "dynasty": "宋",
        "collection_info": null
    },
    {
        "title": "圆觉会",
        "author": "释慧开",
        "content": "十二獃郎欲决疑，瞿昙嚼饭餵婴儿。\n若教知有衲僧事，终不人前鼓口皮。",
        "dynasty": "宋",
        "collection_info": null
    },
    {
        "title": "石牛",
        "author": "释慧开",
        "content": "须弥为骨露纤躯，头角峥嵘塞太虚。\n大地耕翻无寸土，牧童鞭索岂能拘。",
        "dynasty": "宋",
        "collection_info": null
    },
    {
        "title": "懒牛",
        "author": "释慧开",
        "content": "不经南陌与西阡，犁杷年来怕上肩。\n弃却栏中肥嫩草，绿杨堤畔饱风烟。",
        "dynasty": "宋",
        "collection_info": null
    },
    {
        "title": "无际",
        "author": "释慧开",
        "content": "祖翁田地没凭据，争许时人取次量。\n但见寥寥成一片，不知何处是封疆。",
        "dynasty": "宋",
        "collection_info": null
    },
    {
        "title": "铁壁",
        "author": "释慧开",
        "content": "巍然一座黑金城，缝罅全无及户扃。\n堪笑英雄难进步，圣凡到此绝途程。",
        "dynasty": "宋",
        "collection_info": null
    },
    {
        "title": "针筒",
        "author": "释慧开",
        "content": "函盖干坤气量周，铜睛铁眼一齐取。\n几多利脑尖锋者，到此如何敢出头。",
        "dynasty": "宋",
        "collection_info": null
    },
    {
        "title": "裁缝",
        "author": "释慧开",
        "content": "剪断万丝头，工夫已成片。\n针札不入处，为渠通一线。",
        "dynasty": "宋",
        "collection_info": null
    },
    {
        "title": "浄髮",
        "author": "释慧开",
        "content": "锋铓未露鬼神号，能刬羣牛顶𩕳毛。\n四海聱头俱按下，岂容存着一纤毫。",
        "dynasty": "宋",
        "collection_info": null
    },
    {
        "title": "头袖",
        "author": "释慧开",
        "content": "四海英灵俱夺下，铜头铁额总兜来。\n莫怪无门施毒手，揭翻脑盖顶门开。",
        "dynasty": "宋",
        "collection_info": null
    },
    {
        "title": "帐子",
        "author": "释慧开",
        "content": "纔得当阳一线通，全彰大用显家风。\n直饶鼻孔辽天汉，未免从头被罩笼。",
        "dynasty": "宋",
        "collection_info": null
    },
    {
        "title": "荐席",
        "author": "释慧开",
        "content": "乱草窠中，打成一片。\n坐卧寂然，真机顿现。",
        "dynasty": "宋",
        "collection_info": null
    },
    {
        "title": "枕头",
        "author": "释慧开",
        "content": "轮回根本，莫着相好。\n铁脊梁汉，因他放倒。",
        "dynasty": "宋",
        "collection_info": null
    },
    {
        "title": "舍鞋",
        "author": "释慧开",
        "content": "验尽脚跟长与短，箇中宽窄已先知。\n自从蹈着这些子，左右逢原显大机。",
        "dynasty": "宋",
        "collection_info": null
    },
    {
        "title": "牙药",
        "author": "释慧开",
        "content": "点着些儿，妙不可述。\n纔开臭口，验得骨出。",
        "dynasty": "宋",
        "collection_info": null
    },
    {
        "title": "医眼",
        "author": "释慧开",
        "content": "开黑暗门，通向上窍。\n内外障除，神光独耀。",
        "dynasty": "宋",
        "collection_info": null
    },
    {
        "title": "施汤",
        "author": "释慧开",
        "content": "不是甘草大黄，亦非苦参半夏。\n莫教一滴沾唇，直得通身汗下。",
        "dynasty": "宋",
        "collection_info": null
    },
    {
        "title": "接待",
        "author": "释慧开",
        "content": "洋铜汁羹，热铁丸饭。\n滴粒纔沾，通身腐烂。",
        "dynasty": "宋",
        "collection_info": null
    },
    {
        "title": "馄饨",
        "author": "释慧开",
        "content": "宽着肚皮急叉手，镬汤里面翻筋斗。\n浑身糜烂转馨香，那箇禅和不开口。",
        "dynasty": "宋",
        "collection_info": null
    },
    {
        "title": "孟少保戎装相赞",
        "author": "释慧开",
        "content": "英雄盖世上将军，洞寇闻风丧胆魂。\n寸刃不施机莫测，看渠谈笑定干坤。",
        "dynasty": "宋",
        "collection_info": null
    },
    {
        "title": "又道装相赞",
        "author": "释慧开",
        "content": "灵山付嘱人，示现威棱身。\n在欲而无欲，居尘不染尘。\n等闲伸出擎天手，拨转如来正法轮。",
        "dynasty": "宋",
        "collection_info": null
    },
    {
        "title": "孟无庵与师同轴请赞",
        "author": "释慧开",
        "content": "居士身，比丘相。\n跷跷踦踦，牢牢攘攘。\n蓦然觌面相逢，直是无门可向。\n一拳一喝，双收双放。\n无庵居士眼无筋，识得这般村和尚。",
        "dynasty": "宋",
        "collection_info": null
    },
    {
        "title": "履斋枢相钧容赞",
        "author": "释慧开",
        "content": "湘水之清，昆玉之洁。\n和气如春，忠心如铁。\n储风月之精，禀松篁之节。\n真廊庙楷模，行佛祖途辙。\n裴李苏黄总不如，柱石明堂渠迥别。",
        "dynasty": "宋",
        "collection_info": null
    },
    {
        "title": "月泉赵寺丞寿像赞",
        "author": "释慧开",
        "content": "身为皇族，名着南宫。\n孔孟屋裏，做模打样。\n释老室内，谈玄说空。\n似箇般伎俩，半钱不直，又说甚道理三教俱通。\n从前学解掀翻尽，却于无处立宗风。\n天龙更为重饶舌，熨斗煎茶铫不同。",
        "dynasty": "宋",
        "collection_info": null
    },
    {
        "title": "孟少保绘师握拳缺指相请赞",
        "author": "释慧开",
        "content": "为人手段十分粗，拳下搜寻一箇无。\n咄这村僧难凑泊，释迦弥勒是他奴。",
        "dynasty": "宋",
        "collection_info": null
    },
    {
        "title": "牧庵简庵师三人共轴赞",
        "author": "释慧开",
        "content": "谩说降龙伏虎，徒夸对御谈禅。\n莫怪无门担板，佛来也吃粗拳。",
        "dynasty": "宋",
        "collection_info": null
    },
    {
        "title": "法孙天龙长老思贤请赞",
        "author": "释慧开",
        "content": "咄这村僧，百拙千丑。\n用处颟顸，举止磔斗。\n秉恶毒钳锤，碎情尘窠臼。\n佛祖饮气吞声，魔外望风拱手。\n有时汉语胡言，总当谈玄说妙。\n有时把拍板门槌，唱云门曲合胡笳调。\n有时指圆觉场作牛栏，有时唤普光殿为马廐。\n如斯孟浪为人，钝置月林之后。",
        "dynasty": "宋",
        "collection_info": null
    },
    {
        "title": "日本觉心长老请赞",
        "author": "释慧开",
        "content": "用迷子诀，飞红炉雪。\n一喝当锋，崖崩石裂。\n化生蛇作活龙，点黄金为生铁。\n去缚解粘，抽钉拔楔。\n更将佛祖不传机，此界他方俱漏泄。",
        "dynasty": "宋",
        "collection_info": null
    },
    {
        "title": "南剑州伏虎岩请师开山请赞",
        "author": "释慧开",
        "content": "箇样村僧，也甚奇怪。\n身如椰子，胆似天大。\n蟒蛇窟里安禅，猛虎穴中札寨。\n无端于微尘国里，转大法轮，击大法鼓。\n却向刀山剑树上，成等正觉，弄者一解。",
        "dynasty": "宋",
        "collection_info": null
    },
    {
        "title": "徒弟普显请赞",
        "author": "释慧开",
        "content": "形如枯木倚岩隈，不拟天庭降蛰雷。\n忽遇东君行正令，昙华独显一枝开。",
        "dynasty": "宋",
        "collection_info": null
    },
    {
        "title": "护国嗣源长老请赞",
        "author": "释慧开",
        "content": "龙床角畔，建古招提。\n一滴浑无，嗣曹源正派。\n寸丝不挂，付夜半伽梨。\n成家喜见破家儿。",
        "dynasty": "宋",
        "collection_info": null
    },
    {
        "title": "徒弟普山请赞",
        "author": "释慧开",
        "content": "头髮鬔松，耳轮卓朔。\n踞坐当轩，权衡在握。\n任你德山临济棒喝交驰，到他面前一点用不着。",
        "dynasty": "宋",
        "collection_info": null
    },
    {
        "title": "护国嗣本长老请赞",
        "author": "释慧开",
        "content": "法身无相，徒更形容。\n本来面目，逼塞虚空。\n浩荡十方能变化，行看九万自抟风。",
        "dynasty": "宋",
        "collection_info": null
    },
    {
        "title": "辞世偈",
        "author": "释慧开",
        "content": "虚空不生，虚空不灭。\n证得虚空，虚空不别。",
        "dynasty": "宋",
        "collection_info": null
    },
    {
        "title": "播大唐辞世偈云",
        "author": "释慧开",
        "content": "书偈毕跏趺而逝都知王太尉随即敷。",
        "dynasty": "宋",
        "collection_info": null
    },
    {
        "title": "禅宗无门关总颂",
        "author": "释慧开",
        "content": "大道无门，千差有路。\n透得此关，干坤独步。",
        "dynasty": "宋",
        "collection_info": null
    },
    {
        "title": "颂古四十八首  其一",
        "author": "释慧开",
        "content": "狗子佛性，全提正令。\n纔涉有无，丧身失命。",
        "dynasty": "宋",
        "collection_info": null
    },
    {
        "title": "颂古四十八首  其二",
        "author": "释慧开",
        "content": "不落不昧，两采一赛。\n不昧不落，千错万错。",
        "dynasty": "宋",
        "collection_info": null
    },
    {
        "title": "颂古四十八首  其三",
        "author": "释慧开",
        "content": "俱胝钝置老天龙，利刃单提勘小童。\n巨灵抬手无多子，分破华山千万重。",
        "dynasty": "宋",
        "collection_info": null
    },
    {
        "title": "颂古四十八首  其四",
        "author": "释慧开",
        "content": "痴人面前，不可说梦。\n胡子无鬚，惺惺添懵。",
        "dynasty": "宋",
        "collection_info": null
    },
    {
        "title": "颂古四十八首  其五",
        "author": "释慧开",
        "content": "香严真杜撰，恶毒无尽限。\n哑却衲僧口，通身迸鬼眼。",
        "dynasty": "宋",
        "collection_info": null
    },
    {
        "title": "颂古四十八首  其六",
        "author": "释慧开",
        "content": "拈起花来，尾巴已露。\n迦叶破颜，人天罔措。",
        "dynasty": "宋",
        "collection_info": null
    },
    {
        "title": "颂古四十八首  其七",
        "author": "释慧开",
        "content": "只为分明极，翻令所得迟。\n早知灯是火，饭熟已多时。",
        "dynasty": "宋",
        "collection_info": null
    },
    {
        "title": "颂古四十八首  其八",
        "author": "释慧开",
        "content": "机轮转处，达者犹迷。\n四维上下，南北东西。",
        "dynasty": "宋",
        "collection_info": null
    },
    {
        "title": "颂古四十八首  其九",
        "author": "释慧开",
        "content": "了身何似了心休，了得心兮身不愁。\n若也身心俱了了，神仙何必更封侯。",
        "dynasty": "宋",
        "collection_info": null
    },
    {
        "title": "颂古四十八首  其一○",
        "author": "释慧开",
        "content": "贫似范丹，气如项羽。\n活计虽无，敢与斗富。",
        "dynasty": "宋",
        "collection_info": null
    },
    {
        "title": "颂古四十八首  其一一",
        "author": "释慧开",
        "content": "眼流星，机掣电。\n杀人刀，活人剑。",
        "dynasty": "宋",
        "collection_info": null
    },
    {
        "title": "颂古四十八首  其一二",
        "author": "释慧开",
        "content": "学道之人不识真，只为从前认识神。\n无量劫来生死本，痴人唤作本来人。",
        "dynasty": "宋",
        "collection_info": null
    },
    {
        "title": "颂古四十八首  其一三",
        "author": "释慧开",
        "content": "识得最初句，便会末后句。\n末后与最初，不是者一句。",
        "dynasty": "宋",
        "collection_info": null
    },
    {
        "title": "颂古四十八首  其一四",
        "author": "释慧开",
        "content": "赵州若在，倒行此令。\n夺却刀子，南泉乞命。",
        "dynasty": "宋",
        "collection_info": null
    },
    {
        "title": "颂古四十八首  其一五",
        "author": "释慧开",
        "content": "狮子教儿迷子诀，拟前跳踯早翻身。\n无端再叙当头着，前箭犹轻后箭深。",
        "dynasty": "宋",
        "collection_info": null
    },
    {
        "title": "颂古四十八首  其一六",
        "author": "释慧开",
        "content": "会则事同一家，不会万别千差。\n不会事同一家，会则万别千差。",
        "dynasty": "宋",
        "collection_info": null
    },
    {
        "title": "颂古四十八首  其一七",
        "author": "释慧开",
        "content": "铁枷无孔要人担，累及儿孙不等闲。\n欲得撑门并拄户，更须赤脚上刀山。",
        "dynasty": "宋",
        "collection_info": null
    },
    {
        "title": "颂古四十八首  其一八",
        "author": "释慧开",
        "content": "突出麻三斤，言亲意更亲。\n来说是非者，便是是非人。",
        "dynasty": "宋",
        "collection_info": null
    },
    {
        "title": "颂古四十八首  其一九",
        "author": "释慧开",
        "content": "春有百花秋有月，夏有凉风冬有雪。\n若无闲事挂心头，便是人间好时节。",
        "dynasty": "宋",
        "collection_info": null
    },
    {
        "title": "颂古四十八首  其二○",
        "author": "释慧开",
        "content": "抬脚踏翻香水海，低头俯视四禅天。\n一箇浑身无处着，请续一句。",
        "dynasty": "宋",
        "collection_info": null
    },
    {
        "title": "颂古四十八首  其二一",
        "author": "释慧开",
        "content": "闪电光，击石火。\n眨得眼，已蹉过。",
        "dynasty": "宋",
        "collection_info": null
    },
    {
        "title": "颂古四十八首  其二二",
        "author": "释慧开",
        "content": "问处何如答处亲，几人于此眼生筋。\n兄呼弟应扬家丑，不属阴阳别是春。",
        "dynasty": "宋",
        "collection_info": null
    },
    {
        "title": "颂古四十八首  其二三",
        "author": "释慧开",
        "content": "描不成兮画不就，赞不及兮休生受。\n本来面目没处藏，世界坏时渠不朽。",
        "dynasty": "宋",
        "collection_info": null
    },
    {
        "title": "颂古四十八首  其二四",
        "author": "释慧开",
        "content": "不露风骨句，未语先分付。\n进步口喃喃，知君大罔措。",
        "dynasty": "宋",
        "collection_info": null
    },
    {
        "title": "颂古四十八首  其二五",
        "author": "释慧开",
        "content": "白日青天，梦中说梦。\n捏怪捏怪，诳謼一众。",
        "dynasty": "宋",
        "collection_info": null
    },
    {
        "title": "颂古四十八首  其二六",
        "author": "释慧开",
        "content": "卷起明明彻太空，太空犹未合吾宗。\n争似从空都放下，绵绵密密不通风。",
        "dynasty": "宋",
        "collection_info": null
    },
    {
        "title": "颂古四十八首  其二七",
        "author": "释慧开",
        "content": "叮咛损君德，无言真有功。\n任从沧海变，终不为君通。",
        "dynasty": "宋",
        "collection_info": null
    },
    {
        "title": "颂古四十八首  其二八",
        "author": "释慧开",
        "content": "闻名不如见面，见面不如闻名。\n虽然救得鼻孔，争奈瞎却眼睛。",
        "dynasty": "宋",
        "collection_info": null
    },
    {
        "title": "颂古四十八首  其二九",
        "author": "释慧开",
        "content": "风幡心动，一状领过。\n只知开口，不觉话堕。",
        "dynasty": "宋",
        "collection_info": null
    },
    {
        "title": "颂古四十八首  其三○",
        "author": "释慧开",
        "content": "青天白日，切忌寻觅。\n更问如何，抱赃叫屈。",
        "dynasty": "宋",
        "collection_info": null
    },
    {
        "title": "颂古四十八首  其三一",
        "author": "释慧开",
        "content": "问既一般，答亦相似。\n饭裏有砂，泥中有刺。",
        "dynasty": "宋",
        "collection_info": null
    },
    {
        "title": "颂古四十八首  其三二",
        "author": "释慧开",
        "content": "剑刃上行，冰棱上走。\n不涉阶梯，悬崖撒手。",
        "dynasty": "宋",
        "collection_info": null
    },
    {
        "title": "颂古四十八首  其三三",
        "author": "释慧开",
        "content": "路逢剑客须呈，不遇诗人莫献。\n逢人且说三分，未可全施一片。",
        "dynasty": "宋",
        "collection_info": null
    },
    {
        "title": "颂古四十八首  其三四",
        "author": "释慧开",
        "content": "天晴日头出，雨下地上湿。\n尽情都说了，只恐信不及。",
        "dynasty": "宋",
        "collection_info": null
    },
    {
        "title": "颂古四十八首  其三五",
        "author": "释慧开",
        "content": "云月是同，溪山各异。\n万福万福，是一是二。",
        "dynasty": "宋",
        "collection_info": null
    },
    {
        "title": "颂古四十八首  其三六",
        "author": "释慧开",
        "content": "路逢达道人，不将语默对。\n拦腮劈面拳，直下会便会。",
        "dynasty": "宋",
        "collection_info": null
    },
    {
        "title": "颂古四十八首  其三七",
        "author": "释慧开",
        "content": "言无展事，语不投机。\n承言者丧，滞句者迷。",
        "dynasty": "宋",
        "collection_info": null
    },
    {
        "title": "颂古四十八首  其三八",
        "author": "释慧开",
        "content": "过去堕坑堑，回来却被坏。\n者些尾巴子，直是甚奇怪。",
        "dynasty": "宋",
        "collection_info": null
    },
    {
        "title": "颂古四十八首  其三九",
        "author": "释慧开",
        "content": "急流垂钓，贪饵者着。\n口缝纔开，性命丧却。",
        "dynasty": "宋",
        "collection_info": null
    },
    {
        "title": "颂古四十八首  其四○",
        "author": "释慧开",
        "content": "扬下笊篱并木杓，当阳一突绝周遮。\n百丈重关拦不住，脚尖趯出佛如麻。",
        "dynasty": "宋",
        "collection_info": null
    },
    {
        "title": "颂古四十八首  其四一",
        "author": "释慧开",
        "content": "西来直指，事因嘱起。\n挠聒丛林，元来是你。",
        "dynasty": "宋",
        "collection_info": null
    },
    {
        "title": "颂古四十八首  其四二",
        "author": "释慧开",
        "content": "出得出不得，渠侬得自由。\n神头并鬼面，败阙当风流。",
        "dynasty": "宋",
        "collection_info": null
    },
    {
        "title": "颂古四十八首  其四三",
        "author": "释慧开",
        "content": "拈起竹篦，行杀活令。\n背触交驰，佛祖乞命。",
        "dynasty": "宋",
        "collection_info": null
    },
    {
        "title": "颂古四十八首  其四四",
        "author": "释慧开",
        "content": "诸方深与浅，都在掌握中。\n撑天并拄地，随处振宗风。",
        "dynasty": "宋",
        "collection_info": null
    },
    {
        "title": "颂古四十八首  其四五",
        "author": "释慧开",
        "content": "他弓莫挽，他马莫骑。\n他非莫辨，他事莫知。",
        "dynasty": "宋",
        "collection_info": null
    },
    {
        "title": "颂古四十八首  其四六",
        "author": "释慧开",
        "content": "瞎却顶门眼，错认定盘星。\n拚身能舍命，一盲引众盲。",
        "dynasty": "宋",
        "collection_info": null
    },
    {
        "title": "颂古四十八首  其四七",
        "author": "释慧开",
        "content": "一念普观无量劫，无量劫事即如今。\n如今觑破箇一念，觑破如今觑底人。",
        "dynasty": "宋",
        "collection_info": null
    },
    {
        "title": "颂古四十八首  其四八",
        "author": "释慧开",
        "content": "未举步时先已到，未动舌时先说了。\n直饶着着在机先，更须知有向上窍。",
        "dynasty": "宋",
        "collection_info": null
    },
    {
        "title": "黄龙三关  其一",
        "author": "释慧开",
        "content": "我手何似佛手，摸得枕头背后。\n不觉大笑呵呵，元来通身是手。",
        "dynasty": "宋",
        "collection_info": null
    },
    {
        "title": "黄龙三关  其二",
        "author": "释慧开",
        "content": "我脚何似馿脚，未举步时踏着。\n一任四海横行，倒跨杨岐三脚。",
        "dynasty": "宋",
        "collection_info": null
    },
    {
        "title": "黄龙三关  其三",
        "author": "释慧开",
        "content": "人人有箇生缘，各各透彻机先。\n那咤析骨还父，五祖岂藉爷缘。",
        "dynasty": "宋",
        "collection_info": null
    },
    {
        "title": "黄龙三关  其四",
        "author": "释慧开",
        "content": "佛手馿脚生缘，非佛非道非禅。\n莫怪无门关险，结尽衲子深冤。",
        "dynasty": "宋",
        "collection_info": null
    },
    {
        "title": "日本觉心禅人远来炷香请益求诗迅笔赠之",
        "author": "释慧开",
        "content": "心即是佛佛即心，心佛元同亘古今。\n觉悟古今心是佛，不须向外别追寻。",
        "dynasty": "宋",
        "collection_info": null
    },
    {
        "title": "人至收书知得心座元安乐蒙惠数珠水晶者金重十二钱一收讫山偈奉赠",
        "author": "释慧开",
        "content": "百八摩尼颗颗圆，辽天鼻孔一齐穿。\n恒河砂数佛菩萨，每日呼来跳一圈。",
        "dynasty": "宋",
        "collection_info": null
    }
]