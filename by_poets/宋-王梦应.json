[
    {
        "uuid": "14670cd758a87f535c1b96091a0a7043",
        "title": "摸鱼儿 问谁歌、暗香疏影",
        "author": "王梦应",
        "content": "问谁歌、暗香疏影，此花堪照人世。\n起持霜月为花寿，天亦愿花千岁。\n谁有意。\n着如此人间，更着花如此。\n高寒洒洒。\n看浩荡刚风，跨虬飞佩，玉影乱如水。\n行春处，一笑人间紫翠。\n纷纷窥此天地。\n寿如川至。\n□好是、涧翁兹岁喜。\n荣沾南儒恩例。\n捧觞更喜郎君美。\n任夜来归侍。\n见说生辰，恰逢本命，寿筵且未。\n听老聃孙子。\n祝公耆艾，祝公富贵。",
        "dynasty": "宋",
        "collection_info": null
    },
    {
        "uuid": "9a7e287adfdd46c38a4e87fb0ffdd208",
        "title": "锦堂春・锦堂春慢 浅帻分秋",
        "author": "王梦应",
        "content": "浅帻分秋，凉尊试月，西风未雁犹蝉。\n看芙蓉影里，绿鬓年年。\n日上云帆压海，尘清玉马行天。\n更烟楼凤举，风幕麟游，锦后珠前。\n绿阴池馆如画，记晴春药径，雨晓芝田。\n已办十年笑语，小聚云边。\n舞称香围艳雪，歌迟酒落红船。\n早群仙归去，柳掖花扶，似雾非烟。",
        "dynasty": "宋",
        "collection_info": null
    },
    {
        "uuid": "da757334402445054e78886dc9401827",
        "title": "念奴娇 欲霜更雨",
        "author": "王梦应",
        "content": "欲霜更雨，记青云篱落，东风前此。\n帘外客秋人共老，雁与愁飞千里。\n水郭烟明，竹陂波小，万叶寒声起。\n凭高那更，九嶷吹尽云气。\n婉娩空复多情，年年晋梦，花与柴桑是。\n谁解意消风日晚，短笛孤舟林水。\n江蟹笼新，露萸斟浅，浇得乡关思。\n平芜天远，一痕黄抹秋霁。",
        "dynasty": "宋",
        "collection_info": null
    },
    {
        "uuid": "d5f2a806a6f8b9e21f4ec5f9f413234d",
        "title": "疏影 瞢腾晓被",
        "author": "王梦应",
        "content": "瞢腾晓被，听堕冰屋角，晴咔仍未。\n土湿烟生，庭掩寒青，障泥懒为春试。\n东风旧与花飞去，料记得、年年沙际。\n忍落梅、万点苔根，化作一窗离思。\n犹忆蔫红稚绿，断桥雪未扫，天近春易。\n老对荒寒，事旧人新，雁后不成情味。\n人间解有花如海，待一片、不教随水。\n但玉香、酥影玲珑，逐日暖红云里。",
        "dynasty": "宋",
        "collection_info": null
    },
    {
        "uuid": "681d22eaf6809ad4ce52e405a45a69e8",
        "title": "醉太平 寒窗月晴",
        "author": "王梦应",
        "content": "寒窗月晴。\n寒梢露明。\n一痕归影灯青。\n又分携短亭。\n蘅皋佩云。\n蒸溪酒春。\n有谁勤说归程。\n是峰头雁声。",
        "dynasty": "宋",
        "collection_info": null
    },
    {
        "uuid": "f4eca84844172f207728b417caf6e7b6",
        "title": "绵  其一",
        "author": "王梦应",
        "content": "绵绵瓜瓞，施于中林。\n顾于烝尝，匪今斯今。",
        "dynasty": "宋",
        "collection_info": null
    },
    {
        "uuid": "39b06b535438879e33245facc52ce42c",
        "title": "绵  其二",
        "author": "王梦应",
        "content": "既庶既繁，既多受祉。\n厥胤维何，宜兄宜弟。\n兄弟求矣，以燕翼子。",
        "dynasty": "宋",
        "collection_info": null
    },
    {
        "uuid": "557eacf257e3698319263fc3a91639b6",
        "title": "绵  其三",
        "author": "王梦应",
        "content": "子兮子兮，继序其皇之。\n螟蛉有子，式谷似之。\n建尔元子，勿替引之。",
        "dynasty": "宋",
        "collection_info": null
    },
    {
        "uuid": "c64f3833b4512485d146bb8f91734fce",
        "title": "绵  其四",
        "author": "王梦应",
        "content": "谷旦于差，惠于宗公。\n工祝致告，神罔时恫。\n是烝是飨，何天之宠。",
        "dynasty": "宋",
        "collection_info": null
    },
    {
        "uuid": "9b43df0a523aa7b2132100e7ae5074c1",
        "title": "绵  其五",
        "author": "王梦应",
        "content": "酒醴维醹，殽核维旅。\n吹笙鼓篁，和乐且孺。\n式序在位，以速诸父。",
        "dynasty": "宋",
        "collection_info": null
    },
    {
        "uuid": "9bee10eda10170ff1770ed4829e954cf",
        "title": "绵  其六",
        "author": "王梦应",
        "content": "天锡公纯嘏，洵美且仁。\n如南山之寿，展也大成。\n从以孙子，绳其祖武。",
        "dynasty": "宋",
        "collection_info": null
    },
    {
        "uuid": "899892a3654661b5706c40b4ab18039c",
        "title": "绵  其七",
        "author": "王梦应",
        "content": "自今以始，日就月将。\n遹观厥成，为龙为光，长发其祥。\n兄及弟矣，乃生男子。\n维其有之，是以似之。",
        "dynasty": "宋",
        "collection_info": null
    },
    {
        "uuid": "c6cde4715a3e12ceb703bf66d3cdd0e7",
        "title": "太白仙人下岷峨谣",
        "author": "王梦应",
        "content": "太白仙人下岷峨，飞凌素烟紫琼珂。\n天风万里吹银河，手挼瑶草光逶迤。\n琅琅太清绿云欹，下弄倒影笑羲娥。\n锦袍淋漓金叵罗，醉围婵娟玉颜酡。\n金庭昔日乘鸾过，不肯上天着朝靴。\n下界弱水飞尘多，公为星精辟兵戈。\n愿见瀛海秋澄波，绿鬓纚纚吞天和，后天不老公所哦。",
        "dynasty": "宋",
        "collection_info": null
    },
    {
        "uuid": "db3df12e8eb961463d3602b0b0cb262d",
        "title": "挽曾东轩二首  其一",
        "author": "王梦应",
        "content": "健笔千夫畏，长才四海空。\n飞腾须掌制，危急逐乘骢。\n国事笺天疏，臣心救日弓。\n故人牛斗上，相见气如虹。",
        "dynasty": "宋",
        "collection_info": null
    },
    {
        "uuid": "cde774a18fe3c6efd2d89534e484f33c",
        "title": "挽曾东轩二首  其二",
        "author": "王梦应",
        "content": "壮图罹短世，野趣满余年。\n往事堪垂史，孤踪每畏天。\n广文俄病酒，摩诘厌闻絃。\n遥想南州士，生刍重泫然。",
        "dynasty": "宋",
        "collection_info": null
    },
    {
        "uuid": "635f39ed7e1c37bab3edba42c31a3639",
        "title": "呈李书史四首  其一",
        "author": "王梦应",
        "content": "林塘万绿压沈沈，云满吟窝足靓深。\n几朵青山成畏友，一窗白日照初心。",
        "dynasty": "宋",
        "collection_info": null
    },
    {
        "uuid": "11bf5df148ada4c384f3b9eb192ded5f",
        "title": "呈李书史四首  其二",
        "author": "王梦应",
        "content": "山中昼永书一帙，兵后南州健更谁。\n君实中年陪社日，考亭无事注骚诗。",
        "dynasty": "宋",
        "collection_info": null
    },
    {
        "uuid": "d3e103995eee5880b3c4bc8fe2db3271",
        "title": "呈李书史四首  其三",
        "author": "王梦应",
        "content": "火龙骑日雪飞空，劲草亭亭不见风。\n臣亮南阳今未老，一锄云碎日犹红。",
        "dynasty": "宋",
        "collection_info": null
    },
    {
        "uuid": "6557c021b71bdf65e075951d6348126a",
        "title": "呈李书史四首  其四",
        "author": "王梦应",
        "content": "水叶雪花正可人，陌头客子剑生鳞。\n千年风致未尽歇，如此溪山有弃民。",
        "dynasty": "宋",
        "collection_info": null
    },
    {
        "uuid": "0878df925198f1531e92f27b878beaa7",
        "title": "晚望",
        "author": "王梦应",
        "content": "望尽西南一隙明，荒荒野色弄微醺。\n青烟白骨行人老，苦竹黄芦细路分。\n寒雁不来秋似水，故园何处草如云。\n高怀久为凭阑尽，更遣西风化白纷。",
        "dynasty": "宋",
        "collection_info": null
    },
    {
        "uuid": "428388cf5d1296bc8cafaf03e9e910f0",
        "title": "和清明上冢韵",
        "author": "王梦应",
        "content": "酒壶花担发双明，陌上携扶笑语声。\n桑叶影稠春欲暗，楝花寒退雨初晴。\n宫官记梦曾传烛，□客无诗定罚觥。\n老影年年霜露感，牛羊踯躅乱孤茔。",
        "dynasty": "宋",
        "collection_info": null
    },
    {
        "uuid": "306034d78d6d64fafc40df7f6be647a8",
        "title": "东归",
        "author": "王梦应",
        "content": "一揖仍为别，他乡復避兵。\n客随风雨老，春着鼓鼙轻。\n宇宙关何事，艰危得此生。\n门前一溪水，几日到江城。",
        "dynasty": "宋",
        "collection_info": null
    },
    {
        "uuid": "07e18691548f4c6a5eed82497951faed",
        "title": "甲申元日",
        "author": "王梦应",
        "content": "上日仍漂寄，尊前客又非。\n乡心眠听雨，病骨晚添衣。\n街鼓春将动，帘灯寒未归。\n梅花经一雪，几片不曾飞。",
        "dynasty": "宋",
        "collection_info": null
    }
]