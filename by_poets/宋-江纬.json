[
    {
        "uuid": "08f02c0e65eacea19f025dd7e8f7d71e",
        "title": "向湖边 退处相关",
        "author": "江纬",
        "content": "退处相关，幽栖林薮，舍宇第须茅盖。\n翠巘清泉，启轩窗遥对。\n遇等闲、邻里过从，亲朋临顾，草草便成幽会。\n策杖携壶，向湖边柳外。\n旋买溪鱼，便斫银丝脍。\n谁复欲痛饮，如长鲸吞海。\n共惜醺酣，恐欢娱难再。\n矧清风明月非钱买。\n休追念、金马玉堂心胆碎。\n且斗尊前，有阿谁身在。",
        "dynasty": "宋",
        "collection_info": null
    },
    {
        "uuid": "7e7271ad5011c337f68f31aa525c36bc",
        "title": "和李处劢题萃清阁",
        "author": "江纬",
        "content": "于嗟道力浅，日恐世缘熟。\n身虽走朝市，梦辄在岩麓。\n归来濯尘缨，筑室浅流瀑。\n檐宿谪仙云，径荒陶令菊。\n吟哦格调古，卫养神气肃。\n遐观狭宇宙，幽讨遍山谷。\n林泉无俗韵，松桧有清馥。\n悠然梦幻身，忍把利名束。\n吾人藴长才，未肯策高足。\n朅来金溪上，共奏紫芝曲。\n永结忘形交，何须醉醽醁。",
        "dynasty": "宋",
        "collection_info": null
    }
]