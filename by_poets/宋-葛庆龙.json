[
    {
        "uuid": "1c77afb78ed6835dd1104a7f5d078000",
        "title": "赠僧",
        "author": "葛庆龙",
        "content": "七轴莲经供茗瓢，一龛绣佛挂松寮。\n舶香亦带鱼龙气，自采枝头柏子烧。",
        "dynasty": "宋",
        "collection_info": null
    },
    {
        "uuid": "1bac5616a09110ff28bed0b6e7424bc8",
        "title": "谢理得惠书",
        "author": "葛庆龙",
        "content": "五朵飞来渍剡藤，重重响似水泠泠。\n不教落在红尘耳，读与青松白鹤听。",
        "dynasty": "宋",
        "collection_info": null
    },
    {
        "uuid": "82424a4823de121153fe3336ce363b2a",
        "title": "咏黄石公",
        "author": "葛庆龙",
        "content": "挟书律重火犹光，天下严搜不敢藏。\n圯上老人无见者，一编亲写授张良。",
        "dynasty": "宋",
        "collection_info": null
    },
    {
        "uuid": "bdb8f3b040c436af74741b1f5d02ae2b",
        "title": "筇杖",
        "author": "葛庆龙",
        "content": "白髪慵巾短短衣，闲行斜倚小筇枝。\n自家弄影犹痴绝，只似初骑竹马时。",
        "dynasty": "宋",
        "collection_info": null
    },
    {
        "uuid": "973910cb4dcd52cc2e3c35793f5214f7",
        "title": "题仙人洞并谢草堂方公所赠石匣  其一",
        "author": "葛庆龙",
        "content": "多谢林僧亦好奇，新遗石匣我酬诗。\n鹤胎收却云封裹，付嘱山灵木客时。",
        "dynasty": "宋",
        "collection_info": null
    },
    {
        "uuid": "a4044f259e2095e2240d2af695f9c54f",
        "title": "题仙人洞并谢草堂方公所赠石匣  其二",
        "author": "葛庆龙",
        "content": "云长镇洞有时开，石匣终藏化鹤胎。\n千岁不须华表柱，飞鸣南向洞山来。",
        "dynasty": "宋",
        "collection_info": null
    },
    {
        "uuid": "a29bd52e3fbc98ee5ebd3437d56f717b",
        "title": "游宝林寺",
        "author": "葛庆龙",
        "content": "坐如有待思依依，看竹迴廊出寺迟。\n窅窅绿荫清寂处，半窗斜日两僧棋。",
        "dynasty": "宋",
        "collection_info": null
    }
]