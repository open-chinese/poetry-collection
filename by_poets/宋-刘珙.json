[
    {
        "uuid": "83c047912aefa79591d1848c27b7e22f",
        "title": "满江红 南郭新居",
        "author": "刘珙",
        "content": "南郭新居，忆乡社、久成疏隔。\n乘暇日、风吹衣袂，花迎村陌。\n果核难豚张燕豆，儿童父老聊宾席。\n想笋舆、到处水增光，山添色。\n应情念，天涯侄。\n随官牒，飘萍迹。\n叹离多聚少，感今思昔。\n鬓影羞临湘水绿，梦魂常对屏山碧。\n凭画栏、搔首望归云，情无极。",
        "dynasty": "宋",
        "collection_info": null
    },
    {
        "uuid": "f604dab18bd8baa70c480dfacb7a0651",
        "title": "帅潭日劝驾诗",
        "author": "刘珙",
        "content": "十载湘江守，重来白髮垂。\n初无下车教，再赋食苹诗。\n天阔抟鹏翼，春融长桂枝。\n功名傥来事，大节要坚持。",
        "dynasty": "宋",
        "collection_info": null
    },
    {
        "uuid": "b102b51cd0934dab4d08e66ea5a315f4",
        "title": "送元晦",
        "author": "刘珙",
        "content": "翩翩双黄鹤，结巢相因依。\n一为天风便，矫翮西北飞。\n岁华及晼晚，霜露侵征衣。\n此行亦良苦，千里以为期。\n堂上玄髮亲，荣禄当及兹。\n人生会有役，不復情凄洏。\n徘徊都门道，欲语行且迟。\n念子抱孤桐，窈窕弦古词。\n清商奋逸响，激烈有余悲。\n不辞弹者劳，正恐知音稀。\n知音何足贵，我顾不可追。",
        "dynasty": "宋",
        "collection_info": null
    }
]