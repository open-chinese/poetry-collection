[
    {
        "uuid": "71b5d7d027ee471e3137ca12101c5180",
        "title": "醉蓬莱 对亭台幽雅",
        "author": "杨绘",
        "content": "对亭台幽雅，水竹清虚，嫩凉轻透。\n碧沼红蕖，送香风盈袖。\n白首冯唐，诞辰同庆，上百分仙酎。\n鳌禁词垣，乌台谏省，昔游俱旧。\n千里长沙，五年湓浦，近捧丝纶，更藩移守。\n桂苑馀芳，有孙枝新秀。\n罗绮雍容，管弦松脆，愿拜延椿寿。\n岁岁年年，今朝启宴，欢荣良久。",
        "dynasty": "宋",
        "collection_info": null
    },
    {
        "uuid": "c4192e4b4ae5b89a8ca705ed2be7a92b",
        "title": "游春",
        "author": "杨绘",
        "content": "倾城追逐艷阳天，上巳清明节序连。\n桃李光阴足骀荡，湖山风月更鲜妍。\n谷中答响飘新曲，波底妆光扬綵船。\n迟日未西人已醉，绿杨柔弱舞秋千。",
        "dynasty": "宋",
        "collection_info": null
    },
    {
        "uuid": "dcc67cf890e000053670462f59751661",
        "title": "劫权",
        "author": "杨绘",
        "content": "对敌常观势，临机便得先。\n安危心不动，杀活手能专。\n勿以欺为行，须知劫是权。\n旁人烂柯看，当局是神仙。",
        "dynasty": "宋",
        "collection_info": null
    },
    {
        "uuid": "b310327492e6ade39da13dd3277de765",
        "title": "落花",
        "author": "杨绘",
        "content": "夜来经雨学啼妆，今日摧红怨夕阳。\n已落旋随春水急，强留还怯晚风狂。\n应将别恨凭鶑语，更把归期趁蝶忙。\n谁谓多情消不得，梦魂犹惜满栏香。",
        "dynasty": "宋",
        "collection_info": null
    },
    {
        "uuid": "952feec1be1d187532f58e1855cb8f36",
        "title": "荷花借字诗",
        "author": "杨绘",
        "content": "香艷怜渠好，无端杂芰窠。\n向来因藕断，特地见丝多。\n实有终成的，露摇争奈何。\n深房莲底味，心裏苦相和。",
        "dynasty": "宋",
        "collection_info": null
    },
    {
        "uuid": "2cd39f730ba6f156d98a2e0977eebabb",
        "title": "诗寄东坡",
        "author": "杨绘",
        "content": "仙舟游漾霅溪风，三奏琵琶一舰红。\n闻望喜传新政异，梦魂犹忆旧欢同。\n二南籍裏知谁在，六客堂中已半空。\n细问人间为宰相，争如愿住水晶宫。",
        "dynasty": "宋",
        "collection_info": null
    },
    {
        "uuid": "b21b18af4496194fc516e8b8a71b382b",
        "title": "中秋月",
        "author": "杨绘",
        "content": "素月玉寒空，干坤灏气通。\n光华一夕满，节候九秋中。\n万里天衢峻，四方人望同。\n妖邪无处匿，方显照临功。",
        "dynasty": "宋",
        "collection_info": null
    },
    {
        "uuid": "f876cae61ea28689fc5cbe5d6f6b2adb",
        "title": "凌霄花",
        "author": "杨绘",
        "content": "直饶枝干凌霄去，犹有根原与地平。\n不道花依他树发，强攀红日斗鲜明。",
        "dynasty": "宋",
        "collection_info": null
    },
    {
        "uuid": "16e3a9b2a48bf8c8661d14a37ddaa884",
        "title": "柳花",
        "author": "杨绘",
        "content": "春光未老杨花飞，游子此情伤别离。\n扳折杨柳赠离别，骎骎匹马归何时。",
        "dynasty": "宋",
        "collection_info": null
    },
    {
        "uuid": "9761d79235ff604a0d195e68df1e7bc5",
        "title": "送淳用长老归邛州",
        "author": "杨绘",
        "content": "曾扣禅扉喜接陪，师将境物谕轮迴。\n灯笼不灭心中火，香印空残死后灰。\n绵邑难留真锡驻，临邛还庆法堂开。\n临邛绵邑何分别，无去无来无去来。",
        "dynasty": "宋",
        "collection_info": null
    },
    {
        "uuid": "a7c158566f8811c4580f9ab972d74315",
        "title": "寿山",
        "author": "杨绘",
        "content": "寿山北耸侵隋碧，涢水南流接汉清。\n宋玉阳台犹暮雨，子虚梦泽半春耕。",
        "dynasty": "宋",
        "collection_info": null
    },
    {
        "uuid": "d93a2ab175240f52bfd44cdbf649b0ec",
        "title": "句  其一",
        "author": "杨绘",
        "content": "高骖黄鹤望天飞，千载谁能继费祎。",
        "dynasty": "宋",
        "collection_info": null
    },
    {
        "uuid": "06adb8cdeb0fd15223b704dfc6e45f14",
        "title": "句  其二",
        "author": "杨绘",
        "content": "源有雌雄分碧白。",
        "dynasty": "宋",
        "collection_info": null
    },
    {
        "uuid": "75d5c65321d9f1f98caae5a79ccfe1fa",
        "title": "句  其三",
        "author": "杨绘",
        "content": "清香旧已亲陶令，红艷新能惑阮郎。",
        "dynasty": "宋",
        "collection_info": null
    },
    {
        "uuid": "df090c6ee4839a85bef980744c6e6ed0",
        "title": "句  其四",
        "author": "杨绘",
        "content": "何必口辞山简醉，但教心似屈原醒。",
        "dynasty": "宋",
        "collection_info": null
    },
    {
        "uuid": "d5f0b2b06a60a8b8f2c5df0ce69789f9",
        "title": "句  其五",
        "author": "杨绘",
        "content": "烂紫妖红色尽卑。",
        "dynasty": "宋",
        "collection_info": null
    },
    {
        "uuid": "9579aa142de6fe72015b7a6147325b12",
        "title": "句  其六",
        "author": "杨绘",
        "content": "高唐神女兰供泽，姑射仙人雪莹肌。",
        "dynasty": "宋",
        "collection_info": null
    },
    {
        "uuid": "16215671e6125db1b442d758874203ce",
        "title": "句  其七",
        "author": "杨绘",
        "content": "朱栏明绿水，古柳照斜阳。",
        "dynasty": "宋",
        "collection_info": null
    }
]