[
    {
        "uuid": "8db5814e34c800b85bebb576463c8ad7",
        "title": "新荷叶 薄露初零",
        "author": "李清照",
        "content": "薄露初零，长宵共、永昼分停。\n绕水楼台，高耸万丈蓬瀛。\n芝兰为寿，相辉映、簪笏盈庭。\n花柔玉净，捧觞别有娉婷。\n鹤瘦松青，精神与、秋月争明。\n德行文章，素驰日下声名。\n东山高蹈，虽卿相、不足为荣。\n安石须起，要苏天下苍生。",
        "dynasty": "宋",
        "collection_info": null
    },
    {
        "uuid": "3d13ceda045bca7a76c47f04a1069e15",
        "title": "孤雁儿・御街行 藤床纸帐朝眠起",
        "author": "李清照",
        "content": "藤床纸帐朝眠起。\n说不尽、无佳思。\n沈香断续玉炉寒，伴我情怀如水。\n笛里三弄，梅心惊破，多少春情意。\n小风疏雨萧萧地。\n又催下、千行泪。\n吹箫人去玉楼空，肠断与谁同倚。\n一枝折得，人间天上，没个人堪寄。",
        "dynasty": "宋",
        "collection_info": null
    },
    {
        "uuid": "49811ad5c4c55f28f2240007cae163d1",
        "title": "满庭霜・满庭芳 小阁藏春",
        "author": "李清照",
        "content": "小阁藏春，闲窗锁昼，画堂无限深幽。\n篆香烧尽，日影下帘钩。\n手种江梅更好，又何必、临水登楼。\n无人到，寂寥浑似，何逊在扬州。\n从来，知韵胜，难堪雨籍，不耐风柔。\n更谁家横笛，吹动浓愁。\n莫恨香消雪减，须信道、扫迹情留。\n难言处，良宵淡月，疏影尚风流。",
        "dynasty": "宋",
        "collection_info": null
    },
    {
        "uuid": "290751bd3b29e2cb9bc5dfc7ef6866e3",
        "title": "玉楼春 红酥肯放琼苞碎",
        "author": "李清照",
        "content": "红酥肯放琼苞碎。\n探着南枝开遍未。\n不知酝藉几多香，但见包藏无限意。\n道人憔悴春窗底。\n闷损阑干愁不倚。\n要来小酌便来休，未必明朝风不起。",
        "dynasty": "宋",
        "collection_info": null
    },
    {
        "uuid": "251048c9e1fbc03f52c6182778653167",
        "title": "渔家傲 雪里已知春信至",
        "author": "李清照",
        "content": "雪里已知春信至。\n寒梅点缀琼枝腻。\n香脸半开娇旖旎。\n当庭际。\n玉人浴出新妆洗。\n造化可能偏有意。\n故教明月玲珑地。\n共赏金尊沈绿蚁。\n莫辞醉。\n此花不与群花比。",
        "dynasty": "宋",
        "collection_info": null
    },
    {
        "uuid": "897f144c42c0e51a7a1427678c3776ed",
        "title": "清平乐 年年雪里",
        "author": "李清照",
        "content": "年年雪里。\n常插梅花醉。\n挼尽梅花无好意。\n赢得满衣清泪。\n今年海角天涯。\n萧萧两鬓生华。\n看取晚来风势，故应难看梅花。",
        "dynasty": "宋",
        "collection_info": null
    },
    {
        "uuid": "a0744e8e0b7eb88e7fb55c00b0d09bb4",
        "title": "南歌子 天上星河转",
        "author": "李清照",
        "content": "天上星河转，人间帘幕垂。\n凉生枕簟泪痕滋。\n起解罗衣、聊问夜何其。\n翠贴莲蓬小，金销藕叶稀。\n旧时天气旧时衣。\n只有情怀、不似旧家时。",
        "dynasty": "宋",
        "collection_info": null
    },
    {
        "uuid": "727ccdbe92388de73cfbf4f549ec94da",
        "title": "转调满庭芳・满庭芳 芳草池塘",
        "author": "李清照",
        "content": "芳草池塘，绿阴庭院，晚晴寒透窗纱。\n□□金锁，管是客来唦。\n寂寞尊前席上，惟□、海角天涯。\n能留否，酴醿落尽，犹赖有□□。\n当年，曾胜赏，生香熏袖，活火分茶。\n□□□龙骄马，流水轻车。\n不怕风狂雨骤，恰才称、煮酒残花。\n如今也，不成怀抱，得似旧时那。",
        "dynasty": "宋",
        "collection_info": null
    },
    {
        "uuid": "4e002810a04f742b74cf8fe94bcbe587",
        "title": "渔家傲 天接云涛连晓雾",
        "author": "李清照",
        "content": "天接云涛连晓雾。\n星河欲转千帆舞。\n彷佛梦魂归帝所。\n闻天语。\n殷勤问我归何处。\n我报路长嗟日暮。\n学诗谩有惊人句。\n九万里风鹏正举。\n风休住。\n蓬舟吹取三山去。",
        "dynasty": "宋",
        "collection_info": null
    },
    {
        "uuid": "e1bbebd504faa78bf42362252dce87c8",
        "title": "如梦令 常记溪亭日暮",
        "author": "李清照",
        "content": "常记溪亭日暮。\n沈醉不知归路。\n兴尽晚回舟，误入藕花深处。\n争渡。\n争渡。\n惊起一滩鸥鹭。",
        "dynasty": "宋",
        "collection_info": null
    },
    {
        "uuid": "5f583f12720a96eda0d78afe33ac53bd",
        "title": "如梦令 昨夜雨疏风骤",
        "author": "李清照",
        "content": "昨夜雨疏风骤。\n浓睡不消残酒。\n试问卷帘人，却道海棠依旧。\n知否。\n知否。\n应是绿肥红瘦。",
        "dynasty": "宋",
        "collection_info": null
    },
    {
        "uuid": "91152b9909299e772851376871bfe060",
        "title": "多丽 小楼寒",
        "author": "李清照",
        "content": "小楼寒，夜长帘幕低垂。\n恨萧萧、无情风雨，夜来揉损琼肌。\n也不似、贵妃醉脸，也不似、孙寿愁眉。\n韩令偷香，徐娘傅粉，莫将比拟未新奇。\n细看取、屈平陶令，风韵正相宜。\n微风起，清芬酝籍，不减酴醿。\n渐秋阑、雪清玉瘦，向人无限依依。\n似愁凝、汉皋解佩，似泪洒、纨扇题诗。\n朗月清风，浓烟暗雨，天教憔悴度芳姿。\n纵爱惜、不知从此，留得几多时。\n人情好，何须更忆，泽畔东篱。",
        "dynasty": "宋",
        "collection_info": null
    },
    {
        "uuid": "e1331c9f0169fd5c18b05b763a0ebeb7",
        "title": "菩萨蛮 风柔日薄春犹早",
        "author": "李清照",
        "content": "风柔日薄春犹早。\n夹衫乍着心情好。\n睡起觉微寒。\n梅花鬓上残。\n故乡何处是。\n忘了除非醉。\n沈水卧时烧。\n香消酒未消。",
        "dynasty": "宋",
        "collection_info": null
    },
    {
        "uuid": "d91a9d4f38ae486c9b5b9d87b51e9e81",
        "title": "菩萨蛮 归鸿声断残云碧",
        "author": "李清照",
        "content": "归鸿声断残云碧。\n背窗雪落炉烟直。\n烛底凤钗明。\n钗头人胜轻。\n角声催晓漏。\n曙色回牛斗。\n春意看花难。\n西风留旧寒。",
        "dynasty": "宋",
        "collection_info": null
    },
    {
        "uuid": "40b8aeb39382909866f7e2cb2b8e0b73",
        "title": "浣溪沙 莫许杯深琥珀浓",
        "author": "李清照",
        "content": "莫许杯深琥珀浓。\n未成沈醉意先融。\n□□已应晚来风。\n瑞脑香消魂梦断，辟寒金小髻鬟松。\n醒时空对烛花红。",
        "dynasty": "宋",
        "collection_info": null
    },
    {
        "uuid": "eb5f675df85f6560077009ff39e9aa76",
        "title": "浣溪沙 小院闲窗春色深",
        "author": "李清照",
        "content": "小院闲窗春色深。\n重帘未卷影沈沈。\n倚楼无语理瑶琴。\n远岫出山催薄暮，细风吹雨弄轻阴。\n梨花欲谢恐难禁。",
        "dynasty": "宋",
        "collection_info": null
    },
    {
        "uuid": "7ab708709382256534307742eff78514",
        "title": "浣溪沙 淡荡春光寒食天",
        "author": "李清照",
        "content": "淡荡春光寒食天。\n玉炉沈水袅残烟。\n梦回山枕隐花钿。\n海燕未来人斗草，江海已过柳生绵。\n黄昏疏雨湿秋千。",
        "dynasty": "宋",
        "collection_info": null
    },
    {
        "uuid": "007a3c8345443770e2b4bba2c7778189",
        "title": "凤凰台上忆吹箫 香冷金猊",
        "author": "李清照",
        "content": "香冷金猊，被翻红浪，起来人未梳头。\n任宝奁闲掩，日上帘钩。\n生怕闲愁暗恨，多少事、欲说还休。\n今年瘦，非干病酒，不是悲秋。\n明朝，这回去也，千万遍阳关，也即难留。\n念武陵春晚，云锁重楼。\n记取楼前绿水，应念我、终日凝眸。\n凝眸处，从今更数，几段新愁。",
        "dynasty": "宋",
        "collection_info": null
    },
    {
        "uuid": "ebb8ae2b963f8c108da25693f15ffcba",
        "title": "一剪梅・一翦梅 红藕香残玉簟秋",
        "author": "李清照",
        "content": "红藕香残玉簟秋。\n轻解罗裳，独上兰舟。\n雪中谁寄锦书来，雁字回时，月满西楼。\n花自飘零水自流。\n一种相思，两处闲愁。\n此情无计可消除，才下眉头，却上心头。",
        "dynasty": "宋",
        "collection_info": null
    },
    {
        "uuid": "8fe5de474a3ba95201090660e1834ef2",
        "title": "蝶恋花 泪湿罗衣脂粉满",
        "author": "李清照",
        "content": "泪湿罗衣脂粉满。\n四叠阳关，唱到千千遍。\n人道山长山又断。\n萧萧微雨闻孤馆。\n惜别伤离方寸乱。\n忘了临行，酒盏深和浅。\n好把音书凭过雁。\n东来不似蓬莱远。",
        "dynasty": "宋",
        "collection_info": null
    },
    {
        "uuid": "85064b2152d7afed9c22c808c6b9a58c",
        "title": "蝶恋花 暖日晴风初破冻",
        "author": "李清照",
        "content": "暖日晴风初破冻。\n柳眼眉腮，已觉春心动。\n酒意诗情谁与共。\n泪融残粉花钿重。\n乍试夹衫金缕缝。\n山枕斜敧，枕损钗头凤。\n独抱浓愁无好梦。\n夜阑犹剪灯花弄。",
        "dynasty": "宋",
        "collection_info": null
    },
    {
        "uuid": "17b9697601c17f6b3c84de7cccf7c13b",
        "title": "鹧鸪天 寒日萧萧上锁窗",
        "author": "李清照",
        "content": "寒日萧萧上锁窗。\n梧桐应恨夜来霜。\n酒阑更喜团茶苦，梦断偏宜瑞脑香。\n秋已尽，日犹长。\n仲宣怀远更凄凉。\n不如随分尊前醉，莫负东篱菊蕊黄。",
        "dynasty": "宋",
        "collection_info": null
    },
    {
        "uuid": "2c31c089545725316b9199d3f239cfd7",
        "title": "小重山 春到长门春草青",
        "author": "李清照",
        "content": "春到长门春草青。\n江梅些子破，未开匀。\n碧云笼碾玉成尘。\n留晓梦，惊破一瓯春。\n花影压重门。\n疏帘铺淡月，好黄昏。\n二年三度负东君。\n归来也，着意过今春。",
        "dynasty": "宋",
        "collection_info": null
    },
    {
        "uuid": "ba2464e9f788dbd25cb2f03ed77f1b37",
        "title": "怨王孙・忆王孙 湖上风来波浩渺",
        "author": "李清照",
        "content": "湖上风来波浩渺。\n秋已暮、红稀香少。\n水光山色与人亲，说不尽、无穷好。\n莲子已成荷叶老。\n青露洗、苹花汀草。\n眠沙鸥鹭不回头，似也恨、人归早。",
        "dynasty": "宋",
        "collection_info": null
    },
    {
        "uuid": "66bb7bd2327c41e040c85ecd6f5a3b55",
        "title": "临江仙 庭院深深深几许",
        "author": "李清照",
        "content": "庭院深深深几许，云窗雾阁常扃。\n柳梢梅萼渐分明。\n春归秣陵树，人客远安城。\n感月吟风多少事，如今老去无成。\n谁怜憔悴更凋零。\n试灯无意思，踏雪没心情。",
        "dynasty": "宋",
        "collection_info": null
    },
    {
        "uuid": "542ce0425ea703e84c124c21a8ea89ce",
        "title": "醉花阴 薄雾浓云愁永昼",
        "author": "李清照",
        "content": "薄雾浓云愁永昼。\n瑞脑消金兽。\n佳节又重阳，玉枕纱厨，半夜凉初透。\n东篱把洒黄昏后，有暗香盈袖。\n莫道不消魂，帘卷西风，人似黄花瘦。",
        "dynasty": "宋",
        "collection_info": null
    },
    {
        "uuid": "013b6a9f5adb211d844f02e1cf913df4",
        "title": "好事近 风定落花深",
        "author": "李清照",
        "content": "风定落花深，帘外拥红堆雪。\n长记海棠开后，正是伤春时节。\n酒阑歌罢玉尊空，青缸暗明灭。\n魂梦不堪幽怨，更一声啼鴂。",
        "dynasty": "宋",
        "collection_info": null
    },
    {
        "uuid": "f25e42ce4a7e24661cf57a9da0a5d15b",
        "title": "诉衷情 夜来沈醉卸妆迟",
        "author": "李清照",
        "content": "夜来沈醉卸妆迟。\n梅萼插残枝。\n酒醒熏破春睡，梦远不成归。\n人悄悄，月依依。\n翠帘垂。\n更挼残芯，更拈馀香，更得些时。",
        "dynasty": "宋",
        "collection_info": null
    },
    {
        "uuid": "8182d0b692955ca144ce80aa52bdcfaf",
        "title": "行香子 草际鸣蛩",
        "author": "李清照",
        "content": "草际鸣蛩。\n惊落梧桐。\n正人间、天上愁浓。\n云阶月地，关锁千重。\n纵浮槎来，浮槎去，不相逢。\n星桥鹊驾，经年才见，想离情、别恨难穷。\n牵牛织女，莫是离中。\n甚霎儿晴，霎儿雨，霎儿风。",
        "dynasty": "宋",
        "collection_info": null
    },
    {
        "uuid": "65bb7d9736e56d8600fbfa7a98a620fb",
        "title": "失调名 犹将歌扇向人遮",
        "author": "李清照",
        "content": "犹将歌扇向人遮。\n水晶山枕象牙床。\n彩云易散月长亏。\n几多深恨断人肠。\n罗衣消尽恁时香。\n闲愁也似月明多。\n直送凄凉到画屏。",
        "dynasty": "宋",
        "collection_info": null
    },
    {
        "uuid": "28f9a044deabeeeb32d1f8391f8d0499",
        "title": "鹧鸪天 暗淡轻黄体性柔",
        "author": "李清照",
        "content": "暗淡轻黄体性柔。\n情疏迹远只香留。\n何须浅碧深红色，自是花中第一流。\n梅定妒，菊应羞。\n画阑开处冠中秋。\n骚人可煞无情思，何事当年不见收。",
        "dynasty": "宋",
        "collection_info": null
    },
    {
        "uuid": "e1d4030e1cc784dbed11796bc7de6a13",
        "title": "添字丑奴儿・采桑子 窗前谁种芭蕉树",
        "author": "李清照",
        "content": "窗前谁种芭蕉树，阴满中庭。\n阴满中庭。\n叶叶心心，舒卷有馀情。\n伤心枕上三更雨，点滴霖霪。\n点滴霖霪。\n愁损北人，不惯起来听。",
        "dynasty": "宋",
        "collection_info": null
    },
    {
        "uuid": "e4fa51369a266d3f8f6d51f11250cfaa",
        "title": "忆秦娥 临高阁",
        "author": "李清照",
        "content": "临高阁。\n乱山平野烟光薄。\n烟光薄。\n栖鸦归后，暮天闻角。\n断香残酒情怀恶。\n西风催衬梧桐落。\n梧桐落。\n又还秋色，又还寂寞。",
        "dynasty": "宋",
        "collection_info": null
    },
    {
        "uuid": "3fdaa15eba85c5add9b7185769a533aa",
        "title": "失调名 条脱闲揎系五丝",
        "author": "李清照",
        "content": "条脱闲揎系五丝。",
        "dynasty": "宋",
        "collection_info": null
    },
    {
        "uuid": "fba27a1de82127b8e3b7274140225a61",
        "title": "失调名 瑞脑烟残",
        "author": "李清照",
        "content": "瑞脑烟残，沈香火冷。",
        "dynasty": "宋",
        "collection_info": null
    },
    {
        "uuid": "78175946c10cd6243cec79a8f0f4ee94",
        "title": "念奴娇 萧条庭院",
        "author": "李清照",
        "content": "萧条庭院，有斜风细雨，重门须闭。\n宠柳娇花寒食近，种种恼人天气。\n险韵诗成，扶头酒醒，别是闲滋味。\n征鸿过尽，万千心事难寄。\n楼上几日春寒，帘垂四面，玉阑干慵倚。\n被冷香消新梦觉，不许愁人不起。\n清露晨流，新桐初引，多少游春意。\n日高烟敛，更看今日晴未。",
        "dynasty": "宋",
        "collection_info": null
    },
    {
        "uuid": "94573015c0dfe4be4cd36082ab062f55",
        "title": "永遇乐 落日熔金",
        "author": "李清照",
        "content": "落日熔金，暮云合璧，人在何处。\n染柳烟浓，吹梅笛怨，春意知几许。\n元宵佳节，融和天气，次第岂无风雨。\n来相召、香车宝马，谢他酒朋诗侣。\n中州盛日，闺门多暇，记得偏重三五。\n铺翠冠儿，拈金雪柳，簇带争济楚。\n如今憔悴，风鬟霜鬓，怕见夜间出去。\n不如向、帘儿底下，听人笑语。",
        "dynasty": "宋",
        "collection_info": null
    },
    {
        "uuid": "483fdd441400dfba00af8d751a4b01fd",
        "title": "武陵春 风住尘香花已尽",
        "author": "李清照",
        "content": "风住尘香花已尽，日晚倦梳头。\n物是人非事事休。\n欲语泪先流。\n闻说双溪春尚好，也拟泛轻舟。\n只恐双溪舴艋舟。\n载不动、许多愁。",
        "dynasty": "宋",
        "collection_info": null
    },
    {
        "uuid": "a77513d88fcdeefd5f0ba3b9d28c224d",
        "title": "怨王孙・忆王孙 帝里春晚",
        "author": "李清照",
        "content": "帝里春晚。\n重门深院。\n草绿阶前，暮天雁断。\n楼上远信谁传。\n恨绵绵。\n多情自是多沾惹。\n难拚舍。\n又是寒食也。\n秋千巷陌，人静皎月初斜。\n浸梨花。",
        "dynasty": "宋",
        "collection_info": null
    },
    {
        "uuid": "f301bfba8ef9bf3f418e59a8f98344cd",
        "title": "长寿乐 微寒应候",
        "author": "李清照",
        "content": "微寒应候。\n望日边六叶，阶蓂初秀。\n爱景欲挂扶桑，漏残银箭，杓回摇斗。\n庆高闳此际，掌上一颗明珠剖。\n有令容淑质，归逢佳偶。\n到如今，昼锦满堂贵胄。\n荣耀，文步紫禁，一一金章绿绶。\n更值棠棣连阴，虎符熊轼，夹河分守。\n况青云咫尺，朝暮重入承明后。\n看彩衣争献，兰羞玉酎。\n祝千龄，借指松椿比寿。",
        "dynasty": "宋",
        "collection_info": null
    },
    {
        "uuid": "c09efa0c9f50566062f691a418f02211",
        "title": "蝶恋花 永夜恹恹欢意少",
        "author": "李清照",
        "content": "永夜恹恹欢意少。\n空梦长安，认取长安道。\n为报今年春色好。\n花光月影宜相照。\n随意杯盘虽草草。\n酒美梅酸，恰称人怀抱。\n醉莫插花花莫笑。\n可怜春似人将老。",
        "dynasty": "宋",
        "collection_info": null
    },
    {
        "uuid": "b20e5eaab744e93098b67c3271c72924",
        "title": "声声慢 寻寻觅觅",
        "author": "李清照",
        "content": "寻寻觅觅，冷冷清清，凄凄惨惨戚戚。\n乍暖还寒时候，最难将息。\n三杯两盏淡酒，怎敌他、晚来风急。\n雁过也，正伤心，却是旧时相识。\n满地黄花堆积。\n憔悴损，如今有谁忺摘。\n守着窗儿，独自怎生得黑。\n梧桐更兼细雨，到黄昏、点点滴滴。\n这次第，怎一个、愁字了得。",
        "dynasty": "宋",
        "collection_info": null
    },
    {
        "uuid": "cce36279a4424763f871bfb906f1f8f9",
        "title": "点绛唇 寂寞深闺",
        "author": "李清照",
        "content": "寂寞深闺，柔肠一寸愁千缕。\n惜春春去。\n几点催花雨。\n倚遍阑干，只是无情绪。\n人何处。\n连天衰草，望断归来路。",
        "dynasty": "宋",
        "collection_info": null
    },
    {
        "uuid": "561ae38ba2362746863a5440665d0128",
        "title": "减字木兰花 卖花担上",
        "author": "李清照",
        "content": "卖花担上。\n买得一枝春欲放。\n泪染轻匀。\n犹带彤霞晓露痕。\n怕郎猜道。\n奴面不如花面好。\n云鬓斜簪。\n徒要教郎比并看。",
        "dynasty": "宋",
        "collection_info": null
    },
    {
        "uuid": "3c4c6454040ed0d4910659a2be01fcb3",
        "title": "失调名 教我甚情怀",
        "author": "李清照",
        "content": "教我甚情怀。",
        "dynasty": "宋",
        "collection_info": null
    },
    {
        "uuid": "f3c15fb992c1cb8d5ec107f120754b4a",
        "title": "摊破浣溪沙・山花子 揉破黄金万点轻",
        "author": "李清照",
        "content": "揉破黄金万点轻。\n剪成碧玉叶层层。\n风度精神如彦辅，大鲜明。\n梅蕊重重何俗甚，丁香千结苦粗生。\n熏透愁人千里梦，却无情。",
        "dynasty": "宋",
        "collection_info": null
    },
    {
        "uuid": "562dc9fbdbbdcc6c2ee57285bc6e706e",
        "title": "摊破浣溪沙・山花子 病起萧萧两鬓华",
        "author": "李清照",
        "content": "病起萧萧两鬓华。\n卧看残月上窗纱。\n豆蔻连梢煎熟水，莫分茶。\n枕上诗书闲处好，门前风景雨来佳。\n终日向人多酝藉，木犀花。",
        "dynasty": "宋",
        "collection_info": null
    },
    {
        "uuid": "cc2cad3ceff3526c1b8f1c9c413a4ea3",
        "title": "瑞鹧鸪 风韵雍容未甚都",
        "author": "李清照",
        "content": "风韵雍容未甚都。\n尊前甘橘可为奴。\n谁怜流落江湖上，玉骨冰肌未肯枯。\n谁教并蒂连枝摘，醉后明皇倚太真。\n居士擘开真有意，要吟风味两家新。",
        "dynasty": "宋",
        "collection_info": null
    },
    {
        "uuid": "e6557f35ba4c98f61b18b5117573abed",
        "title": "庆清朝 禁幄低张",
        "author": "李清照",
        "content": "禁幄低张，彤阑巧护，就中独占残春。\n容华淡伫，绰约俱见天真。\n待得群花过后，一番风露晓妆新。\n妖娆艳态，妒风笑月，长殢东君。\n东城边，南陌上，正日烘池馆，竟走香轮。\n绮筵散日，谁人可继芳尘。\n更好明光宫殿，几枝先近日边匀。\n金尊倒，拚了尽烛，不管黄昏。",
        "dynasty": "宋",
        "collection_info": null
    },
    {
        "uuid": "c38e7b0eeb96504d5e435e6cd8919371",
        "title": "浣溪沙 髻子伤春慵更梳",
        "author": "李清照",
        "content": "髻子伤春慵更梳。\n晚风庭院落梅初。\n淡云来往月疏疏。\n玉鸭熏炉闲瑞脑，朱樱斗帐掩流苏。\n通犀还解辟寒无。",
        "dynasty": "宋",
        "collection_info": null
    },
    {
        "uuid": "ca981c53fa1e408b0dc33d735ef4ee16",
        "title": "浣溪沙 绣面芙蓉一笑开",
        "author": "李清照",
        "content": "绣面芙蓉一笑开。\n斜飞宝鸭衬香腮。\n眼波才动被人猜。\n一面风情深有韵，半笺娇恨寄幽怀。\n月移花影约重来。",
        "dynasty": "宋",
        "collection_info": null
    },
    {
        "uuid": "ea663f65b9e0f2985d01c6638953ef8f",
        "title": "声声慢 寻寻觅觅",
        "author": "李清照",
        "content": "寻寻觅觅，冷冷清清，凄凄惨惨戚戚。\n乍暖还寒时候，最难将息。\n三杯两盏淡酒，怎敌他、晚来风急。\n雁过也，正伤心，却是旧时相识。\n满地黄花堆积。\n憔悴损，如今有谁摘。\n守着窗儿，独自怎生得黑。\n梧桐更兼细雨，到黄昏、点点滴滴。\n这次第，怎一个、愁字了得。",
        "dynasty": "宋",
        "collection_info": null
    },
    {
        "uuid": "b582332db1a2f192a0f028cab91f73e0",
        "title": "打马赋诗",
        "author": "李清照",
        "content": "佛貍定见卯年死，贵贱纷纷尚流徙。\n满眼骅骝杂騄駬，时危安得真致此。\n老矣谁能致千里，但愿相将过淮水。",
        "dynasty": "宋",
        "collection_info": null
    },
    {
        "uuid": "13b4f1a5555b7f2055e71eb8b1e5f4c3",
        "title": "和张文潜浯溪中兴颂二首  其一",
        "author": "李清照",
        "content": "五十年功如电扫，华清花柳咸阳草。\n五坊供奉鬬鸡儿，酒肉堆中不知老。\n胡兵忽自天上来，逆胡亦是姦雄才。\n勤政楼前走胡马，珠翠踏尽香尘埃。\n何为出战辄披靡，传置荔枝多马死。\n尧功舜德本如天，安用区区纪文字。\n着碑铭德真陋哉，乃令神鬼磨山崖。\n子仪光弼不自猜，天心悔祸人心开。\n夏商有鉴当深戒，简策汗青今具在。\n君不见当时张说最多机，虽生已被姚崇卖。",
        "dynasty": "宋",
        "collection_info": null
    },
    {
        "uuid": "526c34fe649b2c2044368205306b1150",
        "title": "和张文潜浯溪中兴颂二首  其二",
        "author": "李清照",
        "content": "君不见惊人废兴传天宝，中兴碑上今生草。\n不知负国有姦雄，但说成功尊国老。\n谁令妃子天上来，虢秦韩国皆天才。\n花桑羯鼓玉方响，春风不敢生尘埃。\n姓名谁復知安史，健儿猛将安眠死。\n去天尺五抱瓮峰，峰头凿出开元字。\n时移势去真可哀，姦人心丑深如崖。\n西蜀万里尚能反，南内一闭何时开。\n可怜孝德如天大，反使将军称好在。\n呜呼奴辈乃不能道辅国用事张后尊，乃能念春荠长安作斤卖。",
        "dynasty": "宋",
        "collection_info": null
    },
    {
        "uuid": "6059e1b0f30b2a869a489d170a0c8932",
        "title": "上韩公枢密  其一",
        "author": "李清照",
        "content": "三年夏六月，天子视朝久。\n凝旒望南云，垂衣思北狩。\n如闻帝若曰，岳牧与群后。\n贤宁无半千，运已遇阳九。\n勿勒燕然铭，勿种金城柳。\n岂无纯孝臣，识此霜露悲。\n何必羹舍肉，便可车载脂。\n土地非所惜，玉帛如尘泥。\n谁当可将命，币厚词益卑。\n四岳佥曰俞，臣下帝所知。\n中朝第一人，春官有昌黎。\n身为百夫特，行足万人师。\n嘉佑与建中，为政有皋夔。\n匈奴畏王商，吐蕃尊子仪。\n夷狄已破胆，将命公所宜。\n公拜手稽首，受命白玉墀。\n曰臣敢辞难，此亦何等时。\n家人安足谋，妻子不必辞。\n愿奉天地灵，愿奉宗庙威。\n径持紫泥诏，直入黄龙城。\n单于定稽颡，侍子当来迎。\n仁君方恃信，狂生休请缨。\n或取犬马血，与结天日盟。\n胡公清德人所难，谋同德协心志安。\n脱衣已被汉恩暖，离歌不道易水寒。\n皇天久阴后土湿，雨势未回风劳急。\n车声辚辚马萧萧，壮士懦夫俱感泣。\n闾阎嫠妇亦何知，沥血投书干记室。\n夷虏从来性虎狼，不虞预备庸何伤。\n衷甲昔时闻楚幕，乘城前日记平凉。\n葵丘践土非荒城，勿轻谈士弃儒生。\n露布词成马犹倚，崤函关出鸡未鸣。\n巧匠何曾弃樗栎，刍荛之言或有益。\n不乞隋珠与和璧，只乞乡关新信息。\n灵光虽在应萧萧，草中翁仲今何若。\n遣氓岂尚种桑麻，残虏如闻保城郭。\n嫠家父祖生齐鲁，位下名高人比数。\n当时稷下纵谈时，犹记人挥汗成雨。\n子孙南渡今几年，飘流遂与流人伍。\n欲将血泪寄山河，去洒东山一抔土。",
        "dynasty": "宋",
        "collection_info": null
    },
    {
        "uuid": "90df35e471bf616998344e8cc7fd0fb3",
        "title": "上韩公枢密  其二",
        "author": "李清照",
        "content": "想见皇华过二京，壶浆夹道万人迎。\n连昌宫裏桃应在，华萼楼头鹊定惊。\n但说帝心怜赤子，须知天意念苍生。\n圣君大信明如日，长乱何须在屡盟。",
        "dynasty": "宋",
        "collection_info": null
    },
    {
        "uuid": "0b7ea954ec093aaf80ed64e3b3e97ff1",
        "title": "婺州八咏楼",
        "author": "李清照",
        "content": "千古风流八咏楼，江山留与后人愁。\n水通南国三千里，气压江城十四州。",
        "dynasty": "宋",
        "collection_info": null
    },
    {
        "uuid": "d092cbfdd98b93e471284504ad0f418a",
        "title": "端午帖子 皇帝阁",
        "author": "李清照",
        "content": "日月尧天大，璇玑舜历长。\n侧闻行殿帐，多集上书囊。",
        "dynasty": "宋",
        "collection_info": null
    },
    {
        "uuid": "b55b8efa7684b13aa7e626344be9d428",
        "title": "端午帖子 皇后阁",
        "author": "李清照",
        "content": "意帖初宜夏，金驹已过蚕。\n至尊千万寿，行见百斯男。",
        "dynasty": "宋",
        "collection_info": null
    },
    {
        "uuid": "5fa75b34a14a314ae8eaaac2f7e56400",
        "title": "端午帖子 夫人阁",
        "author": "李清照",
        "content": "三宫催解糉，妆罢未天明。\n便面天题字，歌头御赐名。",
        "dynasty": "宋",
        "collection_info": null
    },
    {
        "uuid": "e6ded7d73b63843ec63b1ac4cc20aaf4",
        "title": "偶成",
        "author": "李清照",
        "content": "十五年前花月底，相从曾赋赏花诗。\n今看花月浑相似，安得情怀似往时。",
        "dynasty": "宋",
        "collection_info": null
    },
    {
        "uuid": "d12ca554ecd3b4b3f1142cdb8d245325",
        "title": "春帖子 皇帝阁",
        "author": "李清照",
        "content": "莫进黄金簟，新除玉局床。\n春风送庭燎，不復用沈香。",
        "dynasty": "宋",
        "collection_info": null
    },
    {
        "uuid": "d44488e2ce7fe49b57829a79ef14756a",
        "title": "春帖子 贵妃阁",
        "author": "李清照",
        "content": "金环半后礼，钩弋比昭阳。\n春生百子帐，喜入万年觞。",
        "dynasty": "宋",
        "collection_info": null
    },
    {
        "uuid": "b3f626854b7123c66c7597077d18e3cb",
        "title": "夏日绝句",
        "author": "李清照",
        "content": "生当为人杰，死亦作鬼雄。\n至今思项羽，不肯过江东。",
        "dynasty": "宋",
        "collection_info": null
    },
    {
        "uuid": "3a407d27e4bcb7bc0e01d170a0a29eb4",
        "title": "分得知字韵",
        "author": "李清照",
        "content": "学诗三十年，缄口不求知。\n谁遣好奇士，相逢说项斯。",
        "dynasty": "宋",
        "collection_info": null
    },
    {
        "uuid": "2e2ab32d9fa1305e7a04caa49f123f75",
        "title": "晓梦",
        "author": "李清照",
        "content": "晓梦随疏钟，飘然蹑云霞。\n因缘安期生，邂逅萼绿华。\n秋风正无赖，吹尽玉井花。\n共看藕如船，同食枣如瓜。\n翩翩坐上客，意妙语亦佳。\n嘲辞鬬诡辨，活火分新茶。\n虽非助帝功，其乐莫可涯。\n人生能如此，何必归故家。\n起来敛衣坐，掩耳厌喧哗。\n心知不可见，念念犹咨嗟。",
        "dynasty": "宋",
        "collection_info": null
    },
    {
        "uuid": "055f3257315cf4003a0094af113f3da4",
        "title": "春残",
        "author": "李清照",
        "content": "春残何事苦思乡，病裏梳头恨最长。\n梁燕语多终日在，蔷薇风细一帘香。",
        "dynasty": "宋",
        "collection_info": null
    },
    {
        "uuid": "39747434f95d9e0c40fa530d4721c9db",
        "title": "感怀",
        "author": "李清照",
        "content": "寒窗败几无书史，公路可怜竟至此。\n青州从事孔方君，终日纷纷喜生事。\n作诗谢绝聊闭门，燕寝凝香有佳思。\n静中我乃得知交，乌有先生子虚子。",
        "dynasty": "宋",
        "collection_info": null
    },
    {
        "uuid": "23b28ee332581e85f30c1e3617d4cddd",
        "title": "钓台",
        "author": "李清照",
        "content": "巨舰只缘因利往，扁舟亦是为名来。\n往来有愧先生德，特地通宵过钓台。",
        "dynasty": "宋",
        "collection_info": null
    },
    {
        "uuid": "debaa78c9ccc3c1fc369ae58cf7d4c89",
        "title": "句  其一",
        "author": "李清照",
        "content": "南渡衣冠欠王导，北来消息少刘琨。",
        "dynasty": "宋",
        "collection_info": null
    },
    {
        "uuid": "5a1807d7f184d8cad0c8569d079f9b87",
        "title": "句  其二",
        "author": "李清照",
        "content": "南游尚觉怯吴江冷，北狩应悲易水寒。",
        "dynasty": "宋",
        "collection_info": null
    },
    {
        "uuid": "917937eb082ed7239a36d31f7378e1c5",
        "title": "句  其三",
        "author": "李清照",
        "content": "何况人间父子情。",
        "dynasty": "宋",
        "collection_info": null
    },
    {
        "uuid": "90cd095383432cf207afd67eb93fd3f4",
        "title": "句  其四",
        "author": "李清照",
        "content": "炙手可热心可寒。",
        "dynasty": "宋",
        "collection_info": null
    },
    {
        "uuid": "0b1e27312660643a29d04f005b21aca8",
        "title": "句  其五",
        "author": "李清照",
        "content": "露花倒影柳三变，桂子飘香张九成。",
        "dynasty": "宋",
        "collection_info": null
    },
    {
        "uuid": "112225d464ef794fe19f47ffb5ae5b13",
        "title": "句  其六",
        "author": "李清照",
        "content": "两汉本继绍，新室如赘疣。",
        "dynasty": "宋",
        "collection_info": null
    },
    {
        "uuid": "d85f28ca4fda9f136ffd1a16d7cb140e",
        "title": "句  其七",
        "author": "李清照",
        "content": "所以嵇中散，至死薄殷周。",
        "dynasty": "宋",
        "collection_info": null
    },
    {
        "uuid": "d36b64397275cd1d768da1efb3483e92",
        "title": "句  其八",
        "author": "李清照",
        "content": "诗情如夜鹊，三遶未能安。",
        "dynasty": "宋",
        "collection_info": null
    },
    {
        "uuid": "a03082015f3d06defa678f21faca1c1b",
        "title": "句  其九",
        "author": "李清照",
        "content": "少陵也自可怜人，更待来年试春草。",
        "dynasty": "宋",
        "collection_info": null
    },
    {
        "uuid": "ad86fd84b6f17c5416e39dec20d7a542",
        "title": "句  其一○",
        "author": "李清照",
        "content": "犹将歌扇向人遮。",
        "dynasty": "宋",
        "collection_info": null
    },
    {
        "uuid": "e80e2e711ea88a48e19e03a6a291b8b4",
        "title": "句  其一一",
        "author": "李清照",
        "content": "水晶山枕象牙床。",
        "dynasty": "宋",
        "collection_info": null
    },
    {
        "uuid": "190ae74a9bb11d35280ff5d113807bb7",
        "title": "句  其一二",
        "author": "李清照",
        "content": "彩云易散月长亏。",
        "dynasty": "宋",
        "collection_info": null
    },
    {
        "uuid": "62f20cbc39d84301134cabc99e78b52c",
        "title": "句  其一三",
        "author": "李清照",
        "content": "几多深恨断人肠。",
        "dynasty": "宋",
        "collection_info": null
    },
    {
        "uuid": "6ebf57bd45b170b7d2262b4ae3900b2e",
        "title": "句  其一四",
        "author": "李清照",
        "content": "罗衣消尽恁时香。",
        "dynasty": "宋",
        "collection_info": null
    },
    {
        "uuid": "5ff2109aa380337827199f609b725558",
        "title": "句  其一五",
        "author": "李清照",
        "content": "闲愁也似月明多。",
        "dynasty": "宋",
        "collection_info": null
    },
    {
        "uuid": "d05a3ddf1605055e00e8d1bb7cef5bad",
        "title": "句  其一六",
        "author": "李清照",
        "content": "直送凄凉到画屏。",
        "dynasty": "宋",
        "collection_info": null
    }
]