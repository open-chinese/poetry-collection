[
    {
        "title": "怀安官舍病起九日作",
        "author": "苏元老",
        "content": "篱菊今年拆最繁，绕丛新折上雕盘。\n病知佳节霜风冷，喜对高堂骨肉欢。\n久废笑歌慵饮酒，只闻儿女劝加餐。\n如何猛下蔾床去，又逐鸳鸿振羽翰。",
        "dynasty": "宋",
        "collection_info": null
    },
    {
        "title": "十日菊",
        "author": "苏元老",
        "content": "寂寞东篱下，凝烟簇簇芳。\n无人赏幽艷，有蝶恋清香。\n不伴茱萸饮，空教蟋蟀藏。\n重阳虽已过，来岁可能忘。",
        "dynasty": "宋",
        "collection_info": null
    },
    {
        "title": "重阳述怀",
        "author": "苏元老",
        "content": "屋前寒雀作饥声，老大都因节物惊。\n九日纵弃经夕饮，百年能病几番酲。\n白衣于我似无旧，黄菊对人偏有情。\n醉裏高歌开口笑，世间名利一毫轻。",
        "dynasty": "宋",
        "collection_info": null
    },
    {
        "title": "赠抚琴刘伯华",
        "author": "苏元老",
        "content": "公子方年少，丝桐长有名。\n曲虽仍旧谱，指要发新声。\n涧落泉初响，风清月正明。\n起予千古意，恻怅不胜情。",
        "dynasty": "宋",
        "collection_info": null
    },
    {
        "title": "赠棋士兼相",
        "author": "苏元老",
        "content": "嵯峨远游冠，过我田里居。\n手谈达要妙，心计有卷舒。\n把握杀活机，操持开阖枢。\n总总如乱兵，纷纷若奔车。\n观者皆怵惕，敌人更揶揄。\n一着起疲废，万口惊喧呼。\n巧思自神授，智慧非常拘。\n又闻风鉴精，许与且不渝。\n羣公赠诗文，称述良非虚。\n自昔少兼能，今挟二术俱。\n奕秋与许负，异世同一躯。\n惜哉惟艺名，问学当何时。",
        "dynasty": "宋",
        "collection_info": null
    }
]