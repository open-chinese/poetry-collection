[
    {
        "title": "渊靓亭",
        "author": "黄伯固",
        "content": "江山无古今，阐发自我辈。\n心期得地胜，有目皆一快。\n负郭西缭川，众流翕以汇。\n水光开三面，结屋此其最。\n嚣尘划清漪，景象极爽垲。\n泓澄湛寒碧，潭影尤可爱。\n岩前列烟树，翠色联不解。\n盘坳石下瞰，林立错奇怪。\n雄观喜新获，旷境了无碍。\n人谋孰使然，天作若有待。\n学宫尔多士，游息于此在。\n岂但濯尔缨，亦可湔尔佩。\n翛然鱼在藻，行矣鲲化海。\n维兹渊靓名，妙处默领会。\n中庸至矣夫，智者乐在内。\n水德本无虚，人心亦清洒。\n即物以察己，致之不在大。\n清源堪疏瀹，世虑涤昏昧。\n曾子浴乎沂，不出一唯外。\n淡乎贾傅心，或可分一派。",
        "dynasty": "宋",
        "collection_info": null
    },
    {
        "title": "双清阁咏雪",
        "author": "黄伯固",
        "content": "箕伯宵声怒，髽童早语咍。\n飞花先腊白，和气觉春回。\n暗动云都簇，先凭雨作媒。\n有情皆噤惨，无物不低摧。\n阔洒吞平野，斜飞透隙埃。\n朦胧山下路，孤绝水边桅。\n厚载危倾压，阴机巧剪裁。\n溪流连底沥，蒙岭彻尖堆。\n妬舞时飘袖，催诗剩遣材。\n高将凌玉阙，清可并瑶台。\n密密疑霏屑，纷纷认落梅。\n诹龟占䆉䅉，宿鹭敛毰毸。\n冻案呵吟笔，高楼殢酒杯。\n市衢停辙迹，香篆冷炉灰。\n试问麻衣咏，何如柳絮才。\n一时聊纪事，着句郢难陪。",
        "dynasty": "宋",
        "collection_info": null
    },
    {
        "title": "公余漫兴",
        "author": "黄伯固",
        "content": "蓼花秋水漫官衙，令尹情怀自一家。\n退食小斋无俗事，閒呼童子问桑麻。",
        "dynasty": "宋",
        "collection_info": null
    }
]