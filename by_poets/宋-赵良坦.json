[
    {
        "uuid": "24a824d8524730d4e38532d0e8a8764c",
        "title": "与永嘉僚友饯别",
        "author": "赵良坦",
        "content": "霏霏细雨湿溪桥，雨霁溪清野趣饶。\n把臂忽惊分袂早，登程不惮去途遥。\n马嘶烟树和愁惨，帆挂仙舟类羽飘。\n不尽尊间贤圣酒，何时重对此酕醄。",
        "dynasty": "宋",
        "collection_info": null
    },
    {
        "uuid": "8f585d220f11a26ffd200bd829cf94bd",
        "title": "狱中附家二首  其一",
        "author": "赵良坦",
        "content": "不才离别已多时，脉脉关河入梦思。\n万种閒情诗易遣，一腔愁绪酒难移。\n风迥过雁乡书断，月满圜扉夜漏迟。\n臣子立身忠与孝，此心期不愧丹墀。",
        "dynasty": "宋",
        "collection_info": null
    },
    {
        "uuid": "b802949726380d9fba69de82b9193ff4",
        "title": "狱中附家二首  其二",
        "author": "赵良坦",
        "content": "一着南冠二载余，安危不必问何如。\n精金百炼钢还锐，劲竹三冬节不枯。\n对月欲同鹃带血，临风会有雁传书。\n瓦杯冷落孤灯裏，几度吞声祇自吁。",
        "dynasty": "宋",
        "collection_info": null
    }
]