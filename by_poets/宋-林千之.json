[
    {
        "uuid": "7b77539db551c40ff3046d6f05fafd96",
        "title": "送马静山寄林晓山兄弟",
        "author": "林千之",
        "content": "古井谁復汲，古调谁復裁。\n玄鹤引清吭，万壑松风哀。\n彼美三株树，沆瀣𣂏琼台。\n吾宗大小山，正尔期不来。\n袖有明月珠，远遗马子才。\n江空山亦深，乃肯穿苍苔。\n妙悟玄中玄，使我心悠哉。\n有墙肩曹刘，无苑延邹枚。\n采薇雾失道，钓鳌风折桅。\n朔风无重裘，地炉拥寒灰。\n两穷相值遇，一笑聊参陪。\n白日苦无光，暖律何当回。\n持此将安归，令人心胆摧。\n吾闻三神山，缥缈连蓬莱。\n沧海正清浮，神仙亦崔嵬。\n归欤三隽朋，下界空飞埃。",
        "dynasty": "宋",
        "collection_info": null
    },
    {
        "uuid": "6a73fc3ecd4938626bde9b2bce6c8156",
        "title": "赠水帘洞黄秀才",
        "author": "林千之",
        "content": "读书避世喧，结庐五云表。\n淡薄足生涯，诘曲藏深杳。\n仰观红日近，俯视众山小。\n沧溟舞澎湃，云气度浩渺。\n乔松蔓翠萝，绝壁藏啼鸟。\n一派从天来，长练挂木杪。\n海鸥忘机智，峒蝶忙飞绕。\n亦知山房静，而被俗客扰。\n作诗寄殷勤，努力须壮少。\n他年腾踏去，蕙帐猿惊晓。",
        "dynasty": "宋",
        "collection_info": null
    },
    {
        "uuid": "75d7c86e52799b2d01eb8f3165497bed",
        "title": "塘下",
        "author": "林千之",
        "content": "一片颓园生谷桑，惟余小圃占秋光。\n竹篱蔓引牵牛碧，野菜崇生苦藚黄。\n抱叶蝉瘖枯树冷，衔花鹿去古台荒。\n兴亡往往关天数，搔首踌躇对夕阳。",
        "dynasty": "宋",
        "collection_info": null
    }
]