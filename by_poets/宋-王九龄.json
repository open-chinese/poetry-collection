[
    {
        "uuid": "27ee21a0a73d7f30938079a5c141d1e2",
        "title": "祠庞颍公",
        "author": "王九龄",
        "content": "贤哉庞颍公，天相佑仁宗。\n清规映当代，劲节摩秋空。\n皇佑维四年，蛮寇南海邕。\n委身任虎将，献馘鲁侯宫。\n又能识君实，荐鹗如孔融。\n人言主与宾，霜降鸣丰钟。\n至今勋业在，隠然齐岱嵩。\n少时居荫下，读书此堂中。\n三年足不市，纷华尘垢同。\n平生经纶志，于此涵养丰。\n梁间产灵芝，秀异鬰青葱。\n殿角存琬琰，挥毫气吐虹。\n常时有识者，固知非卧龙。\n一朝十载遇，谈笑集勋庸。\n后人勤仰止，图像君子容。\n萧然堂庑间，香火一时共。\n地远尘不到，山高气自雄。\n松竹交荫鬰，桃李间繁秾。\n堂经百年久，隳圮几一空。\n断砌行春蚓，败壁号秋蛩。\n僧有惟勔者，鼎施葺施工。\n兴仆广湫隘，疏林撤翳蒙。\n至今山下路，冠盖仍憧憧。\n我来为此邑，坐阅三年穷。\n催科本自拙，抚字亦何功。\n惟有心如水，庶几踵前踪。\n适当岁初吉，敛板揖清风。\n来携一壶酒，谨致三酬恭。\n昔尝怀此念，今乃遂我衷。\n作诗留壁间，聊以写鄙悰。",
        "dynasty": "宋",
        "collection_info": null
    },
    {
        "uuid": "0a30d1bc86425a7ee975ad994dced073",
        "title": "听鼓琴",
        "author": "王九龄",
        "content": "至音不传徒按谱，不传之妙心自许。\n手挥五絃目飞鸿，千载流风如接武。\n鹑衣百结甘蓝缕，鬓雪浸浸用心苦。\n我知若人之用心，指下堪为儿女语。\n神怡志定一齐鼓，和气冲融塞天宇。\n忽然作意变轩昂，亦不哀吟动凄楚。\n醉翁已作黄鹤举，君独何为在尘土。\n琅然清图请更弹，使我三叹首屡俯。\n人生识意天所予，性情之适适其所。\n高山流水有知音，莫道吾人不如古。",
        "dynasty": "宋",
        "collection_info": null
    }
]