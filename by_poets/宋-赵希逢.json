[
    {
        "uuid": "be6fb650e2ac40f14e9830324f404356",
        "title": "春暮",
        "author": "赵希逢",
        "content": "路入清溪一带桥，满汀红紫半零凋。\n数峰髧鬌山堆髻，百态妖娆柳飐腰。\n联辔踏花嘶宝马，当垆换酒解金貂。\n堂堂无计留春住，望断天涯去路迢。",
        "dynasty": "宋",
        "collection_info": null
    },
    {
        "uuid": "2ff3cc6ee60f3d60b836dcc527082840",
        "title": "初夏",
        "author": "赵希逢",
        "content": "绿暗红稀四月天，榆钱铺径撒青毡。\n雨肥渴动羹梅兴，风暖香传餠麦鲜。\n解愠更无琴可续，纳凉徒有句堪联。\n看看河朔相追逐，避暑忘形到酒边。",
        "dynasty": "宋",
        "collection_info": null
    },
    {
        "uuid": "d9972f93de25a7c71aeecb552452e07d",
        "title": "秋",
        "author": "赵希逢",
        "content": "千林摇落窍号风，怒激秋涛气势雄。\n远水兼天拖练白，晓风委地染丹红。",
        "dynasty": "宋",
        "collection_info": null
    },
    {
        "uuid": "eee93ef0c16911512ca296a956ef5ad9",
        "title": "九日舟中",
        "author": "赵希逢",
        "content": "倦客逢萸节，生涯寄叶舟。\n穷途危不顾，飞棹去难留。\n旧菊重阳日，寒芦两岸秋。\n多情惟破帽，犹恋老人头。",
        "dynasty": "宋",
        "collection_info": null
    },
    {
        "uuid": "2b4aa0aa45d6e1827b9fce291d3597c4",
        "title": "暑",
        "author": "赵希逢",
        "content": "强学刘叉赋雪车，更陪河朔饮流霞。\n漱泉枕石闲终日，满口水晶寒嚼瓜。",
        "dynasty": "宋",
        "collection_info": null
    },
    {
        "uuid": "f6ffcd9b8355f470c9ef65dc3315c6d6",
        "title": "书堂遇雨",
        "author": "赵希逢",
        "content": "急风吹不散，肤寸起云层。\n覆手檐如泻，寒心溜莫承。\n雷轰天上鼓，电掣眼前灯。\n掩卷兴深省，书声息口滕。",
        "dynasty": "宋",
        "collection_info": null
    },
    {
        "uuid": "8b1646bb7f225d3483851c755b4a472c",
        "title": "雪",
        "author": "赵希逢",
        "content": "云雪商量未了天，模糊远近色相兼。\n白呵冻手拈诗笔，青向谁家认酒帘。\n散乱飞花刀旋剪，须臾平地尺谁添。\n也知表沴并呈瑞，深浅阶前自可占。",
        "dynasty": "宋",
        "collection_info": null
    },
    {
        "uuid": "f1a308cc2177e0c3f3523e50701b6357",
        "title": "江楼",
        "author": "赵希逢",
        "content": "一带江流接太虚，危楼特地幻荒芜。\n移来瀛丈三山胜，画出潇湘八景图。\n何处归帆随倦鸟，满汀落日照晴鳬。\n须臾得月添佳致，万顷寒冰浸玉壶。",
        "dynasty": "宋",
        "collection_info": null
    },
    {
        "uuid": "40173a6b956c307686f59eddee1ed0af",
        "title": "子规",
        "author": "赵希逢",
        "content": "鶑声日沸笙歌奏，富贵春光别一家。\n惟有不如归去好，夜深和月在梨花。",
        "dynasty": "宋",
        "collection_info": null
    },
    {
        "uuid": "2109422b3b8c0aeab4e73d5f500e2fc4",
        "title": "和容膝",
        "author": "赵希逢",
        "content": "□□□常裕，看书日易消。\n干坤同广大，风雨任飘摇。\n坐□□穿榻，安然免折腰。\n奴颜羞俗辈，华屋插云遥。",
        "dynasty": "宋",
        "collection_info": null
    },
    {
        "uuid": "189b9daa3d145d4260facd8425c7f10a",
        "title": "和头巾",
        "author": "赵希逢",
        "content": "休言抱道更怀才，大叫天门云欲排。\n独自一冠犹屡变，事几何以御方来。",
        "dynasty": "宋",
        "collection_info": null
    },
    {
        "uuid": "fd72ba3cdd122d43525433f3c13db179",
        "title": "和纸帐",
        "author": "赵希逢",
        "content": "拟回暖律到寒襟，落价休论直几缗。\n已唤楮生同一榻，肯容小女动纤尘。\n窗横梅影眠和月，路入梨云梦着人。\n欲效负暄献天子，暖烘烘地一笼春。",
        "dynasty": "宋",
        "collection_info": null
    },
    {
        "uuid": "0ce86ec2687ff0afe3a7b9d232382f73",
        "title": "和纸衾",
        "author": "赵希逢",
        "content": "楮缣泻出谷纹花，全幅如抛织女梭。\n春向腊前回孟季，寒催暑往任羲娥。\n洛中曾记纸增价，枕上想无诗作魔。\n任待冻云天欲雪，蒙头不信得知么。",
        "dynasty": "宋",
        "collection_info": null
    },
    {
        "uuid": "fe9b28575a732bafa5d208b77bf1f774",
        "title": "和早春楮衾",
        "author": "赵希逢",
        "content": "楮衾重盖得春多，贵习都忘纨与罗。\n一枕雷声齁鼻息，想应梦不到娇娥。",
        "dynasty": "宋",
        "collection_info": null
    },
    {
        "uuid": "537df0c6b02ec9ea100643d1c768b2bc",
        "title": "和邻女搔绵吟",
        "author": "赵希逢",
        "content": "门外数声风动竹，知是客来憇舆辐。\n嫣然一笑为谁开，眼前喜见人如玉。\n奚奴侧背□锦囊，共看娇容理蟹筐。\n可堪清晓正凝霜，冰筯入手生寒芒。\n袜尘微动缫车索，三尺龙孙横左握。\n初方一缕渐如纶，衮衮不断巧绵络。\n沿淮土旷人更稀，未冬寒风已透帏。\n闲田不种木棉树，卒岁可怜无褐衣。\n岭南弥望无处着，堪与梨云同寞寞。\n收来比屋机杼鸣，谁復号寒嘆落魄。",
        "dynasty": "宋",
        "collection_info": null
    },
    {
        "uuid": "710e53d44cac852f6392889057f335f3",
        "title": "和酒歌",
        "author": "赵希逢",
        "content": "安得镜湖分一曲，宁可不受千钟禄。\n百年三万六千场，认取醉乡去路熟。\n猖狂莫学少年时，身心早已偃鼓旗。\n速营糟丘防老境，无行不与酒相随。\n忘形孰主又孰客，江上清风山间月。\n把杯对影又即吾，我与风月难一阙。\n兴来更涉小小园，壶中胜赏真有天。\n酒池不怕深似海，探春日日掉𦨻舡。\n愁肠任待纷千缕，一醉不知手欲舞。\n转悲成欢瞬息间，功用神圣捷如许。\n困来不管玉颓山，只恐朝酲欲析难。\n凭虚直向昆崙上，坐看惊涛飞去帆。",
        "dynasty": "宋",
        "collection_info": null
    },
    {
        "uuid": "118a0e946d62dffdadddd04d7acc2873",
        "title": "和谢仵判院惠米",
        "author": "赵希逢",
        "content": "忧辱都非言行招，孤忠自莫胜群嚣。\n已甘逆旅长糊口，无復有言能副腰。\n一士岂无关国论，九重亦合采民谣。\n莫教流落江湖上，笑酌天浆独举瓢。",
        "dynasty": "宋",
        "collection_info": null
    },
    {
        "uuid": "035f4a6aab1c5277f3772a22e63e55b4",
        "title": "和酒禁",
        "author": "赵希逢",
        "content": "井田未坏军民一，去古堪嗟此意衰。\n守望扶持无復有，一杯也自立藩篱。",
        "dynasty": "宋",
        "collection_info": null
    },
    {
        "uuid": "cdc6b3a205d2bd42c42bd0fab826a38c",
        "title": "和酒醒",
        "author": "赵希逢",
        "content": "温柔乡裏唤春回，低唱樽前肉作台。\n判取明朝都醉杀，解酲一笑有人开。",
        "dynasty": "宋",
        "collection_info": null
    },
    {
        "uuid": "38033aa498b1e0d6da049762cbf7470c",
        "title": "和拜茶",
        "author": "赵希逢",
        "content": "地灵分异产，人力果何功。\n护想森神物，余应处下风。\n叶初缄嫩绿，色敢带昏红。\n珍重春前雪，殷勤奉帝宫。",
        "dynasty": "宋",
        "collection_info": null
    },
    {
        "uuid": "bfe5ae0996bb9bcab34a047963078e06",
        "title": "和思故人  其一",
        "author": "赵希逢",
        "content": "踪迹江湖任所之，雄文到处写明玑。\n诗书未得一儿用，豪杰空令众誉归。\n千里云山飞不到，寸心日夜𢛼如饥。\n几番清梦随蝴蝶，一觉回来又已非。",
        "dynasty": "宋",
        "collection_info": null
    },
    {
        "uuid": "05c24c75a3cc6722a9ccfa11993979ce",
        "title": "和思故人  其二",
        "author": "赵希逢",
        "content": "握手论怀屡合并，自居谪籍玷时名。\n剡溪无路访安道，北海何人知子卿。\n千里凭诗驰意马，一樽頼酒破愁城。\n秋风若有南来鴈，未忘故人烦寄声。",
        "dynasty": "宋",
        "collection_info": null
    },
    {
        "uuid": "ab3fc5a4268567a47a3382f65984c5ae",
        "title": "和忆弟妹",
        "author": "赵希逢",
        "content": "行行吊影建溪南，举眼何人共急难。\n同气蜂飞缘蜜剖，群姦蚋聚为酰酸。\n荆山那得枝长合，豆泣堪伤肉自剜。\n杜老固知怀弟妹，醉愁想更忆长安。",
        "dynasty": "宋",
        "collection_info": null
    },
    {
        "uuid": "175ac94e9024bf67bf3d4621e755476d",
        "title": "和不祷",
        "author": "赵希逢",
        "content": "艰难险阻谩曾经，有惠终输有福人。\n邈尔大钧休致问，澹然方寸自能神。\n早知造物难侥倖，何似虚怀任屈伸。\n但看四时周復始，几曾雪后不回春。",
        "dynasty": "宋",
        "collection_info": null
    },
    {
        "uuid": "654f1dac8c6bdbd90bc22e790cf12959",
        "title": "和青楼赠别",
        "author": "赵希逢",
        "content": "凭高座久渐生寒，远水明楼夜正残。\n月色照人人似月，倚栏一曲为谁弹。",
        "dynasty": "宋",
        "collection_info": null
    },
    {
        "uuid": "59fa17d74d1884a91ae9c3bcb649cb7e",
        "title": "和寄卢进士",
        "author": "赵希逢",
        "content": "珊瑚文采烂银鈎，挟策相期汗漫游。\n世路商盘更周诰，旅亭楚尾望吴头。\n新诗聊写别来况，过鴈俄惊客裏秋。\n魂梦也知飞不到，夜长赢得数更筹。",
        "dynasty": "宋",
        "collection_info": null
    },
    {
        "uuid": "5dfe1b76b1f41fcfdfc76cd911b1d065",
        "title": "和寄大庚郭县尉",
        "author": "赵希逢",
        "content": "缠腰跨飞鹤，不须上扬州。\n直欲抟扶摇，相从汗漫游。\n得意广寒宫，阔步玉京楼。\n迤逦叫阊阖，借阶献前筹。\n骐骥千里志，縻首成淹留。\n少年灯火眼，眵昏岁几周。\n汉庭赊策对，唐匦空书投。\n抗言不畏避，视死等嬉游。\n想应初堕地，早已气食牛。\n慨然大勇闻，肯以小怯羞。\n一第真分内，谈笑期封侯。\n可惜刚比铁，不能曲如鈎。\n转喉成触讳，身作治世囚。\n祸福若自取，行止非人由。\n飘零靡底定，踪迹萍梗犹。\n虽然遇坎止，未始随波流。\n相看得同志，有酒共解忧。\n议论发耿耿，正谊不利谋。\n仕路几阅人，来往一置邮。\n直须早回首，谁能沉復浮。\n管见颇自是，君其首肯不。\n江上与山间，风月无人收。\n不妨为管领，巾车更孤舟。\n但得免忧辱，外此復何求。",
        "dynasty": "宋",
        "collection_info": null
    },
    {
        "uuid": "55fc310dcf9cb8d30fe89329713c0d51",
        "title": "和寄仵判院八首  其一",
        "author": "赵希逢",
        "content": "望君如在碧云间，逸驾飘飘不可攀。\n何日得陪鸡犬去，仙泉好共饮丹蛮。",
        "dynasty": "宋",
        "collection_info": null
    },
    {
        "uuid": "a9eadd3f14397822e922a7c905ed1f71",
        "title": "和寄仵判院八首  其二",
        "author": "赵希逢",
        "content": "便教老眼怎昏花，书债如何也不赊。\n更有一般春枕梦，合眸便到故人家。",
        "dynasty": "宋",
        "collection_info": null
    },
    {
        "uuid": "82cbaa01714213b35d79a61b1ce687d7",
        "title": "和寄仵判院八首  其三",
        "author": "赵希逢",
        "content": "宝笈琼函世不传，感君重诺订金千。\n相应未值南来鴈，谓戏前言断不然。",
        "dynasty": "宋",
        "collection_info": null
    },
    {
        "uuid": "858d46b47d6e766ddbc68c76b64c1740",
        "title": "和寄仵判院八首  其四",
        "author": "赵希逢",
        "content": "古壁伤情忆旧题，连天芳草望空迷。\n沉吟此意向谁说，合尽碧云日又西。",
        "dynasty": "宋",
        "collection_info": null
    },
    {
        "uuid": "8ace3b28650566c3f90bc9ff6e44589f",
        "title": "和寄仵判院八首  其五",
        "author": "赵希逢",
        "content": "发于事业见于词，君昔相期舍我谁。\n何事至今犹一旅，几回无语发深思。",
        "dynasty": "宋",
        "collection_info": null
    },
    {
        "uuid": "1612ed33ae3e9ce243f3049663979470",
        "title": "和寄仵判院八首  其六",
        "author": "赵希逢",
        "content": "琴樽畴昔记追随，富贵休教贫贱离。\n一日相思时十二，无书独可可无诗。",
        "dynasty": "宋",
        "collection_info": null
    },
    {
        "uuid": "768f6d0b122c05d0974cb37ffbda7c4e",
        "title": "和寄仵判院八首  其七",
        "author": "赵希逢",
        "content": "好问君王觅镜湖，含丹照白伴潇疎。\n玄中得趣浑闲事，只恐故人难得书。",
        "dynasty": "宋",
        "collection_info": null
    },
    {
        "uuid": "ed1fe1846cee2d4dde1716297d256f3b",
        "title": "和寄仵判院八首  其八",
        "author": "赵希逢",
        "content": "囷踬真成失水螭，震雷惊起在何时。\n而今且向书窗下，夜对寒灯读楚词。",
        "dynasty": "宋",
        "collection_info": null
    },
    {
        "uuid": "97503dd9c46b01ffa4cf2ab7859ba8b8",
        "title": "和寄宗上人",
        "author": "赵希逢",
        "content": "早欲投闲林下坐，苦无度牒与袈裟。\n在家傥若谢灵运，薄酒须知也胜茶。",
        "dynasty": "宋",
        "collection_info": null
    },
    {
        "uuid": "fa7e1ce5d3ed08ed357bcec228a2239e",
        "title": "和寄王清之",
        "author": "赵希逢",
        "content": "奔驰造物实为之，何日连镳共赋归。\n有梦凭谁为递到，举头恨肉不能飞。\n公门胡靳栽桃李，治世谁甘采蕨薇。\n忍死初心终不负，愿驱风鹤捷淮淝。",
        "dynasty": "宋",
        "collection_info": null
    },
    {
        "uuid": "f6581a431da6c5f32cfcf2a115c3afd7",
        "title": "和寄陈士元",
        "author": "赵希逢",
        "content": "开禧一失晚方收，在位诸公似拙谋。\n逞志真成穷鸭绿，悯寒谁识遣貂裘。\n王恢首事徒开衅，广利邀功要觅侯。\n多少英雄窗下坐，沉吟无语暗搔头。",
        "dynasty": "宋",
        "collection_info": null
    },
    {
        "uuid": "960d75ed2ee3d2c4d9a30b156db1957e",
        "title": "和寄范茂卿",
        "author": "赵希逢",
        "content": "拣芽雀舌乍辞枝，小杓分江欲试时。\n孤闷不知消几椀，睡魔立使竖降旗。\n何人紫色分金餠，入口清泉生玉池。\n搜搅胸中书传起，谁能扪腹不吟诗。",
        "dynasty": "宋",
        "collection_info": null
    },
    {
        "uuid": "edb8eb35c2c096f6bfa14c5633ef0f67",
        "title": "和寄两庠同舍",
        "author": "赵希逢",
        "content": "早欲排云扣帝阍，可怜驹隙过青春。\n文章未必劣班马，人物直疑分广闽。\n夜对短檠空抱恨，日愁破甑暗生尘。\n山间江上风和月，令眼傍观却笑人。",
        "dynasty": "宋",
        "collection_info": null
    },
    {
        "uuid": "a1b6f25aa86d5c0cf62ef4c1a9e9aabc",
        "title": "和寄江子岗",
        "author": "赵希逢",
        "content": "间关踏尽几重岗，去国悠悠路更长。\n别后三秋惊岁月，潇然一旅惯风霜。\n属厌茶味能消闷，搜搅书肠觉有香。\n过鴈怀人空矫首，草书未暇事应忙。",
        "dynasty": "宋",
        "collection_info": null
    },
    {
        "uuid": "a9485a3838b681e8c47da10232bd25f2",
        "title": "和寄王士贵",
        "author": "赵希逢",
        "content": "又逢南浦草生春，独咏江东日暮云。\n樽俎从容成感旧，鼎茵安否莫知君。\n寸心终夕驰千里，一见他时胜百闻。\n欲到小峰身不羽，此情脉脉倩诗云。",
        "dynasty": "宋",
        "collection_info": null
    },
    {
        "uuid": "957302f917e59e40d497fde2a6ec58e3",
        "title": "和寄王五四将仕  其一",
        "author": "赵希逢",
        "content": "书诈谁知诬子孟，奏陈直欲动山涛。\n下机终不疑曾子，二主其明真察毫。",
        "dynasty": "宋",
        "collection_info": null
    },
    {
        "uuid": "25d87f045c070cff98c108e187bfbb79",
        "title": "和寄王五四将仕  其二",
        "author": "赵希逢",
        "content": "帝业未成三尺剑，老人先授一编书。\n遭时若与留侯异，簑笠江湖亦可渔。",
        "dynasty": "宋",
        "collection_info": null
    },
    {
        "uuid": "aa4bd7ac6df46f17deb37b170a5b41c9",
        "title": "和寄敬甫叶兄",
        "author": "赵希逢",
        "content": "读史感忠义，掩卷暗夺魄。\n痛哭治安书，骨梗贤良策。\n表表汉唐间，相望继履舄。\n古今立人朝，委质几千百。\n谁能抗切直，反或事便僻。\n居然习成风，未易一二责。\n间气萃贾刘，言可行蛮貊。\n首足叹倒悬，夷夏正疆埸。\n建侯选左右，一一为区画。\n耻欲洗元和，长鸣奋羽翮。\n惧稔萧墙祸，抗论不容释。\n迨今忠谠言，日星辉简册。\n不间加奬纳，方且被放谪。\n身或死异土，雾雨暗孤驿。\n时君听未洪，天公眼亦白。\n三叹动耿耿，一笑空哑哑。\n慷慨士岂无，君门九重隔。\n自惟幼所学，早已声猷藉。\n几载事辛勤，半生困行役。\n杨朱正泣歧，宣室未前席。\n抑鬰嘆不平，拟吊湘水碧。\n堪嘆失东隅，谁能走南陌。\n只恐搜遗贤，诏且下旦夕。\n看看辞雾隠，廪廪升云圛。\n抟风九万里，参天二千尺。\n不容豹管窥，岂復鱼肆索。\n熟道试驱驰，初心粗慰怿。\n为国知自效，于己未敢益。\n夷险随所遭，难易本何择。\n期使犬戎清，愿放鲂尾赤。\n君父戴天仇，生死两不易。\n收还旧物归，岂学孤注掷。\n寿域开远迩，阳春布德泽。\n却当访赤松，不必效许伯。\n扁舟五湖间，回首谢戋帛。\n明哲保此身，时论免扞格。\n江上与山间，风月几万石。\n管领得自由，超然傲今昔。\n荣达付无心，俯仰任陈迹。\n作诗寄此怀，想非暗投璧。",
        "dynasty": "宋",
        "collection_info": null
    },
    {
        "uuid": "0c137fe34b59e88dc0d178aa99e02d5c",
        "title": "和寄赵及父",
        "author": "赵希逢",
        "content": "德裕南征基奉册，淮阴晚节北登坛。\n何如流落长沙后，犹自拳拳策治安。",
        "dynasty": "宋",
        "collection_info": null
    },
    {
        "uuid": "f150d7104464fa7dfb5322e93c8a053a",
        "title": "和寄小王徐子晋",
        "author": "赵希逢",
        "content": "南溟未击水三千，涸辙心难一息安。\n拟向伊吾驰马武，併于易水吊燕丹。\n拳拳空自鼓齐瑟，落落真成适越冠。\n半世辛勤成底事，星星鬓髮渐成皤。",
        "dynasty": "宋",
        "collection_info": null
    },
    {
        "uuid": "1efa6f4ec092002d276393879ac49453",
        "title": "和寄王谓夫",
        "author": "赵希逢",
        "content": "才智当于缓急观，孤忠岂愿效逢干。\n几多长技当施错，千万和谋莫主韩。\n便好多方收俊杰，忍教左衽溷衣冠。\n直须扫穴犁庭后，放马山阳脚始酸。",
        "dynasty": "宋",
        "collection_info": null
    },
    {
        "uuid": "12c605b3d44f28587b94ca1a48015c32",
        "title": "和寄刘浩然",
        "author": "赵希逢",
        "content": "缘空宝镜一轮新，何处纤云更敢侵。\n四望孤城连远塞，几声哀杵间寒砧。\n月明飞鹊无依地，夜静征鸿有过音。\n报国寸心空耿耿，可怜鬓髮已侵寻。",
        "dynasty": "宋",
        "collection_info": null
    },
    {
        "uuid": "def1797289066b712d94716832f7b876",
        "title": "和寄苕溪故人",
        "author": "赵希逢",
        "content": "抟砂聚散易西东，览镜颜非旧日红。\n千里鴈邮成杳杳，百年驹隙去匆匆。\n暮云杜忆谪仙子，夜雪王思安道公。\n蚕室史迁非有罪，从来文士例多穷。",
        "dynasty": "宋",
        "collection_info": null
    },
    {
        "uuid": "6cf9a0e1a884f52dc2caaa7eeb0a07e5",
        "title": "和寄西山  其一",
        "author": "赵希逢",
        "content": "寥寥千古一西山，望着令人脚便酸。\n充腹野薇当日事，照人清节至今寒。\n未闻治世饥而死，留与凌烟画出看。\n厚卫生经非浪语，欲安家国在身安。",
        "dynasty": "宋",
        "collection_info": null
    },
    {
        "uuid": "06d668d7a66d11085004cbe00ea68641",
        "title": "和寄西山  其二",
        "author": "赵希逢",
        "content": "残胡妄欲肆穿窬，愤激英雄起草庐。\n广也数奇穷亦命，括之一败罪非书。\n梦魂北阙常倾霍，饿死西山未分蔬。\n奋志鹰扬正吾事，谁能闲立作舂锄。",
        "dynasty": "宋",
        "collection_info": null
    },
    {
        "uuid": "81c3caa9c7f0ad126c7400361204564c",
        "title": "和寄赵德夫",
        "author": "赵希逢",
        "content": "学行何必过邯郸，匍匐归来指谩弹。\n万事不如安分好，人心何事险于滩。",
        "dynasty": "宋",
        "collection_info": null
    },
    {
        "uuid": "8fd47dead579618f324e938560e39bcb",
        "title": "和忧世寄清溪友人",
        "author": "赵希逢",
        "content": "少年奋笔若挥戈，兵甲胸中数万罗。\n一片忠肝明贯日，十分辩口势悬河。\n肯同郭璞递投策，莫学楚舆狂作歌。\n四海苍生望霖雨，看看离毕致滂沱。",
        "dynasty": "宋",
        "collection_info": null
    },
    {
        "uuid": "3265ea136a006357b73f24cc380b7c11",
        "title": "和巧松  其一",
        "author": "赵希逢",
        "content": "肯将生意待春回，尺寸灵根破雪栽。\n爱护成阴十年后，漫山彷佛鲁祖来。",
        "dynasty": "宋",
        "collection_info": null
    },
    {
        "uuid": "0a4eb7e0a3915e9d78dd85a8308ef478",
        "title": "和巧松  其二",
        "author": "赵希逢",
        "content": "何人厦屋诧渠渠，路入松关阴满衢。\n都把万间庇寒士，又分余荫憇征夫。",
        "dynasty": "宋",
        "collection_info": null
    },
    {
        "uuid": "e6e204746cb7b65e576334ea93d2fb54",
        "title": "和巧松  其三",
        "author": "赵希逢",
        "content": "秦人无故起阿房，赤立千林赭众冈。\n更觅长生游海上，不将松实作津梁。",
        "dynasty": "宋",
        "collection_info": null
    },
    {
        "uuid": "c468b46c4a0b0794a4013a1fd388d1d2",
        "title": "和杨花  其一",
        "author": "赵希逢",
        "content": "枝头的皪耀珠光，蝶使蜂媒未许忙。\n识赏何人曾眼白，形容无语可雌黄。\n溪桥月下疎横影，玉垄风前暗度香。\n今古骚人吟不尽，奚奴空背锦为囊。",
        "dynasty": "宋",
        "collection_info": null
    },
    {
        "uuid": "571a33c0a58df5072655944f4bcaed7b",
        "title": "和杨花  其二",
        "author": "赵希逢",
        "content": "禀受天香兼国色，一枝漏却春信息。\n断桥寂莫黄昏时，何人前村雪裏归。\n五出六出夸两样，只将一眼为识赏。\n相看如昨不世情，超然风度不与京。\n有时冷浸月华白，不学寿阳点宫额。\n四时留得伴眼前，不妨长作陇头客。",
        "dynasty": "宋",
        "collection_info": null
    },
    {
        "uuid": "743a06fbb0b336c97dc2e31498f28ae9",
        "title": "和桃花  其一",
        "author": "赵希逢",
        "content": "一抹残红散绮霞，因风吹恨落谁家。\n那堪移向瑶池种，留得千年看实花。",
        "dynasty": "宋",
        "collection_info": null
    },
    {
        "uuid": "73640dede3a759e21931cdfc916a89a4",
        "title": "和桃花  其二",
        "author": "赵希逢",
        "content": "万钟莫动孟轲喜，箪食难生颜子愁。\n醴酒当年如□□，□□□□□□□。",
        "dynasty": "宋",
        "collection_info": null
    },
    {
        "uuid": "8c96d1b3eb6550a2dce5a5b8332d412a",
        "title": "和桃花  其三",
        "author": "赵希逢",
        "content": "红雨随风散落霞，行人几误武陵家。\n牧童若向青帘见，应认枝头作杏花。",
        "dynasty": "宋",
        "collection_info": null
    },
    {
        "uuid": "fb1412752e7164368e274080e85d9549",
        "title": "和藕花",
        "author": "赵希逢",
        "content": "小池清晓试芒鞋，水国真仙簇仗来。\n微动袜尘移稳步，半酣卯酒晕娇腮。\n千重倚盖随风漾，一笑倾城特地开。\n口不能言犹可咏，那堪解语肯心灰。",
        "dynasty": "宋",
        "collection_info": null
    },
    {
        "uuid": "8b1a51ea896825fe46594db00423e3f8",
        "title": "和琴",
        "author": "赵希逢",
        "content": "四时那得如秋清，夜静无人琴有声。\n月华如水不动尘，无端耳畔寒蛩鸣。",
        "dynasty": "宋",
        "collection_info": null
    },
    {
        "uuid": "889a2427dabff34e77ee5987f928d748",
        "title": "和套筒",
        "author": "赵希逢",
        "content": "长鸣谁敢扼吾咽，掉臂天门不受牵。\n岂是转喉能触讳，自缘贼柳欲为圈。\n几回怒起横长剑，何日归来老数椽。\n林下也休惊曲木，一般安分赛当钱。",
        "dynasty": "宋",
        "collection_info": null
    },
    {
        "uuid": "bb1233b34559f74c8c06ff9ad97788ca",
        "title": "和车制",
        "author": "赵希逢",
        "content": "木牛新意出南阳，万里飞刍不绝粮。\n故智莫能遵此日，却将独辐献岩廊。",
        "dynasty": "宋",
        "collection_info": null
    },
    {
        "uuid": "a3c1f0f636de687358ed800a1482384e",
        "title": "和午枕  其一",
        "author": "赵希逢",
        "content": "遣怀无日不持杯，何事愁肠未肯开。\n堪嘆人生真似梦，黄粱不梦又蒿莱。",
        "dynasty": "宋",
        "collection_info": null
    },
    {
        "uuid": "f43a712b988b96a0d1bb4e5d105e7e2a",
        "title": "和午枕  其二",
        "author": "赵希逢",
        "content": "春酲未析眼慵开，困卧藤床隠腹雷。\n陪笑不容掀幌问，一鸡啼午自惊回。",
        "dynasty": "宋",
        "collection_info": null
    },
    {
        "uuid": "8e7fcbf72e84c8bd477a734435e56e75",
        "title": "和浦城买舟  其一",
        "author": "赵希逢",
        "content": "倦客逢萸节，生涯寄叶舟。\n穷途危不顾，飞棹去难留。\n旧菊重阳日，寒芦两岸秋。\n多情惟破帽，犹恐老人头。",
        "dynasty": "宋",
        "collection_info": null
    },
    {
        "uuid": "84823ced67c507edf6a57aaec7828204",
        "title": "和浦城买舟  其二",
        "author": "赵希逢",
        "content": "丈夫傥知命，身肯委虚舟。\n不为君亲重，徙知道路忧。\n危机甘失脚，苦海莫回头。\n接迹岩墙下，滔滔皆若流。",
        "dynasty": "宋",
        "collection_info": null
    },
    {
        "uuid": "f3664d64b50f2883f2243f6293f2504c",
        "title": "和武兴解舟",
        "author": "赵希逢",
        "content": "寂寞黄昏古渡头，凄然秋思满汀洲。\n卧薪要復中原地，载荻先烧强虏舟。\n席胜长驱如朽拉，老师何苦更迍留。\n义旗直指兵无血，剩活千人世世侯。",
        "dynasty": "宋",
        "collection_info": null
    },
    {
        "uuid": "2ae2857f52542c4aacb9f5d0aa716d05",
        "title": "和江上双舟催发",
        "author": "赵希逢",
        "content": "沧茫万顷不计阔，仙槎曾泛天宫阙。\n至今风浪卷长空，破浪飞帆何处发。\n落鹰飞兔注急湍，千丈皑皑涌雪山。\n相忘鸥鹭惯舟楫，荡漾随流下小滩。\n晚来两两帆相续，牙樯拄定孤轮玉。\n寒冰冷浸一江秋，分明写出潇湘轴。",
        "dynasty": "宋",
        "collection_info": null
    },
    {
        "uuid": "3f2225f406267915b40bcab52c093f29",
        "title": "和枕上吟",
        "author": "赵希逢",
        "content": "梦回客枕觉衾寒，展转忧思不一端。\n呜咽数声传晓角，便教铁石也心酸。",
        "dynasty": "宋",
        "collection_info": null
    },
    {
        "uuid": "c3687f766f0b3cb3e592229b4eeb7ac3",
        "title": "和饮仙阁",
        "author": "赵希逢",
        "content": "沧波万顷涵秋绿，麯和泰山酿醽醁。\n相逢一醉谁能辞，纷纷麈谈霏屑玉。\n主人名阁意寓言，不饮俗客只饮仙。\n眼前具足吞云梦，气象豁达无颇偏。\n一时价高洛阳纸，迭唱更酬萃朱紫。\n好风吹月入酒巵，志气飘逸神爽飞。\n悠然清兴正未艾，晨光峰头忽熹微。",
        "dynasty": "宋",
        "collection_info": null
    },
    {
        "uuid": "662fab92021cfde38856780fb4e0078c",
        "title": "和倪尚书生祠",
        "author": "赵希逢",
        "content": "风流醖藉绝绚都，炼得身形似鹤癯。\n要为阎闾伸鬰抑，促教松菊就荒芜。\n贪残安得市中虎，恩爱由遗屋上乌。\n不识在朝共尔位，用心皆似若人无。",
        "dynasty": "宋",
        "collection_info": null
    },
    {
        "uuid": "7e61ca7231fad9e60c27fa04ede2261e",
        "title": "和感应王祠",
        "author": "赵希逢",
        "content": "无端治世苦幽囚，千古空贻善类羞。\n格是爱君身敢恤，势须苦口疾方瘳。\n明祠傥鉴长非罪，异日焉知广不侯。\n一片忠肝明白甚，可怜无计彻凝旒。",
        "dynasty": "宋",
        "collection_info": null
    },
    {
        "uuid": "6cd2feb65af7fbb2a09cd88e7276ebc9",
        "title": "和题富沙庙",
        "author": "赵希逢",
        "content": "瞬息鳞鳞万瓦空，伊谁叱驭半空中。\n鬰攸饮气收残焰，群祀甘心处下风。\n坤转干旋神有□，离居坎上水无功。\n乞灵何日趋祠下，借助青霄作凤冲。",
        "dynasty": "宋",
        "collection_info": null
    },
    {
        "uuid": "ace9b8d7d310d162e272aff20d2bd4f5",
        "title": "和题泽民庙",
        "author": "赵希逢",
        "content": "落霞晴云淡白黎，何人清梦遶山溪。\n邯郸枕上占炊黍，审雨堂中慰望霓。\n血食不随今古变，洪休直与国家齐。\n乞灵仆仆纷行客，得意都忘筌与蹄。",
        "dynasty": "宋",
        "collection_info": null
    },
    {
        "uuid": "3cdadb647865c2aeea2e57fe12b1c091",
        "title": "和祷富沙",
        "author": "赵希逢",
        "content": "也知铜玉宁无璞，自是蒙金合以沙。\n俛首何辜联盗械，脱身无路觅仙槎。\n怀珍空自经三献，受用何尝得五车。\n事业万分浑杳一，可怜早已髮生华。",
        "dynasty": "宋",
        "collection_info": null
    },
    {
        "uuid": "37b5ff5ef529a04ccf51db84c3843816",
        "title": "和采石",
        "author": "赵希逢",
        "content": "平生李白几诗歌，传载存亡事不讹。\n捉月浪传何所据，欲将遗恨比湘娥。",
        "dynasty": "宋",
        "collection_info": null
    },
    {
        "uuid": "60c7ec610ecc04208ac5f6b75e7ddc82",
        "title": "和新市杂咏  其一",
        "author": "赵希逢",
        "content": "落日看看宿暮鸦，谯楼画角动梅花。\n今宵酒兴知何处，隠隠歌声不一家。",
        "dynasty": "宋",
        "collection_info": null
    },
    {
        "uuid": "5fecd70e0a775a2753c881bf0cc0256a",
        "title": "和新市杂咏  其二",
        "author": "赵希逢",
        "content": "拚醉秦楼头强扶，樽空还更问当垆。\n兴阑梦觉明朝路，山色烟中半有无。",
        "dynasty": "宋",
        "collection_info": null
    },
    {
        "uuid": "8e1894f0edf3fc92042b46a111a63aaf",
        "title": "和新市杂咏  其三",
        "author": "赵希逢",
        "content": "醉来援笔壁飞鸦，他日还能罩碧纱。\n却喜樽前低笑道，长安何处没闲花。",
        "dynasty": "宋",
        "collection_info": null
    },
    {
        "uuid": "6d3b07f399761b7e8d6fef1b84e06376",
        "title": "和新市杂咏  其四",
        "author": "赵希逢",
        "content": "杯行火急正相催，一醉难酬一笑开。\n夜静酒阑清不奈，好风吹月入樽来。",
        "dynasty": "宋",
        "collection_info": null
    },
    {
        "uuid": "f7161332f53d301363490b3519de7703",
        "title": "和新市杂咏  其五",
        "author": "赵希逢",
        "content": "相逢逆旅若为亲，一掬乡心满面尘。\n忽听瑶台歌四起，顿令欢意可回嗔。",
        "dynasty": "宋",
        "collection_info": null
    },
    {
        "uuid": "26b13225c29d7b0eed3defeb57dffdc5",
        "title": "和新市杂咏  其六",
        "author": "赵希逢",
        "content": "婥约精神解语花，娥娥不受点云遮。\n相看醉后还能醒，驱遣睡魔那用茶。",
        "dynasty": "宋",
        "collection_info": null
    },
    {
        "uuid": "4e7f27eb2f23caf9c9e7d40fac31ce2d",
        "title": "和新市杂咏  其七",
        "author": "赵希逢",
        "content": "歌声娇带晓鶑啼，何处糟糠更有妻。\n脉脉寸心和酒闷，明朝还恐两东西。",
        "dynasty": "宋",
        "collection_info": null
    },
    {
        "uuid": "7126402432beff0e7ed662d3d061f214",
        "title": "和新市杂咏  其八",
        "author": "赵希逢",
        "content": "新诗曾寄紫云娘，异日相逢尚未忘。\n料想怱怱恨离别，愁肠万缕繫垂杨。",
        "dynasty": "宋",
        "collection_info": null
    },
    {
        "uuid": "07af17c2d0c8e5d68c24b7406f59ef86",
        "title": "和新市杂咏  其九",
        "author": "赵希逢",
        "content": "离愁别恨满沧洲，匹马匆匆去莫留。\n山尽回头人不见，齐云何日贮高楼。",
        "dynasty": "宋",
        "collection_info": null
    },
    {
        "uuid": "1b403141e04c3aa4dae927caec6012d4",
        "title": "和新市杂咏  其一○",
        "author": "赵希逢",
        "content": "絃管楼台十万家，暮云落日映残霞。\n可曾一夜不携酒，占断四时长是花。",
        "dynasty": "宋",
        "collection_info": null
    },
    {
        "uuid": "e231e4ed7186d713ace8cd49f2f97b30",
        "title": "和三衢道中",
        "author": "赵希逢",
        "content": "飘飘兴动酒家帘，身世都拚醉大千。\n愁逐梦魂回夜半，思随诗句到天边。\n再兴炎祚诸公力，一线桐江万古贤。\n何日洗心来伴此，不须别办买山钱。",
        "dynasty": "宋",
        "collection_info": null
    },
    {
        "uuid": "9e01f90857f7bc11841f28cfe157ada2",
        "title": "和寿昌道中",
        "author": "赵希逢",
        "content": "债甘偿道路，脚惯踏江村。\n蓦地心生愧，何人日掩门。\n安贫居陋巷，无事对清樽。\n我亦动思静，此怀与谁论。",
        "dynasty": "宋",
        "collection_info": null
    },
    {
        "uuid": "5d23222d5a31f0c8bc9020840a299748",
        "title": "和当涂道中",
        "author": "赵希逢",
        "content": "至今修竹下，陈迹忆山阴。\n去去人如水，行行杖挂金。\n柳丝偏惹恨，禽语更关心。\n对景愁千斛，无言酒懒斟。",
        "dynasty": "宋",
        "collection_info": null
    },
    {
        "uuid": "8425166b44f17d274ab6dd1318d0d7bc",
        "title": "和平政桥",
        "author": "赵希逢",
        "content": "潮之距京数千里，长短邮亭几屈指。\n脚踏富沙路恰分，山傍云飞峰乱起。\n低头万里瞰长江，如羊很石争跳梁。\n篙师骈首帽裹黄，舟行如飞电掣光。\n褰裳浅不比涉洧，舍安就危岂得计。\n何人鞭石压涛惊，巨川不假舟楫济。\n俶谋计直凡几缗，千柱津梁谈笑成。\n遂令深谷化平陆，飞翚直上凌空青。\n行尽吴头并楚尾，多少风光经眼底。\n胜绝未有如此桥，虹光映水洞表裏。\n春来雨涨添洪波，波底森森剑戟罗。\n群鱼拨剌惯砰磕，跃水欲作龙腾梭。\n未寒石捲浪花雪，清晓日浴金盘赤。\n更如鏖战万鼓鸣，俯观颜容变行客。\n人间无限事不平，吞恨饮气那能名。\n谁能似此翻长舌，日夜怒号如诉声。",
        "dynasty": "宋",
        "collection_info": null
    },
    {
        "uuid": "6c9b4b83518e8be4b21345bd22b658cc",
        "title": "和题易村",
        "author": "赵希逢",
        "content": "路入萦纡半里村，忆达清兴起山阴。\n对床喜有人如玉，寄远何劳书抵金。\n万壑凉风生骑气，一天离恨更蛩吟。\n丈夫对景休儿女，慷慨相期一片心。",
        "dynasty": "宋",
        "collection_info": null
    },
    {
        "uuid": "8cc8df14fa3a0501474f8b829b067b4c",
        "title": "和小圃",
        "author": "赵希逢",
        "content": "渊明从日涉，董子不窥园。\n行乐从吾好，安恬亦性根。\n我今勤抱瓮，花发应开樽。\n安得恢余地，群珍剩阐坤。",
        "dynasty": "宋",
        "collection_info": null
    },
    {
        "uuid": "aa143b5721eac76f7ad573056bada992",
        "title": "和巫山",
        "author": "赵希逢",
        "content": "奇峰六六插寒江，作赋何人语悖常。\n誉木从旁犹见斥，楚王应有愧于唐。",
        "dynasty": "宋",
        "collection_info": null
    },
    {
        "uuid": "77d6c012a20d60f831aff7ce9067bf45",
        "title": "和山水吟",
        "author": "赵希逢",
        "content": "七闽佳山水，秀气鬰苍苍。\n钟而为人物，事业亦叵量。\n我生古瀛州，地匪中州丑。\n虽然得文公，木舌而金口。\n自惟禀受不坚申，安得玉骨秋水神。\n几番分欲躬樵苏，手足况有禹偏枯。\n禹犹尽力导河洛，功业何啻等山岳。\n予惟食粟类曹交，所至于人成落落。\n勿谓广之东，安得万人雄。\n地本不爱宝，赋予由来公。\n闽广虽异地，人物差可拟。\n尔来擢伦魁，亦復有人耳。\n声价压天下，争覩如星凰。\n泰山一毫芒，更有万丈长。",
        "dynasty": "宋",
        "collection_info": null
    },
    {
        "uuid": "720759367660bad9f195c8bab3feb386",
        "title": "和宁川冷渡",
        "author": "赵希逢",
        "content": "解鞍饱有山林兴，入耳都无市井声。\n一榻萧然谁是伴，琴樽相对太清生。",
        "dynasty": "宋",
        "collection_info": null
    },
    {
        "uuid": "710e29c04e65f59a37da036eeb4f29f4",
        "title": "和江涛",
        "author": "赵希逢",
        "content": "奔腾势力作弓䟫，夜半声如万鼓轰。\n因想千人挥笔阵，斫营怒气更峥嵘。",
        "dynasty": "宋",
        "collection_info": null
    },
    {
        "uuid": "298536b4105c1805ddaef85d3f028039",
        "title": "和月岩",
        "author": "赵希逢",
        "content": "涵虚一境绝人烟，挂星贯月栖羽仙。\n移来海上三岛地，唤作人间几洞天。\n追游有客骖鸾凤，满座清光延兔蟾。\n举头耿耿照不寐，料想无人醉欲眠。",
        "dynasty": "宋",
        "collection_info": null
    },
    {
        "uuid": "fa99790f4e1969ff54bf6294c8c1f05d",
        "title": "和早春水西",
        "author": "赵希逢",
        "content": "车尘曀曀惯东西，因览江山得胜奇。\n休嘆劳生空辙迹，未留勋业也留诗。",
        "dynasty": "宋",
        "collection_info": null
    },
    {
        "uuid": "9cdc36f6c0bed71b5b2f97c7d475de8c",
        "title": "和花村  其一",
        "author": "赵希逢",
        "content": "格是而今老有余，行行真欠瘦筇扶。\n不将心絮随风起，一恁闲花有似无。",
        "dynasty": "宋",
        "collection_info": null
    },
    {
        "uuid": "960833921105ff6a868734f98986512f",
        "title": "和花村  其二",
        "author": "赵希逢",
        "content": "路入前村认杏花，门前水积半溪沙。\n风流髣髴朱陈俗，白酒黄鷄姓两家。",
        "dynasty": "宋",
        "collection_info": null
    },
    {
        "uuid": "6449589e3aeb3012f40b9426b57dd6b0",
        "title": "和早春梅山",
        "author": "赵希逢",
        "content": "昨夜何人雪裏归，岭头折得去年枝。\n莫将寒暖分南北，直为春光剖破篱。",
        "dynasty": "宋",
        "collection_info": null
    },
    {
        "uuid": "82e9c4316014ad96c045c2ad37994863",
        "title": "和岩桂",
        "author": "赵希逢",
        "content": "嫦娥羞涩隠闺房，曾记当年窃药囊。\n奔入月中知几载，却于秋后喷幽房。\n枝头遗落兼金屑，坐上浓熏沉水香。\n恍惚蟾宫身屡到，似犹相隔一门墙。",
        "dynasty": "宋",
        "collection_info": null
    },
    {
        "uuid": "29b620cf1b43a70359f6a086c4729e30",
        "title": "和岩桂落英",
        "author": "赵希逢",
        "content": "沉麝为肌蜡剪英，九霄递馥到寰瀛。\n徘徊忍离花边去，彷佛如从月窟行。\n残蘂尚堪燃古鼎，清芬真可濯尘缨。\n纷纷落尽盈杯勺，堪笑承糟空捧罂。",
        "dynasty": "宋",
        "collection_info": null
    },
    {
        "uuid": "a8060364de198db02ed3bc7608b8bf4e",
        "title": "和野菜吟",
        "author": "赵希逢",
        "content": "人生何用广田宅，忧怀千岁不满百。\n饥来粝饭荐苜蓿，不必脍鲤更炮鳖。\n何人日流饿虎涎，望望一饱蚁慕羶。\n岂知山林一天性，悠然野兴浩无边。\n冬菁春韭总甘美，入口寒泉生颊齿。\n鼎烹虽不罗八珍，盘餐尽定供百指。\n不妨寂寞类首阳，免得市声入耳忙。\n蕨薇风味千载下，发以姜橙苏蔱香。\n洗教瓦鼎光如镜，自拾樵薪归野径。\n兴来小摘烝復湘，不用玉纤巧饾饤。",
        "dynasty": "宋",
        "collection_info": null
    },
    {
        "uuid": "eafd5ba872c79cd3afc8bc34e14bc27c",
        "title": "和春闺落花",
        "author": "赵希逢",
        "content": "片片臙脂缬地毛，对花醉脸上红潮。\n樽前笑指人人看，好与香腮一样娇。",
        "dynasty": "宋",
        "collection_info": null
    },
    {
        "uuid": "5070ceee4e8ae845f309a832e25786f6",
        "title": "和买盆池莲",
        "author": "赵希逢",
        "content": "终日欢陪解语莲，浮花欲比价相千。\n不须更买盆池景，寂寞无言涴眼前。",
        "dynasty": "宋",
        "collection_info": null
    },
    {
        "uuid": "a4dddf7615bf9e09ed050f32f87d9770",
        "title": "和春闺带花",
        "author": "赵希逢",
        "content": "帘捲黄昏月似眉，瘦梅淡月两相宜。\n樽前况有人如玉，鬓畔疑横竹外枝。",
        "dynasty": "宋",
        "collection_info": null
    },
    {
        "uuid": "9118a7ebe3e6bd21f82ca5ba3c0389d3",
        "title": "和舍后植花竹",
        "author": "赵希逢",
        "content": "东西地袤里千余，三径环栽松大夫。\n竹比渭川知几亩，梅移庾岭可千株。\n清欢不减巴丘橘，胜境如悬费氏壶。\n况欲万间恢广厦，莫须更有空闲无。",
        "dynasty": "宋",
        "collection_info": null
    },
    {
        "uuid": "533b048109ae9f8f9d52f6b51206710b",
        "title": "和百舌",
        "author": "赵希逢",
        "content": "四序循环机不息，百花独梅先占得。\n纷纷红紫未动头，飞蝶游蜂圣得识。\n数声啼破枝头春，来从何处绿杨阴。\n黄鹂钳口燕无语，是甚娇声敢啭禽。\n梨花院落如飞雪，百样间关调巧舌。\n工兼众语媚韶华，一部笙簧长按节。\n东君拂袖赏音稀，寂寞无言蒿下飞。\n一春滕口说底事，徒尔贻笑诸羽衣。\n人生可以直则直，万言万当岂如默。\n三年不鸣忽一鸣，惊动东西与南北。",
        "dynasty": "宋",
        "collection_info": null
    },
    {
        "uuid": "6e4e0ceabacb867335823ebfe7bef5bc",
        "title": "和流萤",
        "author": "赵希逢",
        "content": "林塘腐草化为萤，星散飞来暗復明。\n拾向书窗辉眼目，当将檠火对南城。",
        "dynasty": "宋",
        "collection_info": null
    },
    {
        "uuid": "01ddfd31fb65dd04508643556bdb4920",
        "title": "和苦蚊",
        "author": "赵希逢",
        "content": "入夜声不绝，朝来还迹灭。\n身絮巧粘肤，觜针微点铁。",
        "dynasty": "宋",
        "collection_info": null
    },
    {
        "uuid": "c040e7fd01731ec6adadfb60cd74b5b0",
        "title": "和雪狮儿",
        "author": "赵希逢",
        "content": "雪狮塑出对琼巵，玉笋纤纤露手儿。\n掩口樽前还笑我，指头皴破作霜皮。",
        "dynasty": "宋",
        "collection_info": null
    },
    {
        "uuid": "b4d161f2541ba701e52aade6d1ae3ed4",
        "title": "和水禽",
        "author": "赵希逢",
        "content": "一水微茫天尽头，淡烟疎雨暗沧洲。\n白鸥远远随潮上，隠映寒芦两岸秋。",
        "dynasty": "宋",
        "collection_info": null
    },
    {
        "uuid": "43470f507aca107170e9d6ab7639c69f",
        "title": "和河鲀",
        "author": "赵希逢",
        "content": "杨花飞处贱鱼虾，蕨已抽拳韭迸芽。\n此日河鲀真剑腹，生风谷虎浪磨牙。\n品题不在八珍数，甘美从今众口夸。\n一死分明非为国，罪诚由己不关他。",
        "dynasty": "宋",
        "collection_info": null
    },
    {
        "uuid": "60aa856e6158f2aa7365baa209050420",
        "title": "和群鸥",
        "author": "赵希逢",
        "content": "素衣缟服道家流，羽化江湖作白鸥。\n清节夷齐无以过，可怜不解饿沧洲。",
        "dynasty": "宋",
        "collection_info": null
    },
    {
        "uuid": "4d826c61078863d6213d97f0deb5b2f8",
        "title": "和暮秋闻鴈有怀  其一",
        "author": "赵希逢",
        "content": "数声鴈送故乡愁，唤起沧江万顷秋。\n料想日寒风色惨，可堪寂寞冷沙洲。",
        "dynasty": "宋",
        "collection_info": null
    },
    {
        "uuid": "2490675cbfd36bb2237244a67f4151e2",
        "title": "和暮秋闻鴈有怀  其二",
        "author": "赵希逢",
        "content": "有腹夫谁肯贮愁，笑他宋玉浪悲秋。\n征鸿纵使声多恨，怎得无声过小楼。",
        "dynasty": "宋",
        "collection_info": null
    },
    {
        "uuid": "11d9b7a2db53d6e0e4a5cf878e93f9be",
        "title": "和钓鰲行",
        "author": "赵希逢",
        "content": "坎蛙难语江湖阔，百十为群声乱聒。\n细听不作惊人鸣，阁阁终宵口欲血。\n有时鼓腹怒眼狞，水痕微触心胆惊。\n居污可笑妄尊大，盖亦未之覩海鲸。\n巨鰲又非海鲸比，鬐鬛刺天鳞耀绮。\n首冠灵山负蓬莱，定非区区蜗可饵。\n逆风出没踪迹神，气吐云雾迷昏昏。\n翻涛振浪力赑屃，涵泳焉知皆圣恩。\n何人独号文章伯，巷北巷南嗟迫窄。\n翻身跳上昆崙山，沼视具区杯雷泽。\n兴来拨棹逝中流，风月输他第一筹。\n不学严陵闲钓濑，也笑范蠡空扁舟。\n自是天上神仙客，所至鱼龙先失色。\n丝纶百尺掌握中，放荡沧波走趠舶。\n垂纶直待鰲口开，剖开鰲腹声如雷。\n先将鰲头献天子，其余一手擎归来。",
        "dynasty": "宋",
        "collection_info": null
    },
    {
        "uuid": "13312cdfb6c6a596928209e5ac5fa7a6",
        "title": "和𥏐斋",
        "author": "赵希逢",
        "content": "斗窗甘隠几，幅障莫垂缣。\n摇扇风盈室，停杯月碍檐。\n居然身坐甑，俨若轿垂帘。\n睡许蚊蟁伴，客难燕雀兼。",
        "dynasty": "宋",
        "collection_info": null
    },
    {
        "uuid": "7507997cc9600775ea620248c48d901d",
        "title": "和𥏐斋杂咏",
        "author": "赵希逢",
        "content": "急风狂雨三月头，门前一水涨清流。\n几回送客沧江上，愁逐乱红飞远洲。",
        "dynasty": "宋",
        "collection_info": null
    },
    {
        "uuid": "3cff878f9e0d2878e69e4bfeadd8eea9",
        "title": "和幽居  其一",
        "author": "赵希逢",
        "content": "不用堆钱更买山，群峰前后翠遮阑。\n玻璃千顷清无滓，星月一天光动寒。\n得趣吟成千首易，逃空降服寸心难。\n梦魂胜境飞难到，只把翠微诗细看。",
        "dynasty": "宋",
        "collection_info": null
    },
    {
        "uuid": "2d41699dd8ffc9603be461df22c96334",
        "title": "和幽居  其二",
        "author": "赵希逢",
        "content": "不因搜句不曾忙，尽日柴门闭短墙。\n寄傲北窗闲着眼，任他书卷展风床。",
        "dynasty": "宋",
        "collection_info": null
    },
    {
        "uuid": "17c33f6fc2743bd8fccee7cefdbdb128",
        "title": "和幽居  其三",
        "author": "赵希逢",
        "content": "云锁烟封山几重，翠微深处夕阳红。\n径迂杨柳低迷路，木古藤萝密蔽空。\n枕漱有泉兼有石，衣披和月也和风。\n落花时或随流水，恍惚桃源陌与通。",
        "dynasty": "宋",
        "collection_info": null
    },
    {
        "uuid": "4b1bc46caea370edb8ca4f60347b94b6",
        "title": "和幽居  其四",
        "author": "赵希逢",
        "content": "谢他逋客请回车，曳鈎清溪尽可渔。\n一饱何思更何虑，四时无欠亦无余。\n鸥闲与我两相似，鸠拙于人百不如。\n金马玉堂梦难到，凄凉分已爱吾庐。",
        "dynasty": "宋",
        "collection_info": null
    },
    {
        "uuid": "ef36e48b43978544ece437fd8ce730e8",
        "title": "和清富楼  其一",
        "author": "赵希逢",
        "content": "禅味曾参老释昙，混融万象就中观。\n眼前风月随时幻，胸次干坤别样宽。\n自是临流清可赋，不成无酒白相看。\n碧潭秋月唯堪比，光莹吾心一片寒。",
        "dynasty": "宋",
        "collection_info": null
    },
    {
        "uuid": "1fcd2411006679bbd4fbf5de7beb429b",
        "title": "和清富楼  其二",
        "author": "赵希逢",
        "content": "对景谁能不赋诗，凭高着眼到幽微。\n下临无地仙三岛，水远兼天山四围。\n岂但追陪闲着句，更应珍重为留衣。\n北山他日移文去，蕙帐无人月满扉。",
        "dynasty": "宋",
        "collection_info": null
    },
    {
        "uuid": "ed4dd2fe3e7f4f1b10663a0585702831",
        "title": "和田家  其一",
        "author": "赵希逢",
        "content": "门外无人水满池，独□一犬护门帏。\n蓦然踊跃闻声喜，翁媪犁锄带月归。",
        "dynasty": "宋",
        "collection_info": null
    },
    {
        "uuid": "41ad0e9e48ad4157dd4c7242e83414f7",
        "title": "和田家  其二",
        "author": "赵希逢",
        "content": "笠蓑懒把一身包，沾体何曾怕雨浇。\n待得年丰饶一饱，大家买酒醉溪桥。",
        "dynasty": "宋",
        "collection_info": null
    },
    {
        "uuid": "77d67066f6a3ead615e1d3e02808eb78",
        "title": "和田家  其三",
        "author": "赵希逢",
        "content": "挛耳蓬□色似烧，晚山归负错薪翘。\n逢人犹作娇羞态，无力轻将手托腰。",
        "dynasty": "宋",
        "collection_info": null
    },
    {
        "uuid": "10a6658d413b33aa563d7e7a750adca9",
        "title": "和田家  其四",
        "author": "赵希逢",
        "content": "茅舍围围护刺笆，寂寥无处着纷挐。\n斜阳急趁牛羊下，社酒招邀三两家。",
        "dynasty": "宋",
        "collection_info": null
    },
    {
        "uuid": "3d1dd14c5c37bf2d1cf694b995dd7971",
        "title": "和田家  其五",
        "author": "赵希逢",
        "content": "布衫裁就短平腰，两两三三步小桥。\n粗态撩人在何处，山花鬓畔露村娇。",
        "dynasty": "宋",
        "collection_info": null
    },
    {
        "uuid": "e86ca20e892307f96a2a108dcd7ed256",
        "title": "和田家  其六",
        "author": "赵希逢",
        "content": "豪门方夺吏还催，打户搥门陆续来。\n力弊筋驽不入腹，愁肠料得日千回。",
        "dynasty": "宋",
        "collection_info": null
    },
    {
        "uuid": "9ed0f203a6305f37ecc7b8643551e4cc",
        "title": "和田家  其七",
        "author": "赵希逢",
        "content": "赢粮破晓自薪樵，有米无柴着甚烧。\n更有一般欠区处，淡餐粝饭鼎中焦。",
        "dynasty": "宋",
        "collection_info": null
    },
    {
        "uuid": "a1d50300cb2d358657a916e158afdce3",
        "title": "和田家  其八",
        "author": "赵希逢",
        "content": "秋深场圃已登禾，窗下寒机暂释梭。\n积贮不教如栉比，索逋门外苦多多。",
        "dynasty": "宋",
        "collection_info": null
    },
    {
        "uuid": "2e0dbe3934088b0dfa75dbf478b80fd4",
        "title": "和池亭即事",
        "author": "赵希逢",
        "content": "邂逅那堪皆我辈，一觞一咏觉情深。\n浮荣槐枕半炊梦，清兴竹林千古心。\n风涨晴空飞絮急，雨滋冷砌任苔侵。\n池亭小立便幽寂，时听清泉戛玉音。",
        "dynasty": "宋",
        "collection_info": null
    },
    {
        "uuid": "76efe8a88e9f3ba3ff18ff5c00b94c40",
        "title": "和山居",
        "author": "赵希逢",
        "content": "峨云羞杀鵔鸃冠，半掩山扉日不关。\n林下一般安分好，人生万事转头间。\n忘机禽鸟傍人语，入暮牛羊带日还。\n多少江山足诗料，一簑更好伴鸥闲。",
        "dynasty": "宋",
        "collection_info": null
    },
    {
        "uuid": "ab38b5b022a342633693d8d232049d98",
        "title": "和村居",
        "author": "赵希逢",
        "content": "卜筑便幽僻，相逢喜客嘉。\n充庖锄野笋，饤坐拗山花。\n竹列阶前戟，山排门外衙。\n夜深谁是伴，风月两三家。",
        "dynasty": "宋",
        "collection_info": null
    },
    {
        "uuid": "b57757c8b864adfd28d464ad1d55bf24",
        "title": "和题溪庄",
        "author": "赵希逢",
        "content": "遥望秋韆露短墙，垂垂杨柳拂西庄。\n涨天无处着飞絮，过雨残红惊褪粧。\n禁火寒庖成辟谷，耐饥醉腹喜如囊。\n人生能有几寒食，回首东风梦一场。",
        "dynasty": "宋",
        "collection_info": null
    },
    {
        "uuid": "3f7fbb37e6a48956ae41733190671f6b",
        "title": "和南浦水阁",
        "author": "赵希逢",
        "content": "受风蓬鬓三千丈，何日金钗十二行。\n逆旅相逢成白眼，可怜空学捧心粧。",
        "dynasty": "宋",
        "collection_info": null
    },
    {
        "uuid": "1d63ec2ce4043a8c8f1b8039945b32b3",
        "title": "和南剑水阁",
        "author": "赵希逢",
        "content": "莫把铅刀比莫邪，匣藏文采锁烟霞。\n可怜建水踪犹梗，因忆洛阳酒与花。\n寸念空劳驰北阙，真经早合诵南华。\n几回魂断云山外，一掬乡心未到家。",
        "dynasty": "宋",
        "collection_info": null
    },
    {
        "uuid": "2fdde6b9a4386ce4ef833c07c9393a8f",
        "title": "和临清阁",
        "author": "赵希逢",
        "content": "蔬羹相对泼油葱，无事依僧万虑空。\n强拾放心看语录，肯将老眼犯尘红。\n本来无物台非镜，会得何心幡动风。\n料想临清高阁上，超然不与俗人同。",
        "dynasty": "宋",
        "collection_info": null
    },
    {
        "uuid": "54e6d77a7827c1de5513a1409f54ae38",
        "title": "和早春酒家",
        "author": "赵希逢",
        "content": "丰姿越女更吴姬，一笑能令酒力微。\n步月归来浑未醉，家人疑自剡溪归。",
        "dynasty": "宋",
        "collection_info": null
    },
    {
        "uuid": "ebf885d3515ff7986504367b7e7ee717",
        "title": "和岁寒三友亭",
        "author": "赵希逢",
        "content": "春来到处富群英，浮浪应无实副名。\n独有岁寒三冷友，凌霜傲雪伴诗盟。",
        "dynasty": "宋",
        "collection_info": null
    },
    {
        "uuid": "3bce309c6cad3e583444845e51871e30",
        "title": "和春闺杂咏",
        "author": "赵希逢",
        "content": "春溪买得柳穿鱼，酒兴飘飘生室庐。\n试问斗藏能有几，想应不似步兵厨。",
        "dynasty": "宋",
        "collection_info": null
    },
    {
        "uuid": "760a485a52cffe1fc9c112c2f72aa969",
        "title": "和早春层楼",
        "author": "赵希逢",
        "content": "谁架齐云百尺楼，舞衫歌扇贮风流。\n可怜脚力衰多矣，身未上时心已愁。",
        "dynasty": "宋",
        "collection_info": null
    },
    {
        "uuid": "a84248d870de415e0c451b33e58227bd",
        "title": "和借景楼",
        "author": "赵希逢",
        "content": "静夜延孤月，清觞酌九霞。\n歌声传皓齿，悲思类鸣笳。\n窃听酤楼管，真成献佛花。\n无端恼狂客，酒兴满天涯。",
        "dynasty": "宋",
        "collection_info": null
    },
    {
        "uuid": "8d1fddbdfcc6f623c3bfb34429f0a0a7",
        "title": "和双桂堂",
        "author": "赵希逢",
        "content": "排云直上叫天门，路入蟾宫不问人。\n缥缈飞梯高着步，广寒有殿四无邻。\n天香飘泛非凡境，仙桂栽培今几春。\n拟欲和根都拔取，有辞还恐到严宸。",
        "dynasty": "宋",
        "collection_info": null
    },
    {
        "uuid": "a8c8e3bedf03631bbae02eacf8959ecc",
        "title": "和茅亭",
        "author": "赵希逢",
        "content": "独坐茅亭濯晚凉，檐前万影立篔筜。\n数声萧琴浑疑雨，细细吹来却有香。",
        "dynasty": "宋",
        "collection_info": null
    },
    {
        "uuid": "b5fad94fae10ec7b07d4e6df385234d4",
        "title": "和斗斋",
        "author": "赵希逢",
        "content": "笑他白足道人昙，准拟来同弥勒龛。\n悬肘不须夸印大，折腰归去傲窗南。\n久藏还喜有真一，就饮何妨说后三。\n萍实拾来相对剖，味甜疑是蜜中函。",
        "dynasty": "宋",
        "collection_info": null
    },
    {
        "uuid": "b633b1ad29365325062cf5a290ff8b8d",
        "title": "和南浦客邸",
        "author": "赵希逢",
        "content": "路滑山边石，滩浑水底沙。\n晓风动银烛，夜漏滴檐花。\n身伴灯为客，心随梦到家。\n顽云痴未散，合唤阿香车。",
        "dynasty": "宋",
        "collection_info": null
    },
    {
        "uuid": "07ed41501962bebd6f7db311e4145300",
        "title": "和蛾眉亭",
        "author": "赵希逢",
        "content": "两山相挟作眉弯，不似横云照眼寒。\n料想当年余半额，至今留得与人看。",
        "dynasty": "宋",
        "collection_info": null
    },
    {
        "uuid": "228aa2092668e97d87829af33b36045f",
        "title": "和题丹青阁  其一",
        "author": "赵希逢",
        "content": "落日残霞映绮疎，群山横翠壮规模。\n登临那更添风月，唤作凌烟阁内图。",
        "dynasty": "宋",
        "collection_info": null
    },
    {
        "uuid": "1e420ff1a750b69d4e0074db614377ed",
        "title": "和题丹青阁  其二",
        "author": "赵希逢",
        "content": "回合江流作梦环，谁将杰阁幻人寰。\n身腾寒碧临无池，目断空青送远山。\n渔笛一声苹蓼末，烟帆几片水云间。\n求田问舍非吾事，高卧何人似我闲。",
        "dynasty": "宋",
        "collection_info": null
    },
    {
        "uuid": "0601ba13c244c0cfff867cf50b831fb0",
        "title": "和再还建上旧店",
        "author": "赵希逢",
        "content": "枉将荆棘满园栽，不放阳和一点回。\n何事成阴种桃李，相逢一笑看春来。",
        "dynasty": "宋",
        "collection_info": null
    },
    {
        "uuid": "c7976a8119dfd55223e9db3db195172b",
        "title": "和登楼晚望  其一",
        "author": "赵希逢",
        "content": "远山寒暮景，无事试登楼。\n泛渚鸥终日，书空鴈迎秋。\n朱帘高卷□，雨渡自横舟。\n望极到何许，水穷天尽头。",
        "dynasty": "宋",
        "collection_info": null
    },
    {
        "uuid": "ba11deea800217619091cfbd0490950a",
        "title": "和登楼晚望  其二",
        "author": "赵希逢",
        "content": "一带江流接太虚，危楼特地幻荒芜。\n移来瀛丈三山胜，画出潇湘八景图。\n何处归帆随倦鸟，满汀落日照晴鳬。\n须臾得月添佳致，万顷寒冰浸玉壶。",
        "dynasty": "宋",
        "collection_info": null
    },
    {
        "uuid": "24c26a2be2882f0b500c56323dfe1271",
        "title": "和九日溪楼远望",
        "author": "赵希逢",
        "content": "明时月与日俱阳，君子如何谪远方。\n青眼相看惟旧菊，白衣不至谩空觞。\n横秋过鴈书晴碧，薄暮屯云带夕黄。\n独倚危栏闲着句，惭无五字比韦郎。",
        "dynasty": "宋",
        "collection_info": null
    },
    {
        "uuid": "bfe640c8214b9cc3059fd9cb6242d994",
        "title": "和晚醉金楼",
        "author": "赵希逢",
        "content": "少年曾客帝王州，醉倒不知何处楼。\n厌饮清欢成逐夜，时邀明月入帘鈎。",
        "dynasty": "宋",
        "collection_info": null
    },
    {
        "uuid": "2dac017c4151024b9045d12a16182fae",
        "title": "和题莲花壁间",
        "author": "赵希逢",
        "content": "乱云翠拥千层盖，拳落时听雨打声。\n长笛隔江吹晚霁，水光月色两分明。",
        "dynasty": "宋",
        "collection_info": null
    },
    {
        "uuid": "6d0bb9ce19f0bb2e4272f877315b9913",
        "title": "和别馆即事",
        "author": "赵希逢",
        "content": "溪摇日色远生光，飞絮随风上下狂。\n缬间群花连野发，锦添稚笋满林香。\n斜阳落尽千山晚，带月归来一苇航。\n老矣追懽非我事，效颦子美访黄娘。",
        "dynasty": "宋",
        "collection_info": null
    },
    {
        "uuid": "6251cb63126ff93790c5c18ce326940e",
        "title": "和阅明妃传  其一",
        "author": "赵希逢",
        "content": "安边良将不收功，公主如何嫁犬戎。\n若使外孙知大父，单于不自杀其翁。",
        "dynasty": "宋",
        "collection_info": null
    },
    {
        "uuid": "7b820890aa5e33fe47a4d4789feaefb1",
        "title": "和阅明妃传  其二",
        "author": "赵希逢",
        "content": "青冢今成土一堆，娇容埋玉恨难开。\n无端当日毛延寿，轻把毫端巧作媒。",
        "dynasty": "宋",
        "collection_info": null
    },
    {
        "uuid": "7b719a125237ab7703ca23ca53196338",
        "title": "和读史",
        "author": "赵希逢",
        "content": "作史先须正论持，是非便把圣经稽。\n兄诛直笔周公弟，母出声言孔伋妻。\n恶戒欺君书指鹿，报嘉食客载鸣鸡。\n至今左右严官守，谁復将桐戏剪圭。",
        "dynasty": "宋",
        "collection_info": null
    },
    {
        "uuid": "064ce19535c140354455017570821d92",
        "title": "和读汉史",
        "author": "赵希逢",
        "content": "丈夫一死谁能惜，直把微躯脱汉王。\n不学贪生求富贵，族夷身戮恨尤长。",
        "dynasty": "宋",
        "collection_info": null
    },
    {
        "uuid": "f31b423bac6adbf22b8a41a478e03bac",
        "title": "和读苏武李陵司马迁传  其一",
        "author": "赵希逢",
        "content": "不爱其身过易于，尽判一死外无余。\n麒麟阁上没公议，却把芳名最后书。",
        "dynasty": "宋",
        "collection_info": null
    },
    {
        "uuid": "78df53cf24fbb200911fc064e252f462",
        "title": "和读苏武李陵司马迁传  其二",
        "author": "赵希逢",
        "content": "携手河梁一别归，衷情尽寄五言诗。\n故人妻子存乎否，因甚诗中无片辞。",
        "dynasty": "宋",
        "collection_info": null
    },
    {
        "uuid": "40dc8017456f556c5e9103a7998a4e38",
        "title": "和读张子房传  其一",
        "author": "赵希逢",
        "content": "三杰留侯不敢名，肯随走狗例鬺烹。\n眼中早已无高粉，子击何尝有吕生。",
        "dynasty": "宋",
        "collection_info": null
    },
    {
        "uuid": "6f79a60ba11f70c8cecd311624ceab5b",
        "title": "和读张子房传  其二",
        "author": "赵希逢",
        "content": "当年罝兔视亡秦，一击之余果莫寻。\n堪笑乘舆森万骑，也无一个眼开人。",
        "dynasty": "宋",
        "collection_info": null
    },
    {
        "uuid": "f66c6706ffbb2112c69c52f2ff51db7a",
        "title": "和夜读离骚",
        "author": "赵希逢",
        "content": "孤忠烈日与秋霜，千古英魂在水央。\n掩卷长吁悲往事，挑灯痛饮坐寒窗。\n始终与国当同戚，愤抑沉身亦近狂。\n狼跋等诗今可覆，怡然意味最深长。",
        "dynasty": "宋",
        "collection_info": null
    }
]