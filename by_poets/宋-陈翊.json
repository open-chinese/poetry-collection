[
    {
        "uuid": "93fc97779ab5e044b8f7ca2458b62561",
        "title": "甲申仲冬侍亲由行在所还毗陵舟泊村渚",
        "author": "陈翊",
        "content": "日暮成孤泊，栖迟得小安。\n雪融沙觜露，云拂雁翎寒。\n过橹冰痕薄，通村水汊宽。\n诗情如废井，剩觉起微澜。",
        "dynasty": "宋",
        "collection_info": null
    },
    {
        "uuid": "c57c9a19cfb8ca74bf4fd99745c5db27",
        "title": "晓行",
        "author": "陈翊",
        "content": "客梦正无凭，喧呼睡不能。\n月移篷背雪，人远岸头灯。\n樯影浮寒水，篙声碎断冰。\n狸奴浑未觉，余暖恋青绫。",
        "dynasty": "宋",
        "collection_info": null
    },
    {
        "uuid": "d01c16392acdaa469349ee4052325bd9",
        "title": "夜坐即事遣兴",
        "author": "陈翊",
        "content": "小阁暮云远，乱山黄叶稀。\n斗低天轴动，霜冷月魂飞。\n爱客樽常满，寻诗带减围。\n庭乌绕高树，游子亦思归。",
        "dynasty": "宋",
        "collection_info": null
    },
    {
        "uuid": "26c2959dafc92d5346143e9e815cf493",
        "title": "寒窗赋",
        "author": "陈翊",
        "content": "虚室玲珑别有天，晦明每被物情迁。\n几番黄叶送秋色，屡对青灯分夜烟。\n隙小风尖鸣淅沥，纸轻雪急响清圆。\n更阑人静疑无月，且与梅花借月眠。",
        "dynasty": "宋",
        "collection_info": null
    },
    {
        "uuid": "6394e56bb0e167ccd15ac84c2fa3a864",
        "title": "和元耘轩赋木蕖来字韵",
        "author": "陈翊",
        "content": "碧树笼秋池，锦帐迎风开。\n水光曳倒影，矮菊纷舆台。\n春风木芍药，是花岂云来。\n淡妆绝脂粉，独秀墙之隈。\n彷佛秦与虢，上马犹徘徊。\n持以赠美人，斜插乌云堆。",
        "dynasty": "宋",
        "collection_info": null
    },
    {
        "uuid": "4c1b4c65228578fb2bdcce7375a59576",
        "title": "短篷",
        "author": "陈翊",
        "content": "水屋入花屿，春山来画图。\n片帆齐远树，落日半平芜。\n风紧溪声急，桥危岸势孤。\n薄游无一事，幽鸟唤提壶。",
        "dynasty": "宋",
        "collection_info": null
    },
    {
        "uuid": "84ed696011871f759270c3eae98b7125",
        "title": "借榻竹庵",
        "author": "陈翊",
        "content": "短筇穿秋云，杳霭杂雨意。\n林梢响脱叶，虹影挟夕霁。\n安栖一枝禅，静寄三径地。\n青薜蟠弱龙，紫栗缩寒猬。\n游息屏百营，偃仰得佳睡。\n靖惟天地间，岁月脱如蜕。\n三彭伐一真，六凿纷小智。\n居然蜗战角，在处牛穿鼻。\n驱驰赤白丸，百年等儿戏。\n岂知闲中天，意到即超诣。\n灯光续佛照，石响清夜气。\n愿言住庵人，万事付衲被。\n食肉尸陀林，渠自有正味。\n但怀不退转，便到佛地位。\n请参诗中禅，一语当千倡。",
        "dynasty": "宋",
        "collection_info": null
    }
]