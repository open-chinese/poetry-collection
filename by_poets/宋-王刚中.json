[
    {
        "uuid": "556de6465652e347edb1ca2632da2b66",
        "title": "滩石八阵图行",
        "author": "王刚中",
        "content": "我生孔明后，相望九百载。\n我想孔明贤，巍然伊吕配。\n奇谋勇略夸雄师，大节英风盖当代。\n木牛流马何足言，八阵遗踪千古在。\n我行已度瞿唐门，长滩石垒差参分。\n洪纤高下尺寸等，犹有当年节制存。\n四头八尾触处首，敌衝中央两皆救。\n握奇如枢运无穷，七纵七擒仍敢攻。\n规模黄帝已垂文，后来得者惟将军。\n唐宗李靖拾遗意，乐舞旛表徒缤纷。\n长江之上石蟠结，江波汹涌石不灭。\n使君何事遽刬除，一夜风雷吼天阙。\n明朝仍旧石纵横，神物护持人已惊。\n向来守蜀用此法，谁知石垒真金城。\n嗟乎孔明遇不遇，遇则刘公恢大度。\n国险地狭民力微，法出万全势未具。\n嗟乎孔明以此用于吴，长江内固魏可图。\n嗟乎孔明以此用于魏，扫平三分归一篲。\n祇应所遇势不同，势既不同功亦异。\n嗟乎孔明之心如石坚，欲扶汉室还中原。\n事之不就则天耳，安肯俯首从曹袁。\n嗟乎孔明如生石不老，后世用兵无草草。\n忽然变作六花看，便失本真难按考。\n请观迭石韬机筹，江流东去自悠悠。\n英豪得此石外指，长与君王靖边垒。",
        "dynasty": "宋",
        "collection_info": null
    },
    {
        "uuid": "2acbc5e22963633c516cbdd29ca9a533",
        "title": "弥牟镇孔明八阵图",
        "author": "王刚中",
        "content": "我稽八阵图，规模载方册。\n朅来镇西蜀，夔门观迭石。\n赋诗有数字，字字究来历。\n进涉汉州西，弥牟镇之北。\n平原列堆阜，滩石同一式。\n细思作者意，孔明有深策。\n高岸或为谷，滩石存遗迹。\n江海变桑田，平原犹可觅。\n故今两处存，千载必一得。\n再歌遂成篇，当有智者识。",
        "dynasty": "宋",
        "collection_info": null
    },
    {
        "uuid": "21b2e83afe6d548677161faf5770ec14",
        "title": "陈彦臣连静女案判词",
        "author": "王刚中",
        "content": "佳人才子两相宣，置福端由祸所基。\n永作夫妻谐汝愿，不劳钻穴隙相窥。",
        "dynasty": "宋",
        "collection_info": null
    }
]