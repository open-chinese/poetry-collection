[
    {
        "title": "木兰花慢 梅妆堪点额",
        "author": "刘应雄",
        "content": "梅妆堪点额，觉残雪、未全消。\n忽春递南枝，小窗明透，渐褪寒骄。\n天公似怜人意，便挽回、和气做元宵。\n太守公家事了，何妨银烛高烧。\n旋开铁锁粲星桥。\n快灯市、客相邀。\n且同乐时平，唱弹弦索，对舞纤腰。\n传柑记陪佳宴，待说来、须更换金貂。\n只恐出关人早，鸡鸣又报趣朝。",
        "dynasty": "宋",
        "collection_info": null
    }
]