[
    {
        "uuid": "2f74651fac9f6a91d42b646f9da202e0",
        "title": "桐君祠作招仙歌",
        "author": "卢襄",
        "content": "桐君归来兮，仙驭远游将何之，宁不欲朝玉京兮升紫微。\n戴日月之冠兮披紫霞之衣，佩苍精之龙兮餐玉田之芝。\n友王乔与萧史兮，俨蜺旌玉佩而葳蕤，何如归来。\n猿鹤惨兮怨空山，川壑寂兮松桂闲，胡不拂袖烟幌兮开云关。\n藉芳草兮歌幽兰，庶乎游山之人可以往还。",
        "dynasty": "宋",
        "collection_info": null
    },
    {
        "uuid": "5ba2a6c927c17c7cc38fa5aeae65e9c0",
        "title": "严子陵钓台",
        "author": "卢襄",
        "content": "无欲戴蝉冠，蝉冠械我首。\n无欲披衮衣，衮衣囚我身。\n贫贱自闲暇，功名多苦辛。\n君不见大将军功盖天地，一朝饿死垣墙裏。\n又不见穰侯贵压咸阳都，朝为卿相暮匹夫。\n争如春风秋月一竿竹，万古溪山看不足。\n胜他宫殿锁千门，细草新蒲为谁绿。",
        "dynasty": "宋",
        "collection_info": null
    },
    {
        "uuid": "f0c3486a11746b75595976057579d7c5",
        "title": "姑苏台歌",
        "author": "卢襄",
        "content": "姑苏台上麋鹿游，断烟荒草令人愁。\n姑苏台边少行迹，宫殿无人土花碧。\n当年霸业几英雄，至首都归血刃中。\n利剑一朝尸壮士，白杨千古蟗悲风。\n吴王羞归九泉裏，西施空似桃花美。\n子胥虽死过生荣，越人却是奇男子。",
        "dynasty": "宋",
        "collection_info": null
    },
    {
        "uuid": "ed40f3a9f700d3e8b942587a52187542",
        "title": "登三贤堂  其一",
        "author": "卢襄",
        "content": "舟繫小桥杨柳月，帆移平浦芰荷风。\n当时不向烟波老，霸业功名一扫空。",
        "dynasty": "宋",
        "collection_info": null
    },
    {
        "uuid": "326d40eb805dad8fbbfc2cc19bfdf4a5",
        "title": "登三贤堂  其二",
        "author": "卢襄",
        "content": "鲈脍色鲜盘玉缕，莼羹香滑煮龙髯。\n可怜水月交光夜，一笛西风自捲帘。",
        "dynasty": "宋",
        "collection_info": null
    },
    {
        "uuid": "5dd9cc960cf3d5fabaa2e6da1f8f7e36",
        "title": "登三贤堂  其三",
        "author": "卢襄",
        "content": "醉梦几经芳草渡，吟魂飞上月明楼。\n散人已出形骸外，肯作乡声效楚囚。",
        "dynasty": "宋",
        "collection_info": null
    },
    {
        "uuid": "f4bd2a754088124d4ada86a73f2c9a89",
        "title": "姑苏台通遗址",
        "author": "卢襄",
        "content": "秋风起兮鸿雁归，秋月明兮白云飞，弔往古兮一霑衣。",
        "dynasty": "宋",
        "collection_info": null
    },
    {
        "uuid": "27bf259763593e35e2fd68cf43cdb922",
        "title": "韩信庙",
        "author": "卢襄",
        "content": "登坛当日拜元戎，楚汉都归指掌中。\n王气未消垓下敌，将星已落阵前功。\n高名紫宇千钧重，冤血青蛇一缕红。\n尚有鸾刀荐牲酒，斜阳烟树泣秋风。",
        "dynasty": "宋",
        "collection_info": null
    },
    {
        "uuid": "6d046b66b28bd51ef80aec714d352da8",
        "title": "黄金堤",
        "author": "卢襄",
        "content": "昆崙一线苍崖，霹雳飞声趁地来。\n炀帝截教淮水断，巨灵羞劈华山开。\n桃花涨满通西洛，竹箭奔流逐吹台。\n午夜月明杨柳岸，空余风咽笛声哀。",
        "dynasty": "宋",
        "collection_info": null
    },
    {
        "uuid": "f4b184b89355a501f8b8be68bac13403",
        "title": "雍丘歌",
        "author": "卢襄",
        "content": "胡儿倚剑摩崆峒，范阳兵火烧天红。\n潼关失守大将死，銮舆播迁岷峨中。\n貔貅兵甲照冰雪，戈头尽是生民血。\n鲸海扬波鱼鼈腥，中原尽作天山月。\n二公擐甲怒搀枪，极鬬军前皆眦裂。\n食穷爱妾膏斤斧，愁蹙蛾眉气如缕。\n花钿宝髻谁復收，壮士相看泣如雨。\n霜刀抉齿肉未寒，再造皇家有英主。\n雄心义骨填沟壑，不得生荣肩李郭。\n论功初入鹳鹊楼，图形已入麒麟阁。",
        "dynasty": "宋",
        "collection_info": null
    },
    {
        "uuid": "097d0bdcf791b4a41d4aa158a60a4e59",
        "title": "招隐二首  其一",
        "author": "卢襄",
        "content": "有玉人兮山之隅，骑苍龙兮歌步虚。\n薜荔衣兮女萝裾，餐琼蕊兮被玉书。\n朝玉皇兮游上都，擘麟脯兮邀麻姑。\n胡不舍此而来兮吾与俱。",
        "dynasty": "宋",
        "collection_info": null
    },
    {
        "uuid": "8a8c05410d8dd8b172c6d7f5dd335c26",
        "title": "招隐二首  其二",
        "author": "卢襄",
        "content": "日旋月转兮能几时，人间不可以久留兮，缁尘染予素衣。\n何不读青苔之篇兮，歌白云之诗。\n玉书金简号仙籍兮，留芳名其庶几。\n然后左苍龙而右青螭，飞羽盖兮张云旗。\n黄鹄引兮归瑶池，汝将舍此兮安之。",
        "dynasty": "宋",
        "collection_info": null
    },
    {
        "uuid": "d1a30738d1a6349b37ffb88f73468726",
        "title": "予同彦老自四明之永嘉中道留宿岳林会法照海印二禅伯夜话投晓登车乃行留题于寺三首  其一",
        "author": "卢襄",
        "content": "病骨倦鞍马，禅居忻少留。\n暮云山尽路，孤磬月明楼。\n林静钩辀晓，风香罢亚秋。\n重来坐盘石，相对话归休。",
        "dynasty": "宋",
        "collection_info": null
    },
    {
        "uuid": "63bbf10aa5aefe1b0aefb9bab7630859",
        "title": "予同彦老自四明之永嘉中道留宿岳林会法照海印二禅伯夜话投晓登车乃行留题于寺三首  其二",
        "author": "卢襄",
        "content": "嘆息老禅伯，萧闲心自如。\n买松栽别坞，引水过新渠。\n草色经行外，禽声宴坐余。\n自惭双客鬓，垂老尚征车。",
        "dynasty": "宋",
        "collection_info": null
    },
    {
        "uuid": "952afdd5f36633d3f4412c60fb5f244b",
        "title": "予同彦老自四明之永嘉中道留宿岳林会法照海印二禅伯夜话投晓登车乃行留题于寺三首  其三",
        "author": "卢襄",
        "content": "报国竟无补，敢辞山路遥。\n晚寒生竹径，新涨断溪桥。\n奔走真逋客，安闲愧老樵。\n令人欲心折，风雨夜潇潇。",
        "dynasty": "宋",
        "collection_info": null
    },
    {
        "uuid": "645382e40db3fc039be92aade2ad393b",
        "title": "途中书怀寄奉化知县二首  其一",
        "author": "卢襄",
        "content": "自戴渊明漉酒巾，食鲑甘作庾郎贫。\n虽无残菊簪华髪，赖有青山似故人。\n几处鸦鸣牛背雨，经年衣犯马蹄尘。\n待携神武朝衫去，还我烟溪漱石身。",
        "dynasty": "宋",
        "collection_info": null
    },
    {
        "uuid": "aba30b8ec0f0f5854d7bd40288750768",
        "title": "途中书怀寄奉化知县二首  其二",
        "author": "卢襄",
        "content": "奔驰渐觉峥嵘，负郭芜田未退耕。\n正恐山溪吹岸去，任从烟草唤愁生。\n别来竹院门长掩，好去渔舟手自撑。\n渐晚归心在何许，夕阳低处伴云横。",
        "dynasty": "宋",
        "collection_info": null
    },
    {
        "uuid": "f1cdecf4dfe6523df5da3d5ce1749aab",
        "title": "太上皇帝御制题扇面所画红木犀赐从臣荣薿",
        "author": "卢襄",
        "content": "月宫移向日宫栽，染得娇红入面来。\n多谢秋风扬雨露，丹心一一为君开。",
        "dynasty": "宋",
        "collection_info": null
    },
    {
        "uuid": "6698ceb81d0e685e2b720f0242a9fb40",
        "title": "秋",
        "author": "卢襄",
        "content": "岸红初破木芙蓉，送别遥闻野寺钟。\n江抱月流青炯炯，山随天去碧重重。",
        "dynasty": "宋",
        "collection_info": null
    },
    {
        "uuid": "a82de5a5912abd58cb233c616d893411",
        "title": "窗外梅花",
        "author": "卢襄",
        "content": "已消残雪豆稭灰，斜压疏篱一半开。\n虽我故园无分看，问渠春色几时来。\n冷香渐欲熏时梦，落蕊朊能砌韵台。\n定復水边多屐齿，试令长鬣视苍苔。",
        "dynasty": "宋",
        "collection_info": null
    },
    {
        "uuid": "8b341165ae2d2def75f2f1e150c623cc",
        "title": "贫贱二首  其一",
        "author": "卢襄",
        "content": "身在秋湖天一角，岭猿洲雁亦相哀。\n他时相见柯山下，土锉芳薪煮芋魁。",
        "dynasty": "宋",
        "collection_info": null
    },
    {
        "uuid": "4f82a1f9fa50924b05c4c0156281a908",
        "title": "贫贱二首  其二",
        "author": "卢襄",
        "content": "多病吴中一腐儒，新来铅水照髭鬍。\n扫地静怜黄吻婢，缚鸡卖遣白头奴。",
        "dynasty": "宋",
        "collection_info": null
    },
    {
        "uuid": "e60b065411590ac7d89dbd70c9c50179",
        "title": "村落",
        "author": "卢襄",
        "content": "钓船归落昏鸦后，江雨来从白鸟边。\n旧屋但余烧叶竈，破囊犹欠买山钱。",
        "dynasty": "宋",
        "collection_info": null
    },
    {
        "uuid": "ae9bf0355e7794a2a63dcc99bf937645",
        "title": "石桥道中三首  其一",
        "author": "卢襄",
        "content": "牛羊日晚下烟坡，病眼看花手自摩。\n千里家乡曾梦到，一年风景最春多。\n樽前有酒须相觅，眼底无愁可奈何。\n王事虽劳吾敢惮，犹胜乘雪下蓬婆。",
        "dynasty": "宋",
        "collection_info": null
    },
    {
        "uuid": "3746e7daffde2c2d7a085c981f19b6e8",
        "title": "石桥道中三首  其二",
        "author": "卢襄",
        "content": "枕底鸡声月影残，摇鞭驱马上巑岏。\n路高蜀道九折坂，水急香山八节滩。\n茶异雪花生筯底，眼明金雀舞林端。\n凌晨只怪貂裘薄，山近天门分外寒。",
        "dynasty": "宋",
        "collection_info": null
    },
    {
        "uuid": "3c22e4389935433b095fe8fc5ad01a47",
        "title": "石桥道中三首  其三",
        "author": "卢襄",
        "content": "足根重茧寸心灰，故里田园好在哉。\n晚浦横舟芳草远，废墙经雨小桃开。\n须知鞭马骎骎去，不是寻春得得得来。\n多谢残年足公事，因将香火访天台。",
        "dynasty": "宋",
        "collection_info": null
    },
    {
        "uuid": "1fc76523871b63e3ee3bc44500de1a89",
        "title": "剡溪书怀三绝  其一",
        "author": "卢襄",
        "content": "山鸟逢春恰恰啼，桃花流水路犹迷。\n何时鼠子膏齐斧，笑领白云归剡溪。",
        "dynasty": "宋",
        "collection_info": null
    },
    {
        "uuid": "5b6aa6f0899981e82e7cf0ae6fb72f55",
        "title": "剡溪书怀三绝  其二",
        "author": "卢襄",
        "content": "故园生事只衡茅，不管方兄久绝交。\n粝食枯椽吾易足，鹪鹩只占一枝巢。",
        "dynasty": "宋",
        "collection_info": null
    },
    {
        "uuid": "82a0725cbc65d1267a5e68a13f7de650",
        "title": "剡溪书怀三绝  其三",
        "author": "卢襄",
        "content": "山杏枝头鹎鵊儿，来传春意语多时。\n脆红可是浑无力，不奈东风尽日吹。",
        "dynasty": "宋",
        "collection_info": null
    },
    {
        "uuid": "7300e57ec03b8376093cdf4834ff767a",
        "title": "泛剡溪",
        "author": "卢襄",
        "content": "愁呵龟手冷摇鞭，乘兴来登访戴船。\n解事篙师小鸣橹，恐惊寒雁入晴天。",
        "dynasty": "宋",
        "collection_info": null
    },
    {
        "uuid": "8d04e2dcd3a3f004d6c7115eb9935f1f",
        "title": "题圆超寺挟溪亭",
        "author": "卢襄",
        "content": "孤亭瞰平野，双溪分两腋。\n野阔春风香，溪晴照人碧。\n我来亭上天欲春，溪声野色争赴人。\n胸中丘壑相映发，翛然便欲乘飙轮。\n惜无妙手王摩诘，半破鹅溪重画出。\n溪山应喜得赏音，尽遣烟霞供落笔。\n我嗟吟鬓犯车尘，一凭危栏眼界新。\n寄谢溪声与山色，他时来作箇中人。",
        "dynasty": "宋",
        "collection_info": null
    },
    {
        "uuid": "8b7ae1bc33a6bbeb4cb9478e4dc3fc9c",
        "title": "题石鼓",
        "author": "卢襄",
        "content": "山在江城欲尽头，招提无处着清幽。\n寒枕水底长留月，冷入天围不剩秋。\n村静尚遗看鹤户，溪寒只受钓渔舟。\n眼前佳思能如许，悔不长为隐地游。",
        "dynasty": "宋",
        "collection_info": null
    },
    {
        "uuid": "2223b911ebb7a5920e1375ba2405034c",
        "title": "过定林寺",
        "author": "卢襄",
        "content": "寒旌隐隐入花村，小雨初晴水带昏。\n不惮山程寻寺去，只将诗思与僧论。\n菱侵水步深藏艇，柳暗人家半掩门。\n莫厌禅居萧冷甚，此来一为访溪藤。",
        "dynasty": "宋",
        "collection_info": null
    },
    {
        "uuid": "34533859ec291a3bb966c58ea62f6c00",
        "title": "登鹿苑隐天阁  其一",
        "author": "卢襄",
        "content": "欲结爱山人，共了寻山债。\n未有买山钱，愁闻有山卖。",
        "dynasty": "宋",
        "collection_info": null
    },
    {
        "uuid": "d472c712fa586c29ff0f269d491a7948",
        "title": "登鹿苑隐天阁  其二",
        "author": "卢襄",
        "content": "小雨湿春风，倦云遮落日。\n不若叫风来，吹云放山出。",
        "dynasty": "宋",
        "collection_info": null
    },
    {
        "uuid": "e01cae9e6c1559cb3b2a0e7a3d068c1f",
        "title": "登鹿苑隐天阁  其三",
        "author": "卢襄",
        "content": "一眼吞万山，寸心贮千里。\n何日上归舟，教人问春水。",
        "dynasty": "宋",
        "collection_info": null
    },
    {
        "uuid": "f296b5508e40b33fbcfa46bf63148e71",
        "title": "登鹿苑隐天阁  其四",
        "author": "卢襄",
        "content": "残雪领春来，疏钟惊梦去。\n尚忆去年愁，孤舟繫江树。",
        "dynasty": "宋",
        "collection_info": null
    },
    {
        "uuid": "ea2f5f7500fd21222e5d3c86108f773c",
        "title": "再登隐天阁",
        "author": "卢襄",
        "content": "好在沧州趣，青苹入眼多。\n落红随水尽，啼鸟奈春何。\n生事诗千首，功名印几窼。\n如何唤禅伯，软语坐盘陀。",
        "dynasty": "宋",
        "collection_info": null
    },
    {
        "uuid": "8ed4ab787ccf4d9856f60cfe7eddd172",
        "title": "登鹿苑寺玉虹亭",
        "author": "卢襄",
        "content": "饥鼯愁玃号穷冬，层峦秀壁撑晴空。\n闲拖小藤借余力，来看霜岩飞怒虹。\n小奚催呼老欵段，瀹鼎篝火烹团龙。\n余甘入口齿颊爽，两腋便欲生清风。\n悠然千里堕眼界，金篦刮膜开双瞳。\n乃知足力不到处，别有天地生壶中。\n国恩欲报已华髪，征车未去先晨钟。\n玉川乘云紫皇家，谪仙骑鲸河伯宫。\n聊追二子归禹穴，碧空转首山重重。",
        "dynasty": "宋",
        "collection_info": null
    },
    {
        "uuid": "aaaa989391984e08068216bc14e1346e",
        "title": "游鹿苑寺山",
        "author": "卢襄",
        "content": "喜策寻春杖，登高不待扶。\n蚁寒穿柳影，蜂暖饱花鬚。\n把酒怜樱笋，临流忆鳜鱼。\n他时公事了，方有醉工夫。",
        "dynasty": "宋",
        "collection_info": null
    },
    {
        "uuid": "f61b1653bac4e9dfec244e813a881e02",
        "title": "接山堂",
        "author": "卢襄",
        "content": "故腊老欲尽，新春悭未来。\n无令陇梅觉，且遣山禽催。\n云间古招提，铁凤翔斗魁。\n单车夜剥啄，境凈无纤埃。\n修篁舞瘦蛟，怒瀑生晴雷。\n坐久欲颊风，吹我心雾开。\n乃知白莲社，未下黄金台。\n缅思王骑曹，逸韵挽不回。\n且同谢康乐，屐齿破苍苔。\n重游定不恶，林壑富诗材。",
        "dynasty": "宋",
        "collection_info": null
    },
    {
        "uuid": "71623c96d9ebd1d0d0ea82939be04dbf",
        "title": "再登接山堂  其一",
        "author": "卢襄",
        "content": "鹫峰游屐少，我独住多时。\n僧护翻经石，猿攀啸月枝。\n地寒春到晚，山远梦归迟。\n尚被浮云误，吾心信自痴。",
        "dynasty": "宋",
        "collection_info": null
    },
    {
        "uuid": "e36b85c76dbfc67846be6e27826d1f04",
        "title": "再登接山堂  其二",
        "author": "卢襄",
        "content": "着地岚阴拨不开，傍闲同到妙高台。\n老僧只恐泉声少，坐遣飞云唤雨来。",
        "dynasty": "宋",
        "collection_info": null
    },
    {
        "uuid": "f6037fa3820d2b7ba80cf611ce6365ca",
        "title": "再登接山堂  其三",
        "author": "卢襄",
        "content": "修蛇细路困车牛，公事催人不自由。\n欲到遥岑冷侵骨，寄声归雁莫来休。",
        "dynasty": "宋",
        "collection_info": null
    },
    {
        "uuid": "794d0899f73813d706ce9600d5c8a447",
        "title": "剡山瑞香花",
        "author": "卢襄",
        "content": "入梦生香酒力微，不须金鸭袅孤馡。\n为嫌淡白非真色，故着仙家紫道衣。",
        "dynasty": "宋",
        "collection_info": null
    },
    {
        "uuid": "6749e48ca3d1e7b2fba014cf48a19ab3",
        "title": "初熏堂红梅  其一",
        "author": "卢襄",
        "content": "河阳满县栽桃李，风过落花吹不起。\n潘郎远韵故不凡，为米折腰聊尔尔。",
        "dynasty": "宋",
        "collection_info": null
    },
    {
        "uuid": "365203ba6d6175000468c67ca67bbd0d",
        "title": "初熏堂红梅  其二",
        "author": "卢襄",
        "content": "剡溪诗尹亦可人，作堂饷客名迎熏。\n虽无桃李继潘令，红梅一窼香入云。",
        "dynasty": "宋",
        "collection_info": null
    },
    {
        "uuid": "32ff4eafb4ae0c5972eef3374d0fc69a",
        "title": "初熏堂红梅  其三",
        "author": "卢襄",
        "content": "自怜多病绣衣客，百年未半鬓先白。\n长鞭短帽饱霜露，田园将芜身未索。\n何日背琴携瘦筇，鸣弦堂上迎熏风。\n梅香已断叶初暗，满枝着子双颊红。\n寄声釢子可留意，为我沿溪撑短篷。",
        "dynasty": "宋",
        "collection_info": null
    },
    {
        "uuid": "fbde2600f15648387193940bc507ecf2",
        "title": "定林寺沿溪采石蒲",
        "author": "卢襄",
        "content": "晓行隐隐入花村，小雨初晴水气昏。\n莫厌僧家能冷淡，且穿芸屩采溪荪。",
        "dynasty": "宋",
        "collection_info": null
    },
    {
        "uuid": "5b0c089c700f7fb20da7edc7736ecee9",
        "title": "玉虹亭试茶  其一",
        "author": "卢襄",
        "content": "乍见飞泉眼即明，玉虹垂地半天声。\n何时闲散无公事，洗钵重来汲浅清。",
        "dynasty": "宋",
        "collection_info": null
    },
    {
        "uuid": "7d3cf18d1b80d47332bac25124c27574",
        "title": "玉虹亭试茶  其二",
        "author": "卢襄",
        "content": "航湖未逐鸱夷子，得水今同桑苎翁。\n试遣茶瓯作花乳，从教两腋起清风。",
        "dynasty": "宋",
        "collection_info": null
    },
    {
        "uuid": "c8eb48601db0367e45343ee7bfe55ff9",
        "title": "春兴",
        "author": "卢襄",
        "content": "雪花初着鸳鸯瓦，迭嶂疏林入图画。\n春工不作两样心，尽遣根荄赴陶冶。\n我昔年少曾买春，着尽榆钱不多价。\n春应索价来觅人，客气今犹不相下。\n待领春风归去家，家山却有疗愁花。\n邻公大段作春计，小囿栽花今数世。\n但憎赤脚婢恼人，要逐丫鬟同拾翠。",
        "dynasty": "宋",
        "collection_info": null
    },
    {
        "uuid": "036ca6564a9b09742f65d50234c3703c",
        "title": "宁海道中",
        "author": "卢襄",
        "content": "又骑弱马耸吟肩，数点旗尖破暝烟。\n晓径寒生梧叶露，晚风愁入雁行天。\n新年事业唯行路，故国生涯只钓船。\n早晚径归耕莽苍，任从人笑客无毡。",
        "dynasty": "宋",
        "collection_info": null
    },
    {
        "uuid": "5f2f428bed35b7ba6f690d1161d983b7",
        "title": "登摘星岭",
        "author": "卢襄",
        "content": "自知牛鬬耳，不奈晚猿何。\n客鬓愁中老，秋山别后多。\n扁舟桃叶渡，夜雨竹枝歌。\n赖有皋卢碗，时堪战睡魔。",
        "dynasty": "宋",
        "collection_info": null
    },
    {
        "uuid": "8ba646e75be6c6d310c850c44c43ee95",
        "title": "和田南仲梅",
        "author": "卢襄",
        "content": "寿阳粧额太矜持，不待宫貂赐口脂。\n惜妙风姿令雪妬，定真消息有春知。\n试看呵手攀条处，何似成阴着子时。\n莫遣王孙三弄绝，早寻疏影对江湄。",
        "dynasty": "宋",
        "collection_info": null
    },
    {
        "uuid": "ddcb5f4ea57c60ef9c91b3dec4b3022f",
        "title": "酴醾花",
        "author": "卢襄",
        "content": "天将花王国艷殿春色，酴醾洗妆素颊相追陪。\n绝胜浓英缀枝不韵李，堪友横斜照水搀先梅。\n瑶池董双成浴香肌露，竹林嵇叔夜醉玉山颓。\n风流何事不入锦囊句，清和天气直挽青阳回。",
        "dynasty": "宋",
        "collection_info": null
    },
    {
        "uuid": "6ea17b0b557df6afd10a8b543e07e7a0",
        "title": "游南岩山",
        "author": "卢襄",
        "content": "不着乌纱只岸巾，寻山还得爱山人。\n半空飞雨侵衣润，入座晴岚照眼新。\n风过松杉犹藴藉，雪消岩壑更精神。\n何时亦把任公钓，坐钓日东横海鳞。",
        "dynasty": "宋",
        "collection_info": null
    },
    {
        "uuid": "ea3197aba3dcb24dbd8b33e05ce1ae5d",
        "title": "句  其一",
        "author": "卢襄",
        "content": "试将钟子山水意，一洗退之冰炭肠。",
        "dynasty": "宋",
        "collection_info": null
    },
    {
        "uuid": "25e6473b22b9da2edc19011a47bf6771",
        "title": "句  其二",
        "author": "卢襄",
        "content": "江鸥斜日浪清浅，岩桂小窗香有无。",
        "dynasty": "宋",
        "collection_info": null
    },
    {
        "uuid": "2a6de39f44fc24cccc5badaadb01689f",
        "title": "句  其三",
        "author": "卢襄",
        "content": "井花汲水银瓶冷，雁字吹高玉露寒。",
        "dynasty": "宋",
        "collection_info": null
    },
    {
        "uuid": "daabb7e6c20d38a62ea5584a055dae12",
        "title": "句  其四",
        "author": "卢襄",
        "content": "恍疑水底长流月，冷觉天围不剩秋。",
        "dynasty": "宋",
        "collection_info": null
    },
    {
        "uuid": "7a5a47c757b0861b257602589269e4e3",
        "title": "句  其六",
        "author": "卢襄",
        "content": "茧足相从南极边，真机不落野狐涎。",
        "dynasty": "宋",
        "collection_info": null
    },
    {
        "uuid": "20169de5fbc8ba8c7de5f86c14df75e4",
        "title": "句  其七",
        "author": "卢襄",
        "content": "强呼膏雨鸠闲管，乍有香泥燕猛忙。",
        "dynasty": "宋",
        "collection_info": null
    },
    {
        "uuid": "41cd1d47dd268be54c405f64f8c44444",
        "title": "句  其八",
        "author": "卢襄",
        "content": "但数十家看鹤户，与两三隻钓鱼船。",
        "dynasty": "宋",
        "collection_info": null
    },
    {
        "uuid": "08e0d02de40f18e206357d0a829782e5",
        "title": "句  其九",
        "author": "卢襄",
        "content": "花外小楼云罨画，杏波晴叶退微红。",
        "dynasty": "宋",
        "collection_info": null
    },
    {
        "uuid": "037f2291759155d44baeee95f8cc1ea7",
        "title": "句  其一○",
        "author": "卢襄",
        "content": "想行客过梅桥滑，免老农忧麦壠轻。",
        "dynasty": "宋",
        "collection_info": null
    },
    {
        "uuid": "11965503db86e210fb739290070773d5",
        "title": "句  其一一",
        "author": "卢襄",
        "content": "到底此君高韵在，清风两腋为渠生。",
        "dynasty": "宋",
        "collection_info": null
    },
    {
        "uuid": "d65f95a05822ba2f67d3279fe862aa69",
        "title": "句  其一二",
        "author": "卢襄",
        "content": "姑射真人玉骨香，淡月微风惜良夜。",
        "dynasty": "宋",
        "collection_info": null
    },
    {
        "uuid": "4d13475526a5d63adf118c7ecb3cee80",
        "title": "句  其一三",
        "author": "卢襄",
        "content": "麦秋天气朝朝变，蚕月人家处处忙。",
        "dynasty": "宋",
        "collection_info": null
    },
    {
        "uuid": "c1f90e8dce94e095f93e9991eae22904",
        "title": "句  其一四",
        "author": "卢襄",
        "content": "春送人家入画屏。",
        "dynasty": "宋",
        "collection_info": null
    },
    {
        "uuid": "93d9fbd9e0ac418bfe27bd43d34fe290",
        "title": "句  其一五",
        "author": "卢襄",
        "content": "天作人间小画屏。",
        "dynasty": "宋",
        "collection_info": null
    },
    {
        "uuid": "4d2fd7821f473a30d368c72b130b8dd6",
        "title": "句  其一六",
        "author": "卢襄",
        "content": "客来如见小窗扉，便是山翁想山处。",
        "dynasty": "宋",
        "collection_info": null
    }
]