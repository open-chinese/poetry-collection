[
    {
        "title": "次韵和翟公巽猩猩毛笔",
        "author": "何去非",
        "content": "貌妍足巧语，躯恶招歋歈。\n赋形具人兽，宁脱荆榛居。\n肉尝登俎鼎，饷馈传甘腴。\n失计堕醉乡，颠踬无与扶。\n柔毫传束缚，航海归仙癯。\n浴质逸少池，摛藻知章湖。\n杀身固有用，赋芧从众狙。\n坐令宣城工，无復夸栗鬚。\n文房甲四宝，万兔惭蒙肤。\n数管友十年，闭门赋三都。\n之子信豪迈，嗜学每致劬。\n未冠游胶庠，已推经行儒。\n蓬山天禄阁，峥嵘凌碧虚。\n期予早登蹑，同舍校鲁鱼。",
        "dynasty": "宋",
        "collection_info": null
    }
]