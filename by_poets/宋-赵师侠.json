[
    {
        "uuid": "4f3e8ac0cee6f1637620af89d12e6608",
        "title": "万年欢 电绕神枢",
        "author": "赵师侠",
        "content": "电绕神枢，华渚流虹，诞弥良用佳辰。\n万宇讴歌归舞，宝历增新。\n四七年间盛事，皇威畅、边鄙无尘。\n仁恩被，华夏咸安，太平极治欢声。\n重华道隆德茂，亘古今希有，揖逊重闻。\n圣子三宫欢聚，两世慈亲。\n幸际千秋圣旦，沾镐宴、普率惟均。\n封人祝，亿万斯年，寿皇尊并高真。",
        "dynasty": "宋",
        "collection_info": null
    },
    {
        "uuid": "d056b548a76a393f5fc02f6b74dd1004",
        "title": "水调歌头 金鼎调元手",
        "author": "赵师侠",
        "content": "金鼎调元手，玉殿涣恩华。\n宣威蜀道，曾见千骑拥高牙。\n凭仗元枢筹略，宽我宸旒西顾，惠泽被幽遐。\n为忆江城好，南浦艗仙槎。\n格天心，膺帝眷，极褒嘉。\n琳宫香火缘在，远近玉皇家。\n霖雨久思贤佐，看即声传丹禁，唤仗听宣麻。\n衮绣公归去，宰路筑堤沙。",
        "dynasty": "宋",
        "collection_info": null
    },
    {
        "uuid": "f712b69de5e1cc65604283b128a3d366",
        "title": "水调歌头 江亭送行客",
        "author": "赵师侠",
        "content": "江亭送行客，肠断木兰舟。\n水高风快，满木烟树织成愁。\n咿轧数声柔橹，拍塞一怀离恨，指顾隔汀洲。\n独立苍茫外，欲去强迟留。\n海山长，云水阔，思难收。\n小亭深院歌笑，不忍记同游。\n唯有当时明月，千里有情还共，后会尚悠悠。\n此恨无重数，和泪付东流。",
        "dynasty": "宋",
        "collection_info": null
    },
    {
        "uuid": "ee9d9afcdf56180696e9e92eb31d392b",
        "title": "水调歌头 韶华能几许",
        "author": "赵师侠",
        "content": "韶华能几许，节物叹推移。\n群花兢芳争艳，无奈隙驹驰。\n红紫随风何处，唯有抟枝新绿，暗逐雨摧肥。\n乔木莺初啭，深院燕交飞。\n渐清和，微扇暑，日迟迟。\n新荷泛水摇漾，萍藻弄晴漪。\n百岁光阴难挽，一笑欢娱易失，莫惜酒盈卮。\n无计留连住，还是送春归。",
        "dynasty": "宋",
        "collection_info": null
    },
    {
        "uuid": "f5183326a6e66f2113328ac43e47f195",
        "title": "水调歌头 江流清浅外",
        "author": "赵师侠",
        "content": "江流清浅外，山色有无中。\n平田坡岸回曲，一目望难穷。\n波面轻鸥容与，沙际野航横渡，不信画图工。\n路入神仙宅，翠锁梵王宫。\n俯晴郊，增胜概，气横空。\n云林城市层列，知有几重重。\n更上危亭高几，徙倚栏干虚敞，象纬逼璇穹。\n要尽无边景，烟雨看空蒙。",
        "dynasty": "宋",
        "collection_info": null
    },
    {
        "uuid": "b1d5b84bdc158ece1370029946958534",
        "title": "水调歌头 人生如寄耳",
        "author": "赵师侠",
        "content": "人生如寄耳，世态逐时移。\n浮名薄利能几，方寸漫交驰。\n粗足生涯随分，到眼风光可乐，终不羡轻肥。\n有志但长叹，无路且卑飞。\n恨年华，何去速，又来迟。\n绿荫浓映池沼，縠浪皱风漪。\n啭午莺声睍睆，滚地杨花飘荡，爱景惜芳卮。\n此意谁能解，一笑任春归。",
        "dynasty": "宋",
        "collection_info": null
    },
    {
        "uuid": "6bf19e7a3d2f364bdd6d4b0251e8a018",
        "title": "水调歌头 心景雨无着",
        "author": "赵师侠",
        "content": "心景雨无着，情物岂能移。\n超然远览失笑，名利苦纷驰。\n一品官资荣显，百万金珠豪富，空自喜家肥。\n会得个中理，川泳与云飞。\n静中乐，闲中趣，自舒迟。\n心如止水，无风无自更生漪。\n已是都忘人我，一任吾身醒醉，有酒引连卮。\n万法无差别，融解即同归。",
        "dynasty": "宋",
        "collection_info": null
    },
    {
        "uuid": "4852a1870bf78d22cb32f6201a02178a",
        "title": "水调歌头 世态万纷变",
        "author": "赵师侠",
        "content": "世态万纷变，人事一何忙。\n胸中素韬奇蕴，匣剑岂能藏。\n不向燕然纪绩，便与渔樵争席，摆脱是非乡。\n要地时难得，间处日偏长。\n志横秋，谋夺众，谩轩昂。\n蝇头蜗角微利，争较一毫芒。\n幸有乔木修竹，随分粗衣粝食，何必计冠裳。\n我已乐箫散，谁与共平章。",
        "dynasty": "宋",
        "collection_info": null
    },
    {
        "uuid": "419eb32b66dd5ded4ce1d001c615e22d",
        "title": "水调歌头 台星明翼轸",
        "author": "赵师侠",
        "content": "台星明翼轸，和气满潇湘。\n长淮胜处地灵，应产股肱良。\n共仰三朝元老，要识一时英杰，人物自堂堂。\n直气薄霄汉，德望耸岩廊。\n拥貔貅，森棨戟，镇藩方。\n折冲樽俎，春融花柳侑壶觞。\n两世麟符玉节，九郡恩风惠雨，仁者寿宜长。\n凤诏来丹阙，绣衮觐明光。",
        "dynasty": "宋",
        "collection_info": null
    },
    {
        "uuid": "322ce69946e18db96553b81edf175c8d",
        "title": "满江红 渺渺春江",
        "author": "赵师侠",
        "content": "渺渺春江，迷望眼、蒲萄涨绿。\n春过也、萧疏庭户，寂寥心目。\n念远不禁啼鴂闹，愁多易遣修蛾蹙。\n向小窗、时把彩笺看，翻新曲。\n晴昼永，便新浴。\n相思泪，不成哭。\n空无言憔悴，暗销肌玉。\n目断碧云无信息，试凭青翼飞南北。\n听掀帘、疑是故人来，风敲竹。",
        "dynasty": "宋",
        "collection_info": null
    },
    {
        "uuid": "2141a9f04e3b55ca51323410b0ed3238",
        "title": "满江红 烟浪连天",
        "author": "赵师侠",
        "content": "烟浪连天，寒尚峭、空蒙细雨。\n春去也、红销芳径，绿肥江树。\n山色云笼迷远近，滩声水满望艰阻。\n挂片帆、掠岸晚风轻，停烟渚。\n浮世事，皆如许。\n名利役，惊时序。\n叹清明寒食，小舟为旅。\n露宿风餐安所赋，石泉榴火知何处。\n动归心、犹赖翠烟中，无杜宇。",
        "dynasty": "宋",
        "collection_info": null
    },
    {
        "uuid": "604a78217ed3b9d8c304a06f4827b2ca",
        "title": "满江红 露冷天高",
        "author": "赵师侠",
        "content": "露冷天高，秋气爽、千林叶落。\n惊初见、小桃枝上，盛开红萼。\n浅淡胭脂经雨洗，剪裁玛瑙如云薄。\n问素商、何事斗春工，施丹艧。\n芙蓉苑，颜如灼。\n曾暗与，花王约。\n要乘秋名字，并传京洛。\n回首瑶池高宴处，桂花香里骖高鹤。\n但莫教、容易逐西风，轻飘却。",
        "dynasty": "宋",
        "collection_info": null
    },
    {
        "uuid": "46fb5d5e6479d58517012b43f3bda2a8",
        "title": "满江红 凉入三湘",
        "author": "赵师侠",
        "content": "凉入三湘，秋气爽、江澄沙白。\n人欲去、离愁暗暗，莫留行色。\n盍在中朝陪鹓鹭，暂来南楚分风月。\n与元枢、鹗荐共扶摇，朝天阙。\n皇华使，和戎策。\n西府赞，中兴业。\n有缁衣同美，武公勋烈。\n樯燕已知添别意，骊驹谁为歌新阕。\n恨此情、如月过中秋，圆还缺。",
        "dynasty": "宋",
        "collection_info": null
    },
    {
        "uuid": "087f7309d3bf7fef16613018dd496993",
        "title": "满江红 去去春光",
        "author": "赵师侠",
        "content": "去去春光，留不住、情怀索莫。\n那堪是、日长人困，雨馀寒薄。\n叶底青青梅胜豆，枝头颗颗花留萼。\n叹流年、空有惜春心，凭春酌。\n歌共酒，谁酬酢。\n非与是，忘今昨。\n且随时随分，强欢寻乐。\n世事燕鸿南北去，人生乌兔东西落。\n问故园、不负送春期，明年约。",
        "dynasty": "宋",
        "collection_info": null
    },
    {
        "uuid": "8c1a004faedaff6f81e59f737d746ad8",
        "title": "沁园春 雨接梅霖",
        "author": "赵师侠",
        "content": "雨接梅霖，风怯槐暑，麦天已秋。\n正榴燃红炬，枝头色艳，荷翻绿盖，池面香浮。\n心景俱清，身名何有，且向忙中早转头。\n尘劳事，枉朝思夕计，细虑深谋。\n悠悠。\n不复徼求。\n但安分、随缘休便休。\n纵官居极品，徒为美玩，家称鉅富，未免闲愁。\n遇酒开颜，逢欢乐意，有似木人骑土牛。\n从他笑，看一朝解悟，八极遨游。",
        "dynasty": "宋",
        "collection_info": null
    },
    {
        "uuid": "09f8dcca38f8fc53fafa16dbee089d83",
        "title": "沁园春 羊角飘尘",
        "author": "赵师侠",
        "content": "羊角飘尘，金乌烁石，雨凉念秋。\n有虚堂临水，披襟散发，纱幮雾卷，湘潭波浮。\n远列云峰，近参荷气，卧看文书琴枕头。\n蝉声寂，向庄周梦里，栩栩无谋。\n茶瓯。\n醒困堪求。\n粗饱饭安居可以休。\n算け闲静胜，吾能自乐，荣华纷扰，人谩多愁。\n习懒非痴，觉迷是病，一力那能胜九牛。\n俱休问，且追寻觞咏，知友从游。",
        "dynasty": "宋",
        "collection_info": null
    },
    {
        "uuid": "ad9383523beb13de0ca994f6eda100bc",
        "title": "酹江月・念奴娇 枕山平远",
        "author": "赵师侠",
        "content": "枕山平远。\n记当年小阁，牙床曾展。\n围幅高深春昼永，寂寂重帘不卷。\n棹檥西湖，人归南陌，酒晕红生脸。\n困来无那，玉肌小倚娇软。\n堪恨身在天涯，曲屏环枕，此意何由见。\n想像高唐无梦到，独拥闲衾展转。\n物是人非，山长水阔，触处思量遍。\n愁遮不断，夜阑依旧斜掩。",
        "dynasty": "宋",
        "collection_info": null
    },
    {
        "uuid": "34147ef1611e0bfada9aa9653e573080",
        "title": "酹江月・念奴娇 飘流踪迹",
        "author": "赵师侠",
        "content": "飘流踪迹，趁春来、还趁春光归去。\n九十韶华能几许，着意留他不住。\n趱柳催花，催红长翠，多少风和雨。\n蜂闲蝶怨，尽凭枝上莺语。\n归棹去去难留，桃花浪暖，绿涨迷津浦。\n回首重城天样远，人在重城深处。\n惜别愁分，凝暗有泪，总寄阳关句。\n不堪肠断，恨随江水东注。",
        "dynasty": "宋",
        "collection_info": null
    },
    {
        "uuid": "8255a418b619ed84b340d1c645c29832",
        "title": "酹江月・念奴娇 斜风疏雨",
        "author": "赵师侠",
        "content": "斜风疏雨，正无聊情绪，天涯寒食。\n烟重云娇春烂漫，却得轻寒邀勒。\n柳褪鹅黄，池添鸭绿，桃杏浑狼藉。\n乱山深处，尚留些子春色。\n海燕未便归来，踏青斗草，谁与同寻觅。\n杜宇多情芳树里，只管声声历历。\n似劝行人，不如闻早，作个归消息。\n休教肠断，梦魂空费思忆。",
        "dynasty": "宋",
        "collection_info": null
    },
    {
        "uuid": "d1cb612912dbedb2254084b886ca2cea",
        "title": "酹江月・念奴娇 晓风清暑",
        "author": "赵师侠",
        "content": "晓风清暑，映湖光如练，山光如染。\n十里荷花香满路，飞盖斜敧妆面。\n一叶扁舟，数声柔橹，陡觉红尘远。\n六桥三塔，恍然图画中见。\n因念当日三贤，两山佳处，应也经行遍。\n琢月吟风无限句，景物随人俱显。\n贺监风流，玄真清致，我亦情非浅。\n渔蓑投老，利名何用深羡。",
        "dynasty": "宋",
        "collection_info": null
    },
    {
        "uuid": "1ded83166da6391496e0d732329b3e25",
        "title": "酹江月・念奴娇 化工何意",
        "author": "赵师侠",
        "content": "化工何意，向天涯海峤，有花清绝。\n缟袂绿裳无俗韵，不畏炎荒烦热。\n玉骨无尘，冰姿有艳，雅淡天然别。\n真香冶态，未饶红紫春色。\n底事□落江南，水仙兄弟，端自难优劣。\n瘴雨蛮烟魂梦远，宁识溪桥霜雪。\n薝卜同芳，素馨为伴，百和清芬热。\n凄然风热，夜凉香泛明月。",
        "dynasty": "宋",
        "collection_info": null
    },
    {
        "uuid": "83bf087c92804cd00313c109dac1e09d",
        "title": "酹江月・念奴娇 平生奇观",
        "author": "赵师侠",
        "content": "平生奇观，爱登高临远，寻幽选胜。\n欲上层巅穷望眼，一半崎岖危径。\n万瓦鳞鳞，四山簇簇，咫尺疏林映。\n山川城郭，恍然多少清兴。\n残照斜敛馀红，横陈平远，一抹轻烟暝。\n何处飞来双白鹭，点破遥空澄莹。\n鹤岭云平，龙江波渺，不羡潇湘咏。\n襟怀舒旷，曲栏倚了远凭。",
        "dynasty": "宋",
        "collection_info": null
    },
    {
        "uuid": "76f6100fec2c909d6b7180181b91eae7",
        "title": "酹江月・念奴娇 韶华婉娩",
        "author": "赵师侠",
        "content": "韶华婉娩，正和风迟日，喧妍清昼。\n紫燕黄鹂争巧语，催老芬芳花柳。\n灼灼花王，盈盈娇艳，独殿春光后。\n鹤翎初拆，露沾香沁珠溜。\n遥想京洛风流，姚黄魏紫，间绿如铺纤。\n小盖低回雕栏曲，车马纷驰圆囿。\n天雨曼珠，玉盘金束，占得声名久。\n留连朝暮，赏心不压芳酒。",
        "dynasty": "宋",
        "collection_info": null
    },
    {
        "uuid": "3fce0f7ecc4db1087a627172f419609e",
        "title": "促拍满路花 栽花春烂漫",
        "author": "赵师侠",
        "content": "栽花春烂漫，叠石翠巑岏。\n小亭相对倚，数峰寒。\n主人寻胜，接竹引清泉。\n凿破苍苔地，一掬泓澄，六花疑是深渊。\n向闲中、百虑け然。\n情事寄鸣弦。\n炉香陪茗碗，可望言。\n喷珠溅雪，历历听潺湲。\n尘世知何计，不老朱颜，静看日月跳丸。",
        "dynasty": "宋",
        "collection_info": null
    },
    {
        "uuid": "1e4d3f0ec633912f91859a3cfc5a28a5",
        "title": "促拍满路花 连枝蟠古木",
        "author": "赵师侠",
        "content": "连枝蟠古木，瑞阴映晴空。\n桃江江上景，古今同。\n忙中取静，心地尽从容。\n扫尽荆榛蔽，结屋诛茅，道人一段家风。\n任乌飞兔走匆匆。\n世事亦何穷。\n官闲民不扰，更年丰。\n箪瓢云水，时与话西东。\n真乐谁能识，兀坐忘言，浩然天地之中。",
        "dynasty": "宋",
        "collection_info": null
    },
    {
        "uuid": "4f07bea70b2c8fa0ac4ef0eb445db986",
        "title": "永遇乐 金昊行秋",
        "author": "赵师侠",
        "content": "金昊行秋，季商回律，天气佳处。\n瑞应皇家，祥开圣旦，宝历绵基祚。\n瑶池人祝，钧天乐奏，湛露宴均寰宇。\n万花覆、千官尽醉，盛事顿超今古。\n中兴天统，四三传序，揖逊自归明主。\n黄屋非心，萝图有永，远付当今主。\n希夷高蹈，寿康长保，五世祖孙欢聚。\n尊之至，千秋令节，万年圣父。",
        "dynasty": "宋",
        "collection_info": null
    },
    {
        "uuid": "59cab5f118c5e093d58abcf3d0c83ceb",
        "title": "永遇乐 秋满衡皋",
        "author": "赵师侠",
        "content": "秋满衡皋，淡云笼月，晚来风劲。\n一抹残霞，数声过雁，远是黄昏近。\n凭高临远，倚楼凝睇，多少断愁幽兴。\n听渔村、鸣榔隐隐，别浦暮烟收暝。\n湘妃起舞，芳栏纫佩，约略乱峰云鬓。\n景物悲凉，楚天澄淡，过尽归帆影。\n斜阳低处，远山重叠，萧树乱鸦成阵。\n空无言，栏干凭暖，闷怀似困。",
        "dynasty": "宋",
        "collection_info": null
    },
    {
        "uuid": "8e33f7ba16b8cf33d058e6b09f1bd148",
        "title": "永遇乐 日丽风暄",
        "author": "赵师侠",
        "content": "日丽风暄，暗催春去，春尚留恋。\n香褪花梢，苔侵柳径，密幄清阴展。\n海棠零乱，梨花淡伫，初听闹空莺燕。\n有轻盈、妍姿靓态，缓步阆风仙苑。\n绿丛红萼，芳鲜柔媚，约略试妆深浅。\n细叶来禽，长梢戏蝶，簇簇枝头见。\n酡颜鬒发，春愁无力，困倚画屏娇软。\n只应怕、风欺雨横，落红万点。",
        "dynasty": "宋",
        "collection_info": null
    },
    {
        "uuid": "a9dfe5783fc47874f7f92f610f5d31b6",
        "title": "风入松 溪山佳处是湘中",
        "author": "赵师侠",
        "content": "溪山佳处是湘中。\n今古言同。\n平林远岫浑如画，更渔村、返照斜红。\n两岸荻风策策，一江秋水溶溶。\n苍涯石壁景尤雄。\n人自西东。\n利名汩没黄尘里，又那知、清胜无穷。\n何日轻舠蓑笠，持竿独钓西风。",
        "dynasty": "宋",
        "collection_info": null
    },
    {
        "uuid": "0665ec018d08bd2c1b54ff2cb917edb0",
        "title": "凤凰阁 正熏风初扇",
        "author": "赵师侠",
        "content": "正熏风初扇，雨细梅黄暑溽。\n并摇双桨去程速。\n那更黄流浩淼，白浪如屋。\n动归思、离愁万斛。\n平生奇观，颇快江山寓目。\n日斜云定晚风熟。\n白鹭飞来，点破一川明绿。\n展十幅、潇湘画轴。",
        "dynasty": "宋",
        "collection_info": null
    },
    {
        "uuid": "a5a3c275ed65194446058680cb8f2987",
        "title": "蝶恋花 柳眼窥春春渐吐",
        "author": "赵师侠",
        "content": "柳眼窥春春渐吐。\n又是东风，摇曳黄金树。\n宜入新春闻好语。\n一犁处处催耕雨。\n未有花须金缕缕。\n醉梦悠扬，似蝶翩跹舞。\n一枕仙游何处去。\n觉来依旧江南住。",
        "dynasty": "宋",
        "collection_info": null
    },
    {
        "uuid": "6e831556c7e34486b51fac337d60fcf0",
        "title": "蝶恋花 春到园林能几许",
        "author": "赵师侠",
        "content": "春到园林能几许。\n昨夜疏疏，过却催花雨。\n暖日晴岚原上路。\n雕鞍暂系芳菲树。\n仙洞同游皆胜侣。\n翻忆年时，醉里曾寻句。\n要与龙江春作主。\n翩然又趁东风去。",
        "dynasty": "宋",
        "collection_info": null
    },
    {
        "uuid": "52496665bb2b87b384f53d3ee89841e6",
        "title": "蝶恋花 剪剪西风催碧树",
        "author": "赵师侠",
        "content": "剪剪西风催碧树。\n乱菊残荷，节物惊秋暮。\n绿叶红苞迎晓露。\n锦屏绣幄围芳圃。\n尘世鸾骖那肯驻。\n尚忆层城，仙苑飞琼侣。\n能共牡丹争几许。\n惜花对景聊为主。",
        "dynasty": "宋",
        "collection_info": null
    },
    {
        "uuid": "7d0077bb6aad0d8af4dccbab6d563619",
        "title": "蝶恋花 百叠霜罗香蕊细",
        "author": "赵师侠",
        "content": "百叠霜罗香蕊细。\n袅袅垂铃，缀簇黄金碎。\n独占九秋风露里。\n芳心不与群英比。\n采采东篱今古意。\n秀色堪餐，更惹兰膏腻。\n不用南山横紫翠。\n悠然消得因花醉。",
        "dynasty": "宋",
        "collection_info": null
    },
    {
        "uuid": "9e924e45ebc0c766771191f9f2a76d34",
        "title": "蝶恋花 剪水凌虚飞雪片",
        "author": "赵师侠",
        "content": "剪水凌虚飞雪片。\n认得清香，雪树深深见。\n傅粉凝酥明玉艳。\n含章檐下春风面。\n照影溪桥情不浅。\n羌管声中，叠恨传幽怨。\n陇首人归芳信断。\n万重云水江南远。",
        "dynasty": "宋",
        "collection_info": null
    },
    {
        "uuid": "330ff7fe337c642298d18b0553a01018",
        "title": "蝶恋花 夜雨鸣檐声录蔌",
        "author": "赵师侠",
        "content": "夜雨鸣檐声录蔌。\n薄酒浇愁，不那更筹促。\n感旧伤今难举目。\n无聊独剪西窗烛。\n弹指光阴如电速。\n富贵功名，本自无心逐。\n粝食粗衣随分足。\n此身安健他何欲。",
        "dynasty": "宋",
        "collection_info": null
    },
    {
        "uuid": "eaa6d2adfd5c52cb728f517b1f45a03e",
        "title": "蝶恋花 春入园林新雨过",
        "author": "赵师侠",
        "content": "春入园林新雨过。\n次第芳菲，惹起情无那。\n蜀锦青红初剪破。\n枝头点点胭脂颗。\n柳带随风金袅娜。\n隐映馀霞，灿灿红云堕。\n高烛夜寒光照坐。\n只□沈醉谁扶我。",
        "dynasty": "宋",
        "collection_info": null
    },
    {
        "uuid": "165901ab7d72ecbd119ba57e9342676a",
        "title": "蝶恋花 解语花枝娇朵朵",
        "author": "赵师侠",
        "content": "解语花枝娇朵朵。\n不为伤春，爱把眉峰锁。\n宜笑精神偏一个。\n微涡媚靥樱桃破。\n先自腰肢常袅娜。\n更被新来，酒饮频过火。\n茶饭不忺犹自可。\n脸儿瘦得些娘大。",
        "dynasty": "宋",
        "collection_info": null
    },
    {
        "uuid": "9abecea29c429ec2b28602fce1685912",
        "title": "鹧鸪天 烟霭空蒙江上春",
        "author": "赵师侠",
        "content": "烟霭空蒙江上春。\n夕阳芳草渡头情。\n飞红已逐东风远，嫩绿还因夜雨深。\n情脉脉，思沈沈。\n卷帘愁与暮云平。\n栏干倚遍东西曲，杜宇一声肠断人。",
        "dynasty": "宋",
        "collection_info": null
    },
    {
        "uuid": "e569c1f69ac3e4e80eaa5f440a7f7de0",
        "title": "鹧鸪天 玉带红花供奉班",
        "author": "赵师侠",
        "content": "玉带红花供奉班。\n裹头新样总宜男。\n闹装鞍辔青骢马，帖体衣裳紫窄衫。\n云鬓重，黛眉弯。\n内家妆束冠江南。\n轻裘缓带风流帅，锦绣丛花拥骑远。",
        "dynasty": "宋",
        "collection_info": null
    },
    {
        "uuid": "279cb914bddd4c514e8868d6ecc06dbf",
        "title": "鹧鸪天 榕叶阴阴未着霜",
        "author": "赵师侠",
        "content": "榕叶阴阴未着霜。\n浅寒犹试夹衣裳。\n雾浓烟重遥山暗。\n云淡天低去水长。\n风渐沥，景凄凉。\n乱鸦声里又斜阳。\n孤帆落处惊鸥鹭，飞映书空雁字行。",
        "dynasty": "宋",
        "collection_info": null
    },
    {
        "uuid": "a845277310e01ed47565e1f6cda95768",
        "title": "鹧鸪天 一叶惊秋风露清",
        "author": "赵师侠",
        "content": "一叶惊秋风露清。\n砌蛩初听傍窗声。\n人逢役鹊飞乌夜，桥渡牵牛织女星。\n银汉淡，暮云轻。\n新蟾斜挂一钩明。\n人间天上佳期处，凉意还从过雨生。",
        "dynasty": "宋",
        "collection_info": null
    },
    {
        "uuid": "9b14dc73f693c5e5c4516c3a353e9d82",
        "title": "鹧鸪天 风定江流似镜平",
        "author": "赵师侠",
        "content": "风定江流似镜平。\n斜阳天外挂微明。\n云归远岫千山暝，雾映疏林一抹横。\n渔火细，钓丝轻。\n黄尘扑扑谩争荣。\n何时了却人间事，泛宅浮家过此生。",
        "dynasty": "宋",
        "collection_info": null
    },
    {
        "uuid": "48c62ed0c3fdd35bf8ed79295d0fae81",
        "title": "鹧鸪天 妙曲清声压楚城",
        "author": "赵师侠",
        "content": "妙曲清声压楚城。\n蕙心兰态见柔情。\n凌波隐称金莲步，蘸甲从教玉笋斟。\n歌缓缓，笑吟吟。\n向人真处可怜生。\n仙源幸有藏春处，何事乘风逐世尘。",
        "dynasty": "宋",
        "collection_info": null
    },
    {
        "uuid": "5673b6ec4e29e66128feb523be532ff4",
        "title": "鹧鸪天 爆竹声中岁又除",
        "author": "赵师侠",
        "content": "爆竹声中岁又除。\n顿回和气满寰区。\n春风解绿江南树，不与人间染白须。\n残蜡烛，旧桃符。\n宁辞末后饮屠苏。\n归与幸有园林胜，次第花开可自娱。",
        "dynasty": "宋",
        "collection_info": null
    },
    {
        "uuid": "08615229bf09ab9d6583d3fcfb2fe1f2",
        "title": "柳梢青 节物推移",
        "author": "赵师侠",
        "content": "节物推移。\n青阳景变，玉管灰飞。\n彩仗泥牛，星球雪柳，争报春回。\n丝金缕玉幡儿。\n更斜袅、东风应时。\n宜入新春，人随春好，春与人宜。",
        "dynasty": "宋",
        "collection_info": null
    },
    {
        "uuid": "5eb7ec0a35f77cd5bf85b8f08eb8f313",
        "title": "柳梢青 红紫凋零",
        "author": "赵师侠",
        "content": "红紫凋零。\n化工特地，剪玉裁琼。\n碧叶丛芳，檀心点素，香雪团英。\n柔风唤起娉婷。\n似无力、斜敧翠屏。\n细细吹香，盈盈浥露，花里倾城。",
        "dynasty": "宋",
        "collection_info": null
    },
    {
        "uuid": "735ae657c76d9bc92e3338da10d0ae44",
        "title": "柳梢青 漠漠轻阴",
        "author": "赵师侠",
        "content": "漠漠轻阴。\n养花天气，乍暗还明。\n曲径风微，蜂迷红片，蝶趁游人。\n平芜极目青青。\n谩怅望、谁招断魂。\n柳外愁闻，莺雏唤友，鸠妇呼晴。",
        "dynasty": "宋",
        "collection_info": null
    },
    {
        "uuid": "43c929b57856885fc9931a0d527570d9",
        "title": "柳梢青 料峭馀寒",
        "author": "赵师侠",
        "content": "料峭馀寒。\n元宵欲过，灯火阑珊。\n宿酒难醒，新愁未解，摇兀吟鞍。\n深林百舌关关。\n更雨洗、桃红未干。\n野烧痕青，荒陂水满，春事何堪。",
        "dynasty": "宋",
        "collection_info": null
    },
    {
        "uuid": "db1f798df751e5e7a30baf02f5eac94d",
        "title": "柳梢青 烟敛云收",
        "author": "赵师侠",
        "content": "烟敛云收。\n夕阳斜照，暮色迟留。\n天接波光，水涵山影，都在扁舟。\n虚名白尽人头。\n问来往、何时是休。\n潮落潮生，吴山越岭，依旧临流。",
        "dynasty": "宋",
        "collection_info": null
    },
    {
        "uuid": "55b8bd1bf9ddee04d088ea7d765a0e4a",
        "title": "柳梢青 人间春足",
        "author": "赵师侠",
        "content": "人间春足。\n一番红紫，水流风逐。\n戏蝶初闲，轻摇粉翅，高低飞扑。\n雨昏烟暝增明，似积雪、枝间映绿。\n后土琼芳，蓬莱仙伴，蕊粉香粟。",
        "dynasty": "宋",
        "collection_info": null
    },
    {
        "uuid": "a0b71054401003ec5ef06914e057415c",
        "title": "柳梢青 矫首遐观",
        "author": "赵师侠",
        "content": "矫首遐观。\n崇台徙倚，心目俱宽。\n一水萦蓝，群峰耸翠，天接高寒。\n平生江北江南。\n总未识、闽中好山。\n雨暗前汀，云生衣袂，身倦跻攀。",
        "dynasty": "宋",
        "collection_info": null
    },
    {
        "uuid": "e950b061c6a18e23aabb8381ba0fde52",
        "title": "柳梢青 暑怀烦郁",
        "author": "赵师侠",
        "content": "暑怀烦郁。\n危栏徙倚，凝情独立。\n榕叶连阴，横罔接秀，壶峰凝碧。\n海山云树微茫，更无数、归帆暮集。\n却忆潇湘，孤村烟渚，晚风斜日。",
        "dynasty": "宋",
        "collection_info": null
    },
    {
        "uuid": "8f1b564e5c177d0e475415335c6a7566",
        "title": "柳梢青 水满方塘",
        "author": "赵师侠",
        "content": "水满方塘。\n菰蒲深处，戏浴鸳鸯。\n灿锦舒霞，红幢绿盖，时递幽香。\n天弓摇挂孤光。\n映烟树、云间渺茫。\n散发披襟，都忘身世，真在仙乡。",
        "dynasty": "宋",
        "collection_info": null
    },
    {
        "uuid": "c9e75b844bafbc4b1f7f381ce464bec7",
        "title": "柳梢青 浓碧抟枝",
        "author": "赵师侠",
        "content": "浓碧抟枝，柔黄衬紫，独殿春风。\n菡萏轻盈，甘瓜馥郁，叶萼相重。\n人生一笑难同。\n更馀韵、都藏笑中。\n日助清芬，酒添风味，须与从容。",
        "dynasty": "宋",
        "collection_info": null
    },
    {
        "uuid": "c70967cb6fa71f87126e39cd0856a9fb",
        "title": "浣溪沙 日丽风和春昼长",
        "author": "赵师侠",
        "content": "日丽风和春昼长。\n杏花枝上正芬芳。\n无情社雨亦何狂。\n一洗娇红啼嫩脸，半开新绿映残妆。\n画梁空有燕泥香。",
        "dynasty": "宋",
        "collection_info": null
    },
    {
        "uuid": "2a66d8ffd58a29821ba6aba92b247770",
        "title": "浣溪沙 落日沈沈堕翠微",
        "author": "赵师侠",
        "content": "落日沈沈堕翠微。\n断云轻逐晚风归。\n西山南浦画屏围。\n一目波光明欲溜，雨眉山色翠长低。\n须知人与景相宜。",
        "dynasty": "宋",
        "collection_info": null
    },
    {
        "uuid": "ec7de66979dbac45028df3f85ce3c0b0",
        "title": "浣溪沙 松雪纷纷落冻泥",
        "author": "赵师侠",
        "content": "松雪纷纷落冻泥。\n栖禽犹困傍枝低。\n茅檐冰柱玉鞭垂。\n流水溅溅春意动，群山灿灿晓光迷。\n朔风寒日度云迟。",
        "dynasty": "宋",
        "collection_info": null
    },
    {
        "uuid": "986a712dc7d60550b16a7145dd61f82f",
        "title": "浣溪沙 不比阳关去路赊",
        "author": "赵师侠",
        "content": "不比阳关去路赊。\n使君行即返京华。\n清江江上是吾家。\n聚散有时思夜雨，留连无计劝流霞。\n红愁绿惨一川花。",
        "dynasty": "宋",
        "collection_info": null
    },
    {
        "uuid": "bc75fdd77112c4e61f7e0bc51c0c51aa",
        "title": "浣溪沙 雪絮飘池点绿漪",
        "author": "赵师侠",
        "content": "雪絮飘池点绿漪。\n舞风游漾燕交飞。\n阴阴庭院日迟迟。\n一缕水沈香散后，半瓯新茗味回时。\nけ闲万事总忘机。",
        "dynasty": "宋",
        "collection_info": null
    },
    {
        "uuid": "c6e465bc1732457fa69594579b82f749",
        "title": "浣溪沙 本是孤根傲雪霜",
        "author": "赵师侠",
        "content": "本是孤根傲雪霜。\n肌肤不肯涴铅黄。\n要随尘世浅匀妆。\n似杏着花尤灿灿，比梅成实自双双。\n青枝巧缀碧鸳鸯。",
        "dynasty": "宋",
        "collection_info": null
    },
    {
        "uuid": "fe84cdd5eb1b8eba79f661293685e718",
        "title": "菩萨蛮 扁舟又向萧滩去",
        "author": "赵师侠",
        "content": "扁舟又向萧滩去。\n危墙却系江头树。\n风送雨声来。\n凉生真快哉。\n电光云际掣。\n白浪天相接。\n不用怯风波。\n风波平地多。",
        "dynasty": "宋",
        "collection_info": null
    },
    {
        "uuid": "95ee700e5e0154f6947a6993ab45dd11",
        "title": "菩萨蛮 娇花媚柳新妆靓",
        "author": "赵师侠",
        "content": "娇花媚柳新妆靓。\n裙边微露双鸳并。\n笑靥最多情。\n春从两脸生。\n香罗萦皓腕。\n翠袖笼歌扇。\n馀韵遏云低。\n梁尘簌簌飞。",
        "dynasty": "宋",
        "collection_info": null
    },
    {
        "uuid": "066391437dfba39e74d8273f1df94ee6",
        "title": "菩萨蛮 晚风断送归帆急",
        "author": "赵师侠",
        "content": "晚风断送归帆急。\n重城回首天连碧。\n犹有小楼情。\n西山如旧青。\n故园今渐近。\n应卜灯花信。\n一喜一牵萦。\n平分两处心。",
        "dynasty": "宋",
        "collection_info": null
    },
    {
        "uuid": "d6b8d3951f56be6709b3902fc1ecf09e",
        "title": "菩萨蛮 故人心尚如天远",
        "author": "赵师侠",
        "content": "故人心尚如天远。\n故心人更何由见。\n肠断楚江头。\n泪和江水流。\n江流空滚滚。\n泪尽情无尽。\n不怨薄情人。\n人情逐处新。",
        "dynasty": "宋",
        "collection_info": null
    },
    {
        "uuid": "5ad2b7ec6e4543fbe068a3353143bb6b",
        "title": "菩萨蛮 小春爱日融融暖",
        "author": "赵师侠",
        "content": "小春爱日融融暖。\n危亭望处晴岚满。\n江静绿回环。\n横陈无际山。\n清霜欺远树。\n黄叶风扶去。\n试探岭头梅。\n点红开未开。",
        "dynasty": "宋",
        "collection_info": null
    },
    {
        "uuid": "d621c59774b8a312b288d0090629e89b",
        "title": "菩萨蛮 琼英为惜轻飞去",
        "author": "赵师侠",
        "content": "琼英为惜轻飞去。\n可人妙笔移缣素。\n潇洒向南枝。\n永无开谢时。\n闺房难并秀。\n自是春风手。\n何必问逃禅。\n人间水墨仙。",
        "dynasty": "宋",
        "collection_info": null
    },
    {
        "uuid": "5cb5e3ecc0ad77b5594d3d1dd6ae8164",
        "title": "菩萨蛮 多情可是怜高节",
        "author": "赵师侠",
        "content": "多情可是怜高节。\n濡毫幻出真清绝。\n雨叶共风枝。\n天寒人倚时。\n萧萧襟韵胜。\n堪与梅兄并。\n不用翠成林。\n坡仙曾赏音。",
        "dynasty": "宋",
        "collection_info": null
    },
    {
        "uuid": "362bef24b94fad6ad161d048ad6db998",
        "title": "菩萨蛮 霜风落木千山远",
        "author": "赵师侠",
        "content": "霜风落木千山远。\n护霜云散晴曦暖。\n潇洒小旗亭。\n山花照眼明。\n粉妆匀未了。\n一捻春风小。\n把酒恨匆匆。\n深情妩媚中。",
        "dynasty": "宋",
        "collection_info": null
    },
    {
        "uuid": "862915b7b0d4a061e86140e431e4bdaa",
        "title": "菩萨蛮 行舟荡漾鸣双桨",
        "author": "赵师侠",
        "content": "行舟荡漾鸣双桨。\n江流为我添新涨。\n指顾隔汀洲。\n人归心尚留。\n阳关三叠举。\n怨柳离情苦。\n何似莫来休。\n不来无许愁。",
        "dynasty": "宋",
        "collection_info": null
    },
    {
        "uuid": "67e77c6af4f92a95d508be59fe2bf57e",
        "title": "菩萨蛮 故人话别情难已",
        "author": "赵师侠",
        "content": "故人话别情难已。\n故人此别何时会。\n江上驻危亭。\n离怀牵故情。\n悠悠东去水。\n簇簇渔村市。\n应记合江滨。\n潇湘别故人。",
        "dynasty": "宋",
        "collection_info": null
    },
    {
        "uuid": "824667c135953c205f73841dc729e7d7",
        "title": "菩萨蛮 西风又老潇湘树",
        "author": "赵师侠",
        "content": "西风又老潇湘树。\n翩翩黄叶辞枝去。\n斜日淡云笼。\n溪山烟霭中。\n危阑闲独倚。\n縠浪连天际。\n残角起江城。\n书空征雁横。",
        "dynasty": "宋",
        "collection_info": null
    },
    {
        "uuid": "575c70bb7d96d58183498c6831b034e2",
        "title": "菩萨蛮 东皇不受人间俗",
        "author": "赵师侠",
        "content": "东皇不受人间俗。\n为嫌花柳纷红绿。\n特地閟春和。\n连延雨雪多。\n梅梢封玉蕊。\n春半开犹未。\n还恐怨韶华。\n吹绵作柳花。",
        "dynasty": "宋",
        "collection_info": null
    },
    {
        "uuid": "f983f127654362a9d5b607311136946a",
        "title": "菩萨蛮 水风叶底波光浅",
        "author": "赵师侠",
        "content": "水风叶底波光浅。\n亭亭翠叶红妆面。\n六月下塘春。\n平铺云锦屏。\n露凉轻点缀。\n绿映珍珠袂。\n浑似太真妃。\n倚阑娇困时。",
        "dynasty": "宋",
        "collection_info": null
    },
    {
        "uuid": "d15dfaf30629ea89cc563c7e69274bf3",
        "title": "好事近 红杏已香残",
        "author": "赵师侠",
        "content": "红杏已香残，唯有海棠堪惜。\n天气着花如酒，醉娇红无力。\n娉娉袅袅倚东风，柔媚忍轻摘。\n凭仗暮寒要住，赛锦川春色。",
        "dynasty": "宋",
        "collection_info": null
    },
    {
        "uuid": "63c820f01c0cf02747b396aa4714fec1",
        "title": "好事近 云度鹊成桥",
        "author": "赵师侠",
        "content": "云度鹊成桥，青翼已传消息。\n彩仗蕊宫初下，应人问佳夕。\n龙烟缥渺散妆楼，香雾拥瑶席。\n准拟洞房披扇，看仙家春色。",
        "dynasty": "宋",
        "collection_info": null
    },
    {
        "uuid": "eb50a693f4b0c5af1b59f21fba6b0a56",
        "title": "醉蓬莱 正金风零露",
        "author": "赵师侠",
        "content": "正金风零露，玉宇生凉，晚秋天气。\n华渚流虹，应生商佳瑞。\n电绕神枢，庆绵宗社，御宝图宸极。\n脱屣尘凡，游心澹泊，逍遥物外。\n圣子神孙，祖皇文母，上接三宫，下通五世。\n至盛难名，亘古今无比。\n诞节重明，燕乐和气，动普天均被。\n寿祝南山，尊倾北海，臣邻欢醉。",
        "dynasty": "宋",
        "collection_info": null
    },
    {
        "uuid": "c535cde7d423aeb566dfcebfa1a12f83",
        "title": "汉宫春 丹诏天飞",
        "author": "赵师侠",
        "content": "丹诏天飞，见皇家愿治，侧席英才。\n鸿儒抱负素蕴，壮志兴怀。\n文场战胜，便从此、脱迹蒿莱。\n人共羡，鹿鸣劝驾，还因计吏偕来。\n先春占早争开。\n是人间第一，唯有江梅。\n莆中旧传盛事，六亚三魁。\n桃花浪暖，更平地、听一声雷。\n蓝绶袅，芦鞭骏马，长安走遍天街。",
        "dynasty": "宋",
        "collection_info": null
    },
    {
        "uuid": "203d06af400cb2851956ccaec38919c9",
        "title": "厅前柳 晚秋天",
        "author": "赵师侠",
        "content": "晚秋天。\n过暮雨，云容敛，月澄鲜。\n正风露凄清处，砌蛩喧。\n更黄蝶。\n舞翩翩。\n念故里、千山云水隔，被名缰利锁萦牵。\n莫作悲秋意，对尊前。\n且同乐。\n太平年。",
        "dynasty": "宋",
        "collection_info": null
    },
    {
        "uuid": "25965d76a53de465aea3c87a336cfb5c",
        "title": "厅前柳 景清佳",
        "author": "赵师侠",
        "content": "景清佳。\n正倦客，凝秋思。\n浩无涯。\n递十里香芬馥，桂初华。\n向碧叶。\n露芳葩。\n为粟粒、鹅儿情淡薄，倩西风染就丹砂。\n不比黄金雨，灿馀霞。\n送幽梦，到仙家。",
        "dynasty": "宋",
        "collection_info": null
    },
    {
        "uuid": "bbd91fd2c304c87d376fca589ecd20e1",
        "title": "诉衷情 清和时候雨初晴",
        "author": "赵师侠",
        "content": "清和时候雨初晴。\n密树翠阴成。\n新篁嫩摇碧玉，芳径绿苔深。\n雏燕语，乳莺声。\n暑风轻。\n帘旌微动，沈篆烟消，午枕馀清。",
        "dynasty": "宋",
        "collection_info": null
    },
    {
        "uuid": "d9a873d4933273b18f1628d7eda7c6ba",
        "title": "诉衷情 神功圣德妙难量",
        "author": "赵师侠",
        "content": "神功圣德妙难量。\n灵应着莆阳。\n湄洲自昔仙境，宛在水中央。\n孚惠爱，备祈禳。\n降嘉祥。\n云车风马，肸蚃来歆，桂酒椒浆。",
        "dynasty": "宋",
        "collection_info": null
    },
    {
        "uuid": "cdc98779e7a5cd2a0feab41010e5a420",
        "title": "诉衷情 茫茫云海浩无边",
        "author": "赵师侠",
        "content": "茫茫云海浩无边。\n天与谁相连。\n舳舻万里来往，有祷必安全。\n专掌握，雨晹权。\n属丰年。\n琼卮玉醴，飨此精诚，福庆绵绵。",
        "dynasty": "宋",
        "collection_info": null
    },
    {
        "uuid": "bb2abfa504c4b09576b1d2305b7ad62c",
        "title": "诉衷情 威灵千里护封圻",
        "author": "赵师侠",
        "content": "威灵千里护封圻。\n十万户归依。\n白湖宫殿云耸，香火尽虔祈。\n倾寿酒，诵声诗。\n谅遥知。\n民康俗阜，雨润风滋，功与天齐。",
        "dynasty": "宋",
        "collection_info": null
    },
    {
        "uuid": "7e0a3271f9735e8ec6cc22b80f5a21be",
        "title": "一翦梅 雪里盈盈玉破花",
        "author": "赵师侠",
        "content": "雪里盈盈玉破花。\n遐想风流，压尽京华。\n点酥团粉任敧斜。\n独露春妍谁似他。\n有酒何须稚子赊。\n访戴归来，倚棹溪涯。\n人生得意定谈夸。\n除却西湖，不计谁家。",
        "dynasty": "宋",
        "collection_info": null
    },
    {
        "uuid": "8fe637c3862ff198ccab970a8a3e6188",
        "title": "一翦梅 暖日烘梅冷未苏",
        "author": "赵师侠",
        "content": "暖日烘梅冷未苏。\n脱叶随风，独见枯株。\n先春占早又何如。\n玉点枝头，犹自萧疏。\n江北江南景不殊。\n雪里花清，月下香浮。\n他年调鼎费工夫。\n且与藏春，处士西湖。",
        "dynasty": "宋",
        "collection_info": null
    },
    {
        "uuid": "ca9ea57a19f693ddd21f72d863bda026",
        "title": "朝中措 斜阳留照有馀红",
        "author": "赵师侠",
        "content": "斜阳留照有馀红。\n烟霭淡冥蒙。\n麦陇青摇一望，前山翠失双峰。\n高台徙倚，松飘逸韵，梅减冰容。\n俯视尘寰如掌，翩然我欲乘风。",
        "dynasty": "宋",
        "collection_info": null
    },
    {
        "uuid": "a2d080792afeab8950c667b866217fe3",
        "title": "朝中措 疏疏帘幕映娉婷",
        "author": "赵师侠",
        "content": "疏疏帘幕映娉婷。\n初试晓妆新。\n玉腕云边缓转，修蛾波上微颦。\n铅华淡薄，轻匀桃脸，深注樱唇。\n还似舞鸾窥沼，无情空恼行人。",
        "dynasty": "宋",
        "collection_info": null
    },
    {
        "uuid": "34b14976eadd0d5e660d08dc57330b2d",
        "title": "朝中措 西风着意送归船",
        "author": "赵师侠",
        "content": "西风着意送归船。\n家近总欣然。\n去日梅开烂漫，归时秋满山川。\n京华倦客，难堪羁思，历尽秋边。\n寄语姮娥休笑，月圆人亦团圆。",
        "dynasty": "宋",
        "collection_info": null
    },
    {
        "uuid": "7e96cda789afd7d2fa7808dcc2da0f43",
        "title": "朝中措 乱山春过雪成堆",
        "author": "赵师侠",
        "content": "乱山春过雪成堆。\n七里递香回。\n蕊簇玲珑金粟，花装碎屑玫瑰。\n兰衰梅谢，桃粗李俗，谁与追随。\n清绝殿春仙侣，清风吹破荼䕷。",
        "dynasty": "宋",
        "collection_info": null
    },
    {
        "uuid": "e0e5e4194d4b211a81c317bc7891d6bd",
        "title": "朝中措 开随律管度芳辰",
        "author": "赵师侠",
        "content": "开随律管度芳辰。\n鲜艳见天真。\n不比浮花浪蕊，天教月月常新。\n蔷薇颜色，玫瑰态度，宝相精神。\n休数岁时月季，仙家栏槛长春。",
        "dynasty": "宋",
        "collection_info": null
    },
    {
        "uuid": "75a230a30cbf8cf412e915d7222d2995",
        "title": "朝中措 眉间黄色喜何如",
        "author": "赵师侠",
        "content": "眉间黄色喜何如。\n花县拜恩初。\n五品荣颁命服，十行祗奉天书。\n萱堂绣阁，均封大邑，盛事同居。\n此日银章朱绂，行看玉带金鱼。",
        "dynasty": "宋",
        "collection_info": null
    },
    {
        "uuid": "27745817efb4a45d01bea59c1bc95f30",
        "title": "点绛唇 日暖风喧",
        "author": "赵师侠",
        "content": "日暖风喧，殿春琼蕊依台榭。\n雪堆花架。\n不用丹青写。\n莹彻精神，映月唯宜夜。\n幪香帕。\n倩风扶下。\n碎玉残妆卸。",
        "dynasty": "宋",
        "collection_info": null
    },
    {
        "uuid": "375b21da88e35cfaa6bc4208575994c3",
        "title": "点绛唇 漠漠春阴",
        "author": "赵师侠",
        "content": "漠漠春阴，褪花时候馀寒峭。\n数声啼鸟。\n唤起帘栊晓。\n云鬓慵梳，淡拂春山小。\n情多少。\n乱萦愁抱。\n风里垂杨袅。",
        "dynasty": "宋",
        "collection_info": null
    },
    {
        "uuid": "37314d3082f319417ccb3f1d9ccbd73b",
        "title": "点绛唇 袅袅娉娉",
        "author": "赵师侠",
        "content": "袅袅娉娉，可人尤赛娘风韵。\n花娇玉润。\n一捻春期近。\n占路藏机，已向棋中进。\n俱休问。\n酒旗花阵。\n早晚争先胜。",
        "dynasty": "宋",
        "collection_info": null
    },
    {
        "uuid": "af0f09f1bab2bb572f2e76aa7997aaa4",
        "title": "扑蝴蝶 清和时候",
        "author": "赵师侠",
        "content": "清和时候，熏风来小院。\n琅玕脱箨，方塘荷翠飐。\n柳丝轻度流莺，画栋低飞乳燕。\n园林绿阴初遍。\n景何限。\n轻纱细葛，纶巾和羽扇。\n披襟散发，心清尘不染。\n一杯洗涤无馀，万事消磨去远。\n浮名薄利休羡。",
        "dynasty": "宋",
        "collection_info": null
    },
    {
        "uuid": "4e051e29827e36593d2d4fa6206c7e3d",
        "title": "醉桃源・阮郎归 微云扫尽碧虚宽",
        "author": "赵师侠",
        "content": "微云扫尽碧虚宽。\n月华光影寒。\n山河表里鉴中看。\n沈沈清夜阑。\n风细细，露漙漙。\n神游八极间。\n九宵回首望尘寰。\n悠然醉梦还。",
        "dynasty": "宋",
        "collection_info": null
    },
    {
        "uuid": "fcbb5cc1a3aad6f2341abe2ddd77dd41",
        "title": "醉桃源・阮郎归 纤枝延蔓走青虬",
        "author": "赵师侠",
        "content": "纤枝延蔓走青虬。\n风清体更柔。\n故绕檀蕊着花稠。\n疏疏如缀旒。\n琼作靥，玉成裘。\n玫瑰应辈流。\n惜香愁怕罥搔头。\n宁随□事休。",
        "dynasty": "宋",
        "collection_info": null
    },
    {
        "uuid": "af5856695d90d785763f7dcd1bfa4021",
        "title": "醉桃源・阮郎归 杜鹃花发映山红",
        "author": "赵师侠",
        "content": "杜鹃花发映山红。\n韶光觉正浓。\n水流红紫各西东。\n绿肥春已空。\n闲戏蝶，懒游蜂。\n破除花影重。\n问春何事不从容。\n忧愁风雨中。",
        "dynasty": "宋",
        "collection_info": null
    },
    {
        "uuid": "d13ea76a80eed7a51d77faf61252a589",
        "title": "贺圣朝 千林脱落群芳息",
        "author": "赵师侠",
        "content": "千林脱落群芳息。\n有一枝先白。\n孤标疏影压花丛，更清香堪惜。\n吟情无尽，赏音未已，早纷纷藉藉。\n想贪结子去调羹，任叫云横笛。",
        "dynasty": "宋",
        "collection_info": null
    },
    {
        "uuid": "573a44809cf9e5ce5a377999b199ade6",
        "title": "踏莎行 白云开残",
        "author": "赵师侠",
        "content": "白云开残，红云吹尽。\n园林新绿迷芳径。\n榆钱不解青春，随风乱点苍苔晕。\n紫燕飞忙，黄鹂声嫩。\n日长烟暖游蜂困。\n凭高念远思无穷，那堪宿酒厌厌病。",
        "dynasty": "宋",
        "collection_info": null
    },
    {
        "uuid": "00252f5314c8c38a7631558d90902453",
        "title": "踏莎行 万事随缘",
        "author": "赵师侠",
        "content": "万事随缘，一身须正。\n功名富贵皆前定。\n多图广计要争强，如何人力将天胜。\n枉费机谋，徒劳奔竞。\n到头毕竟由他命。\n安时处顺得心闲，饥餐困寝亏贤甚。",
        "dynasty": "宋",
        "collection_info": null
    },
    {
        "uuid": "a0b5843130f675abe5d3ab5b98f3a647",
        "title": "忆秦娥 伤离索",
        "author": "赵师侠",
        "content": "伤离索。\n不堪凉月穿珠箔。\n穿珠箔。\n料应别后，粉销琼削。\n无聊倚遍西楼角。\n枝头几误惊飞鹊。\n惊飞鹊。\n先来憔悴，更逢摇落。",
        "dynasty": "宋",
        "collection_info": null
    },
    {
        "uuid": "3e036b37aab6c636ec3556768aa58ef2",
        "title": "武陵春 一阵晓风花信早",
        "author": "赵师侠",
        "content": "一阵晓风花信早，先到小桃枝。\n冉冉红云映翠微。\n开宴忆瑶池。\n零乱分飞贪结子，芳径自成蹊。\n消得刘郎去路迷。\n肠断武陵溪。",
        "dynasty": "宋",
        "collection_info": null
    },
    {
        "uuid": "525275a8d1d309a77b4b1e525f919f4c",
        "title": "武陵春 乍雨笼晴云不定",
        "author": "赵师侠",
        "content": "乍雨笼晴云不定，芳草绿纤柔。\n燕语莺啼小院幽。\n春色二分休。\n试凭危栏凝远目，山与水光浮。\n滚滚闲愁逐水流。\n流不尽、许多愁。",
        "dynasty": "宋",
        "collection_info": null
    },
    {
        "uuid": "c9bc5fac7c16131edbe7062d6187061b",
        "title": "清平乐 无风轻燕",
        "author": "赵师侠",
        "content": "无风轻燕。\n缭绕深深院。\n昼永人闲帘不卷。\n时听莺簧巧啭。\n清和天气阴阴。\n南风初奏熏琴。\n唤起午窗新梦，愁添一掬归心。",
        "dynasty": "宋",
        "collection_info": null
    },
    {
        "uuid": "179055e0135a19e80d3a0f575d7f6b9a",
        "title": "清平乐 一宵风雨",
        "author": "赵师侠",
        "content": "一宵风雨。\n春与人俱去。\n春解再来花作主。\n只有行人无据。\n殷勤满酌离觞。\n阳关唱起愁肠。\n苦恨无情杜宇，声声叫断斜阳。",
        "dynasty": "宋",
        "collection_info": null
    },
    {
        "uuid": "ab6a0d2e04b31d46be0c23d70fefef90",
        "title": "清平乐 纤秾娇小",
        "author": "赵师侠",
        "content": "纤秾娇小。\n也解争春早。\n占得中央颜色好。\n装点枝枝新巧。\n东皇初到江城。\n殷勤先去迎春。\n乞与黄金腰带，压持红紫纷纷。",
        "dynasty": "宋",
        "collection_info": null
    },
    {
        "uuid": "62bd799ef622560f117b253085342e56",
        "title": "鹊桥仙 风波平地",
        "author": "赵师侠",
        "content": "风波平地，尘埃扑面，总是争名竞利。\n悟时不必苦贪图，但言任、流行坎止。\n忽来忽去，何荣何辱，天也知人深意。\n一帆风送过桐江，喜跳出、琉璃井里。",
        "dynasty": "宋",
        "collection_info": null
    },
    {
        "uuid": "6d9ffe98ca4bfc5a2319b3fb1e7fecc7",
        "title": "鹊桥仙 同云幕幕",
        "author": "赵师侠",
        "content": "同云幕幕，狂风浩浩，激就六花飞下。\n山川满目白模糊，更茅舍、溪桥潇洒。\n玉田银界，瑶林琼树，光映干坤不夜。\n行人不为旅人忙，怎解识、天然图画。",
        "dynasty": "宋",
        "collection_info": null
    },
    {
        "uuid": "37abc553ef2a46b22a592ab6b3665860",
        "title": "鹊桥仙 春光已暮",
        "author": "赵师侠",
        "content": "春光已暮，花残叶密，更值无情风雨。\n斜阳芳树翠烟中，又听得、声声杜宇。\n血流无用，离魂空断，只挠凄凉为旅。\n在家谁道不如归，你何似、随风归去。",
        "dynasty": "宋",
        "collection_info": null
    },
    {
        "uuid": "0284e694753dab57c37a44da245adee8",
        "title": "鹊桥仙 明河风细",
        "author": "赵师侠",
        "content": "明河风细，鹊桥云淡，秋入庭梧先坠。\n摩孩罗荷叶伞儿轻，总排列、双双对对。\n花瓜应节、蛛丝卜巧，望月穿针楼外。\n不知谁见女牛忙，谩多少、人间欢会。",
        "dynasty": "宋",
        "collection_info": null
    },
    {
        "uuid": "bfd8b10d1d87066c28e2032369019df2",
        "title": "谒金门 风和雨",
        "author": "赵师侠",
        "content": "风和雨。\n又送一番春去。\n春去不知何处住。\n惜春无觅处。\n柳老空抟香絮。\n莺娇乍迁芳树。\n回念故园如旧否。\n不堪闻杜宇。",
        "dynasty": "宋",
        "collection_info": null
    },
    {
        "uuid": "122ee2a11b5ca46131ce814f3c43206c",
        "title": "谒金门 江水绿",
        "author": "赵师侠",
        "content": "江水绿。\n江山数峰如簇。\n唤渡小舟来岸北。\n笋舆行太速。\n素艳窗纱笼玉。\n埠负看花心目。\n今夜知他何处宿。\n断魂沙路曲。",
        "dynasty": "宋",
        "collection_info": null
    },
    {
        "uuid": "62a4d39d02f8506ea14c8369cfa96b12",
        "title": "谒金门 沙畔路",
        "author": "赵师侠",
        "content": "沙畔路。\n记得旧时行处。\n蔼蔼疏烟迷远树。\n野航横不渡。\n竹里疏花梅吐。\n照眼一川鸥鹭。\n家在清江江上住。\n水流愁不去。",
        "dynasty": "宋",
        "collection_info": null
    },
    {
        "uuid": "d3663b5b5264f782a18d1144b094456e",
        "title": "谒金门 风雨急",
        "author": "赵师侠",
        "content": "风雨急。\n红紫又还狼藉。\n嫩绿团枝苔径湿。\n帘开双燕入。\n院静昼闲人寂。\n一缕水沈烟直。\n心事有谁能会得。\n阶前芳草碧。",
        "dynasty": "宋",
        "collection_info": null
    },
    {
        "uuid": "1bc9a23ee572bdfaa852a28361e8c3e4",
        "title": "谒金门 风策策",
        "author": "赵师侠",
        "content": "风策策。\n山迥暮烟横白。\n淅沥穿林翻败叶。\n羁怀愁倦客。\n问宿荒村山驿。\n谁识离情脉脉。\n雁足无书孤夜色。\n音尘千里隔。",
        "dynasty": "宋",
        "collection_info": null
    },
    {
        "uuid": "bae84b93a16a680687672d97ebe3fc25",
        "title": "谒金门 花夜雨",
        "author": "赵师侠",
        "content": "花夜雨。\n渺渺绿波南浦。\n擘絮晴云山外吐。\n凝情谁共语。\n十二玉梯空伫。\n闲却琐窗朱户。\n久客念归归未许。\n寸心愁万缕。",
        "dynasty": "宋",
        "collection_info": null
    },
    {
        "uuid": "63d8039d4055c37896b9e0675f80eda8",
        "title": "谒金门 风雨半",
        "author": "赵师侠",
        "content": "风雨半。\n春锁绿杨深院。\n幕浪不翻香穗卷。\n轻寒闲便面。\n归兴新来不浅。\n勾引闲愁撩乱。\n一枕春酲谁与管。\n晓莺惊梦断。",
        "dynasty": "宋",
        "collection_info": null
    },
    {
        "uuid": "89ad3f9ecdc19b64b32a7a06f4874254",
        "title": "东坡引 相看情未足",
        "author": "赵师侠",
        "content": "相看情未足。\n离觞已催促。\n停歌欲语眉先蹙。\n何期归太速。\n如今去也，无计追逐。\n怎忍听、阳关曲。\n扁舟后夜滩头宿。\n愁随烟树簇。\n愁随烟树簇。",
        "dynasty": "宋",
        "collection_info": null
    },
    {
        "uuid": "c78ed60416d0107037bb668315f192de",
        "title": "东坡引 飞花红不聚",
        "author": "赵师侠",
        "content": "飞花红不聚。\n都因夜来雨。\n枝头冷落情如许。\n东风谁是主。\n看看满地，堆却香絮。\n但目断、章台路。\n残英剩蕊留春住。\n春归何处去。\n春归何处去。",
        "dynasty": "宋",
        "collection_info": null
    },
    {
        "uuid": "4c13de44796e4225e2d7ab3e616d5510",
        "title": "东坡引 杯行情意密",
        "author": "赵师侠",
        "content": "杯行情意密。\n今宵是何夕。\n行人此别真堪惜。\n愁肠空闷郁。\n明朝去也，回首相忆。\n要留恋、如何得。\n无端骤雨飘何急。\n人来心上滴。\n人来心上滴。",
        "dynasty": "宋",
        "collection_info": null
    },
    {
        "uuid": "389b8def1a35c0627879dc985b9a5754",
        "title": "生查子 梅从陇首传",
        "author": "赵师侠",
        "content": "梅从陇首传，柳向邮亭折。\n鸳瓦晓霜浓，掠面凝寒色。\n相逢意便亲，欲去如何说。\n我亦是行人，更与行人别。",
        "dynasty": "宋",
        "collection_info": null
    },
    {
        "uuid": "d05a36b3a3ba988d1f8445b199b0fcf7",
        "title": "生查子 千山拥翠屏",
        "author": "赵师侠",
        "content": "千山拥翠屏，一水萦罗带。\n雨过水痕添，云散山容在。\n亭高景最幽，天回风尤快。\n啼鸟一声闲，唤起情无奈。",
        "dynasty": "宋",
        "collection_info": null
    },
    {
        "uuid": "84d9ccf020f869eb0bd70caa9e16e7fc",
        "title": "生查子 迟迟春昼长",
        "author": "赵师侠",
        "content": "迟迟春昼长，冉冉东风软。\n寒食乍晴天，红紫芳菲遍。\n前峰积翠横，新涨挼蓝远。\n向晚淡烟迷，一段屏山展。",
        "dynasty": "宋",
        "collection_info": null
    },
    {
        "uuid": "410732969f815f0e20d61297255574df",
        "title": "生查子 春光不肯留",
        "author": "赵师侠",
        "content": "春光不肯留，风雨催将去。\n红逐故园尘，绿满江南树。\n阴晴寒食天，寂寞西郊路。\n芳草织新愁，怅望人何处。",
        "dynasty": "宋",
        "collection_info": null
    },
    {
        "uuid": "b46a467b1a7e724b6d7213ad41996ce7",
        "title": "生查子 庭虚任雀喧",
        "author": "赵师侠",
        "content": "庭虚任雀喧，院静无人到。\n回首十年非，赖得知几早。\n心随香篆销，意与梅花好。\n万事转头空，一笑吾身老。",
        "dynasty": "宋",
        "collection_info": null
    },
    {
        "uuid": "9e658e189e5ecbf614f1b09bb42ece43",
        "title": "少年游 玉壶冰结暮天寒",
        "author": "赵师侠",
        "content": "玉壶冰结暮天寒。\n朔吹绕阑干。\n雪破梢头，香传花外，春信入江南。\n巡檐索笑情无限，一点已微酸。\n待得黄垂，冥冥烟雨，绿树袅金丸。",
        "dynasty": "宋",
        "collection_info": null
    },
    {
        "uuid": "62f991991cb50fa3463215f28ebb883b",
        "title": "少年游 冰霜凝冻腊残时",
        "author": "赵师侠",
        "content": "冰霜凝冻腊残时。\n暖律渐推移。\n彩胜罗幡，土牛春杖，和气与春回。\n花心柳眼知时节，微露向阳枝。\n喜入新春，称心百事，如意想都宜。",
        "dynasty": "宋",
        "collection_info": null
    },
    {
        "uuid": "a898fe150279c3e9a1519c9ca83d7104",
        "title": "小重山 乐岁农家喜夜春",
        "author": "赵师侠",
        "content": "乐岁农家喜夜春。\n朝来收宿雾，快新晴。\n云移日转午风轻。\n香罗薄，喧暖困游人。\n积水满春塍。\n绿波翻郁郁，露秧针。\n幸无离绪苦牵情。\n烟林外，时听杜鹃声。",
        "dynasty": "宋",
        "collection_info": null
    },
    {
        "uuid": "b52d323d7a7996c53229c9c3f9080d94",
        "title": "霜天晓角 雨馀风劲",
        "author": "赵师侠",
        "content": "雨馀风劲。\n雾重千山暝。\n茅舍寒林相映。\n分明是、图画景。\n去程何日定。\n天远长安近。\n唤起新愁无尽。\n全没个、故园信。",
        "dynasty": "宋",
        "collection_info": null
    },
    {
        "uuid": "b54b032be6b48b78cf7327212774345c",
        "title": "霜天晓角 舣舟砂碛",
        "author": "赵师侠",
        "content": "舣舟砂碛。\n秋净波澄碧。\n极目青山横远，悬崖断、拥苍壁。\n傍岩渔艇集。\n渡头人物立。\n八景潇湘真画，云笼日、晚风急。",
        "dynasty": "宋",
        "collection_info": null
    },
    {
        "uuid": "18a8028aa5876b16d08aba5a8cf563c7",
        "title": "江南好・忆江南 天共水",
        "author": "赵师侠",
        "content": "天共水，水远与天连。\n天净水平寒月漾，水光月色两相兼。\n月映水中天。\n人与景，人景古难全。\n景若佳时心自快，心远乐处景应妍。\n休与俗人言。",
        "dynasty": "宋",
        "collection_info": null
    },
    {
        "uuid": "e4952776cf6a752b57ccd72dc3e8e792",
        "title": "关河令・清商怨 亭皋霜重飞叶满",
        "author": "赵师侠",
        "content": "亭皋霜重飞叶满。\n听西风断雁。\n闲凭危阑，斜阳红欲敛。\n行人归期太晚。\n误仿佛、征帆几点。\n水远连天，愁云遮望眼。",
        "dynasty": "宋",
        "collection_info": null
    },
    {
        "uuid": "f1e7550970b8a59cdafbeb850fd5b7ac",
        "title": "关河令・清商怨 江头伊轧动柔橹",
        "author": "赵师侠",
        "content": "江头伊轧动柔橹。\n渐楚天欲暮。\n浩荡轻鸥，波间自容与。\n岸蓼汀苹无绪。\n更满目、潇疏江树。\n此意何穷，凭谁图画取。",
        "dynasty": "宋",
        "collection_info": null
    },
    {
        "uuid": "4a46cc773228a92de145a3214e9309c2",
        "title": "采桑子 连朝雨骤驱春去",
        "author": "赵师侠",
        "content": "连朝雨骤驱春去，瓦注盆倾。\n不记初春。\n润柳催花忒有情。\n春光解有重来日，宁耐休争。\n待得秋深。\n听你无聊点滴声。",
        "dynasty": "宋",
        "collection_info": null
    },
    {
        "uuid": "d3a6b029018eb6365330c952b34601a1",
        "title": "采桑子 梅花谢后樱花绽",
        "author": "赵师侠",
        "content": "梅花谢后樱花绽，浅浅匀红。\n试手天工。\n百卉千葩一信通。\n馀寒未许开舒妥，怨雨愁风。\n结子筠笼。\n万颗匀圆讶许同。",
        "dynasty": "宋",
        "collection_info": null
    },
    {
        "uuid": "60c88108a5e094c3c802bed21fc2ec4b",
        "title": "浪淘沙 绛萼衬轻红",
        "author": "赵师侠",
        "content": "绛萼衬轻红。\n缀簇玲珑。\n夭桃繁李一时同。\n独向枝头春意闹，娇倚东风。\n飞片入帘栊。\n粉淡香浓。\n凤箫声断月明中。\n只恐明朝风雨恶，燕嘴泥融。",
        "dynasty": "宋",
        "collection_info": null
    },
    {
        "uuid": "01fc42cb3e1f1aba23d13853f2b621fd",
        "title": "浪淘沙 桃萼正芳菲",
        "author": "赵师侠",
        "content": "桃萼正芳菲。\n初占春时。\n蒸霞灿锦望中迷。\n斜出繁枝临曲沼，鸾鉴妆迟。\n蜂蝶镇相依。\n天气融怡。\n空教追忆武陵溪。\n片片漫随流水去，风暖烟霏。",
        "dynasty": "宋",
        "collection_info": null
    },
    {
        "uuid": "e98b3904e6aaf940a4e6169ed233ebd0",
        "title": "浪淘沙 摇曳万丝风",
        "author": "赵师侠",
        "content": "摇曳万丝风。\n轻染烟浓。\n鹅黄初褪绿茸茸。\n雨洗云娇春向晚，雪絮空蒙。\n车马灞桥中。\n别绪匆匆。\n只知攀折怨西东。\n不道晓风残月岸，离恨无穷。",
        "dynasty": "宋",
        "collection_info": null
    },
    {
        "uuid": "9a325bf976761669b81556445917ae40",
        "title": "双头莲令 太平和气兆嘉祥",
        "author": "赵师侠",
        "content": "太平和气兆嘉祥。\n草木总成双。\n红苞翠盖出横塘。\n两两斗芬芳。\n干摇碧玉并青房。\n仙髻拥新妆。\n连枝不解引鸾皇。\n留取映鸳鸯。",
        "dynasty": "宋",
        "collection_info": null
    },
    {
        "uuid": "3a83c7629f21bd9640df55ba10068aed",
        "title": "画堂春 西真仙子宴瑶池",
        "author": "赵师侠",
        "content": "西真仙子宴瑶池。\n素裳琼艳冰肌。\n瑞笼香雾扑铢衣。\n凤翥鸾飞。\n玉骨解凌风露，铅华不涴凝脂。\n戍楼羌管正孤吹。\n月淡烟低。",
        "dynasty": "宋",
        "collection_info": null
    },
    {
        "uuid": "cc91c69b9240ad88e401fcfc1065091c",
        "title": "南柯子・南歌子 木落千山瘦",
        "author": "赵师侠",
        "content": "木落千山瘦，风微一水澄。\n清霜暖日快归程。\n唤渡沙头、款款话离情。\n傍岸渔舟集，横空雁字轻。\n凭阑凝望眼增明。\n一片潇湘、真个画难成。",
        "dynasty": "宋",
        "collection_info": null
    },
    {
        "uuid": "65ba9b6b02618912a4fb808b095fe081",
        "title": "西江月 笳鼓旌旗改色",
        "author": "赵师侠",
        "content": "笳鼓旌旗改色，弓刀铠甲增明。\n攒花簇队马蹄轻。\n禀听元戎号令。\n羊佑轻裘临阵，亚夫细柳屯营。\n观瞻已耸定王城。\n飞虎威名日振。",
        "dynasty": "宋",
        "collection_info": null
    },
    {
        "uuid": "0bf4c93419862a4707032abd44630522",
        "title": "西江月 淼淼澄清波面",
        "author": "赵师侠",
        "content": "淼淼澄清波面，依依紫翠山光。\n危栏徙倚对斜阳。\n山影波流荡漾。\n世事一番醒醉，人生几度炎凉。\n高情收拾付觥觞。\n何止羲皇人上。",
        "dynasty": "宋",
        "collection_info": null
    },
    {
        "uuid": "933a793c0e7d6e706b3258b15077e064",
        "title": "洞仙歌 元宵三五",
        "author": "赵师侠",
        "content": "元宵三五。\n正好嬉游去。\n梅柳蛾蝉斗济楚。\n换鞋儿、添头面，只等黄昏，恰恨有、些子无情风雨。\n心忙腹热，没顿浑身处。\n急把灯台炙艾炷。\n做匙婆、许葱油，麦灰画葫芦，更漏转，越㬠不停不住。\n待归去、尤自意迟疑，但无语空将，眼儿厮觑。",
        "dynasty": "宋",
        "collection_info": null
    },
    {
        "uuid": "0c324de181034e54aa091834196df8b9",
        "title": "南乡子 元夜景尤殊",
        "author": "赵师侠",
        "content": "元夜景尤殊。\n万斛金莲照九衢。\n锤拍豉汤都卖得，争如。\n甘露杯中万颗珠。\n应是着功夫。\n脑麝浓熏费小厨。\n不比七夕黄蜡做，知无。\n要底圆儿糖上浮。",
        "dynasty": "宋",
        "collection_info": null
    },
    {
        "uuid": "4fd25f541bc6dbf25e23798a445e8e1b",
        "title": "行香子 春日迟迟",
        "author": "赵师侠",
        "content": "春日迟迟。\n春景熙熙。\n渐郊原、芳草萋萋。\n夭桃灼灼，杨柳依依。\n见燕喃喃，蜂簇簇，蝶飞飞。\n闲庭寂寂，曲沼漪漪。\n更秋千、红索垂垂。\n游人队队，乐意嬉嬉。\n尽醉醺醺，歌缓缓，语低低。",
        "dynasty": "宋",
        "collection_info": null
    },
    {
        "uuid": "d23d1df78a04129b5ad6cd6b0b379bcf",
        "title": "卜算子 晴日敛春泥",
        "author": "赵师侠",
        "content": "晴日敛春泥，陌上东风软。\n料峭寒禁花柳闲，枉恨春工浅。\n绿涨一江深，黛泼千山远。\n目断平芜无际愁，数尽征鸿点。",
        "dynasty": "宋",
        "collection_info": null
    },
    {
        "uuid": "c6765b899e309938657165011aacf24d",
        "title": "卜算子 杨柳褪金丝",
        "author": "赵师侠",
        "content": "杨柳褪金丝，艳杏摇红影。\n欲雨还晴二月天，春色浑无定。\n晓梦不堪惊，午昼新来永。\n一掬归心万叠愁，空惹长亭恨。",
        "dynasty": "宋",
        "collection_info": null
    },
    {
        "uuid": "be4179062497c398afcfda3f808e7e5b",
        "title": "卜算子 娇艳醉杨妃",
        "author": "赵师侠",
        "content": "娇艳醉杨妃，轻袅怜飞燕。\n人在昭阳睡足时，初试妆深浅。\n一段锦新裁，万里来何远。\n高烛休教照夜寒，媚脸融春艳。",
        "dynasty": "宋",
        "collection_info": null
    },
    {
        "uuid": "ff69f0a9df87d7b477043666f3ce6bb0",
        "title": "卜算子 绿暗柳藏烟",
        "author": "赵师侠",
        "content": "绿暗柳藏烟，红淡花经雨。\n更着如花似玉人，艳态娇波注。\n纤手捧瑶卮，缓遏歌云缕。\n只恐莺花不解留，还逐东风去。",
        "dynasty": "宋",
        "collection_info": null
    },
    {
        "uuid": "e05fbe86eb48d263c49ec2d5df8d4f99",
        "title": "卜算子 云敛料寒轻",
        "author": "赵师侠",
        "content": "云敛料寒轻，雨涨春波渺。\n旅枕无堪梦易惊，啼鴂声催晓。\n尚忆故园花，红紫为容好。\n世路崎岖长短亭，来往何时了。",
        "dynasty": "宋",
        "collection_info": null
    },
    {
        "uuid": "aea13b19c730b5bd9bf0187f17a57df5",
        "title": "伊州三台 桂华移自云岩",
        "author": "赵师侠",
        "content": "桂华移自云岩。\n更被灵砂染丹。\n清露湿酡颜。\n醉乘风、下临世间。\n素娥襟韵萧闲。\n不与群芳并看。\n蔌蔌绛绡单。\n觉身轻、梦回广寒。",
        "dynasty": "宋",
        "collection_info": null
    },
    {
        "uuid": "70947ddcae8c8960bd3603956c5ee78c",
        "title": "梅花",
        "author": "赵师侠",
        "content": "南山有佳人，迥立未可亲。\n而况得道者，其间梅子真。",
        "dynasty": "宋",
        "collection_info": null
    },
    {
        "uuid": "c0591baa4a511b4d9680ee1de1f67d6b",
        "title": "游阳华岩  其一",
        "author": "赵师侠",
        "content": "出郭曾无十里赊，僊岩迎日号阳华。\n云藏奥穾岚光润，信美元郎咏可家。",
        "dynasty": "宋",
        "collection_info": null
    },
    {
        "uuid": "a1318a3f0bb330225bb00a5889d2d6ff",
        "title": "游阳华岩  其二",
        "author": "赵师侠",
        "content": "石罅空明石色鲜，霞舒乳滴巧雕镌。\n萦迴栈道泉湍响，疑是僊家小有天。",
        "dynasty": "宋",
        "collection_info": null
    }
]