[
    {
        "title": "感秃鹙潜吟",
        "author": "顾敻",
        "content": "昔日曾看瑞应图，万般祥端不如无。\n摩诃池上分明见，仔细看来是那鹕。",
        "dynasty": "唐",
        "collection_info": null
    },
    {
        "title": "荷叶杯 一",
        "author": "顾敻",
        "content": "春尽小庭花落，寂寞，凭槛敛双眉。\n忍教成病忆佳期，知摩知，知摩知。",
        "dynasty": "唐",
        "collection_info": null
    },
    {
        "title": "荷叶杯 二",
        "author": "顾敻",
        "content": "歌发谁家筵上，寥亮，别恨正悠悠。\n兰釭背帐月当楼，愁摩愁，愁摩愁。",
        "dynasty": "唐",
        "collection_info": null
    },
    {
        "title": "荷叶杯 三",
        "author": "顾敻",
        "content": "弱柳好花尽拆，晴陌，陌上少年郎。\n满身兰麝扑人香，狂摩狂，狂摩狂。",
        "dynasty": "唐",
        "collection_info": null
    },
    {
        "title": "荷叶杯 四",
        "author": "顾敻",
        "content": "记得那时相见，胆战，鬓乱四肢柔。\n泥人无语不抬头，羞摩羞，羞摩羞。",
        "dynasty": "唐",
        "collection_info": null
    },
    {
        "title": "荷叶杯 五",
        "author": "顾敻",
        "content": "夜久歌声怨咽，残月，菊冷露微微。\n看看湿透缕金衣，归摩归，归摩归。",
        "dynasty": "唐",
        "collection_info": null
    },
    {
        "title": "荷叶杯 六",
        "author": "顾敻",
        "content": "我忆君诗最苦，知否，字字尽关心。\n红笺写寄表情深，吟摩吟，吟摩吟。",
        "dynasty": "唐",
        "collection_info": null
    },
    {
        "title": "荷叶杯 七",
        "author": "顾敻",
        "content": "金鸭香浓鸳被，枕腻，小髻簇花钿。\n腰如细柳脸如莲，怜摩怜，怜摩怜。",
        "dynasty": "唐",
        "collection_info": null
    },
    {
        "title": "荷叶杯 八",
        "author": "顾敻",
        "content": "曲砌蝶飞烟暖，春半，花发柳垂条。\n花如双脸柳如腰，娇摩娇，娇摩娇。",
        "dynasty": "唐",
        "collection_info": null
    },
    {
        "title": "荷叶杯 九",
        "author": "顾敻",
        "content": "一去又乖期信，春尽，满院长莓苔。\n手挼裙带独裴回，来摩来，来摩来。",
        "dynasty": "唐",
        "collection_info": null
    },
    {
        "title": "甘州子 一",
        "author": "顾敻",
        "content": "一炉龙麝锦帷傍，屏掩映，烛荧煌。\n禁楼刁斗喜初长，罗荐绣鸳鸯。\n山枕上，私语口脂香。",
        "dynasty": "唐",
        "collection_info": null
    },
    {
        "title": "甘州子 二",
        "author": "顾敻",
        "content": "每逢清夜与良晨，多怅望，足伤神。\n云迷水隔意中人，寂寞绣罗茵。\n山枕上，几点泪痕新。",
        "dynasty": "唐",
        "collection_info": null
    },
    {
        "title": "甘州子 三",
        "author": "顾敻",
        "content": "曾如刘阮访仙踪，深洞客，此时逢。\n绮筵散后绣衾同，款曲见韶容。\n山枕上，长是怯晨钟。",
        "dynasty": "唐",
        "collection_info": null
    },
    {
        "title": "甘州子 四",
        "author": "顾敻",
        "content": "露桃花裏小楼深，持玉盏，听瑶琴。\n醉归青琐入鸳衾，月色照衣襟。\n山枕上，翠钿镇眉心。",
        "dynasty": "唐",
        "collection_info": null
    },
    {
        "title": "甘州子 五",
        "author": "顾敻",
        "content": "红炉深夜醉调笙，敲拍处，玉纤轻。\n小屏古画岸低平，烟月满闲庭。\n山枕上，灯背脸波横。",
        "dynasty": "唐",
        "collection_info": null
    },
    {
        "title": "遐方怨",
        "author": "顾敻",
        "content": "帘影细，簟文平。\n象纱笼玉指，缕金罗扇轻。\n嫩红双脸似花明，两条眉黛远山横。\n凤箫歇，镜尘生。\n辽塞音书绝，梦魂长暗惊。\n玉郎经岁负娉婷，教人争不恨无情。",
        "dynasty": "唐",
        "collection_info": null
    },
    {
        "title": "诉衷情 一",
        "author": "顾敻",
        "content": "香灭帘垂春漏永，整鸳衾。\n罗带重，双凤，缕黄金。\n窗外月光临，沈沈。\n断肠无处寻，负春心。",
        "dynasty": "唐",
        "collection_info": null
    },
    {
        "title": "诉衷情 二",
        "author": "顾敻",
        "content": "永夜抛人何处去，绝来音。\n香阁掩，眉敛，月将沈。\n争忍不相寻，怨孤衾。\n换我心，为你心，始知相忆深。",
        "dynasty": "唐",
        "collection_info": null
    },
    {
        "title": "杨柳枝",
        "author": "顾敻",
        "content": "秋夜香闺思寂寥，漏迢迢。\n鸳帏罗幌麝烟销，烛光摇。\n正忆玉郎游荡去，无寻处。\n更闻帘外雨潇潇，滴芭蕉。",
        "dynasty": "唐",
        "collection_info": null
    },
    {
        "title": "醉公子 一",
        "author": "顾敻",
        "content": "漠漠秋云澹，红藕香侵槛。\n枕倚小山屏，金铺向晚扃。\n睡起横波慢，独望情何限。\n衰柳数声蝉，魂销似去年。",
        "dynasty": "唐",
        "collection_info": null
    },
    {
        "title": "醉公子 二",
        "author": "顾敻",
        "content": "岸柳垂金线，雨晴鸎百转。\n家住绿杨边，往来多少年。\n马嘶芳草远，高楼帘半卷。\n敛袖翠蛾攒，相逢尔许难。",
        "dynasty": "唐",
        "collection_info": null
    },
    {
        "title": "酒泉子 一",
        "author": "顾敻",
        "content": "杨柳舞风，轻惹春烟残雨。\n杏花愁，鸎正语，画楼东。\n锦屏寂寞思无穷，还是不知消息。\n镜尘生，珠泪滴，损仪容。",
        "dynasty": "唐",
        "collection_info": null
    },
    {
        "title": "酒泉子 二",
        "author": "顾敻",
        "content": "罗带缕金，兰麝烟凝魂断。\n画屏欹，云鬓乱，恨难任。\n几回垂泪滴鸳衾，薄情何处去？\n月临窗，花满树，信沈沈。",
        "dynasty": "唐",
        "collection_info": null
    },
    {
        "title": "酒泉子 三",
        "author": "顾敻",
        "content": "小槛日斜，风度绿窗人悄悄，翠帏闲掩舞双鸾，旧香寒。\n别来情绪转难判，韶颜看却老，依稀粉上有啼痕，暗销魂。",
        "dynasty": "唐",
        "collection_info": null
    },
    {
        "title": "酒泉子 四",
        "author": "顾敻",
        "content": "黛薄红深，约掠绿鬟云腻。\n小鸳鸯，金翡翠，称人心。\n锦鳞无处传幽意，海燕兰堂春又去。\n隔年书，千点泪，恨难任。",
        "dynasty": "唐",
        "collection_info": null
    },
    {
        "title": "酒泉子 五",
        "author": "顾敻",
        "content": "掩却菱花，收拾翠钿休上面，金虫玉燕锁香奁，恨厌厌。\n云鬟半坠懒重篸，泪侵山枕湿，银灯背帐梦方酣，鴈飞南。",
        "dynasty": "唐",
        "collection_info": null
    },
    {
        "title": "酒泉子 六",
        "author": "顾敻",
        "content": "水碧风清，入槛细香红藕腻，谢娘敛翠恨无涯，小屏斜。\n堪憎荡子不还家，谩留罗带结，帐深枕腻炷沈烟，负当年。",
        "dynasty": "唐",
        "collection_info": null
    },
    {
        "title": "酒泉子 七",
        "author": "顾敻",
        "content": "黛怨红羞，掩映画堂春欲暮，残花微雨隔青楼，思悠悠。\n芳菲时节看将度，寂寞无人还独语。\n画罗襦，香粉污，不胜愁。",
        "dynasty": "唐",
        "collection_info": null
    },
    {
        "title": "浣溪沙 一",
        "author": "顾敻",
        "content": "春色迷人恨正赊，可堪荡子不还家，细风轻露着梨花。\n帘外有情双燕扬，槛前无力绿杨斜，小屏狂梦极天涯。",
        "dynasty": "唐",
        "collection_info": null
    },
    {
        "title": "浣溪沙 二",
        "author": "顾敻",
        "content": "红藕香寒翠渚平，月笼虚阁夜蛩清，塞鸿惊梦两牵情。\n宝帐玉炉残麝冷，罗衣金缕暗尘生，小窗孤烛泪纵横。",
        "dynasty": "唐",
        "collection_info": null
    },
    {
        "title": "浣溪沙 三",
        "author": "顾敻",
        "content": "荷芰风轻帘幕香，绣衣鸂鶒泳回塘，小屏闲掩旧潇湘。\n恨入空帏鸾影独，泪凝双脸渚莲光，薄情年少悔思量。",
        "dynasty": "唐",
        "collection_info": null
    },
    {
        "title": "浣溪沙 四",
        "author": "顾敻",
        "content": "惆怅经年别谢娘，月窗花院好风光，此时相望最情伤。\n青鸟不来传锦字，瑶姬何处锁兰房，忍教魂梦两茫茫。",
        "dynasty": "唐",
        "collection_info": null
    },
    {
        "title": "浣溪沙 五",
        "author": "顾敻",
        "content": "庭菊飘黄玉露浓，冷莎偎砌隐鸣蛩，何期良夜得相逢。\n背帐风摇红蜡滴，惹香暖梦绣衾重，觉来枕上怯晨钟。",
        "dynasty": "唐",
        "collection_info": null
    },
    {
        "title": "浣溪沙 六",
        "author": "顾敻",
        "content": "云澹风高叶乱飞，小庭寒雨绿苔微，深闺人静掩屏帷。\n粉黛暗愁金带枕，鸳鸯空绕画罗衣，那堪孤负不思归。",
        "dynasty": "唐",
        "collection_info": null
    },
    {
        "title": "浣溪沙 七",
        "author": "顾敻",
        "content": "鴈响遥天玉漏清，小纱窗外月胧明，翠帏金鸭炷香平。\n何处不归音信断，良宵空使梦魂惊，簟凉枕冷不胜情。",
        "dynasty": "唐",
        "collection_info": null
    },
    {
        "title": "浣溪沙 八",
        "author": "顾敻",
        "content": "露白蟾明又到秋，佳期幽会两悠悠，梦牵情役几时休。\n记得泥人微敛黛，无言斜倚小书楼，暗思前事不胜愁。",
        "dynasty": "唐",
        "collection_info": null
    },
    {
        "title": "更漏子",
        "author": "顾敻",
        "content": "旧欢娱，新怅望，拥鼻含嚬楼上。\n浓柳翠，晚霞微，江鸥接翼飞。\n帘半卷，屏斜掩，远岫参差迷眼。\n歌满耳，酒盈尊，前非不要论。",
        "dynasty": "唐",
        "collection_info": null
    },
    {
        "title": "应天长",
        "author": "顾敻",
        "content": "瑟瑟罗裙金线缕，轻透鹅黄香画袴。\n垂交带，盘鹦鹉，袅袅翠翘移玉步。\n背人匀檀注，慢转娇波偷觑。\n敛黛春情暗许，倚屏慵不语。",
        "dynasty": "唐",
        "collection_info": null
    },
    {
        "title": "渔歌子",
        "author": "顾敻",
        "content": "晓风清，幽沼绿，倚阑凝望珍禽浴。\n画帘垂，翠屏曲，满袖荷香馥郁。\n好摅怀，堪寓目，身闲心静平生足。\n酒杯深，光影促，名利无心较逐。",
        "dynasty": "唐",
        "collection_info": null
    },
    {
        "title": "河传 一",
        "author": "顾敻",
        "content": "燕扬，晴景。\n小窗屏暖，鸳鸯交颈。\n菱花掩却翠鬟欹，慵整，海棠帘外影。\n绣帏香断金鸂鶒，无消息。\n心事空相忆，倚东风。\n春正浓，愁红，泪痕衣上重。",
        "dynasty": "唐",
        "collection_info": null
    },
    {
        "title": "河传 二",
        "author": "顾敻",
        "content": "曲槛，春晚。\n碧流纹细，绿杨丝輭。\n露华鲜，杏枝繁，鸎转，野芜平似翦。\n直是人间到天上，堪游赏。\n醉眼疑屏障，对池塘。\n惜韶光，断肠，为花须尽狂。",
        "dynasty": "唐",
        "collection_info": null
    },
    {
        "title": "河传 三",
        "author": "顾敻",
        "content": "棹举，舟去。\n波光渺渺，不知何处。\n岸花汀草共依依，雨微，鹧鸪相逐飞。\n天涯离恨江声咽，啼猿切。\n此意向谁说，倚兰桡。\n独无憀，魂销，小炉香欲焦。",
        "dynasty": "唐",
        "collection_info": null
    },
    {
        "title": "木兰花 一",
        "author": "顾敻",
        "content": "月照玉楼春漏促，飒飒风摇庭砌竹。\n梦惊鸳被觉来时，何处管弦声断续。\n惆怅少年游冶去，枕上两蛾攒细绿。\n晓莺帘外语花枝，背帐犹残红蜡烛。",
        "dynasty": "唐",
        "collection_info": null
    },
    {
        "title": "木兰花 二",
        "author": "顾敻",
        "content": "柳映玉楼春日晚，雨细风轻烟草輭。\n画堂鹦鹉语雕笼，金粉小屏犹半掩。\n香灭绣帏人寂寂，倚槛无言愁思远。\n恨郎何处纵疎狂，长使含啼眉不展。",
        "dynasty": "唐",
        "collection_info": null
    },
    {
        "title": "木兰花 三",
        "author": "顾敻",
        "content": "月皎露华窗影细，风送菊香黏绣袂。\n博山炉冷水沈微，惆怅金闺终日闭。\n懒展罗衾垂玉筯，羞对菱花篸宝髻。\n良宵好事枉教休，无计那他狂耍壻。",
        "dynasty": "唐",
        "collection_info": null
    },
    {
        "title": "木兰花 四",
        "author": "顾敻",
        "content": "拂水双飞来去燕，曲槛小屏山六扇。\n春愁凝思结眉心，绿绮懒调红锦荐。\n话别情多声欲战，玉筯痕留红粉面。\n镇长独立到黄昏，却怕良宵频梦见。",
        "dynasty": "唐",
        "collection_info": null
    },
    {
        "title": "虞美人 一",
        "author": "顾敻",
        "content": "晓莺啼破相思梦，帘卷金泥凤。\n宿妆犹在酒初醒，翠翘慵整倚云屏，转娉婷。\n香檀细画侵桃脸，罗袂轻轻敛。\n佳期堪恨再难寻，绿芜满院柳成阴，负春心。",
        "dynasty": "唐",
        "collection_info": null
    },
    {
        "title": "虞美人 二",
        "author": "顾敻",
        "content": "触帘风送景阳钟，鸳被绣花重。\n晓帏初卷冷烟浓，翠匀粉黛好仪容，思娇慵。\n起来无语理朝妆，宝匣镜凝光。\n绿荷相倚满池塘，露清枕簟藕花香，恨悠扬。",
        "dynasty": "唐",
        "collection_info": null
    },
    {
        "title": "虞美人 三",
        "author": "顾敻",
        "content": "翠屏闲掩垂珠箔，丝雨笼池阁。\n露黏红藕咽清香，谢娘娇极不成狂，罢朝妆。\n小金鸂鶒沈烟细，腻枕堆云髻。\n浅眉微敛注檀轻，旧欢时有梦魂惊，悔多情。",
        "dynasty": "唐",
        "collection_info": null
    },
    {
        "title": "虞美人 四",
        "author": "顾敻",
        "content": "碧梧桐映纱窗晚，花谢莺声懒。\n小屏屈曲掩青山，翠帏香粉玉炉寒，两蛾攒。\n颠狂年少轻离别，孤负春时节。\n画罗红袂有啼痕，魂销无语倚闺门，欲黄昏。",
        "dynasty": "唐",
        "collection_info": null
    },
    {
        "title": "虞美人 五",
        "author": "顾敻",
        "content": "深闺春色劳思想，恨共春芜长。\n黄鹂娇转泥芳妍，杏枝如画倚轻烟，锁窗前。\n凭阑愁立双蛾细，柳影斜摇砌。\n玉郎还是不还家，教人魂梦逐杨花，绕天涯。",
        "dynasty": "唐",
        "collection_info": null
    },
    {
        "title": "虞美人 六",
        "author": "顾敻",
        "content": "少年艳质胜琼英，早晚别三清。\n莲冠稳篸钿箆横，飘飘罗袖碧云轻，画难成。\n迟迟少转腰身袅，翠靥眉心小。\n醮坛风急杏枝香，此时恨不驾鸾皇，访刘郎。",
        "dynasty": "唐",
        "collection_info": null
    },
    {
        "title": "临江仙 一",
        "author": "顾敻",
        "content": "碧染长空池似镜，倚楼闲望凝情。\n满衣红藕细香清。\n象床珍簟，山障掩，玉琴横。\n暗想昔时欢笑事，如今赢得愁生。\n博山炉暖澹烟轻。\n蝉吟人静，残日傍，小窗明。",
        "dynasty": "唐",
        "collection_info": null
    },
    {
        "title": "临江仙 二",
        "author": "顾敻",
        "content": "幽闺小槛春光晚，柳浓花澹莺稀。\n旧欢思想尚依依。\n翠嚬红敛，终日损芳菲。\n何事狂夫音信断，不如梁燕犹归。\n画堂深处麝烟微。\n屏虚枕冷，风细雨霏霏。",
        "dynasty": "唐",
        "collection_info": null
    },
    {
        "title": "临江仙 三",
        "author": "顾敻",
        "content": "月色穿帘风入竹，倚屏双黛愁时。\n砌花含露两三枝。\n如啼恨脸，魂断损容仪。\n香烬暗销金鸭冷，可堪孤负前期。\n绣襦不整鬓鬟攲。\n几多惆怅，情绪在天涯。",
        "dynasty": "唐",
        "collection_info": null
    },
    {
        "title": "献衷心",
        "author": "顾敻",
        "content": "绣鸳鸯帐暖，画孔雀屏欹。\n人悄悄，月明时。\n想昔年欢笑，恨今日分离。\n银釭背，铜漏永，阻佳期。\n小炉烟细，虚阁帘垂。\n几多心事，暗地思惟。\n被娇娥牵役，魂梦如痴。\n金闺裏，山枕上，始应知。",
        "dynasty": "唐",
        "collection_info": null
    }
]