[
    {
        "title": "和姜梅山见寄",
        "author": "汪大猷",
        "content": "投分虽深迹却疏，君居东婺我西湖。\n儿曹方喜承毛檄，父执应容效鲤趋。\n慨念旧游多宿草，仅余二老见霜鬚。\n诗来唤起相思梦，又向梅山得楷模。",
        "dynasty": "宋",
        "collection_info": null
    },
    {
        "title": "通山县寄朱元晦",
        "author": "汪大猷",
        "content": "碧涧环山麓，高低满百家。\n途穷疏骑气，县古听蜂衙。\n书倩云中雁，歌烦水底蛙。\n阳和不择地，随分得春花。",
        "dynasty": "宋",
        "collection_info": null
    },
    {
        "title": "题乐天居士诗集后时谪居庐山",
        "author": "汪大猷",
        "content": "居士当年谪九江，高怀往往寓篇章。\n多言世上风波恶，不似閒中气味长。\n千载声名虽莫及，一时踪迹偶相望。\n若容俗驾追遗矩，待看南山结草堂。",
        "dynasty": "宋",
        "collection_info": null
    },
    {
        "title": "次韵奉答诸公  其一",
        "author": "汪大猷",
        "content": "自入中书不计年，只将方寸作良田。\n桑榆物外都无累，桃李人家剩有缘。\n放意不妨娱绿野，勒功何必向燕然。\n姓名元在丹台上，千岁徜徉小洞天。",
        "dynasty": "宋",
        "collection_info": null
    },
    {
        "title": "次韵奉答诸公  其二",
        "author": "汪大猷",
        "content": "衰年已过纵心期，安得聪明及往时。\n既老固应全晚节，虽贫岂暇计留资。\n元非矫饰求为异，自是行藏要合宜。\n曾记诗僧林下约，为将踪迹报渠知。",
        "dynasty": "宋",
        "collection_info": null
    },
    {
        "title": "题袁右丞滋像",
        "author": "汪大猷",
        "content": "金玉相辉满画扉，高风未许一行题。\n五朝冠盖联朱紫，八代文章焕壁奎。\n四老德推商皓并，群英名许鲁贤齐。\n凭将世谱从头看，道此真源出道溪。",
        "dynasty": "宋",
        "collection_info": null
    }
]