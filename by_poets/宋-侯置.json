[
    {
        "title": "水调歌头 白鹤到时节",
        "author": "侯置",
        "content": "白鹤到时节，霜信满南州。\n金盘露重，银潢波浪载天流。\n岳渎千龄锺秀，赋出人间英气，清照洞庭秋。\n烈日严霜操，竹简万年留。\n苏属国，二千秩，若为酬。\n杜园阴密，未央前席动宸旒。\n入践紫薇郎省，擢赞绿槐公位，指日凤池游。\n千顷玉芝熟，准备饭青牛。",
        "dynasty": "宋",
        "collection_info": null
    },
    {
        "title": "水调歌头 晓雾散晴渚",
        "author": "侯置",
        "content": "晓雾散晴渚，秋色满湘山。\n青鞋黄帽，忺与名士共跻攀。\n窈窕深林幽谷，诘曲危亭飞观，俯首视尘寰。\n长啸望天末，馀响下云端。\n白鹤去，荒井在，汲清寒。\n醒然毛骨，浮丘招我御风还。\n拂拭苍崖苔鲜，一写胸中豪气，渺渺洞庭宽。\n山鬼善呵护，千载照层峦。",
        "dynasty": "宋",
        "collection_info": null
    },
    {
        "title": "水调歌头 凉吹送溪雨",
        "author": "侯置",
        "content": "凉吹送溪雨，落日散汀鸥。\n暮天空阔无际，层巘绿蛾浮。\n上印初辞藩寄，拂袖欣还故里，归骑及中秋。\n倚杖饱山阁，回首翠微楼。\n一区宅，千里客，旧从游。\n甘棠空有馀荫，谁解挽公留。\n翰墨文章独步，富贵功名馀事，当代仰风流。\n暂蜡登山屐，终作济川舟。",
        "dynasty": "宋",
        "collection_info": null
    },
    {
        "title": "水调歌头 湘水照秋碧",
        "author": "侯置",
        "content": "湘水照秋碧，衡岳际天高。\n绣衣玉节，清晓欢颂拥旌旄。\n本是紫庭梁栋，暂借云台耳目，驿传小游遨。\n五管与三楚，醲爱胜春醪。\n扫材枪，苏耄倪，载弓櫜。\n远民流恋，须信寰海待甄陶。\n坐享龟龄鹤算，稳佩金鱼玉带，常近赭黄袍。\n岁岁秋月底，沈醉紫檀槽。",
        "dynasty": "宋",
        "collection_info": null
    },
    {
        "title": "水调歌头 天地孕冲气",
        "author": "侯置",
        "content": "天地孕冲气，霜雪实嘉平。\n粹然经世材具，应为圣时生。\n妙处为仁受用。\n颠倒纵横无壅。\n一笑泮春冰。\n袖手无一语，四海已倾情。\n紫岩老，游戏事，悟诚明。\n当年夷夏高仰，玉振更金声。\n家有渊骞高第。\n可但闻诗闻礼。\n衣钵要相承。\n周扆绚馀彩，商鼎味新羹。",
        "dynasty": "宋",
        "collection_info": null
    },
    {
        "title": "瑞鹤仙 楚山无际碧",
        "author": "侯置",
        "content": "楚山无际碧。\n湛一溪晴绿，四郊寒色。\n霜华弄初日。\n看玉明遥草，金铺平碛。\n天涯倦翼。\n更何堪、临岐送客。\n念飞蓬、断梗无踪，把酒后期难觅。\n愁寂。\n梅花憔悴，茅舍萧疏，倍添凄恻。\n维舟岸侧。\n留君饮，醉休惜。\n想柯山春晚，还家应对，菊老松坚旧宅。\n叹宦游、索寞情怀，甚时去得。",
        "dynasty": "宋",
        "collection_info": null
    },
    {
        "title": "瑞鹤仙 溥天氛祲廓",
        "author": "侯置",
        "content": "溥天氛祲廓。\n看庆绵鸿祚，勋昭麟阁。\n蕃宣换符钥。\n占西南襟带，遍□油幕。\n湘流绕郭。\n蔼一城、和气雾薄。\n听嘈嘈、比屋欢声，共说吏闲民乐。\n遥想芗霏凫暖，翠拥屏深，晓风传乐。\n琼腴缓酌。\n花阴淡，柳丝弱。\n任松凋鹤瘦，莲敧龟老，丹颊常如旧渥。\n趁天申、去押西班，奉觞御幄。",
        "dynasty": "宋",
        "collection_info": null
    },
    {
        "title": "瑞鹤仙 春风无检束",
        "author": "侯置",
        "content": "春风无检束。\n放倡条冶叶，恣情丹绿。\n□莺喧燕宿。\n似东邻北里，都无贞淑。\n高情恨蹙。\n欢何时、重见桂菊。\n又谁知、天上黄姑，扫尽晚春馀俗。\n幽独。\n铅华不御，翡翠帷深，郁金裙蔌。\n长眉了目。\n嫣然态，倚修竹。\n纵青门瓜美，江陵橘老，怎比无穷剩馥。\n最难禁、扇底横枝，恼人睡足。",
        "dynasty": "宋",
        "collection_info": null
    },
    {
        "title": "满江红 天阔江南",
        "author": "侯置",
        "content": "天阔江南，秋未老、空江澄碧。\n江外月、飞来千丈，水天同色。\n万屋覆银清不寐，一城踏雪寒无迹。\n况楚风、连陌竞张灯，如元夕。\n山獠静，棠阴寂。\n秋稼盛，香醪直。\n听子城吹角，青楼横笛。\n君不见、苏仙翻醉墨，一篇水调锵金石。\n念良辰美景赏心时，诚难得。",
        "dynasty": "宋",
        "collection_info": null
    },
    {
        "title": "满江红 困顿春眠",
        "author": "侯置",
        "content": "困顿春眠，无情思、梦魂飘泊。\n檐外雨、霏霏冉冉，乍睛还落。\n山黛四围频入眼，柳丝一缕低萦阁。\n念沈郎、多感更伤春，腰如削。\n风入户，香穿箔。\n花似旧，人非昨。\n任游蜂双燕，经营拂掠。\n海阔锦鱼传不到，洞深紫凤期难约。\n谩彩笺、牙管倚西窗，题红叶。",
        "dynasty": "宋",
        "collection_info": null
    },
    {
        "title": "满江红 重到西湖",
        "author": "侯置",
        "content": "重到西湖，春拆信、露花酥滴。\n倚危栏、湖山佳处，短屏着色。\n拟泛一舟苍莽岸，恐伤万里羁游客。\n赖款门、修竹有高人，留狂迹。\n倾盖意，真相得。\n诗句里，曾相识。\n看戛然飞动，笔端金石。\n照眼光浮琼液满，断肠翠拥宫靴窄。\n问多情、还肯借青鸾，通消息。",
        "dynasty": "宋",
        "collection_info": null
    },
    {
        "title": "满江红 老矣何堪",
        "author": "侯置",
        "content": "老矣何堪，随处是、春衫酒滴。\n醉狂时、一挥千字，贝光玉色。\n失意险为湘岸鬼，浩歌又作长安客。\n且乘流、除却五侯门，无车迹。\n惊人句，天外得。\n医国手，尘中识。\n问鼎槐何似，卧云敧石。\n梦里略无轩冕念，眼前岂是江湖窄。\n拚蝇头、蜗角去来休，休姑息。",
        "dynasty": "宋",
        "collection_info": null
    },
    {
        "title": "满江红 甚矣吾衰",
        "author": "侯置",
        "content": "甚矣吾衰，徒是苦、饥肠为孽。\n嗟寸禄、区区留恋，形疲心竭。\n江海一生真可羡，尘埃永昼何堪说。\n似钝刀、终岁斫空山，宁无缺。\n拚放浪，休豪杰。\n秋水涨，归期决。\n尽凫长鹤短，任渠分别。\n芒屩夜寻溪上酒，葛巾晓挂松间月。\n向丹霄、传语旧交游，慵非拙。",
        "dynasty": "宋",
        "collection_info": null
    },
    {
        "title": "水龙吟 夜来霜拂帘旌",
        "author": "侯置",
        "content": "夜来霜拂帘旌，淡云丽日开清晓。\n香猊金暖，冰壶玉嫩，佳辰寒早。\n橘绿橙黄，袖红裙翠，一堂欢笑。\n正梅妃月姊，雪肌粉面，争妆点、潇湘好。\n莫惜芳尊屡倒。\n拥群仙、醉游蓬岛。\n东床俊选，南溟归信，一时俱到。\n鬓影摇春，命书纡锦，子孙环绕。\n看他时归去，飞觞石涧，侍甘泉老。",
        "dynasty": "宋",
        "collection_info": null
    },
    {
        "title": "多丽 帝城春",
        "author": "侯置",
        "content": "帝城春，玉堂深处飞烟。\n想圣人、恩隆内职，左珰押赐传宣。\n彩衣明、瑶觞膝下，花昼永、锦瑟尊前。\n富贵从来，功名馀事，鼎彝勒遍笔如椽。\n向中禁、琐窗偷觑，王母语当年。\n清平世，衣冠是谁，三世甘泉。\n记年时、翘才献寿，小诗曾涴苔笺。\n望三槐、云霞交映，照五彩、衮绣相鲜。\n当日非谀，如今方信，门人称颂是师言。\n况自有、两宫醲眷，卜梦亦徒然。\n看指日，鼎新化炉，一气陶甄。",
        "dynasty": "宋",
        "collection_info": null
    },
    {
        "title": "念奴娇 沧浪万顷",
        "author": "侯置",
        "content": "沧浪万顷，厌尘缨、手掬清流频洗。\n落日孤云烟渚净，鸥没澄波心里。\n一舸横秋，两桡开浪，霜竹醒烦耳。\n萧萧风露，梦回月照船尾。\n须信闲少忙多，壶觞并赋咏，莫辜云水。\n乘兴前溪溪转□，隐约归帆天际。\n红蓼丹枫，黄芦白竹，总胜春桃李。\n浮丘何在，与君共跨琴鲤。",
        "dynasty": "宋",
        "collection_info": null
    },
    {
        "title": "念奴娇 竞春台榭",
        "author": "侯置",
        "content": "竞春台榭，媚东风、迤逦繁红成簇。\n方霁溪南帘绣卷，和气充盈华屋。\n金暖香彝，玉鸣舞佩，春笋调丝竹。\n乌衣宴会，远追王谢高躅。\n籍甚四海声名，林泉活计，未许翁知足。\n日日江边沙露静，人徯东来雕毂。\n八锦行持，五禽游戏，已受长生箓。\n衮衣蝉冕，最宜双鬓凝绿。",
        "dynasty": "宋",
        "collection_info": null
    },
    {
        "title": "念奴娇 衰翁憨甚",
        "author": "侯置",
        "content": "衰翁憨甚，向尊前、手拈一枝寒玉。\n想见梅台花更好，一片琼田栖绿。\n短辔轻舆，大家同去，取酒偿醲馥。\n元来春晚，万包空间黄竹。\n休恨雪小云娇，出群风韵，已觉桃花俗。\n羯鼓声高回笑脸，怎得天公来促。\n江上风平，岭南人远，谁度单于曲。\n明朝酒醒，但馀诗兴天北。",
        "dynasty": "宋",
        "collection_info": null
    },
    {
        "title": "风入松 少年心醉杜韦娘",
        "author": "侯置",
        "content": "少年心醉杜韦娘。\n曾格外疏狂。\n锦笺预约西湖上，共幽深、竹院松窗。\n愁夜黛眉颦翠，惜归罗帕分香。\n重来一梦觉黄梁。\n空烟水微茫。\n如今眼底无姚魏，记旧游、凝伫凄凉。\n入扇柳风残酒，点衣花雨斜阳。",
        "dynasty": "宋",
        "collection_info": null
    },
    {
        "title": "风入松 东楼烟重暗山光",
        "author": "侯置",
        "content": "东楼烟重暗山光。\n春意堕微茫。\n小红嫩绿匀如剪，黯无言、云渡澄江。\n没处与人消遣，倚阑情寄斜阳。\n共君今夜举清觞。\n投老各殊方。\n痴儿官事何时了，恨花时、潘鬓先霜。\n唤取客帆聊住，将予同下潇湘。",
        "dynasty": "宋",
        "collection_info": null
    },
    {
        "title": "风入松 霏霏小雨恼春光",
        "author": "侯置",
        "content": "霏霏小雨恼春光。\n烟水更弥茫。\n昨宵把酒高歌处，任一声、鸡唱清江。\n憔悴杏花如许，情怀应似东阳。\n宿酲犹在莫传觞。\n消闷苦无方。\n几时玉杵蓝桥路，约云英、同捣玄霜。\n冷落黄昏庭院，梦回家在三湘。",
        "dynasty": "宋",
        "collection_info": null
    },
    {
        "title": "遥天奉翠华引 雪消楼外山",
        "author": "侯置",
        "content": "雪消楼外山。\n正秦淮、翠溢回澜。\n香梢豆蔻，红轻犹怕春寒。\n晓光浮画戟，卷绣帘、风暖玉钩间。\n紫府仙人，花园羽帔星冠。\n蓬莱阆苑，意倦游、常戏世间。\n佩麟旧都，江左襦裤歌欢。\n只恐催归觐，剩宴都、休诉酒杯宽。\n明岁应看，钧容舞袖歌鬟。",
        "dynasty": "宋",
        "collection_info": null
    },
    {
        "title": "蓦山溪 玉麟春晚",
        "author": "侯置",
        "content": "玉麟春晚，绿遍甘棠荫。\n可是惜花深，旋移得、翻阶红影。\n朱帘卷处，如在古扬州，宝璎珞，玉盘盂，娇艳交相映。\n蓬莱殿里，几样春风鬓。\n生怕逐朝云，更罗幕、重重遮定。\n多情绛蜡，常见醉时容，萦舞袖，蔌歌尘，莫负良宵永。",
        "dynasty": "宋",
        "collection_info": null
    },
    {
        "title": "凤皇台上忆吹箫・凤凰台上忆吹箫 玉管灰飞",
        "author": "侯置",
        "content": "玉管灰飞，云台珥笔，东君飚驭将还。\n又正是、霜花□剪，梅粉初干。\n窈窕红窗髻影，添一线、组绣工间。\n潇湘好，雪意尚遥，绿占群山。\n应思少年壮气，贪游乐、追随玉勒雕鞍。\n更化日舒长，赢得觅醉谋欢。\n老去桑榆趁暖，任从教、潘鬓先斑。\n犹狂在，挥翰快写春寒。",
        "dynasty": "宋",
        "collection_info": null
    },
    {
        "title": "凤皇台上忆吹箫・凤凰台上忆吹箫 尘暗双凫",
        "author": "侯置",
        "content": "尘暗双凫，菊明山径，何妨倦羽知还。\n最好是，诗翁醉后，瓶罄罍干。\n一笑东风打耳，心无竞、远与春间。\n时时地，觅伴访梅，寻胜登山。\n清时俊材定用，看捧诏春郊，月露濡鞍。\n况表识、买臣贵骨，琴瑟逾欢。\n好向玉堂视草，金章映、莱子衣斑。\n山人去，蕙帐夜雨空寒。",
        "dynasty": "宋",
        "collection_info": null
    },
    {
        "title": "凤皇台上忆吹箫・凤凰台上忆吹箫 浴雪精神",
        "author": "侯置",
        "content": "浴雪精神，倚风情态，百端邀勒春还。\n记旧隐、溪桥日暮，驿路泥干。\n曾伴先生蕙帐，香细细、粉瘦琼间。\n伤牢落，一夜梦回，肠断家山。\n空教映溪带月，供游客无情，折满雕鞍。\n便忘了、明窗静几，笔研同欢。\n莫向高楼喷笛，花似我、蓬鬓霜斑。\n都休说，今夜倍觉清寒。",
        "dynasty": "宋",
        "collection_info": null
    },
    {
        "title": "凤皇台上忆吹箫・凤凰台上忆吹箫 浅染霓裳",
        "author": "侯置",
        "content": "浅染霓裳，轻匀汉额，巫山行雨方还。\n最好是、肌香蜡莹，萼嫩红干。\n曾见金钟在列，钧天罢、笋簴都间。\n妖饶似，晓镜乍开，绿沁眉山。\n休夸瘦枝疏影，湘裙窄、一钩龙麝随鞍。\n便更做、山人倦赏，畏冷无欢。\n争奈冰瓯彩笔，题诗处、珠琲斓斑。\n清宵永，相对莫放杯寒。",
        "dynasty": "宋",
        "collection_info": null
    },
    {
        "title": "蝶恋花 雪压小桥溪路断",
        "author": "侯置",
        "content": "雪压小桥溪路断。\n独立无言，雾鬓风鬟乱。\n拂拭冰霜君试看。\n一枝堪寄天涯远。\n拟向南邻寻酒伴。\n折得花归，醉着歌声缓。\n姑射梦回星斗转。\n依然月下重相见。",
        "dynasty": "宋",
        "collection_info": null
    },
    {
        "title": "清平乐 缕金剪彩",
        "author": "侯置",
        "content": "缕金剪彩。\n茸绾同心带。\n整整云鬟宜簇戴。\n雪柳闹蛾难赛。\n休夸结实炎州。\n且看指面纤柔。\n试问苦人滋味，何如插鬓风流。",
        "dynasty": "宋",
        "collection_info": null
    },
    {
        "title": "清平乐 忍寒情味",
        "author": "侯置",
        "content": "忍寒情味。\n枝染蔷薇水。\n搅照清溪花影碎。\n笑杀小桃秾李。\n一生占断春妍。\n偏宜月露娟娟。\n欲寄江南春去，乱鸦点破云笺。",
        "dynasty": "宋",
        "collection_info": null
    },
    {
        "title": "玉楼春 市桥灯火春星碎",
        "author": "侯置",
        "content": "市桥灯火春星碎。\n街鼓催归人未醉。\n半嗔还笑眼回波，欲去更留眉敛翠。\n归来短烛馀红泪。\n月淡天高梅影细。\n北风休遣雁南来，断送不成今夜睡。",
        "dynasty": "宋",
        "collection_info": null
    },
    {
        "title": "玉楼春 今秋中月逢馀闰",
        "author": "侯置",
        "content": "今秋中月逢馀闰。\n月姊重来风露静。\n未劳玉斧整蟾宫，又见冰轮浮桂影。\n寻常经岁睽佳景。\n阅月那知还赏咏。\n庾楼江阔碧天高，遥想飞觞清夜永。",
        "dynasty": "宋",
        "collection_info": null
    },
    {
        "title": "秦楼月・忆秦娥 天一色",
        "author": "侯置",
        "content": "天一色。\n玉盘冷浸潇湘碧。\n潇湘碧。\n短亭系缆，隔江闻笛。\n胡床对坐凉生腋。\n通宵说尽狂踪迹。\n狂踪迹。\n少年心事，老来难得。",
        "dynasty": "宋",
        "collection_info": null
    },
    {
        "title": "新荷叶 柳幄飞绵",
        "author": "侯置",
        "content": "柳幄飞绵，风池暖泛新萍。\n燕垒泥香，玉麟堂外春深。\n晴云丽日，花浓处、蜂蝶纷纷。\n偿春一醉，管弦声里欢声。\n况是清时，锦衣重到台城。\n故国江山，向人依旧多情。\n趁闲行乐，休辜负、冶叶繁英。\n彤庭归觐，恁时难驻前旌。",
        "dynasty": "宋",
        "collection_info": null
    },
    {
        "title": "菩萨蛮 楼前曲浪归桡急",
        "author": "侯置",
        "content": "楼前曲浪归桡急。\n楼中细雨春风湿。\n终日倚危阑。\n故人湖上山。\n高情浑似旧。\n只枉东阳瘦。\n薄晚去来休。\n装成一段愁。",
        "dynasty": "宋",
        "collection_info": null
    },
    {
        "title": "菩萨蛮 东风吹梦春酲恶",
        "author": "侯置",
        "content": "东风吹梦春酲恶。\n琐窗淡淡花阴薄。\n一夜曲池平。\n小窗云样明。\n绿轻眉懒晕。\n香浅罗衣润。\n未见海棠开。\n卷帘双燕来。",
        "dynasty": "宋",
        "collection_info": null
    },
    {
        "title": "菩萨蛮 江风漠漠寒山碧",
        "author": "侯置",
        "content": "江风漠漠寒山碧。\n孤鸿声里霜花白。\n画舸且停桡。\n有人魂欲销。\n相从能几日。\n总是天涯客。\n尺素好频裁。\n休言无雁来。",
        "dynasty": "宋",
        "collection_info": null
    },
    {
        "title": "菩萨蛮 东君管尽闲花草",
        "author": "侯置",
        "content": "东君管尽闲花草。\n红红白白知多少。\n末后一奁香。\n绿庭春昼长。\n道人心似海。\n梦冷屏山里。\n莫剪最长条。\n从教玉步摇。",
        "dynasty": "宋",
        "collection_info": null
    },
    {
        "title": "菩萨蛮 东风卷尽欺花雨",
        "author": "侯置",
        "content": "东风卷尽欺花雨。\n月明皎纸庭前路。\n月底且论诗。\n从教露湿衣。\n明朝愁入绪。\n各自东归去。\n后夜月明中。\n绿尊谁与同。",
        "dynasty": "宋",
        "collection_info": null
    },
    {
        "title": "菩萨蛮 绿帷剪剪黄金碎",
        "author": "侯置",
        "content": "绿帷剪剪黄金碎。\n西风庭院清如水。\n月姊更多情。\n与人无际明。\n浓阴遮玉砌。\n桂影冰壶里。\n灭烛且徜徉。\n夜深应更香。",
        "dynasty": "宋",
        "collection_info": null
    },
    {
        "title": "菩萨蛮 靓妆金翠盈盈晚",
        "author": "侯置",
        "content": "靓妆金翠盈盈晚。\n凝情有恨无人管。\n何处一帘风。\n故人天际逢。\n从教香扑鬓。\n只怕繁华尽。\n牢落正悲秋。\n非□谁解愁。",
        "dynasty": "宋",
        "collection_info": null
    },
    {
        "title": "菩萨蛮 江梅占尽江头雪",
        "author": "侯置",
        "content": "江梅占尽江头雪。\n忍寒玉骨夸清绝。\n不似杜秋娘。\n婆娑秋水傍。\n波光涵晚日。\n照影从教密。\n隐隐认遥黄。\n隔溪十里香。",
        "dynasty": "宋",
        "collection_info": null
    },
    {
        "title": "菩萨蛮 黄昏曾见凌波步",
        "author": "侯置",
        "content": "黄昏曾见凌波步。\n无端暝色催人去。\n一夜露华浓。\n香销兰菊丛。\n缕金衣易湿。\n莫对西风泣。\n洗尽夜来妆。\n温泉初赐汤。",
        "dynasty": "宋",
        "collection_info": null
    },
    {
        "title": "菩萨蛮 休文多病疏杯酌",
        "author": "侯置",
        "content": "休文多病疏杯酌。\n被花恼得心情恶。\n碧树又惊秋。\n追欢怀旧游。\n与君聊一醉。\n醉倒花阴里。\n斜日下阑干。\n满身金屑寒。",
        "dynasty": "宋",
        "collection_info": null
    },
    {
        "title": "菩萨蛮 交刀剪碎琉璃碧",
        "author": "侯置",
        "content": "交刀剪碎琉璃碧。\n深黄一穗珑松色。\n玉蕊纵妖娆。\n恐无能样娇。\n绿窗初睡起。\n堕马慵梳髻。\n斜插紫鸾钗。\n香从鬓底来。",
        "dynasty": "宋",
        "collection_info": null
    },
    {
        "title": "菩萨蛮 黄姑青女交相忌",
        "author": "侯置",
        "content": "黄姑青女交相忌。\n眼看尘土占芳蕊。\n急埽满阑金。\n小奁熏水沈。\n博山银叶透。\n浓馥穿罗袖。\n犹欲问鸿都。\n太真安稳无。",
        "dynasty": "宋",
        "collection_info": null
    },
    {
        "title": "菩萨蛮 午庭栩栩花间蝶",
        "author": "侯置",
        "content": "午庭栩栩花间蝶。\n翅添金粉穿琼叶。\n曾见羽衣黄。\n瑶台淡薄妆。\n醒来魂欲断。\n掺掺芳英满。\n梦里尚偷香。\n何堪秋夜长。",
        "dynasty": "宋",
        "collection_info": null
    },
    {
        "title": "菩萨蛮 霓裳舞罢难留住",
        "author": "侯置",
        "content": "霓裳舞罢难留住。\n湘裙缓若轻烟去。\n动是隔年期。\n生绡傅艳姿。\n精神浑似旧。\n碧暗黄金瘦。\n永夜对西窗。\n何缘襟袖香。",
        "dynasty": "宋",
        "collection_info": null
    },
    {
        "title": "菩萨蛮 揉香嗅蕊朝还暮",
        "author": "侯置",
        "content": "揉香嗅蕊朝还暮。\n无端却被西风误。\n底死欲留伊。\n金尘蔌蔌飞。\n茂陵头已白。\n新聘谁相得。\n耐久莫相思。\n年年秋与期。",
        "dynasty": "宋",
        "collection_info": null
    },
    {
        "title": "西江月 金鼎香销沈麝",
        "author": "侯置",
        "content": "金鼎香销沈麝，碧梧影转阑干。\n可庭明月绮窗闲。\n帘幕低垂不卷。\n一自高唐人去，秋风几许摧残。\n拂檐修竹韵珊珊。\n梦断山长水远。",
        "dynasty": "宋",
        "collection_info": null
    },
    {
        "title": "西江月 豆蔻梢头年纪",
        "author": "侯置",
        "content": "豆蔻梢头年纪，芙蓉水上精神。\n幼云娇玉两眉春。\n京洛当时风韵。\n金缕深深劝客，雕梁蔌蔌飞尘。\n主人从得董双成。\n应忘瑶池宴饮。",
        "dynasty": "宋",
        "collection_info": null
    },
    {
        "title": "青玉案 东风一夜吹晴雨",
        "author": "侯置",
        "content": "东风一夜吹晴雨。\n小园里、春如许。\n桃李无言情难诉。\n阳关车马，灞桥风月，移入江天暮。\n双旌明日留难住。\n今夕清觞且频举。\n咫尺清明三月暮。\n寻芳宾客，对花杯酌，回首西江路。",
        "dynasty": "宋",
        "collection_info": null
    },
    {
        "title": "青玉案 年年寓屋称觞处",
        "author": "侯置",
        "content": "年年寓屋称觞处。\n陪彩绶、尊前舞。\n牢落潇湘归去未。\n蜡梅开遍，冰蟾圆后，梦断灵溪路。\n长年厚福天分付。\n算四海、今独步。\n涧竹岩花如旧否。\n与翁相伴，岁寒庭户，尽占闲中趣。",
        "dynasty": "宋",
        "collection_info": null
    },
    {
        "title": "青玉案 三年牢落荒江路",
        "author": "侯置",
        "content": "三年牢落荒江路。\n忍明日、轻帆去。\n冉冉年光真暗度。\n江山无助，风波有险，不是留君处。\n梅花万里伤迟暮。\n驿使来时望佳句。\n我拚归休心已许。\n短篷孤棹，绿蓑青笠，稳泛潇湘雨。",
        "dynasty": "宋",
        "collection_info": null
    },
    {
        "title": "昭君怨 晴日烘香花睡",
        "author": "侯置",
        "content": "晴日烘香花睡。\n花艳浮杯人醉。\n杨柳绿丝风。\n水溶溶。\n留恋芳丛深处。\n懒上锦鞯归去。\n待得牡丹开。\n更同来。",
        "dynasty": "宋",
        "collection_info": null
    },
    {
        "title": "四犯令 月破轻云淡注",
        "author": "侯置",
        "content": "月破轻云淡注。\n夜悄花无语。\n莫听阳关牵离绪。\n拚酩酊、花深处。\n明日江郊芳草路。\n春逐行人去。\n不似酴醿开独步。\n能着意、留春住。",
        "dynasty": "宋",
        "collection_info": null
    },
    {
        "title": "鹧鸪天 万点胭脂落日烘",
        "author": "侯置",
        "content": "万点胭脂落日烘。\n坐间酒面散微红。\n谁教艳质撩潘鬓，生怕朝云逐楚风。\n寻画烛，照芳容。\n夜深两行锦灯笼。\n朱唇翠袖休凝伫，几许春情睡思中。",
        "dynasty": "宋",
        "collection_info": null
    },
    {
        "title": "鹧鸪天 蜀锦吴绫剪染成",
        "author": "侯置",
        "content": "蜀锦吴绫剪染成。\n东皇花令一番新。\n风帘不碍寻巢燕，雨叶偏禁斗草人。\n非病酒，不关春。\n恨如芳草思连云。\n西楼角畔双桃树，几许浓苞等露匀。",
        "dynasty": "宋",
        "collection_info": null
    },
    {
        "title": "鹧鸪天 梦想当年姚魏家",
        "author": "侯置",
        "content": "梦想当年姚魏家。\n尊前重见旧时花。\n双檠分焰交红影，四座春回粲晚霞。\n杯潋滟，帽敧斜。\n夜深绝艳愈清佳。\n天明恐逐行云去，更着重重翠幕遮。",
        "dynasty": "宋",
        "collection_info": null
    },
    {
        "title": "鹧鸪天 只有梅花是故人",
        "author": "侯置",
        "content": "只有梅花是故人。\n岁寒情分更相亲。\n红鸾跨碧江头路，紫府分香月下身。\n君既去，我离群。\n天涯白发怕逢春。\n西湖苍莽烟波里，来岁梅时痛忆君。",
        "dynasty": "宋",
        "collection_info": null
    },
    {
        "title": "朝中措 翻阶红药竞芬芳",
        "author": "侯置",
        "content": "翻阶红药竞芬芳。\n着意巧成双。\n须信扬州国艳，旧时曾在昭阳。\n盈盈背立，同心对绾，联萼飞香。\n牢贮深沈金屋，任教蝶困蜂忙。",
        "dynasty": "宋",
        "collection_info": null
    },
    {
        "title": "朝中措 漏云初见六花开",
        "author": "侯置",
        "content": "漏云初见六花开。\n惊巧妒江梅。\n飘洒元戎小队，玉妆旌旆归来。\n恩同化手，春回陇亩，欢到尊罍。\n记取明朝登览，绿漪惟有秦淮。",
        "dynasty": "宋",
        "collection_info": null
    },
    {
        "title": "朝中措 露英云萼一般清",
        "author": "侯置",
        "content": "露英云萼一般清。\n揉雪更雕琼。\n预喜重阳登览，大家插帽浮觥。\n分香减翠，殷勤远寄，珍重多情。\n不似绮窗双艳，向人解语倾城。",
        "dynasty": "宋",
        "collection_info": null
    },
    {
        "title": "朝中措 依微春绿遍江干",
        "author": "侯置",
        "content": "依微春绿遍江干。\n烟水小屏寒。\n惆怅雁行南北，新词不忍拈看。\n从今寄取，临风把酒，役梦忘飧。\n飞絮落花时候，扁舟也到孤山。",
        "dynasty": "宋",
        "collection_info": null
    },
    {
        "title": "朝中措 风帘交翠篆香飘",
        "author": "侯置",
        "content": "风帘交翠篆香飘。\n却暑卷轻绡。\n最好佳辰相近，寿觞对饮连宵。\n仙翁未老，云中跨凤，台上吹箫。\n看取他年荣事，鱼轩入侍涂椒。",
        "dynasty": "宋",
        "collection_info": null
    },
    {
        "title": "朝中措 年来玉帐罢兵筹",
        "author": "侯置",
        "content": "年来玉帐罢兵筹。\n灯市小迟留。\n花外香随金勒，酒边人倚红楼。\n沙堤此去，传柑侍宴，天上风流。\n还记月华小队，春风十里潭州。",
        "dynasty": "宋",
        "collection_info": null
    },
    {
        "title": "朝中措 年年重午近佳辰",
        "author": "侯置",
        "content": "年年重午近佳辰。\n符艾一番新。\n满酌九霞奇酝，寿君两鬓长春。\n闺中秀美，何如赋得，林下精神。\n早办荆钗布袖，共为云水闲人。",
        "dynasty": "宋",
        "collection_info": null
    },
    {
        "title": "点绛唇 春日迟迟",
        "author": "侯置",
        "content": "春日迟迟，柳丝金淡东风软。\n绿娇红浅。\n帘幕飞新燕。\n玉帐优游，赢得花间宴。\n香尘远。\n暂停歌扇。\n□醉深深院。",
        "dynasty": "宋",
        "collection_info": null
    },
    {
        "title": "点绛唇 约莫香来",
        "author": "侯置",
        "content": "约莫香来，倚阑低瞰花如雪。\n怨深愁绝。\n瘦似年时节。\n岁一相逢，常是匆匆别。\n歌壶缺。\n又还吹彻。\n笛里关山月。",
        "dynasty": "宋",
        "collection_info": null
    },
    {
        "title": "苏武慢 暗雨收梅",
        "author": "侯置",
        "content": "暗雨收梅，晴波摇柳，万顷水精宫冷。\n桥森画栋，岸列红楼，两岸翠帘交映。\n天上行舟，鉴中开户，人在蕊珠仙境。\n况吟烟啸月，弹丝吹竹，太平歌咏。\n人尽说、铜虎分贤，银潢储秀，巩固行都藩屏。\n棠阴散暑，鼎篆凝香，永日一庭虚静。\n红袖持觞，彩笺挥翰，适意酒豪诗俊。\n看飞云丹诏，行沙金勒，待公归觐。",
        "dynasty": "宋",
        "collection_info": null
    },
    {
        "title": "阮郎归 莫欺骑省鬓边华",
        "author": "侯置",
        "content": "莫欺骑省鬓边华。\n曾眠苏小家。\n彩丝萦腕剪轻霞。\n菖蒲酒更嘉。\n人别后，叹飞花。\n云山和梦遮。\n吴笺小字写流沙。\n几行秋雁斜。",
        "dynasty": "宋",
        "collection_info": null
    },
    {
        "title": "阮郎归 美人小字称春娇",
        "author": "侯置",
        "content": "美人小字称春娇。\n云鬟玉步摇。\n淡妆浓态楚宫腰。\n梅枝雪未消。\n拚恼乱，尽妖娆。\n微窝生脸潮。\n算来虚度怜宵。\n醉魂谁与招。",
        "dynasty": "宋",
        "collection_info": null
    },
    {
        "title": "阮郎归 熏风吹尽不多云",
        "author": "侯置",
        "content": "熏风吹尽不多云。\n晓天如水清。\n哦松庭院忽闻笙。\n帘疏香篆明。\n兰玉盛，凤和鸣。\n家声留汉庭。\n狨鞍长傍九重城。\n年年双鬓青。",
        "dynasty": "宋",
        "collection_info": null
    },
    {
        "title": "浪淘沙 晓日掠轻云",
        "author": "侯置",
        "content": "晓日掠轻云。\n霜瓦鳞鳞。\n六朝山色俨如新。\n家在洞庭南畔住，身在江滨。\n华发照乌巾。\n无意寻春。\n空将两袖拂飞尘。\n可惜梅花开近路，恼尽行人。",
        "dynasty": "宋",
        "collection_info": null
    },
    {
        "title": "踏莎行 元夕风光",
        "author": "侯置",
        "content": "元夕风光，中兴时候。\n东风着意催梅柳。\n谁家银字小笙簧，倚阑度曲黄昏后。\n拨雪张灯，解衣贳酒。\n觚棱金碧闻依旧。\n明年何处看升平，景龙门下灯如昼。",
        "dynasty": "宋",
        "collection_info": null
    },
    {
        "title": "踏莎行 雪意初浓",
        "author": "侯置",
        "content": "雪意初浓，云情已厚。\n黄昏散尽扶头酒。\n不知墙外夜来梅，忍寒添得疏花否。\n休更熏香，且同携手。\n从教策策轻寒透。\n亭儿直下玉生烟，暗香归去沾襟袖。",
        "dynasty": "宋",
        "collection_info": null
    },
    {
        "title": "浣溪沙 客里忽忽梦帝州",
        "author": "侯置",
        "content": "客里忽忽梦帝州。\n故人相遇一杯休。\n疏梅些子最清幽。\n双绾香螺春意浅，缓歌金缕楚云留。\n不知妆镜若为俦。",
        "dynasty": "宋",
        "collection_info": null
    },
    {
        "title": "浣溪沙 倚醉怀春翠黛长",
        "author": "侯置",
        "content": "倚醉怀春翠黛长。\n肉红衫子半窥墙。\n兰汤浴困嫩匀妆。\n应为长年餐绛雪，故教丹颊耐清霜。\n弄晴飞馥笑冯唐。",
        "dynasty": "宋",
        "collection_info": null
    },
    {
        "title": "浣溪沙 春梦惊回谢氏塘",
        "author": "侯置",
        "content": "春梦惊回谢氏塘。\n箧中消尽旧家香。\n休文多病怯秋光。\n空对金盘承瑞露，竟无玉杵碎玄霜。\n醉魂飞度月宫凉。",
        "dynasty": "宋",
        "collection_info": null
    },
    {
        "title": "眼儿媚 花信风高雨又收",
        "author": "侯置",
        "content": "花信风高雨又收。\n风雨互迟留。\n无端燕子，怯寒归晚，闲损帘钩。\n弹棋打马心都懒，撺掇上春愁。\n推书就枕，凫烟淡淡，蝶梦悠悠。",
        "dynasty": "宋",
        "collection_info": null
    },
    {
        "title": "渔家傲 过尽百花芳草满",
        "author": "侯置",
        "content": "过尽百花芳草满。\n柳丝舞困阑干暖。\n柳外秋千裙影乱。\n人逐伴。\n旧家心性如今懒。\n斗帐宝香凝不散。\n黄昏院落莺声晚。\n红叶不来音信断。\n疏酒盏。\n东阳瘦损无人管。",
        "dynasty": "宋",
        "collection_info": null
    },
    {
        "title": "渔家傲 本是潇湘渔艇客",
        "author": "侯置",
        "content": "本是潇湘渔艇客。\n钱塘江上铺帆席。\n两处烟波天一色。\n云幂幂。\n吴山不似湘山碧。\n休费精神劳梦役。\n鸥凫难上铜驼陌。\n扰扰红尘人似织。\n山头石。\n潮生月落今如昔。",
        "dynasty": "宋",
        "collection_info": null
    },
    {
        "title": "临江仙 一抹烟林屏样展",
        "author": "侯置",
        "content": "一抹烟林屏样展，轻花岸柳无边。\n连朝春雨涨平川。\n冬冬迎社鼓，渺渺下陂船。\n同事多才饶我懒，乘闲纵饮郊园。\n髻花敧侧醉巾偏。\n时丰容卒岁，游乐更明年。",
        "dynasty": "宋",
        "collection_info": null
    },
    {
        "title": "临江仙 失脚青云何所往",
        "author": "侯置",
        "content": "失脚青云何所往，故山松竹应秋。\n痴儿官事几时休。\n可怜双白鬓，斗栗尚迟留。\n尊酒偷闲聊放旷，夜凉河汉西流。\n从教孤笛喷高楼。\n与君同一醉，明日旋分愁。",
        "dynasty": "宋",
        "collection_info": null
    },
    {
        "title": "柳梢青 小院轻寒",
        "author": "侯置",
        "content": "小院轻寒，酒浓香软，深沈帘幕。\n我辈相逢，欢然一笑，春在杯酌。\n家山辜负猿鹤。\n轩冕意、秋云似薄。\n我自西风，扁舟归去，看君寥廓。",
        "dynasty": "宋",
        "collection_info": null
    },
    {
        "title": "柳梢青 楚天清绝",
        "author": "侯置",
        "content": "楚天清绝。\n苇岸兰汀，素秋时节。\n帘卷湘鬟，香飞云篆，叵看轻别。\n明朝底处关山，算总是、愁花恨月。\n白马江寒，黄牛峡静，小梅初彻。",
        "dynasty": "宋",
        "collection_info": null
    },
    {
        "title": "杏花天 宝钗整鬓双鸾斗",
        "author": "侯置",
        "content": "宝钗整鬓双鸾斗。\n睡未醒、熏风襟袖。\n彩丝皓腕宜清昼。\n更艾虎、衫儿新就。\n玉杯共饮菖蒲酒。\n愿耐夏、宜春厮守。\n榴花故意红添皱。\n映得人来越瘦。",
        "dynasty": "宋",
        "collection_info": null
    },
    {
        "title": "江城子 萍蓬踪迹几时休",
        "author": "侯置",
        "content": "萍蓬踪迹几时休。\n尽飘浮。\n为君留。\n共话当年，年少气横秋。\n莫叹两翁俱白发，今古事，尽悠悠。\n西风吹梦入江楼。\n故山幽。\n谩回头。\n又是手遮，西日望皇州。\n欲向西湖重载酒，君不去，与谁游。",
        "dynasty": "宋",
        "collection_info": null
    },
    {
        "title": "南歌子 菊润初经雨",
        "author": "侯置",
        "content": "菊润初经雨，橙香独占秋。\n碧琳仙酿试新篘。\n内集熙熙休试、蚁浮瓯。\n家世传黄阁，功名起黑头。\n双凫聊傍故人舟。\n咫尺青云岐路、看英游。",
        "dynasty": "宋",
        "collection_info": null
    },
    {
        "title": "瑞鹧鸪 遥天拍水共空明",
        "author": "侯置",
        "content": "遥天拍水共空明。\n玉镜开奁特地晴。\n极目秋容无限好，举头醉眼暂须醒。\n白眉公子催行急，碧落仙人着句清。\n后夜萧萧葭苇岸，一尊独酌见离情。",
        "dynasty": "宋",
        "collection_info": null
    },
    {
        "title": "天仙子 暖日丽晴春正好",
        "author": "侯置",
        "content": "暖日丽晴春正好。\n杨柳池塘风弄晓。\n露桃云杏一番新，花窈窕。\n香飘缈。\n玉帐靓深闻语笑。\n新赐绣鞯花映照。\n须信浓恩春共到。\n汉家飞将久宣劳，迎禁诏。\n瞻天表。\n入卫帝庭常不老。",
        "dynasty": "宋",
        "collection_info": null
    },
    {
        "title": "醉落魄・一斛珠 铜壶漏歇",
        "author": "侯置",
        "content": "铜壶漏歇。\n纱窗倒挂梅梢月。\n玉人酒晕消香雪。\n促轸调弦，弹个古离别。\n雏莺小凤交飞说。\n嘈嘈软语丁宁切。\n相如敧枕推红氎。\n脉脉无言，还记旧时节。",
        "dynasty": "宋",
        "collection_info": null
    },
    {
        "title": "醉落魄・一斛珠 梅花似雪",
        "author": "侯置",
        "content": "梅花似雪。\n雪花却似梅清绝。\n小窗低映梅梢月。\n常记良宵，吹酒共攀折。\n如今客里都休说。\n潇潇洒洒情怀别。\n夜阑火冷孤灯灭。\n雪意梅情，分付漆园蝶。",
        "dynasty": "宋",
        "collection_info": null
    },
    {
        "title": "醉落魄・一斛珠 玉钩珠箔",
        "author": "侯置",
        "content": "玉钩珠箔。\n夜凉庭院天垂幕。\n好风吹动纶巾角。\n羽扇休挥，已怯絺衣薄。\n扁舟明日清溪泊。\n归来依旧情怀恶。\n为君唤月骖鸾鹤。\n天近多寒，满引金凿落。",
        "dynasty": "宋",
        "collection_info": null
    },
    {
        "title": "减字木兰花 春酲拚却",
        "author": "侯置",
        "content": "春酲拚却。\n鶗鴂一声花雨落。\n密炬红残。\n人在青罗步障间。\n天公薄相。\n惯得柳绵高百丈。\n彩笔题诗。\n休诵骚人九辨词。",
        "dynasty": "宋",
        "collection_info": null
    },
    {
        "title": "鹊桥仙 鹤发萧森",
        "author": "侯置",
        "content": "鹤发萧森，玉颜腴润，养就黄芽金鼎。\n一区松菊老湘滨，但心远、何妨人境。\n衮衣家世，鸣鸾歌舞，到了春冰消尽。\n不须惆怅梦中身，这彩选、输赢谁省。",
        "dynasty": "宋",
        "collection_info": null
    }
]