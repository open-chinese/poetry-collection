[
    {
        "title": "题分宜上松晚香堂",
        "author": "沈庄可",
        "content": "魏公判相州，始作昼锦堂。\n老圃秋色淡，自爱晚节香。\n怡斋怀紫绶，得诰归故乡。\n葺圃承祖志，构堂先庐傍。\n命名仰前哲，阔步追遗芳。\n人生随分定，鹏鷃自殊翔。\n富贵任适志，余暇聊徜徉。\n譬彼兰与菊，托根花卉场。\n荣枯有迟速，代谢从暄凉。\n百年倏过半，鬚髮各已苍。\n多情感会别，聚散安可常。\n非惟隔今古，况復阅兴亡。\n何以消我忧，一醉万虑忘。\n季子久颠沛，买臣早疏狂。\n纍纍暮年印，得失宁相偿。\n何如光霁时，呼客同举觞。\n静中猿鸟乐，闲处日月长。\n愿坚岁寒操，有如傲霜黄。",
        "dynasty": "宋",
        "collection_info": null
    },
    {
        "title": "秀野园",
        "author": "沈庄可",
        "content": "西京五亩园，花木秀而野。\n坡仙作此诗，盛事记司马。\n深夜独乐堂，气象极闲雅。\n晚芳相元佑，勋名动夷夏。",
        "dynasty": "宋",
        "collection_info": null
    }
]