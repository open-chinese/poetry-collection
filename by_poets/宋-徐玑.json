[
    {
        "uuid": "911211c6abd98ac670f846dfeb5e6cb9",
        "title": "送太守傅尚书易镇当涂二十韵",
        "author": "徐玑",
        "content": "帝业江淮表，丕承七十年。\n太平南北共，内禅子孙传。\n弓矢深櫜橐，桑麻鬰壠阡。\n江河春混混，雨露夜涓涓。\n治久情多纵，才卑气或偏。\n穹苍宜予弼，渊默正思贤。\n四世忠勋积，三朝节概全。\n威仪新禹服，光彩旧星躔。\n本以文为治，尤知政有权。\n粟红初穰穰，榆散亦翩翩。\n国似传东鲁，名能躐颍川。\n殊恩方锡马，盛美又临轩。\n易镇旌旗远，趋朝剑履便。\n想知环去旆，咸似渴思泉。\n典诰黄麻出，衣冠紫禁联。\n安危看去就，扶掖頼精专。\n江岸梅花小，山城桂影圆。\n歌思惟两地，动化及无边。\n相復中兴旧，书重说命篇。\n元勋列青史，焜耀祖宗前。",
        "dynasty": "宋",
        "collection_info": null
    },
    {
        "uuid": "ccd96ebb9f2418fc189d69531f30f802",
        "title": "上叶侍郎十二韵",
        "author": "徐玑",
        "content": "侍从西湖宅，安闲近水心。\n门开春郭静，桥度野池深。\n山翠连龙起，云楼学虎临。\n芙蓉通远渚，槐柳步回阴。\n盛业归宗匠，斯文并古今。\n典谟存大雅，金石振余音。\n畴昔留藩管，江淮拥带襟。\n雍容平宇宙，潇洒在园林。\n玉富渊难测，仙癯鹤可寻。\n步趋垂杂组，言笑响鸣琴。\n补衮心无替，弹冠迹未沉。\n于今幽兴极，正可辨清吟。",
        "dynasty": "宋",
        "collection_info": null
    },
    {
        "uuid": "678ac6c87201ac3010421c66118e4b32",
        "title": "送蔡侍郎镇建宁",
        "author": "徐玑",
        "content": "熙洽壬辰际，刚明十载初。\n祥风开宇宙，粹质产琼琚。\n年齿终童右，文章两汉余。\n体将时格变，名向榜头书。\n多病侵丝鬓，清颜侍玉除。\n温恭扶国是，端直屏姦渠。\n良月春先暖，丰年日自舒。\n潜藩来骑鼎，故里去程徐。\n北虏盟方缔，蛮陬孽已锄。\n愿言归补衮，敷泽徧坤舆。",
        "dynasty": "宋",
        "collection_info": null
    },
    {
        "uuid": "5dd50b3fe95fc05f80a9e2f81cfa6e17",
        "title": "漳州送王益统制谪归时方收峒寇",
        "author": "徐玑",
        "content": "京口丘都督，江淮第一人。\n竭心安宋代，决策斩苏嚚。\n猛将亲经选，高材近莫伦。\n六钧来有力，一骑去无尘。\n塞静良弓隠，时明枉事伸。\n迁车行地远，归诏及春新。\n恃险猺奴蠢，招亡鼠技贫。\n众情懽杀贼，国本在安民。\n功过今方使，忠诚正可陈。\n能言学李固，兹日愿亡身。",
        "dynasty": "宋",
        "collection_info": null
    },
    {
        "uuid": "292f2db4ea1d67d7a8d637dada68f736",
        "title": "送张尚书出镇建宁",
        "author": "徐玑",
        "content": "焚罢南坡藁，星华接履声。\n艰时曾倚重，钩党頼持平。\n仲甫思全衮，元戎正本兵。\n丰仪麟阁贵，威重犬戎惊。\n圣主忧遐远，朝端择老成。\n迩臣宣惠化，七岭动懽情。\n风俗移刀剑，田闾遂凿耕。\n试茶龙井碧，开砚凤潭清。\n秋日江沙渺，晴天鼓角鸣。\n稻香随使驿，桂影伴仙程。\n美玉非藏韫，黄金笑满籝。\n宽和无白髮，卑逊有高名。\n登用唐三世，枢机汉九卿。\n鼎司虚正席，丹扆待忠诚。",
        "dynasty": "宋",
        "collection_info": null
    },
    {
        "uuid": "12b32c1d5172a2ccbb6c1cf93ee6aa32",
        "title": "传胡报二十韵",
        "author": "徐玑",
        "content": "胡虏无仁义，兴衰匪百年。\n如何凭气力，久欲靖中边。\n异类依天角，黄头住海𤲬。\n愚堪呼鹿豕，健每学鹰鹯。\n猰狄时方惫，燕云耗颇传。\n姦臣贪拓境，黠计落空拳。\n毡毳分伊水，旌旗湿汴川。\n鶑花春自老，风雨夜相连。\n文物东南盛，舟车蜀广联。\n规模垂翼翼，鼎石頼干干。\n五福祥光近，千龄厚泽绵。\n雨晴均化日，丰穰庆秋田。\n禽兽闻相噬，干戈斗欲缠。\n瓜分争块壤，鼎沸逐埃涓。\n亡北惟堪伺，良图盍自坚。\n藩篱兼谨守，阃外勿轻捐。\n晋赵非殊异，山河本浑全。\n人心方激切，天道有回旋。\n王佐存诸葛，中兴仰孝宣。\n何当渭桥下，拱揖看骈阗。",
        "dynasty": "宋",
        "collection_info": null
    },
    {
        "uuid": "70544478af33d69a9cd1201797312d38",
        "title": "哭朱严伯",
        "author": "徐玑",
        "content": "修麓长髯客，风仪野老边。\n夕阳乌袖薄，细雨葛巾偏。\n握手相从日，寒云未雪天。\n酽醅篘不尽，鲊醢罄无捐。\n共舸浮江北，联吟就几篇。\n梅花知老矣，流水尚依然。\n倚杖临皋别，东风白髮前。\n官途三载远，世事古人先。\n疋布心曾许，交情后莫传。\n萧萧瓜井暮，瑟瑟故庐烟。\n衰病身如木，怀思泪欲泉。\n磨诗终未稳，空向月婵娟。",
        "dynasty": "宋",
        "collection_info": null
    },
    {
        "uuid": "c9c9d1ad8efe8aceb550b9a10c23fad1",
        "title": "述梦寄赵紫芝",
        "author": "徐玑",
        "content": "江水何滔滔，渡江相别离。\n揖子客舍前，对子衣披披。\n问子何所为，旅客未得归。\n执手一悲唤，惊觉妻与儿。\n起坐不得省，清风在帘帷。\n平明出南门，将以语所知。\n过子旧家处，寒花出疎篱。\n萧萧黄叶多，袅袅归步迟。\n子去不早还，何以慰我思。",
        "dynasty": "宋",
        "collection_info": null
    },
    {
        "uuid": "a71be0061710223d2bc28f280399cc0c",
        "title": "漳州别王仲言秘书",
        "author": "徐玑",
        "content": "百草各有种，春至不栽培。\n交情重故知，岂论才不才。\n相识十年初，再见天之涯。\n共饮一杯酒，粲若红颜开。\n人生有此乐，知復能几回。\n契阔几已深，矧尔病与衰。\n朔风从何来，吹白枝上梅。\n天寒日欲莫，又乃行色催。\n君去江水西，我归近天台。\n东西道路长，未可心膂摧。\n明朝碧云多，伫思良徘徊。",
        "dynasty": "宋",
        "collection_info": null
    },
    {
        "uuid": "c9cbfe12ae12f0ec99aa9a2370552e9f",
        "title": "记述二十韵为赵沂公作",
        "author": "徐玑",
        "content": "日月交辉际，干坤欲整时。\n谋谟无远近，顾盼有安危。\n国倚宗臣重，人惟正统推。\n将军兼问古，中尉不言私。\n美德开初禩，清风起四维。\n山河春蔼蔼，雨露夜垂垂。\n川浩鼋鼍穴，田丰鼠兔窥。\n险辞萋莫已，深网障无遗。\n流谤看金策，纯诚表竹枝。\n丹心元未改，隻影去奚疑。\n能胜归天道，云亡忽事宜。\n蜀关几犬豕，淮岸迩旌旗。\n将相通新好，朝廷说旧规。\n渠奸甘授首，盛代巩丕基。\n褒叙还宗祏，光昭在鼎彝。\n凄凉余谥法，慷慨付诸儿。\n汨水芬芳地，三闾绝好词。\n子兰真已矣，靳尚亦奚为。\n乐事云悲事，新知匪故知。\n续骚何日了，千古泪如丝。",
        "dynasty": "宋",
        "collection_info": null
    },
    {
        "uuid": "100c577b534a487e8b09c41700569ef7",
        "title": "监造御茶有所争执",
        "author": "徐玑",
        "content": "森森壑源山，袅袅壑源溪。\n修修桐树林，下荫茶树低。\n桐风日夜吟，桐雨洒霏霏。\n千丛高下青，一丛千万枝。\n龙在水底吟，凤在山上飞。\n异物呈嘉祥，上奉玉食资。\n腊余春未新，素质藴芳菲。\n千夫{口砉}登壠，叫啸风雷随。\n雪芽细若针，一夕吐清奇。\n天地发宝秘，鬼神不敢知。\n旧制遵御膳，授职各有司。\n分纲制品目，簿尉监视之。\n虽有领督官，焉得专所为。\n初纲七七夸，次纲数弗差。\n一以荐郊庙，二以瀹宾夷。\n天子且谦受，他人奚可希。\n柰何贪渎者，凭陵肆姦欺。\n品尝珍妙余，倍称求其私。\n初非狐鼠媚，忽变狼虎威。\n巧计百不行，叱怒面欲绯。\n再拜长官前，兹事非所宜。\n性命若蝼蚁，蠢动识尊卑。\n朝廷设百官，责任无细微。\n所守傥在是，恪谨焉可违。\n君一臣取二，千古明戒垂。\n以此得重劾，刀锯弗敢辞。\n移官责南浦，奉命去若驰。\n回首凤凰翼，雨露生光辉。",
        "dynasty": "宋",
        "collection_info": null
    },
    {
        "uuid": "2088adea953a264e7da1e375dd19ff83",
        "title": "奉和翁千四知县千十四隠居山中作",
        "author": "徐玑",
        "content": "翁侯两兄弟，志尚等高独。\n闲心没江鸥，逸兴狎山鹿。\n难兄早登第，高风动乔木。\n湘南花满汀，百里正膏沐。\n归作山水游，词源倾百斛。\n令弟小谢徒，深沉鬰林麓。\n优游千卷书，平生几竿竹。\n能琴絃不理，少饮巾未漉。\n兄倡復弟酬，音调谐击筑。\n昼卧小窗南，烦暑在荷屋。\n凉风从何来，池花动轻䔩。\n顾□传新章，爽气涤炎伏。\n如临古涧旁，泓澄碧环復。\n如倚青林下，松风对心读。\n善诗如善韵，警响间圆熟。\n但令契人心，勿令骇人目。\n我爱二君子，芳馨袭兰菊。\n迎秋月色新，佳香满晴宿。\n安得扁舟去，□□荫溪谷。\n论诗暮继朝，吟思俱毣毣。",
        "dynasty": "宋",
        "collection_info": null
    },
    {
        "uuid": "65af84a7de7c47a0d7564de3db413e85",
        "title": "登三层楼与王仲言联句",
        "author": "徐玑",
        "content": "南州冬日佳，风和霜气收。\n出门访良友，散策寻清游。\n负郭有野趣，荒草带寒流。\n信步任所止，款扉得深幽。\n初若隠者居，忽上云中楼。\n揽以三层颠，恍与万象浮。\n绿野宽作围，青山远相蟉。\n凌然欲轻举，久乃思冥搜。\n团团荔枝林，往往丛叶稠。\n时于阴木间，略见碧瓦沟。\n苍然晚烟集，红者枫树头。\n竚立思转赊，顾盼目不周。\n何意城中身，而对海上州。\n要须千幅尽，未可一语酬。\n时已梅萼春，景迈浙水秋。\n远地得心赏，良会非宿筹。\n黄柑况可餐，绿酒方出篘。\n十年真契阔，再见方绸缪。\n矧兹天一方，无异水上沤。\n把盏不知暮，论文殊未休。\n俄惊庭叶落，始觉昏鸦投。\n独怜下弦月，未挂初旬鈎。\n绝景尚可揖，归途谅匪修。\n何当鴈荡间，相与老一丘。",
        "dynasty": "宋",
        "collection_info": null
    },
    {
        "uuid": "ce535c1864b53591e0fa89294eee0283",
        "title": "水仙花篇",
        "author": "徐玑",
        "content": "成阵风作车，宓妃波为茵。\n良夕忽会遇，明月寒铺银。\n环佩凌秋空，笙箫亦具陈。\n何以慰寥廓，乐此相知新。\n采珠拾翠羽，言笑生华春。\n赠以金琅玕，捧以白玉人。\n酌醴动芳气，妙与兰茝纫。\n欢娱有聚散，美宝无贱珍。\n至今寒花种，清彻莹心神。\n霜皑众枿藁，孤媚良舒伸。\n杜鹃望帝魂，啼血何嚚嚚。\n妃子眠海棠，荒湎焉足邻。\n姮女手栽桂，光彩相依因。\n故知蓬瀛姿，不染纤点尘。",
        "dynasty": "宋",
        "collection_info": null
    },
    {
        "uuid": "ad10c9d699a8c679ffd2df8a1e77572d",
        "title": "娄家梅篇",
        "author": "徐玑",
        "content": "娄家屋西梅，梅老枝更清。\n众树吐齐白，密萼含微清。\n下有碧池波，照此鸥鹭翎。\n寒云拂缟衣，遥空淡明星。\n薄言种树时，两世且百龄。\n树亦匪难老，一岁一雕零。\n我嗟人事迁，且爱树伶俜。\n回桓不能去，月来孤影生。\n倚树一长吟，写我寥旷情。",
        "dynasty": "宋",
        "collection_info": null
    },
    {
        "uuid": "12cc7f3c210d076518f8bbbf5c9bc4d5",
        "title": "松风楼篇",
        "author": "徐玑",
        "content": "松声欲动风声催，细非笙簧大非雷。\n松间便使无风起，亦有爽气如风来。\n傍松作楼古为务，小着轩楹省斤锯。\n楼低要与绿阴平，勿令高过松梢去。",
        "dynasty": "宋",
        "collection_info": null
    },
    {
        "uuid": "2125b4b452cf9b37c7b4a82073e7d2f2",
        "title": "访梅",
        "author": "徐玑",
        "content": "访梅行近郊，寒气初淅沥。\n欲开未开时，三点两点白。\n清枝何萧疎，幽香况岑寂。\n颇知天姿殊，绝似人有德。\n逢君天一方，欢然旧相识。",
        "dynasty": "宋",
        "collection_info": null
    },
    {
        "uuid": "c42373b7b45efc9dca96a735d2b421b8",
        "title": "题林氏学海楼",
        "author": "徐玑",
        "content": "长江欲趋海，日夜不肯休。\n终然至海后，大小同一流。\n君家学海名，旧有江上楼。\n取义诚在斯，终始志欲侔。\n云门接沧波，碧玉浩远浮。\n一瞬便可得，垂则良易求。\n兹道无小成，勉矣归藏修。",
        "dynasty": "宋",
        "collection_info": null
    },
    {
        "uuid": "be6c2b82c97880110b06310f99a1647a",
        "title": "九月初四日分韵得然字",
        "author": "徐玑",
        "content": "去载羁旅身，千里望群贤。\n今夕良燕会，况乃佳节前。\n凉风日已多，岁序日已迁。\n春时种藂菊，秋花满篱边。\n采之不盈把，泛彼清清泉。\n行乐不易得，贫贱焉可捐。\n惟当从尔游，吟哦思陶然。",
        "dynasty": "宋",
        "collection_info": null
    },
    {
        "uuid": "b0519f9ad5e776cfd14678fc83235896",
        "title": "寄上泉州许参政福州薛端明谪居",
        "author": "徐玑",
        "content": "性懒修书苦，题诗寄海滨。\n闽中今乐地，迁客旧名臣。\n乍嚼槟榔涩，初餐荔颗珍。\n园林春易老，乡岸雨难匀。\n世虑千峯静，时贤一聘新。\n闲居寻钓石，朝晚待归人。",
        "dynasty": "宋",
        "collection_info": null
    },
    {
        "uuid": "8f68c1d5287d0cea190d4d88bb46a8c2",
        "title": "送赵状元赴湖州幕",
        "author": "徐玑",
        "content": "玉陛传胪晓，身居第一功。\n绝班知礼异，专局信儒崇。\n贤俊科名上，邦家事业中。\n规模垂广远，鼎鼐蓄含洪。\n更化方今务，经时志已通。\n莅人惟简直，修己在谦冲。\n日旦清风发，江晴野雾空。\n奉亲游宦喜，初向水晶宫。",
        "dynasty": "宋",
        "collection_info": null
    },
    {
        "uuid": "9a0ce01cee8556807ae469d9e862a668",
        "title": "送钱省元赴太平州教授",
        "author": "徐玑",
        "content": "王国重熙洽，邦基百世安。\n深源混清浊，直道阐平宽。\n学术知同贵，师儒颇异观。\n修名褎兰省，旧格到蝉冠。\n十载田庐隠，三年客授官。\n括溪方水涨，江左尚春寒。\n论议何时一，行藏此日难。\n宿酲江柳绿，风物强加餐。",
        "dynasty": "宋",
        "collection_info": null
    },
    {
        "uuid": "fa32c1b76224ae854f414784023314f4",
        "title": "初夏游谢公岩",
        "author": "徐玑",
        "content": "又取纱衣换，天晴起细风。\n清阴花落后，长日鸟啼中。\n水国乘舟乐，岩扉有路通。\n州民多到此，犹自忆髯公。",
        "dynasty": "宋",
        "collection_info": null
    },
    {
        "uuid": "447b8158315764555e5fa5fcee01521f",
        "title": "湘中",
        "author": "徐玑",
        "content": "旧说湘中事，身来又可寻。\n庙存虞帝迹，江照楚臣心。\n为客人俱远，题名刻自深。\n春迴洲渚绿，遥望正沉吟。",
        "dynasty": "宋",
        "collection_info": null
    },
    {
        "uuid": "1a873d2e721c7399a020d59834c7572a",
        "title": "泊舟呈灵晖",
        "author": "徐玑",
        "content": "泊舟风又起，繫缆野桐林。\n月在楚天碧，春来湘水深。\n官贫思近阙，地远动愁心。\n所喜同舟者，清羸亦好吟。",
        "dynasty": "宋",
        "collection_info": null
    },
    {
        "uuid": "d6484c7c847e4e060e51dd57ec82f56a",
        "title": "古郡",
        "author": "徐玑",
        "content": "古郡依蛮楚，身来作冷官。\n老怜兄弟远，贫喜妇儿安。\n分菊乘春雨，移梅待岁寒。\n又传家信至，入夜着灯看。",
        "dynasty": "宋",
        "collection_info": null
    },
    {
        "uuid": "d06d1699dbc36f5b3f9d92e73d304684",
        "title": "送徐照先回江西",
        "author": "徐玑",
        "content": "骨体先如鹤，离家岁已周。\n欲知诗思远，曾共楚乡游。\n穷达身将老，分携菊正秋。\n江西看旧友，归计少迟留。",
        "dynasty": "宋",
        "collection_info": null
    },
    {
        "uuid": "5728d1d811b9ef350a7b90793d863218",
        "title": "凭高",
        "author": "徐玑",
        "content": "凭高散幽策，绿草满春坡。\n楚野无林木，湘山似水波。\n客怀随地改，诗思出门多。\n尚有溪西寺，斜阳未得过。",
        "dynasty": "宋",
        "collection_info": null
    },
    {
        "uuid": "a9cbf832f231a45db945267358811561",
        "title": "喜雨",
        "author": "徐玑",
        "content": "自入春来旱，祈求到夏中。\n数朝人尽恐，今夜雨须通。\n云气昏犹散，雷声隠渐隆。\n池鱼先得活，欢喜与予同。",
        "dynasty": "宋",
        "collection_info": null
    },
    {
        "uuid": "ad98d6f591a9d86eef95c4ee51f60728",
        "title": "谢刘明远华亭惠书",
        "author": "徐玑",
        "content": "别远心常记，书归亦到吾。\n离家非失计，有子已为儒。\n海浅编鱼扈，人清养鹤雏。\n礼优宾馆暇，赋咏几欢娱。",
        "dynasty": "宋",
        "collection_info": null
    },
    {
        "uuid": "1d7c07dd63b45020fb68edfec54edef4",
        "title": "不食姑",
        "author": "徐玑",
        "content": "惟诵天童咒，饮泉能不饥。\n只缘多自誉，翻以致人疑。\n赋质全如鹤，谋生却似龟。\n绿华通籍后，会报女仙知。",
        "dynasty": "宋",
        "collection_info": null
    },
    {
        "uuid": "de77a30cf8abbb2f0e9aa9c02df5fedc",
        "title": "赠李丹士",
        "author": "徐玑",
        "content": "曾学轻腾术，长怀万里心。\n江湖云似水，巴广石如林。\n好饮身常乐，无言道更深。\n丹砂能愈疾，不用化黄金。",
        "dynasty": "宋",
        "collection_info": null
    },
    {
        "uuid": "f1385c65ba3783623e5678c3d3884fd6",
        "title": "题薛景石瓜庐",
        "author": "徐玑",
        "content": "近舍新为圃，浇锄及晚凉。\n因看瓜蔓吐，识得道心长。\n隔沼嘉蔬洁，侵畦异草香。\n小舟应买在，门外是渔乡。",
        "dynasty": "宋",
        "collection_info": null
    },
    {
        "uuid": "ff7eb4dd6bb68c511b9802f676f9ee6b",
        "title": "檄途寄翁灵舒",
        "author": "徐玑",
        "content": "闻道长溪令，相留一馆闲。\n便令全近舍，尚隔几重山。\n为旅春郊外，怀人夜雨间。\n年来疎览镜，怕见减朱颜。",
        "dynasty": "宋",
        "collection_info": null
    },
    {
        "uuid": "811d48a1120e4f4aba9c32d4b241f912",
        "title": "赠芗林后人",
        "author": "徐玑",
        "content": "南北门相对，传来岁月深。\n但添新意趣，不改旧园林。\n花日移朝坐，松风伴夕吟。\n自然忘宦达，非是少知音。",
        "dynasty": "宋",
        "collection_info": null
    },
    {
        "uuid": "6061376a8dd1bd95ade46a32f1caddcd",
        "title": "投周益公",
        "author": "徐玑",
        "content": "辞相还家后，清癯带少颜。\n便令凡事足，不似一身闲。\n长日惟开卷，晴天偶看山。\n只应忧国念，到此或相关。",
        "dynasty": "宋",
        "collection_info": null
    },
    {
        "uuid": "93cc10c0dd42d06aaad57ebdcd13acc9",
        "title": "见杨诚斋",
        "author": "徐玑",
        "content": "名高身又贵，自住小村深。\n清得门如水，贫惟带有金。\n养生非药铒，常语尽规箴。\n四海为儒者，相逢问信音。",
        "dynasty": "宋",
        "collection_info": null
    },
    {
        "uuid": "876fdf7006bdecc1b58450d2348ba1df",
        "title": "登横碧轩继赵昌甫作",
        "author": "徐玑",
        "content": "步陟高高寺，徐行不用扶。\n青天晴又雨，山色有还无。\n句向闲中觅，茶因醉后呼。\n所怀论未足，何乃又征途。",
        "dynasty": "宋",
        "collection_info": null
    },
    {
        "uuid": "ea0a6d9297ce719ffc7cc4e5bfe8e893",
        "title": "题李商叟半村堂",
        "author": "徐玑",
        "content": "住屋半依村，先生气貌尊。\n若非迎好客，长是掩柴门。\n觅句行山影，披蓑钓月痕。\n固贫年八十，惟得令名存。",
        "dynasty": "宋",
        "collection_info": null
    },
    {
        "uuid": "7ab000d9f6577ead9dc50c464159f64f",
        "title": "十日",
        "author": "徐玑",
        "content": "十日清溪路，新春细雨天。\n绿波随棹起，白鸟望舟眠。\n麦秀初如草，云浓半是烟。\n明朝可遵陆，还忆此江边。",
        "dynasty": "宋",
        "collection_info": null
    },
    {
        "uuid": "15e188a7bc74af57e9281f809d2e0e62",
        "title": "岳麓书院",
        "author": "徐玑",
        "content": "屋舍如庠序，读书兼教文。\n来兹望南岳，青似一重云。\n步遶丛山小，城看隔水分。\n欲知巡狩事，野老间能云。",
        "dynasty": "宋",
        "collection_info": null
    },
    {
        "uuid": "849d182f14e35ef30d05675aa6800317",
        "title": "夏日",
        "author": "徐玑",
        "content": "书困当檐立，微风动鬓毛。\n桐阴遮井暗，鶑语出林高。\n执热思时雨，如疲得美醪。\n居然吟思起，独步几周遭。",
        "dynasty": "宋",
        "collection_info": null
    },
    {
        "uuid": "bb077f271333a3b4ab078e63422ef9d1",
        "title": "雨中",
        "author": "徐玑",
        "content": "雨来连几夕，满涨一湖波。\n苦似前时少，毋嫌此日多。\n砌荒蜗出舍，屋漏燕移窠。\n今岁翻成稔，田塍亦产禾。",
        "dynasty": "宋",
        "collection_info": null
    },
    {
        "uuid": "65c1267b810298a182bc9b231c043644",
        "title": "自觉",
        "author": "徐玑",
        "content": "自觉中年后，惟能半夕眠。\n寒窗微带月，山郡远闻泉。\n行乐人同尚，迟留我未然。\n题书寄朋旧，归日是春边。",
        "dynasty": "宋",
        "collection_info": null
    },
    {
        "uuid": "61cdde284efe06a5c6de969b1090c569",
        "title": "别赵汝鬯黄中",
        "author": "徐玑",
        "content": "古道难为友，相期一见中。\n但令心事合，不在语言同。\n秋早湘烟白，舟移岸蓼红。\n别怀如迥野，长与水云通。",
        "dynasty": "宋",
        "collection_info": null
    },
    {
        "uuid": "98b5a42f266a8e3170fc504537a1f506",
        "title": "次韵刘明远移家  其一",
        "author": "徐玑",
        "content": "隠居须是僻，君向数家村。\n自以闲为乐，何嫌贫尚存。\n碧波连草舍，白日掩柴门。\n挂得一瓢在，风来应恶喧。",
        "dynasty": "宋",
        "collection_info": null
    },
    {
        "uuid": "3e879d5529547c3564a337e846fdda45",
        "title": "次韵刘明远移家  其二",
        "author": "徐玑",
        "content": "恬淡安身易，新家似旧居。\n径凉行落叶，池浄数游鱼。\n诗得唐人句，碑临晋代书。\n半生惟此乐，同辈必无如。",
        "dynasty": "宋",
        "collection_info": null
    },
    {
        "uuid": "e3a59015a6e6a877e6f7ae49fdbb1c3f",
        "title": "次韵刘明远移家  其三",
        "author": "徐玑",
        "content": "躬耕儒者事，甘苦自能便。\n叩角吟山际，休锄坐竹边。\n长年多涉历，丰岁少忧煎。\n一一旧所好，知君能弃捐。",
        "dynasty": "宋",
        "collection_info": null
    },
    {
        "uuid": "e5cd41ed2330134f7468a2ecb02d13ae",
        "title": "送单丙文先生归沅州",
        "author": "徐玑",
        "content": "传得临池诀，勤劳敢遽忘。\n锥沙惟是正，舞剑本非狂。\n旧隠寻芳芷，离怀对碧湘。\n寸心长记面，不似隔他乡。",
        "dynasty": "宋",
        "collection_info": null
    },
    {
        "uuid": "bf9af0a8fa5540897b6cde3db5a9db19",
        "title": "夏夜同灵晖有作奉寄翁赵二友",
        "author": "徐玑",
        "content": "斋居惟少睡，露坐得论文。\n凉夜如清水，明河似白云。\n宿禽翻树觉，幽磬度溪闻。\n欲识他乡思，斯时共忆君。",
        "dynasty": "宋",
        "collection_info": null
    },
    {
        "uuid": "bfbbc67b2813c8dc68f1c261e88be4b1",
        "title": "送翁灵舒游边",
        "author": "徐玑",
        "content": "子向江淮去，应怀计策新。\n但须先审己，然后可图人。\n战野寒犹力，边城草不春。\n曹刘若无竞，闲却卧龙身。",
        "dynasty": "宋",
        "collection_info": null
    },
    {
        "uuid": "ac8ac5514b0ff38057993943b314c548",
        "title": "潘德久挽词",
        "author": "徐玑",
        "content": "祇为吟成癖，官闲乐有余。\n病惟亲笔墨，贫亦买琴书。\n别奠临西野，春风入故庐。\n悠悠想精魄，如赋钓台初。",
        "dynasty": "宋",
        "collection_info": null
    },
    {
        "uuid": "31f274fac73125fc6ad9d5911797cbce",
        "title": "翁通判挽词  其一",
        "author": "徐玑",
        "content": "处己先能俭，为官易得清。\n长卿诗最好，叔度德难名。\n归旐郴江远，新坟秀岭平。\n松楸本相望，惆怅不堪情。",
        "dynasty": "宋",
        "collection_info": null
    },
    {
        "uuid": "9ef193de5991b87c4171c50c96a36872",
        "title": "翁通判挽词  其二",
        "author": "徐玑",
        "content": "昔年楼上饮，分韵正秋深。\n冷貌长如在，高风不可寻。\n独遗杨子厚，谁寄惠连音。\n莫向山庐宿，松声似夜吟。",
        "dynasty": "宋",
        "collection_info": null
    },
    {
        "uuid": "60164ad6a4a0fe15778737fcfc66153e",
        "title": "梅夫人挽词",
        "author": "徐玑",
        "content": "执馈供汤药，辛勤四十年。\n谁知飞蝶梦，翻落鼓盆先。\n丹旐秋城外，寒云野寺边。\n送车来阖境，陶侃信能贤。",
        "dynasty": "宋",
        "collection_info": null
    },
    {
        "uuid": "c077cc6f49f115f5022eb58d831acb3f",
        "title": "怀素台",
        "author": "徐玑",
        "content": "不识张颠面，画成钗股艰。\n长存昔年宅，犹塑醉时颜。\n笔与身同葬，池荒墨似斑。\n才清人必重，潇岸野云间。",
        "dynasty": "宋",
        "collection_info": null
    },
    {
        "uuid": "911e58f1c6b61de9fae1853b827753e1",
        "title": "江亭临眺",
        "author": "徐玑",
        "content": "问得梅花信，寒林动晚声。\n雨来山渐远，潮去水还清。\n寥落寻新句，懽娱解宿酲。\n相携归路滑，灯火近孤城。",
        "dynasty": "宋",
        "collection_info": null
    },
    {
        "uuid": "6015770bcfb13baba61823042ba8de7e",
        "title": "春日晚望",
        "author": "徐玑",
        "content": "楼上看春晚，烟分远近村。\n晓晴千树绿，新雨半池浑。\n柳密鶑无影，泥新燕有痕。\n轻寒衫袖薄，杯酌更须温。",
        "dynasty": "宋",
        "collection_info": null
    },
    {
        "uuid": "733f627300be910c8c66eab3751f56e5",
        "title": "同友人乘舟",
        "author": "徐玑",
        "content": "泽国自秋凉，乘舟入渺茫。\n荷披沙渚碧，花乱暑风香。\n山色含疎雨，蝉声带夕阳。\n不知归路杳，相对有篇章。",
        "dynasty": "宋",
        "collection_info": null
    },
    {
        "uuid": "54aa7845b57fc044621da2941a73750f",
        "title": "送徐照还旧山  其一",
        "author": "徐玑",
        "content": "城闉多汩没，宜尔向村居。\n蔬茹餐僧饭，香茶读古书。\n秋潮侵岸满，晓月带星疎。\n相送未相忆，相期同荷锄。",
        "dynasty": "宋",
        "collection_info": null
    },
    {
        "uuid": "d18f2d2ceb74a93187d4c29790e9c6ca",
        "title": "送徐照还旧山  其二",
        "author": "徐玑",
        "content": "役役劳形器，干坤一转蓬。\n暗因凡虑汩，明为此心空。\n小舍依沙渚，扁舟繫荻丛。\n且能渔钓乐，亦似古人风。",
        "dynasty": "宋",
        "collection_info": null
    },
    {
        "uuid": "a172fcd00241827ad51785f6a42b0f78",
        "title": "送翁巴陵之官",
        "author": "徐玑",
        "content": "好去巴陵县，神仙屡此过。\n但知存惠爱，自足感弦歌。\n官况湘流碧，诗情楚岫多。\n梅花送征棹，万里接阳和。",
        "dynasty": "宋",
        "collection_info": null
    },
    {
        "uuid": "61a5ea4fcb2a46ef962793f6c761afaf",
        "title": "时鱼",
        "author": "徐玑",
        "content": "风晴霜气合，沙渚夜鸣榔。\n独喜鳞兼细，时看寸有长。\n月斜寒动影，水碧静传香。\n可爱渔翁乐，溪梅次第芳。",
        "dynasty": "宋",
        "collection_info": null
    },
    {
        "uuid": "99fa2a71f1a459de25845989aa1e4761",
        "title": "初夏",
        "author": "徐玑",
        "content": "一雨临初夏，惊雷昨夜新。\n地晴烟冉冉，堤涨渌鳞鳞。\n兰麝销衣润，珊瑚浄几尘。\n墙阴旧无竹，笋过谢东邻。",
        "dynasty": "宋",
        "collection_info": null
    },
    {
        "uuid": "237dae658e3a89027f86a84bae84214a",
        "title": "送刘明远客和州  其一",
        "author": "徐玑",
        "content": "边郡三年守，知陪后乘安。\n远游登览易，老大别离难。\n红日千峰晓，清霜几树丹。\n江皋一回首，念尔去凌寒。",
        "dynasty": "宋",
        "collection_info": null
    },
    {
        "uuid": "9b387ccf268a46a923161d2190583c7b",
        "title": "送刘明远客和州  其二",
        "author": "徐玑",
        "content": "十载知心友，文才尔独兼。\n病谙孤寝乐，贫识茹蔬甜。\n冬暖梅花早，年丰酒价廉。\n不愁无远信，佳句日应添。",
        "dynasty": "宋",
        "collection_info": null
    },
    {
        "uuid": "bcc567b4f490ebe5e43bdb198d0532b8",
        "title": "年家生张主簿经过相寻率尔赠别",
        "author": "徐玑",
        "content": "上世喜同登，论交建水清。\n故人逢客裏，明日又离情。\n佳阙东南少，卑官远近行。\n秋风分手地，霜叶满江城。",
        "dynasty": "宋",
        "collection_info": null
    },
    {
        "uuid": "72dda762a90ff4d6a992d5056a318be7",
        "title": "中川别舍弟",
        "author": "徐玑",
        "content": "中川人语别，南国夜何其。\n江迥风来急，山低月落迟。\n缆从前浦远，角在古城吹。\n五亩耕锄地，何当手共治。",
        "dynasty": "宋",
        "collection_info": null
    },
    {
        "uuid": "bb67771fe4fe849811fa46787eae266c",
        "title": "冬日书怀",
        "author": "徐玑",
        "content": "闲庭黄叶满，园树尽玲珑。\n寒水终朝碧，霜天向晚红。\n蔬餐如野寺，茅舍近溪翁。\n非是分嚣寂，由来趣不同。",
        "dynasty": "宋",
        "collection_info": null
    },
    {
        "uuid": "27e5ca7cd69914e7488c58a806f9ffb6",
        "title": "送朱学谕游建上赴陈提举约",
        "author": "徐玑",
        "content": "星郎復持节，垂榻待君来。\n又醉闽溪酒，因沾谢屐苔。\n天寒松子落，腊月茗花开。\n白髮伤离绪，何堪节物催。",
        "dynasty": "宋",
        "collection_info": null
    },
    {
        "uuid": "1a4d2718838a84dab76ad48b667dbec7",
        "title": "一雨",
        "author": "徐玑",
        "content": "一雨郊原绿，高田水过低。\n荷锄烦稚子，馌亩伺良妻。\n老去知谁许，归欤得自犂。\n缓行溪上石，吟咏到鸦栖。",
        "dynasty": "宋",
        "collection_info": null
    },
    {
        "uuid": "47ef64a0dcce5fad1ee82ddcc68e9ebe",
        "title": "宿寺",
        "author": "徐玑",
        "content": "古木山边寺，深松径底风。\n独吟侵夜半，清坐杂禅中。\n殿静灯光小，经残磬韵空。\n不知清梦远，啼鸟在林东。",
        "dynasty": "宋",
        "collection_info": null
    },
    {
        "uuid": "4f67b729885df675ed265d21efedc9e7",
        "title": "亥月",
        "author": "徐玑",
        "content": "亥月霜澄霁，幽窗晚更明。\n文书随意阅，兰菊与心清。\n洗砚须池暖，燃香得火轻。\n妻孥浑笑我，作计亦平平。",
        "dynasty": "宋",
        "collection_info": null
    },
    {
        "uuid": "2ac3a7098f059252455f69e36c6c97df",
        "title": "孤坐",
        "author": "徐玑",
        "content": "晨起犹孤坐，瓶泉待煮茶。\n寒烟添竹色，疎雪乱梅花。\n独喜忘时事，谁知改岁华。\n多君能过此，人里似山家。",
        "dynasty": "宋",
        "collection_info": null
    },
    {
        "uuid": "a62621280fe48b7253380318dbc84d1a",
        "title": "霜",
        "author": "徐玑",
        "content": "诗鬓晓星星，霜天似水清。\n风当窗眼入，冰向砚池生。\n已瘦梅枝影，犹干竹叶声。\n夜来天地洁，惟是月华明。",
        "dynasty": "宋",
        "collection_info": null
    },
    {
        "uuid": "9003b9c0ce26c20d94112ba487c074eb",
        "title": "夏夜怀赵灵秀",
        "author": "徐玑",
        "content": "古郡草为城，怀贤隔此扃。\n水风凉远树，河影动疎星。\n江国晴犹润，烟林暮转青。\n荷锄曾有约，独喜带骚经。",
        "dynasty": "宋",
        "collection_info": null
    },
    {
        "uuid": "e1db9cd2e8f5c1bd06a959cdb65080f4",
        "title": "夏日湖上访隠士",
        "author": "徐玑",
        "content": "烦暑何能避，孤舟访隠人。\n水乡菱藕熟，晴野稻苗新。\n为学师前辈，谈空悟宿身。\n镜湖三百顷，不似此湖滨。",
        "dynasty": "宋",
        "collection_info": null
    },
    {
        "uuid": "15b64cfefe092ce2ff1056fd9ba83550",
        "title": "又寄",
        "author": "徐玑",
        "content": "庭深自无暑，苔径復萦纡。\n宾客不长到，儿童亦可娱。\n荷花晴带粉，蒲叶晓凝珠。\n与尔城闉隔，兹欢想不殊。",
        "dynasty": "宋",
        "collection_info": null
    },
    {
        "uuid": "2f753fe0ded50f91a5bbe645ed7a1182",
        "title": "题石门洞",
        "author": "徐玑",
        "content": "瀑水东南冠，庐山未足论。\n飞来长似雨，流处不知源。\n洞裏龙为宅，溪边石作门。\n修行谢康乐，庵有故基存。",
        "dynasty": "宋",
        "collection_info": null
    },
    {
        "uuid": "8babc42d857f4b3a3211aadd53baeebd",
        "title": "腊日同朱学谕登翠麓亭",
        "author": "徐玑",
        "content": "缓行循翠麓，凝睇俯清湾。\n舟楫芦花外，江山夕照间。\n天寒虽日短，岁晚亦身闲。\n高树梅初发，与君相共攀。",
        "dynasty": "宋",
        "collection_info": null
    },
    {
        "uuid": "e62190eaa5389d58663d4f561f84d79b",
        "title": "山居",
        "author": "徐玑",
        "content": "柳竹藏花坞，茅茨接草池。\n开门惊燕子，汲水得鱼儿。\n地僻春犹静，人闲日自迟。\n山禽啼忽住，飞起又相随。",
        "dynasty": "宋",
        "collection_info": null
    },
    {
        "uuid": "62b67cfc8b7bc6b596368157893e04bc",
        "title": "西兴渡压雨赠同邸李计议",
        "author": "徐玑",
        "content": "客裏遭多难，相逢意已降。\n酒殽同晚店，烟雨隔秋江。\n许国心犹壮，论兵世少双。\n将门寻旧绩，应不记蓬窗。",
        "dynasty": "宋",
        "collection_info": null
    },
    {
        "uuid": "7fd30c491870008c74fa0b434bb63dee",
        "title": "谢步石鼓山",
        "author": "徐玑",
        "content": "谢公曾步处，石鼓尚依然。\n地狭川多涨，山高浦欲旋。\n不因诗句说，更復有谁传。\n怀望徘徊久，寒郊起暮烟。",
        "dynasty": "宋",
        "collection_info": null
    },
    {
        "uuid": "bc7b792eb9f604331f06b4fba3561ff4",
        "title": "黄碧",
        "author": "徐玑",
        "content": "黄碧平沙岸，陂塘柳色春。\n水清知酒美，山瘦识民贫。\n鸡犬田家静，桑麻岁事新。\n相逢行路客，半是永嘉人。",
        "dynasty": "宋",
        "collection_info": null
    },
    {
        "uuid": "96442ad3ab93e8b5cf38d665d532c935",
        "title": "题李氏山亭",
        "author": "徐玑",
        "content": "斗建魁星地，城隅李氏亭。\n竹高随路有，山静隔江青。\n人在云间语，潮生户外汀。\n凭高一长望，疑欲入沧溟。",
        "dynasty": "宋",
        "collection_info": null
    },
    {
        "uuid": "cc33414a5dcf10eee5eb761c42f9873b",
        "title": "送华亭薛运干",
        "author": "徐玑",
        "content": "三任来得禄，兹行亦是缘。\n地宜惟有鹤，清职但看船。\n浙水通清海，吴门隔远烟。\n别离春欲半，草色正芊芊。",
        "dynasty": "宋",
        "collection_info": null
    },
    {
        "uuid": "d0e2aa301a03edd16acc79451a216e1f",
        "title": "读徐道晖集",
        "author": "徐玑",
        "content": "悟得玄虚理，能令句律精。\n生前惟瘦苦，身后得名清。\n朋友裒钱葬，先生有笔评。\n林头旧题石，苔藓带云生。",
        "dynasty": "宋",
        "collection_info": null
    },
    {
        "uuid": "987b388b045e7447052a1a972d4db700",
        "title": "送宋省元教授吉州",
        "author": "徐玑",
        "content": "州名因水得，此地昔曾游。\n自有欧公宅，常多儒者流。\n野花开别岸，春色在行舟。\n勉就诗书教，名高不用求。",
        "dynasty": "宋",
        "collection_info": null
    },
    {
        "uuid": "34ac69620f61960e4e54fe18349d0121",
        "title": "浄光山四首 宿觉庵",
        "author": "徐玑",
        "content": "欲问庵中事，无论后与先。\n还因一宿觉，不用再参禅。\n门远青山曲，檐依古木边。\n谁当秋夜静，来看月孤圆。",
        "dynasty": "宋",
        "collection_info": null
    },
    {
        "uuid": "2d282b2408bd0a0a8f9b883c6f22f10d",
        "title": "浄光山四首 绝境亭",
        "author": "徐玑",
        "content": "行向最高处，惟将物色参。\n郡城依薮泽，地势转东南。\n对景身垂老，题诗兴欲酣。\n可能清晓出，四面有晴岚。",
        "dynasty": "宋",
        "collection_info": null
    },
    {
        "uuid": "0648a7a780115a59f05c59792a8b5593",
        "title": "浄光山四首 会景轩",
        "author": "徐玑",
        "content": "屋自与山背，西原景最清。\n凉风从下起，新月向前明。\n林静闻僧语，田虚见鹭行。\n此方多积翠，略似镇南城。",
        "dynasty": "宋",
        "collection_info": null
    },
    {
        "uuid": "c914a5472411c5329f04e9b5cd95cff2",
        "title": "浄光山四首 茶山堂",
        "author": "徐玑",
        "content": "山是朝廷赐，名从古昔传。\n为堂居此地，汲水记前贤。\n雨露余根在，荆榛细蔓缘。\n困来求一盏，打坐亦安禅。",
        "dynasty": "宋",
        "collection_info": null
    },
    {
        "uuid": "525ff27243a885f97f429911ab0b23fd",
        "title": "鴈山",
        "author": "徐玑",
        "content": "鴈山深又僻，无数石岩奇。\n皆是僧分住，最先谁得知。\n逐时多异景，前辈少题诗。\n南渡名方着，唐人不到兹。",
        "dynasty": "宋",
        "collection_info": null
    },
    {
        "uuid": "b24348dc5523f4a7206f5f47e79219b5",
        "title": "大龙湫",
        "author": "徐玑",
        "content": "瀑水数千尺，何曾贴石流。\n还疑众山坼，故使半空浮。\n雾雨初相乱，波涛忽自由。\n道场从建后，龙去任人游。",
        "dynasty": "宋",
        "collection_info": null
    },
    {
        "uuid": "e024af625e21edc6e0e3ba2fc53ba628",
        "title": "灵峰寺洞",
        "author": "徐玑",
        "content": "洞在寺之右，昔存罗汉踪。\n石峯排似笋，山势裂因龙。\n自有泉甘美，无愁路迭重。\n圣灯云照夜，宿客间曾逢。",
        "dynasty": "宋",
        "collection_info": null
    },
    {
        "uuid": "a00659f61bcbf5b7ee119661b89da882",
        "title": "浄名寺",
        "author": "徐玑",
        "content": "万法先除病，谁能识病多。\n因来浄名寺，认得老维摩。\n海水峯前听，秋山雨后过。\n提刑旧题句，韵调復如何。",
        "dynasty": "宋",
        "collection_info": null
    },
    {
        "uuid": "6dc4459a2294d7928d2310fb03dd8274",
        "title": "赠东庵约老",
        "author": "徐玑",
        "content": "一阁手自建，一庵居在东。\n既然头欲白，不用剃令空。\n门掩春山绿，檐依晓日红。\n玄微知有旨，混在话言中。",
        "dynasty": "宋",
        "collection_info": null
    },
    {
        "uuid": "fc5a41fbbb6854296d1f777cd8ef972e",
        "title": "西征有寄翁赵徐三友",
        "author": "徐玑",
        "content": "穷冬逆旅身，薄宦此艰辛。\n渡水添愁思，看山忆故人。\n烟生村落晚，雨过竹松新。\n昨夜还乡梦，逢君苦未真。",
        "dynasty": "宋",
        "collection_info": null
    },
    {
        "uuid": "687d37be9c170819b2348ad7258dbcef",
        "title": "晨起",
        "author": "徐玑",
        "content": "晨起风吹面，朝晴野雾收。\n高峰多远见，浅水少平流。\n世事非难了，尘劳独未休。\n今年看鬓髮，已变一茎秋。",
        "dynasty": "宋",
        "collection_info": null
    },
    {
        "uuid": "177c7420c92d38a5b6bee98ef5f3eed2",
        "title": "送赵灵秀赴筠州幕予亦将之湖外",
        "author": "徐玑",
        "content": "郡以竹为名，因知此地清。\n溪来城下绿，山到市边平。\n入幕非无客，能文必有声。\n江湖共游宦，相望若为情。",
        "dynasty": "宋",
        "collection_info": null
    },
    {
        "uuid": "71be9b3f8aec8aba5e192916a4edfa03",
        "title": "湘水",
        "author": "徐玑",
        "content": "湘水几千里，平流少激湍。\n数家分市井，列石起峰峦。\n岂是昔曾到，犹疑画上看。\n吟诗身渐老，向此作微官。",
        "dynasty": "宋",
        "collection_info": null
    },
    {
        "uuid": "99b071f77c0c4a197204ddc33e75316a",
        "title": "题陈待制湖庄",
        "author": "徐玑",
        "content": "园无三亩地，四面水连天。\n行向楼高处，却如身在船。\n野花春渚外，山色海云边。\n一任人来往，兹怀亦浩然。",
        "dynasty": "宋",
        "collection_info": null
    },
    {
        "uuid": "22eb8696f61b4ba7c53af26d3d58cd7e",
        "title": "寄陈西老",
        "author": "徐玑",
        "content": "长日无吟伴，闲庭伫物华。\n竹枝斜带雨，草色浄侵沙。\n风度平生友，邻居几十家。\n前曾乘小醉，访尔一瓯茶。",
        "dynasty": "宋",
        "collection_info": null
    },
    {
        "uuid": "843e76749cfa15682252dcd5e838daab",
        "title": "喜奭上人至",
        "author": "徐玑",
        "content": "住与佛居近，僧閒稍问诗。\n湖山明月夜，风露菊花时。\n达意言常省，微吟步自迟。\n老来朋旧少，爱尔得相随。",
        "dynasty": "宋",
        "collection_info": null
    },
    {
        "uuid": "fdd1c1727263c355e8da787400838834",
        "title": "题方上人房古梅",
        "author": "徐玑",
        "content": "曾听道公语，先师爱此梅。\n但知传说老，不记若年栽。\n半树枯仍发，疎花晚自开。\n方兄头又白，常喜故人来。",
        "dynasty": "宋",
        "collection_info": null
    },
    {
        "uuid": "71b0e143a11119b897a8f3f8089ef8b1",
        "title": "春日游张提举园池",
        "author": "徐玑",
        "content": "西野芳菲路，春风正可寻。\n山城依曲渚，古渡入修林。\n长日多飞絮，游人爱绿阴。\n晚来歌吹起，惟觉画堂深。",
        "dynasty": "宋",
        "collection_info": null
    },
    {
        "uuid": "4fac7560843453bcc8990ce68be231b8",
        "title": "送戴文子赴定海主簿",
        "author": "徐玑",
        "content": "江天经雨后，秋意转新高。\n远棹送行客，凉飔生细涛。\n高人初禄仕，判语亦风骚。\n若到海西岸，佛光盈翠袍。",
        "dynasty": "宋",
        "collection_info": null
    },
    {
        "uuid": "51fd75af964a30a82ed070dfb5009bdf",
        "title": "夏日怀友",
        "author": "徐玑",
        "content": "流水阶除静，孤眠得自由。\n月生林欲晓，雨过夜如秋。\n远忆荷花浦，谁吟杜若洲。\n良宵恐无梦，有梦即俱游。",
        "dynasty": "宋",
        "collection_info": null
    },
    {
        "uuid": "2d55a0b86f8adf7e3701f50cf7a36f16",
        "title": "腊日骊山渡逢故人",
        "author": "徐玑",
        "content": "天寒多木叶，愁思满溪滨。\n惆怅往来渡，经行多少人。\n时情犹重腊，岁事每占春。\n与尔他乡旅，谁当怀抱新。",
        "dynasty": "宋",
        "collection_info": null
    },
    {
        "uuid": "27dfdfe87961a0a18c25c307c12b8ebd",
        "title": "登信州灵山阁跨鹤台",
        "author": "徐玑",
        "content": "清游吾有分，浑似昔曾来。\n野屋凭高住，青山到水回。\n欲看灵岫远，须待晓云开。\n渐渐生愁思，乡心上古台。",
        "dynasty": "宋",
        "collection_info": null
    },
    {
        "uuid": "e838e49b3f1efb517a991362c29c014d",
        "title": "书翁卷诗集后",
        "author": "徐玑",
        "content": "五字极难精，知君合有名。\n磨砻双鬓改，收拾一编成。\n泉落秋岩洁，花开野径清。\n渐多来学者，体法似元英。",
        "dynasty": "宋",
        "collection_info": null
    },
    {
        "uuid": "343e70e58cd0cae2cfa94b10a3b03184",
        "title": "送瑞州张知录",
        "author": "徐玑",
        "content": "岁暮不惜别，君行是宦游。\n江西多野水，湖上正高秋。\n旧友曾过处，新题必共留。\n官閒可寻访，竹径最深幽。",
        "dynasty": "宋",
        "collection_info": null
    },
    {
        "uuid": "53af590676cb8d7b049a4ed39f8df833",
        "title": "寄舍弟",
        "author": "徐玑",
        "content": "寄问安仁弟，弦歌又一年。\n流来溪水远，清到县门前。\n故里人情乐，新居物色鲜。\n宦归言话款，正及早梅边。",
        "dynasty": "宋",
        "collection_info": null
    },
    {
        "uuid": "52a71fae470025ed576d5796109d4c78",
        "title": "秋夕怀赵师秀",
        "author": "徐玑",
        "content": "冷落生愁思，衰怀得句稀。\n如何秋夜雨，不念故人归。\n蛩响砌尤静，云疎月尚微。\n惟怜篱下菊，渐渐可相依。",
        "dynasty": "宋",
        "collection_info": null
    },
    {
        "uuid": "6a7658af1249d53a256793c7903d372d",
        "title": "送赵明叔为漳浦宰",
        "author": "徐玑",
        "content": "去年官满处，送子意何如。\n地接泉山近，人依大泽居。\n南中繁赋役，美政辑田庐。\n公退无他事，弹琴更读书。",
        "dynasty": "宋",
        "collection_info": null
    },
    {
        "uuid": "cd86ff307e84c3e740931a53ef218c79",
        "title": "送岳州蒋节推",
        "author": "徐玑",
        "content": "湘水知几派，到湖相合流。\n烟深云梦晓，风静岳阳秋。\n送子方行役，令予忆旧游。\n文书时正省，赋咏可登楼。",
        "dynasty": "宋",
        "collection_info": null
    },
    {
        "uuid": "52bab496b572478565e1c5d0eda1c49d",
        "title": "梅坡",
        "author": "徐玑",
        "content": "浅水低坡几树苔，冷光摇动玉尘埃。\n横斜直似安排得，古怪多应折损来。\n洁白要须侵夜看，飘零却是被春催。\n閒来立断清风影，一片飞香落酒杯。",
        "dynasty": "宋",
        "collection_info": null
    },
    {
        "uuid": "5a47c7e3a34ac51f5caef862b7a21edd",
        "title": "送徐侍郎南迁",
        "author": "徐玑",
        "content": "已见皇家日月安，更教远去不辞艰。\n若人岂谓元城在，有客先知御史还。\n风急满江皆白浪，雨收何处不青山。\n天心正欲扶宗社，为报慈闱得解颜。",
        "dynasty": "宋",
        "collection_info": null
    },
    {
        "uuid": "19bf4f9755312847fb7947639741b842",
        "title": "渌波亭寄泊晨起有感",
        "author": "徐玑",
        "content": "尘埃几泯寸心清，晨起孤吟在水亭。\n晴景淡红烟景白，近山浓绿远山青。\n初因薄宦成羁旅，忽伴轻鸥落渚汀。\n安得数年居此地，待须长日补骚经。",
        "dynasty": "宋",
        "collection_info": null
    },
    {
        "uuid": "0fd512ae3e273e9491edfb7a6edb9475",
        "title": "秋日登玉峰",
        "author": "徐玑",
        "content": "玉琢孤峰压富沙，人行峰顶步云霞。\n溪流缓去几回曲，树色幽分无数家。\n翠拂寒烟平似水，红飘霜叶远如花。\n明朝重向城中望，对此孤峰应不差。",
        "dynasty": "宋",
        "collection_info": null
    },
    {
        "uuid": "6436fd1f50376046fad4340055655a7f",
        "title": "壬戌二月",
        "author": "徐玑",
        "content": "山城二月景如何，行处时时听踏歌。\n淡色似黄杨叶小，浓香如蜜菜花多。\n春容每到晴时改，天气偏从雨后和。\n好向溪头寻钓侣，小溪连夕涨清波。",
        "dynasty": "宋",
        "collection_info": null
    },
    {
        "uuid": "acfb162a72c7b7e10be812971e8f0aae",
        "title": "题东山道院",
        "author": "徐玑",
        "content": "古院嵚𡼭石作层，绿苔芳草近郊垧。\n溪流偶到门前合，山色偏来竹裏青。\n静与黄蜂通户牖，閒将白鸟共沙汀。\n道人亦有能琴者，一曲清徽最可听。",
        "dynasty": "宋",
        "collection_info": null
    },
    {
        "uuid": "47a13e1a3734a8520b35f770773e35c0",
        "title": "六月归途",
        "author": "徐玑",
        "content": "星明残照数峰晴，夜静惟闻水有声。\n六月行人须早起，一天凉露湿衣轻。\n宦情每向途中薄，诗句多于马上成。\n故里诸公应念我，稻花香裏计归程。",
        "dynasty": "宋",
        "collection_info": null
    },
    {
        "uuid": "747beddb28ce092d8557f8f6208afb94",
        "title": "访湖友",
        "author": "徐玑",
        "content": "城中日日望南湖，乞得閒来访隠居。\n渐有秋霖篱菊长，纔无暑气渚莲疎。\n壁间古画多贤像，案上尘编半佛书。\n未见主人逢稚子，不通姓字独踟躇。",
        "dynasty": "宋",
        "collection_info": null
    },
    {
        "uuid": "f97cfff70270e7442a0726dd7d165a9f",
        "title": "中秋集鲍楼作",
        "author": "徐玑",
        "content": "秋在湖楼正可过，扁舟窈窕逐菱歌。\n淡云遮月连天白，远水生凉入夜多。\n已是高人难会聚，矧逢佳节共吟哦。\n明朝此集喧城市，应说风流似永和。",
        "dynasty": "宋",
        "collection_info": null
    },
    {
        "uuid": "a99d56f200cbba717a5fe050c04b4d60",
        "title": "登滕王阁",
        "author": "徐玑",
        "content": "重重楼阁倚江干，岸草汀烟远近间。\n春水生时都是水，西山青外别无山。\n云归长若真人在，风过犹疑帝子还。\n自古舟船城下泊，几人来此望乡关。",
        "dynasty": "宋",
        "collection_info": null
    },
    {
        "uuid": "488a2f52d1ed33def7242df4b0e4ea0d",
        "title": "赠赵师秀",
        "author": "徐玑",
        "content": "游宦归来隔几春，清羸还是旧时身。\n养成心性方能静，化得妻儿不说贫。\n竹长新阴深似洞，梅添怪相老于人。\n亦知曾见高人了，近作文章气力匀。",
        "dynasty": "宋",
        "collection_info": null
    },
    {
        "uuid": "6f3cbbf8fc12faa5511932d551444eed",
        "title": "赠徐照",
        "author": "徐玑",
        "content": "近参圆觉境如何，月冷高空影在波。\n身健却缘餐饭少，诗清都为饮茶多。\n城居亦似山中静，夜梦俱无世虑魔。\n昨日曾知到门外，因随鹤步踏青莎。",
        "dynasty": "宋",
        "collection_info": null
    },
    {
        "uuid": "eea1287165d66f40e231a8af62b8282e",
        "title": "新春书事",
        "author": "徐玑",
        "content": "出门閒步草萋萋，桑柘阴中亦有蹊。\n几树晴烟鶑啭早，一塘春水燕飞低。\n空如陶亮官为令，难学严陵住近溪。\n圣世幸时沾薄禄，不能辛苦又攀跻。",
        "dynasty": "宋",
        "collection_info": null
    },
    {
        "uuid": "95282093ed280c2abee2b27e949047b3",
        "title": "题养拙轩",
        "author": "徐玑",
        "content": "混沌分来便至今，纷纷巧事日成林。\n月明未免虾蟆食，秋至依然蟋蟀吟。\n自叹一身全是幻，谁能万事不容心。\n到君斋舍清如水，应使凡机尽弗侵。",
        "dynasty": "宋",
        "collection_info": null
    },
    {
        "uuid": "4b23699cdc8e45c7b85587e2421ee0cd",
        "title": "泊马公岭",
        "author": "徐玑",
        "content": "维舟拂晓步平沙，晚泊云根第一家。\n新取菜蔬沾野露，旋编篱落带山花。\n门前相对青峰小，屋后流来白水斜。\n可爱山翁无一事，藤墙西畔看蜂衙。",
        "dynasty": "宋",
        "collection_info": null
    },
    {
        "uuid": "5e4bcac54a738fb4aa26041ae55a34e1",
        "title": "酒",
        "author": "徐玑",
        "content": "才倾一盏碧澄澄，自是山妻手法成。\n不遣水多防味薄，要令曲少得香清。\n凉从荷叶风边起，暖向梅花月裏生。\n世味总无如此味，深知此味即渊明。",
        "dynasty": "宋",
        "collection_info": null
    },
    {
        "uuid": "a8660953c3a55eab2ecd6e8eeaee22e6",
        "title": "梅  其一",
        "author": "徐玑",
        "content": "疎芳点点是春冰，应笑浮华去不停。\n石畔长来枝易老，竹间瘦得萼全青。\n孤高自爱香无色，寂寞浑教影问形。\n莫遣丰□种宫苑，野桥流水最清泠。",
        "dynasty": "宋",
        "collection_info": null
    },
    {
        "uuid": "e8df80b213343b01c1a2cf6ed033a56a",
        "title": "梅  其二",
        "author": "徐玑",
        "content": "是谁曾种白玻璃，夐绝寒荒一点奇。\n不厌壠头千百树，最怜窗下两三枝。\n幽深真似离骚句，枯健犹如贾岛诗。\n吟到月斜浑未已，萧萧鬓影有风吹。",
        "dynasty": "宋",
        "collection_info": null
    },
    {
        "uuid": "2b0b798194841c1e6cacb7b0e28cc7ad",
        "title": "翁知县归自湖湘",
        "author": "徐玑",
        "content": "渺渺秋江带碧鸦，君来应是弔湘涯。\n怀人也似居无竹，忧世长如饭有砂。\n一袖清风诗思远，满汀芳草夕阳赊。\n还归殊未□颜瘦，已种湖边遶处花。",
        "dynasty": "宋",
        "collection_info": null
    },
    {
        "uuid": "f02e35c14cc328ad761a25f51317663c",
        "title": "奉酬翁松庐见寄",
        "author": "徐玑",
        "content": "客路归时雨似烟，归来还近菊花天。\n寸心不到青云上，一事难成白髮前。\n风外松声如昨夕，竹间梅蘂接新年。\n閒来得句频相送，自有高人住屋边。",
        "dynasty": "宋",
        "collection_info": null
    },
    {
        "uuid": "3ac11b06a8c2f64db4c9637f40f0066f",
        "title": "送刘和州",
        "author": "徐玑",
        "content": "扬旌遥指历阳城，霜淡晴天鼓角明。\n步骑打围秋草绿，舳舻传唱晓江平。\n岸分南北人烟近，地控东南羽檄清。\n牧守只今非易予，九重渊默待盈成。",
        "dynasty": "宋",
        "collection_info": null
    },
    {
        "uuid": "6621a6973c2890b52d560047e31486fc",
        "title": "过九岭",
        "author": "徐玑",
        "content": "断崖横路水潺潺，行到山根又上山。\n眼看别峰云雾起，不知身也在云间。",
        "dynasty": "宋",
        "collection_info": null
    },
    {
        "uuid": "f1a33acea3130d9eb6112faf03dae530",
        "title": "题陈西老画蜀山图",
        "author": "徐玑",
        "content": "壁立青山带峡溪，閒云尽日自高低。\n知他春树深多少，应有清猿在裏啼。",
        "dynasty": "宋",
        "collection_info": null
    },
    {
        "uuid": "d9d8c1286285a61f7f3eb0232421162e",
        "title": "夜凉",
        "author": "徐玑",
        "content": "夜凉扶杖出山斋，身似孤云倚石崖。\n吟就不知山月晓，清风满面落松钗。",
        "dynasty": "宋",
        "collection_info": null
    },
    {
        "uuid": "3e5ff2a9776e7d3c8c2a1cf3292c6671",
        "title": "春雨  其一",
        "author": "徐玑",
        "content": "断桥横落浅沙边，沙岸疎梅卧晓烟。\n新雨涨溪三尺水，渔翁来觅渡船钱。",
        "dynasty": "宋",
        "collection_info": null
    },
    {
        "uuid": "01f2ae70e36fa19086f33214b501924b",
        "title": "春雨  其二",
        "author": "徐玑",
        "content": "柳着轻黄欲染衣，汀沙漠漠草菲菲。\n晓风吹断寒烟碧，无数鸳鸯溪上飞。",
        "dynasty": "宋",
        "collection_info": null
    },
    {
        "uuid": "1770d38d78a6c0245a0e26187f45acc6",
        "title": "夏日閒坐",
        "author": "徐玑",
        "content": "无数山蝉噪夕阳，高峰影裏坐阴凉。\n石边偶看清泉滴，风过微闻松叶香。",
        "dynasty": "宋",
        "collection_info": null
    },
    {
        "uuid": "74546782e1ebbbd0d55701f933b78a34",
        "title": "丹青阁",
        "author": "徐玑",
        "content": "翠霭空霏忽有无，笔端谁着此工夫。\n溪山本被人图画，却道溪山是画图。",
        "dynasty": "宋",
        "collection_info": null
    },
    {
        "uuid": "d65f36c7c402bfd8fe15f1cb4812688b",
        "title": "移官南浦作",
        "author": "徐玑",
        "content": "簿领初为建水栖，移官南浦又沈迷。\n溪山转处人烟隔，惟有黄鹂一样啼。",
        "dynasty": "宋",
        "collection_info": null
    },
    {
        "uuid": "448b47432ae5a2ffeb894559a18abf1d",
        "title": "秋行二首  其一",
        "author": "徐玑",
        "content": "戛戛秋蝉响似筝，听蝉閒傍柳边行。\n小溪清水平如镜，一叶飞来细浪生。",
        "dynasty": "宋",
        "collection_info": null
    },
    {
        "uuid": "99a325b11a4851fbabd7b15371d28299",
        "title": "秋行二首  其二",
        "author": "徐玑",
        "content": "红叶枯梨一两株，翛然秋思满山居。\n诗怀自叹多尘土，不似秋来木叶疎。",
        "dynasty": "宋",
        "collection_info": null
    },
    {
        "uuid": "976950e73feaef63aa058e4916f9cfc0",
        "title": "建剑道中",
        "author": "徐玑",
        "content": "云麓烟峦知几层，一湾溪转一湾清。\n行人只在清湾裏，尽日松声杂水声。",
        "dynasty": "宋",
        "collection_info": null
    },
    {
        "uuid": "b23034de9fbeb072f6592e3b9cacfc6a",
        "title": "舟过水口作",
        "author": "徐玑",
        "content": "舟行遥指福城关，天宇开时地势宽。\n二百里溪平似掌，一帆风色到怀安。",
        "dynasty": "宋",
        "collection_info": null
    },
    {
        "uuid": "7eff11e34658731ab5dfe370b2aa8e1c",
        "title": "新凉",
        "author": "徐玑",
        "content": "水满田畴稻叶齐，日光穿树晓烟低。\n黄鶑也爱新凉好，飞过青山影裏啼。",
        "dynasty": "宋",
        "collection_info": null
    },
    {
        "uuid": "41d11a9b48e69e828d73d2c9b25650ac",
        "title": "新春喜雨",
        "author": "徐玑",
        "content": "农家不厌一冬晴，岁事春来渐有形。\n昨夜新雷催好雨，蔬畦麦壠最先青。",
        "dynasty": "宋",
        "collection_info": null
    },
    {
        "uuid": "a91460a36d1a428c2cdcb9df73b167ae",
        "title": "春晚",
        "author": "徐玑",
        "content": "午风庭院绿成衣，春色方浓又欲归。\n蝌蚪散边荷叶出，酴醿香裏柳绵飞。",
        "dynasty": "宋",
        "collection_info": null
    },
    {
        "uuid": "88726ad3270d66faf85d66282bb5f729",
        "title": "漳州圆山",
        "author": "徐玑",
        "content": "轻烟漠漠雾绵绵，野色笼青傍屋前。\n尽说漳南风水好，众山围绕一山圆。",
        "dynasty": "宋",
        "collection_info": null
    },
    {
        "uuid": "7f0992e2d496478264ab4c1957d6d34a",
        "title": "古陵桥",
        "author": "徐玑",
        "content": "西桥西岸柳成丝，春去春来岁岁同。\n偶被东风吹落絮，又随流水过桥东。",
        "dynasty": "宋",
        "collection_info": null
    },
    {
        "uuid": "a74880dd1e9e44ba3945b61ec7e56b22",
        "title": "新秋",
        "author": "徐玑",
        "content": "新秋一雨洗林关，晚色清澄满望间。\n风静白云横不断，山前又迭一重山。",
        "dynasty": "宋",
        "collection_info": null
    },
    {
        "uuid": "9c4e9e5345faca1b0b85a9af85803ea7",
        "title": "五里牌边",
        "author": "徐玑",
        "content": "路绕山根石磴斜，小桥流水树交加。\n柴门半掩无人到，五里牌边三四家。",
        "dynasty": "宋",
        "collection_info": null
    },
    {
        "uuid": "2901192517f59e7f6c28e66686356e9c",
        "title": "书同安旧酒家壁",
        "author": "徐玑",
        "content": "榕阴绿满驿程边，驻马难寻旧圣贤。\n只有好山横迥野，不论朝暮带轻烟。",
        "dynasty": "宋",
        "collection_info": null
    },
    {
        "uuid": "d2b8a802c520b1edb87b697a16fd8dcb",
        "title": "永春路",
        "author": "徐玑",
        "content": "路行僻处山山好，春到晴时物物佳。\n秀色连云原上麦，清香夹道刺桐花。",
        "dynasty": "宋",
        "collection_info": null
    },
    {
        "uuid": "c5f920b4a0a2bd498d68a8d1d1756d10",
        "title": "秀峰寺",
        "author": "徐玑",
        "content": "篮舆晚泊近岩隈，精舍门临古道开。\n僧子相逢便相识，十年三过秀峰来。",
        "dynasty": "宋",
        "collection_info": null
    },
    {
        "uuid": "10d998816e6d3b5e7b71a3b0ee7a4504",
        "title": "连江官湖",
        "author": "徐玑",
        "content": "众山围绕渌团圆，官木参差古道边。\n行尽浓阴全不了，一湖飞雨带轻烟。",
        "dynasty": "宋",
        "collection_info": null
    },
    {
        "uuid": "4614ea3d711099b408b3ff7c6e6936ff",
        "title": "九日上怀古堂",
        "author": "徐玑",
        "content": "山前事迹古来多，风雨尘埃竟若何。\n惟有白衣秦处士，数篇佳句不曾磨。",
        "dynasty": "宋",
        "collection_info": null
    },
    {
        "uuid": "95fa35bbe1056ff38e6e6782cdfe9b2a",
        "title": "登薛象先新楼",
        "author": "徐玑",
        "content": "矮檐风雨送蜗牛，有客来夸百尺楼。\n阖郡池台皆下瞰，背城湖海亦全收。\n清时未放徒高卧，半世胡为故倦游。\n解尽橐金君计决，月明长笛起渔舟。",
        "dynasty": "宋",
        "collection_info": null
    },
    {
        "uuid": "4b1e014373b93c8a482e4201bd7370e5",
        "title": "梦成",
        "author": "徐玑",
        "content": "向晚菱歌起，风平水不流。\n鸳鸯两相逐，飞过采莲舟。",
        "dynasty": "宋",
        "collection_info": null
    },
    {
        "uuid": "315bbceacbd3f539646f7b42ca9435e5",
        "title": "湖",
        "author": "徐玑",
        "content": "拾得柔条弄浅波，清风吹断采莲歌。\n又移小艇前汀去，莲叶稠时柳叶多。",
        "dynasty": "宋",
        "collection_info": null
    },
    {
        "uuid": "2eca26e9c3eb95eba37095bdd0a1a70a",
        "title": "酴醿",
        "author": "徐玑",
        "content": "丛丛扶重蕊，微风动弱枝。\n北人言语巧，唤作菊酴醿。",
        "dynasty": "宋",
        "collection_info": null
    },
    {
        "uuid": "a864c187727b2770b38ea03891afbd46",
        "title": "赠九华李丹士",
        "author": "徐玑",
        "content": "长记零陵郡，共看江上峰。\n一生轻世事，几处认仙踪。\n转式驱雷电，封泥伏虎龙。\n三千三百里，今日又相逢。",
        "dynasty": "宋",
        "collection_info": null
    },
    {
        "uuid": "0b910dc52fc257ca78d425f42c0988d3",
        "title": "寿权漕大卿  其一",
        "author": "徐玑",
        "content": "青阳初动小春华，尽道葱茏晓气佳。\n卿月早随良月诞，绣衣元属衮衣家。\n仙方养就双瞳碧，和气分成两脸霞。\n看取调羹消息好，年年长带早梅花。",
        "dynasty": "宋",
        "collection_info": null
    },
    {
        "uuid": "6d82f2fa8b91e99b2e5ac673843e1c64",
        "title": "寿权漕大卿  其二",
        "author": "徐玑",
        "content": "接物温温笑满眉，步趋登降亦委蛇。\n非关饰貌邀人誉，祇是存心不自欺。\n王导果能恢德业，谢公端可镇浇漓。\n圣明天子崇恭俭，合向中朝正羽仪。",
        "dynasty": "宋",
        "collection_info": null
    },
    {
        "uuid": "3a87c265b4d85b795e357634cb8784c9",
        "title": "寿汤侍郎",
        "author": "徐玑",
        "content": "东括神仙府，三岩福地通。\n异人多接迹，相种况同风。\n质有璠玙粹，姿全鼎鼐隆。\n文章亲视草，丰度早乘骢。\n紫橐潜藩贵，金题秘殿崇。\n宽卑时自理，诚恪岁乃丰。\n身在凝香处，人居和气中。\n鶑声春蔼蔼，花影日融融。\n剑佩沙堤近，讴歌建水同。\n愿瞻崧岳表，长与转洪蒙。",
        "dynasty": "宋",
        "collection_info": null
    },
    {
        "uuid": "a93348ea447e14363e2251b9bdda3782",
        "title": "寿曾漕",
        "author": "徐玑",
        "content": "洪波混浩深无底，分作江河合成海。\n由来分合必有源，一点清澄元不改。\n皇家德泽在人深，人心已洽天眷临。\n爰产真贤佐隆治，南丰昆季玉与金。\n南丰先生饱文学，笔端璀璨相参错。\n帝制犹如盘诰风，良史不令迁固作。\n文昭内翰学于兄，文章余事德业成。\n温温气见春日暖，凛凛议论秋霜明。\n鲁公拜相谁当笔，弟草兄制光如日。\n一家盛事今古稀，千载独瞻门第屹。\n常时此瑞分为三，朝论鼎立何巉岩。\n干坤清气有时合，合作星郎青似蓝。\n中秋五日玉宇澄，非烟非雾朝盈庭。\n天上麒麟千载出，人间蟾桂一年轻。\n规模局度尤精粹，望见咸知宰相器。\n全闽飞最一年余，丹凤衔书九天至。\n知公文字如南丰，爱公德器文昭同。\n愿公復取鲁公位，斡补造化通洪蒙。\n寿公满满称霞觥，勋业长看双鬓青。\n乞与芝兰分玉砌，高歌此颂清风生。",
        "dynasty": "宋",
        "collection_info": null
    },
    {
        "uuid": "02324a2b6d116f874d024000c210e333",
        "title": "句",
        "author": "徐玑",
        "content": "薤叶秀且耸，兰香细而幽。",
        "dynasty": "宋",
        "collection_info": null
    }
]