[
    {
        "title": "游洞霄得乡友道士邓君德清话因成古语",
        "author": "释自彰",
        "content": "乱山倚伏龙蛇蟠，苍藤古木门径寒。\n蘂宫潭潭列万础，碧楼朱户参云端。\n吾闻上界足官府，谪下名山作仙侣。\n我来寻仙访泉石，落日浮云随杖屦。\n道士邓君吾故人，汲泉煮茗慰酸辛。\n笑谈未厌樵柯烂，回首人间五百春。",
        "dynasty": "宋",
        "collection_info": null
    }
]