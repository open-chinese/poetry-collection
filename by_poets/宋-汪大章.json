[
    {
        "uuid": "96cbd44d75995c795818e7583fe86131",
        "title": "哭大愚吕公",
        "author": "汪大章",
        "content": "一封朝奏夕南迁，抖擞精神笑出关。\n只有诗书来眼底，更无侪辈敢通函。\n圣恩宽大时时降，天意难明特地悭。\n鬻药买田非立异，甘心只作林泉计。\n所求于世如斯尔，造物云何降毒厉。\n嗟哉我公虽下世，万古千秋未尝逝。\n家庭学问诚难继，我公超道独能诣。\n日月有光还有翳，行人潸然咸出涕。\n嗟哉我公虽下世，万古千秋未尝逝。\n往年苍天夭伯氏，归咎云发千圣秘。\n迁客萧寺独羁寄，未知曷犯苍天意。\n嗟哉我公虽下世，万古千秋未尝逝。",
        "dynasty": "宋",
        "collection_info": null
    }
]