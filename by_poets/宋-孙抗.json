[
    {
        "uuid": "fefa360b850a305c774a2412d48282a0",
        "title": "北牖洞",
        "author": "孙抗",
        "content": "旧驻东方骑，因题北牖名。\n来须风作御，去认斗为城。\n日气晚方到，云收寒易生。\n予心匪游衍，拱北振华缨。",
        "dynasty": "宋",
        "collection_info": null
    },
    {
        "uuid": "79346b90df511d9aacd946c32da890b8",
        "title": "白雀洞",
        "author": "孙抗",
        "content": "禽贵羽毛洁，地怜岩壑幽。\n名非华阴冻，景似秀林秋。\n不睹音尘继，空惊岁月遒。\n何如颍川凤，千古冠缇油。",
        "dynasty": "宋",
        "collection_info": null
    },
    {
        "uuid": "e7b39f2b0519ddd7240ed9aaff97ff56",
        "title": "南华洞",
        "author": "孙抗",
        "content": "峭径入苍烟，他山尽一拳。\n上盘朱鸟翼，中寓漆园仙。\n清可携壶赏，凉堪拂石眠。\n九疑生接境，曾此按熏弦。",
        "dynasty": "宋",
        "collection_info": null
    },
    {
        "uuid": "f1a31f4644c9d422a88050aa0be2019e",
        "title": "朝阳洞",
        "author": "孙抗",
        "content": "险绝信天开，春萝荫古苔。\n不愁云影闭，先得日光来。\n片石充棋局，凉坡递酒杯。\n东风偏着意，草木烂成堆。",
        "dynasty": "宋",
        "collection_info": null
    },
    {
        "uuid": "0ba13a28f41a33b0057f976bc5146d6c",
        "title": "嘉莲洞",
        "author": "孙抗",
        "content": "地应连海眼，终古蓄寒泉。\n四列青苍壁，双开菡萏莲。\n已嗟真赏去，犹讶昔香传。\n未媿东林下，霜葩社众贤。",
        "dynasty": "宋",
        "collection_info": null
    },
    {
        "uuid": "0605b62b23717861f4409ee20ceece25",
        "title": "夕阳洞",
        "author": "孙抗",
        "content": "尘寰虽未远，颢气觉偏滋。\n日落鸟归去，秋高风劲时。\n吟余下天籁，坐久凛冰肌。\n信是栖幽境，凉蟾照履綦。",
        "dynasty": "宋",
        "collection_info": null
    },
    {
        "uuid": "474ac119e7858395ba1b333db1d16c7e",
        "title": "栖霞洞",
        "author": "孙抗",
        "content": "宽踰城阙峻瑶魁，万壑吟风四壁苔。\n不独云霞可招隠，溪流常送落花来。",
        "dynasty": "宋",
        "collection_info": null
    },
    {
        "uuid": "b2d2535fd5463dc4186d3ec58b189ebf",
        "title": "岘山",
        "author": "孙抗",
        "content": "天下名山数南国，岘首首推襄汉域。\n前年假节使湖外，道出铜鞮一攀陟。\n檀溪西下烟雨繁，梦泽南迴云雾织。\n绝壁颓岩画障开，阳林杂蘤天光逼。\n飘然不减京台乐，城阙弦歌野耕植。\n借问人心谁见思，云来远庇羊公德。\n乃知仁爱与山俱，奚用沈碑衒金刻。\n追询耆旧访祠宇，迟拜丹青纪聪直。\n佛蓝神馆鬰相望，独此寂寥遗肸饰。\n栾公燕国戚藩佐，朱邑桐乡啬夫职。\n居民立社中诏嘉，抚旧劝来区淑慝。\n指期还台首章奏，立使閟宫膋血食。\n半途得郡旋治中，迴睇凤林空太息。\n仙郎作镇未朞月，起废补亡罄心力。\n凡予所欲尘黈聪，文符一一条其极。\n庚桑畏垒既禋荐，鲁国灵光亦颠踣。\n由晋至今更几秋，隼画干旟熊伏轼。\n但矜□□□形胜，谁祀贤人思物色。\n公当□□乃□□，只□徊翔预伦□。\n汉波平远山巍然，共仰羊王誉充□。",
        "dynasty": "宋",
        "collection_info": null
    }
]