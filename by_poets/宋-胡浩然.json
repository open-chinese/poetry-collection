[
    {
        "title": "万年欢 灯月交光",
        "author": "胡浩然",
        "content": "灯月交光，渐轻风布暖，先到南国。\n罗绮娇容，十里绛纱笼烛。\n花艳惊郎醉目。\n有多少、佳人如玉。\n春衫袂，整整齐齐，内家新样妆束。\n欢情未足。\n更阑谩勾牵旧恨，萦乱心曲。\n怅望归期，应是紫姑频卜。\n暗想双眉对蹙。\n断弦待、鸾胶重续。\n休迷恋，野草闲花，凤箫人在金谷。",
        "dynasty": "宋",
        "collection_info": null
    },
    {
        "title": "东风齐着力 残腊收寒",
        "author": "胡浩然",
        "content": "残腊收寒，三阳初转，已换年华。\n东君律管，迤逦到山家。\n处处笙簧鼎沸，会佳宴、坐列仙娃。\n花丛里，金炉满爇，龙麝烟斜。\n此景转堪夸。\n深意祝、寿山福海增加。\n玉觥满泛，且莫厌流霞。\n幸有迎春寿酒，银瓶浸、几朵梅花。\n休辞醉，园林秀色，百草萌芽。",
        "dynasty": "宋",
        "collection_info": null
    },
    {
        "title": "送入我门来 荼垒安扉",
        "author": "胡浩然",
        "content": "荼垒安扉，灵馗挂户，神傩烈竹轰雷。\n动念流光，四序式周回。\n须知今岁今宵尽，似顿觉明年明日催。\n向今夕，是处迎春送腊，罗绮筵开。\n今古遍同此夜，贤愚共添一岁，贵贱仍偕。\n互祝遐龄，山海固难摧。\n石崇富贵篯铿寿，更潘岳仪容子建才。\n仗东风尽力，一齐吹送，入此门来。",
        "dynasty": "宋",
        "collection_info": null
    },
    {
        "title": "春霁・秋霁 迟日融和",
        "author": "胡浩然",
        "content": "迟日融和，乍雨歇东郊，嫩草凝碧。\n紫燕双飞，海棠相衬，妆点上林春色。\n黯然望极。\n因人天气浑无力。\n又听得。\n园苑，数声莺啭柳阴直。\n当此暗想，故国繁华，俨然游人，依旧南陌。\n院深沈、梨花乱落，那堪如练点衣白。\n酒量顿宽洪量窄。\n算此情景，除非殢酒狂欢，恣歌沈醉，有谁知得。",
        "dynasty": "宋",
        "collection_info": null
    },
    {
        "title": "满庭芳 潇洒佳人",
        "author": "胡浩然",
        "content": "潇洒佳人，风流才子，天然分付成双。\n兰堂绮席，烛影耀荧煌。\n数辐红罗绣帐，宝妆篆、金鸭焚香。\n分明是，芙蕖浪里，一对浴鸳鸯。\n欢娱，当此际，山盟海誓，地久天长。\n愿五男二女，七子成行。\n男作公卿将相，女须嫁、君宰侯王。\n从兹去，荣华富贵，福禄寿无疆。",
        "dynasty": "宋",
        "collection_info": null
    }
]