[
    {
        "uuid": "cfc429ec66d89d27aa1aa7c187ef88aa",
        "title": "南峰寺蓝光轩怀吴直翁",
        "author": "陈仁玉",
        "content": "怀佳人兮山扃，蹑烟霏兮步轻。\n蹇独立兮山上，空山无人兮寒松自声。\n怀佳人兮何许，白云封关兮猿鹤看户。\n羌有怀兮曷愬，风虚徐兮檐铎语。\n迟佳人兮未来，聊逍遥兮容与。",
        "dynasty": "宋",
        "collection_info": null
    },
    {
        "uuid": "4f457520ce69eb21b067bcb9c7c8aa88",
        "title": "游洞霄",
        "author": "陈仁玉",
        "content": "天柱峰头迭紫烟，遥看万玉耸相连。\n云深九锁疑无路，翠豁一区俄有天。\n爽气袭人森石树，嗔雷飞雨响山泉。\n倏然不类人间世，今日自惊平地仙。",
        "dynasty": "宋",
        "collection_info": null
    },
    {
        "uuid": "20876cb9004357ffaca37fe5aac432da",
        "title": "题苏端明书乳泉赋后",
        "author": "陈仁玉",
        "content": "坡翁谪海上，人传已仙去。\n道逢章子厚，遄復返尘路。\n至言想世惊，犹閟乳泉赋。\n遥怜嵩山丘，千古不可驻。",
        "dynasty": "宋",
        "collection_info": null
    },
    {
        "uuid": "a172b228f5b97ad59722bca6ebd16376",
        "title": "仙都山独峰大雪歌",
        "author": "陈仁玉",
        "content": "仙居仙人游仙都，帝遣滕六为先驱。\n天花撩乱缤纷舞，秉圭植璧仙灵趋。\n削瓜青玉一万仞，拔地挺挺撑元虚。\n人言黄帝此轻举，上有莲花开碧湖。\n我疑此是广成子，守道特立万万古。\n我来有问辄不应，窈窈冥冥谁与语。\n丹邱赤城我所栖，任意逍遥了无伍。\n老君牧龙种芝田，草莽向人萦网罟。\n人间逼窄知奈何，桑田沧海无回波。\n吞腥啄腐竞晷刻，角牙触啮伤天和。\n从旁掀髯每大笑，仙都峰头更观妙。\n甚欲点铁成黄金，却恐黄金误后人。",
        "dynasty": "宋",
        "collection_info": null
    },
    {
        "uuid": "4ddf0ce1bd88bbf3175d8d60ae6a8661",
        "title": "步虚歌",
        "author": "陈仁玉",
        "content": "仙之来兮驾五龙，霓旌绛节泠然风。\n谁欤擘脯金盘供，垂要绿髮颜如童。\n五百余载一瞬中，蓬莱水浅来何从。\n蔡翁得鞭与道通，云间遗臼堕半空。\n九井丹液藏甘潼，赤明浩劫传无穷。\n坐阅成坏此故宫，宫前山色知仙踪。\n月明笙鹤归长松，修身洁行傥可逢。\n屑然为我达帝聪，流杯□□袪盲聋。\n卿云甘露常岁丰，神仙岂必私此躬，八荒寿域仙之功。",
        "dynasty": "宋",
        "collection_info": null
    }
]