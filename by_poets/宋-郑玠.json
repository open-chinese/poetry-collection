[
    {
        "uuid": "602ece46563e63707408b4ee8fcb2db0",
        "title": "潮阳东山",
        "author": "郑玠",
        "content": "暮天凉雨急霏霏，十二巫峰高復低。\n醉魂不受风飘断，只恐行云自湿衣。",
        "dynasty": "宋",
        "collection_info": null
    },
    {
        "uuid": "18ab140f9e02adb4a996458bb3d429d8",
        "title": "初至罗浮",
        "author": "郑玠",
        "content": "长说罗浮欲到难，清游今作字民官。\n分明蓬岛三山色，占得飞云六月寒。\n宝轴几函青贝叶，玉兰无限碧琅玕。\n此来更拟询遗事，记与灵踪石上看。",
        "dynasty": "宋",
        "collection_info": null
    },
    {
        "uuid": "6576e357a5c43d6a1206681e4abc5161",
        "title": "葛仙行祠",
        "author": "郑玠",
        "content": "身为俗吏趋行部，手爇名香祝有年。\n五色雀飞应荐祉，七星松古自通仙。",
        "dynasty": "宋",
        "collection_info": null
    },
    {
        "uuid": "ea71902dd9822143e453a56f06348925",
        "title": "丹竈",
        "author": "郑玠",
        "content": "灵迹曾传葛稚川，至今丹竈尚依然。\n谁云碧海三山岛，别是朱明一洞天。\n龙出玉京成往事，鹤来华表是何年。\n尘埃勿叹空回首，到得仙山亦有缘。",
        "dynasty": "宋",
        "collection_info": null
    },
    {
        "uuid": "fdd7b89f35301f925022b975f92c475f",
        "title": "观源洞",
        "author": "郑玠",
        "content": "麻姑峰头黄鹤归，稚川竈上丹霞栖。\n寒猿啸木山月白，正是仙人朝斗时。\n壶天景象何灵杳，松门石径茸芳草。\n落花满院香沈沈，缘似刘郎应解到。\n碧溪数声连暮钟，梦回已觉松窗晓。",
        "dynasty": "宋",
        "collection_info": null
    },
    {
        "uuid": "d6ac3ec3036117745346b98090be32ce",
        "title": "白云庵",
        "author": "郑玠",
        "content": "罗浮山头老松树，中夜长吟送风雨。\n病夫幽独枕书眠，静听松声默无语。\n壁间画像对书灯，耿耿残油下饥鼠。\n梦觉跏趺不成寐，要伴禅和听二鼓。",
        "dynasty": "宋",
        "collection_info": null
    },
    {
        "uuid": "d4a459a85e3bd5652e8f826d7e293af0",
        "title": "寄逍遥子",
        "author": "郑玠",
        "content": "自从夫子仙山去，闻说山中分外清。\n半夜洞天松月白，野猿吟和读书声。",
        "dynasty": "宋",
        "collection_info": null
    },
    {
        "uuid": "666f6e090651f44b76cdab07ecf51fa7",
        "title": "过城南梅庵追忆湖守宋使君叔晦",
        "author": "郑玠",
        "content": "重过梅庵不记春，花残树老绿阴成。\n开元宰相肠应断，楚国骚人魄尚清。\n古屋参差疏影动，水池深浅宿枝横。\n主人祗在云深处，弄月吟风取次行。",
        "dynasty": "宋",
        "collection_info": null
    }
]