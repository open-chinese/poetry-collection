[
    {
        "uuid": "79b746b0600fa2cca71680d72658c89e",
        "title": "呈立斋先生",
        "author": "车若水",
        "content": "童牙苦呫毕，嚼瓜灯烬烂。\n衡缩高于丘，纔作文字看。\n精微隔几尘，健笔抵流湍。\n开眼天地燎，始识用书难。\n千葩惭一实，本根耐岁寒。",
        "dynasty": "宋",
        "collection_info": null
    },
    {
        "uuid": "67dd0234d48770180e94d38be8b3b333",
        "title": "玉涧寻梅思先祖隘轩着书处",
        "author": "车若水",
        "content": "涧水流亭北，莓苔片石平。\n寒山几点白，残日一杯清。\n希圣言犹在，斯人天不生。\n当年结深屋，岂为适閒情。",
        "dynasty": "宋",
        "collection_info": null
    },
    {
        "uuid": "1fc7571eacf0667d6969045547dc145e",
        "title": "思远",
        "author": "车若水",
        "content": "白兔速圩顶，暗壁收遗编。\n握之不盈掬，而能千万年。\n天地可无人，秦火乃可然。\n其粗洒埽间，其精造化先。\n后来读书者，暗引佛与仙。\n之人胡弗灵，所论各有偏。\n嚣祲碍亭毒，三精惨不鲜。\n涂饰为善治，制作埋九渊。\n固有二三子，梯级堪攀缘。\n夜永发孤啑，思远能废眠。\n拔地为五岳，岂其高到天。",
        "dynasty": "宋",
        "collection_info": null
    },
    {
        "uuid": "2520554b3231f0539601490574607470",
        "title": "儳言",
        "author": "车若水",
        "content": "娲皇识五石，炼之能补天。\n补天有何迹，五石世不传。\n五石岂不传，人心禀灵坚。\n一日彝伦叙，千年造化全。\n此石经几炼，天亦经几补。\n火候吾有之，吾师鲁男子。",
        "dynasty": "宋",
        "collection_info": null
    },
    {
        "uuid": "7e7f50b2f8f15da323a22c7593db3936",
        "title": "偶书呈雪溪葛守正",
        "author": "车若水",
        "content": "秦埃幻六籍，斯文天地屯。\n詝言嘈万喙，渺不游其津。\n作者能几何，落落星已晨。\n单其千载传，觑斑尤苦辛。\n毫芒忽有会，不能全吾神。\n颇怪十年前，出语辄可人。\n功深道更拙，敝帚聊自珍。",
        "dynasty": "宋",
        "collection_info": null
    },
    {
        "uuid": "7981339a666a68bfba189a6a284ad1f0",
        "title": "不寐",
        "author": "车若水",
        "content": "通夕不能寐，隔户闻钟声。\n野鸡四方啼，披衣天未明。\n萧条六合内，耿耿华髮生。\n断鳌何能立四极，杞人忧天自心失。\n黄昏野沽添一盂，孔孟行世非我力。",
        "dynasty": "宋",
        "collection_info": null
    },
    {
        "uuid": "27f2e32bd5592445b4978b3ca2397ca8",
        "title": "见篔窗先生",
        "author": "车若水",
        "content": "关扃守残经，坐几刓无漆。\n风惊雨劫破窗寒，猛心直矢圣贤室。\n蛰蝇眩光弹夜纸，一膜不透千千里。\n帢帻檠奎照屋明，中津弗截衣带水。\n敦彝久掩生深尘，大启户牖来无人。\n眼中孺子差可语，可语不语悔千古。",
        "dynasty": "宋",
        "collection_info": null
    },
    {
        "uuid": "56e845214bc1b8ed1c3d84843ca0e387",
        "title": "寄鲍府教宏博",
        "author": "车若水",
        "content": "漆文虫章孔壁冷，秦烟不烬收余矿。\n人心万古无代谢，六龙当天枢极炯。\n赤帝芟嬴能几年，丛葭乱苇书千千。\n商盘周敦贋今古，魏殿吴宫凿后先。\n汗将九牛牵不上，从容一丝经万象。\n百年文献来典谟，我欲盟君分石渠。",
        "dynasty": "宋",
        "collection_info": null
    },
    {
        "uuid": "2b29086682a2eac9f5023207668b6ff3",
        "title": "恸立斋先生",
        "author": "车若水",
        "content": "元元含望久，及是事方新。\n四海看更化，皇天忍误人。\n多于閒论议，得听古经纶。\n岂不怀斯世，吾今爱此身。",
        "dynasty": "宋",
        "collection_info": null
    },
    {
        "uuid": "d832d25d75380faa860af6bcf45f923c",
        "title": "江湖伟观",
        "author": "车若水",
        "content": "十年不到一凭阑，景色依然两鬓斑。\n龙蜃吐云天入海，楼台倒影水衔山。\n僧于僻寺难为隠，人在扁舟不是闲。\n孤鹤似寻和靖宅，盘空飞下又飞还。",
        "dynasty": "宋",
        "collection_info": null
    },
    {
        "uuid": "a79c51b7cf7658e9a9684e8dfe21612c",
        "title": "小溪道中时己亥荒甚",
        "author": "车若水",
        "content": "风前有地皆榆叶，秋后何人问菊花。\n客路一杯茅店酒，相逢僧亦话生涯。",
        "dynasty": "宋",
        "collection_info": null
    },
    {
        "uuid": "ceb60b9e7850d48a05abf3395e9a53d3",
        "title": "与史宰山泉",
        "author": "车若水",
        "content": "十亩山田手自耕，括囊安分是平生。\n西州豪杰无皇甫，懒去虚干向上名。",
        "dynasty": "宋",
        "collection_info": null
    },
    {
        "uuid": "aee8cc780454cc87f3359f11b96d44c5",
        "title": "庚申",
        "author": "车若水",
        "content": "襄阳耆旧总堪羞，只有庞公已入州。\n自向芭蕉眠夜雨，不堪更鼓在床头。",
        "dynasty": "宋",
        "collection_info": null
    },
    {
        "uuid": "9f7e23dbc4109424b1d0468334cea9c2",
        "title": "和立斋先生雁山韵",
        "author": "车若水",
        "content": "洗山出穹石，削空蹲苍城。\n一清屹万古，何物相与形。\n步涉贪深游，往往神所兵。\n立斋立千仞，天地鑑清声。\n平平遡龙准，不见猿鸟惊。\n斯道今泬寥，斯人世重轻。\n擎天隻柱健，此嘱谁堪膺。",
        "dynasty": "宋",
        "collection_info": null
    },
    {
        "uuid": "0e4763ef47eb37d0ff587dd7ad94ce73",
        "title": "游灵岩",
        "author": "车若水",
        "content": "一径碧如合，四山危欲堕。\n天低鸟不飞，露湿龙常过。\n岩根小叶下，境凈不可唾。\n深杳洞出云，冷钟佛惊卧。\n川僧住八年，有此清福大。\n而我寻盟来，坐借蒲团破。\n灯深眼双青，各话其所课。\n我谷未必实，他华已成果。\n归来宜有余，吾道岂全懦。\n壁间清献存，当年愧轻和。",
        "dynasty": "宋",
        "collection_info": null
    },
    {
        "uuid": "1853d23dc1abe04cf3fb3b156785cc54",
        "title": "明妃",
        "author": "车若水",
        "content": "万里来朝拜宠归，琵琶下马册阏氏。\n虚传千古和戎话，不道当年虏自衰。",
        "dynasty": "宋",
        "collection_info": null
    },
    {
        "uuid": "039209dd8e5945cc5ee7376d2afd1261",
        "title": "中秋有感",
        "author": "车若水",
        "content": "村屋半蹲鹈鴂晚，吴江一叶鷾鸸秋。\n北边又听寒来信，近日何人万户侯。",
        "dynasty": "宋",
        "collection_info": null
    },
    {
        "uuid": "6297ec88b4c279655f58490e4747e5fb",
        "title": "寄瑞岩老煜无取",
        "author": "车若水",
        "content": "凉月空山挂祖衣，猿啼塔树昔人非。\n春风早已青青柳，莫在梅花飞后飞。",
        "dynasty": "宋",
        "collection_info": null
    },
    {
        "uuid": "dc9f275d6946abffa2f5e75c740b873a",
        "title": "句",
        "author": "车若水",
        "content": "江右文章今四叶，水心气脉近三台。",
        "dynasty": "宋",
        "collection_info": null
    }
]