[
    {
        "uuid": "2003490039b6c741f4594f9eada3f43c",
        "title": "题共乐堂",
        "author": "姚舜谐",
        "content": "秀气清阴日满前，仙瀛蓬阆景都全。\n綵舟画楫鱼喷浪，绮席金炉麝吐烟。\n懽胜更思明月夜，饮酣惟恐夕阳天。\n主人报政荣涂近，淮浙重游路接连。",
        "dynasty": "宋",
        "collection_info": null
    },
    {
        "uuid": "b36741096ed2f8bf2c19658859a3b338",
        "title": "题东掖山承天院",
        "author": "姚舜谐",
        "content": "面势崔嵬插斗牛，东分一掖镇丹丘。\n玉毫金相祖师会，宝帙琅函海藏流。\n苍桧茂林常荫映，白莲香社共熏修。\n红尘断处人难到，俗驾经年始此游。",
        "dynasty": "宋",
        "collection_info": null
    }
]