[
    {
        "title": "偈颂七首  其一",
        "author": "释南雅",
        "content": "葛陂化杖谁为力，陶壁飞梭事有因。\n好是风云相际会，峥嵘头角自惊群。",
        "dynasty": "宋",
        "collection_info": null
    },
    {
        "title": "偈颂七首  其二",
        "author": "释南雅",
        "content": "百岁光阴弹指顷，万缘休处是良谋。\n文章盖世今何在，到了还归土一坵。",
        "dynasty": "宋",
        "collection_info": null
    },
    {
        "title": "偈颂七首  其三",
        "author": "释南雅",
        "content": "生而无生，一片浮云点太清。\n灭而无灭，万里寒空沈晓月。\n箇些儿，佛不知，拟心栖处隔山迷。\n直饶不拟栖心处，犹落吾家第二机。",
        "dynasty": "宋",
        "collection_info": null
    },
    {
        "title": "偈颂七首  其四",
        "author": "释南雅",
        "content": "生是死之生，死是生之死。\n两路坦然平，无彼亦无此。",
        "dynasty": "宋",
        "collection_info": null
    },
    {
        "title": "偈颂七首  其五",
        "author": "释南雅",
        "content": "瞎馿灭却正法眼，临济宗风始大张。\n的的单传至今日，绳绳不断愈光扬。\n有价数，没商量。",
        "dynasty": "宋",
        "collection_info": null
    },
    {
        "title": "偈颂七首  其六",
        "author": "释南雅",
        "content": "去年今月正今日，北高峯前，冷泉亭畔。\n悬羊头，卖狗肉，秤头斤两惜如玉。\n几多高价来相酬，尽力相酬酬不足。\n今年今日正今时，竹山顶上，栖风亭边。\n饥即餐，困即眠，石头为枕草为毡。\n永日萧然无箇事，白云深处不朝天。",
        "dynasty": "宋",
        "collection_info": null
    },
    {
        "title": "偈颂七首  其七",
        "author": "释南雅",
        "content": "十方同聚会，箇箇学无为。\n此是选佛场，心空及第归。",
        "dynasty": "宋",
        "collection_info": null
    },
    {
        "title": "见见之时见非是见",
        "author": "释南雅",
        "content": "见见之时非是见，见犹离见若为论。\n钱塘江上中秋后，风急潮声万马奔。",
        "dynasty": "宋",
        "collection_info": null
    },
    {
        "title": "真觉禅师",
        "author": "释南雅",
        "content": "德山棒下桶底脱，又被岩头轰一喝。\n悬崖万丈放全身，松山撑破秋空月。",
        "dynasty": "宋",
        "collection_info": null
    },
    {
        "title": "偈二首  其一",
        "author": "释南雅",
        "content": "大机贵直截，大用贵顿发。\n纵有嚙镞机，一锤须打杀。",
        "dynasty": "宋",
        "collection_info": null
    },
    {
        "title": "偈二首  其二",
        "author": "释南雅",
        "content": "紫蕨伸拳笋破梢，杨花飞尽绿阴交。\n分明西祖单传句，黄栗留鸣燕语巢。",
        "dynasty": "宋",
        "collection_info": null
    }
]