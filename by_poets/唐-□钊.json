[
    {
        "uuid": "9cbc08c27a1c7aca16161e09b3bb7759",
        "title": "沙门崇惠登刀梯歌（幷序○题拟）",
        "author": "□钊",
        "content": "百尺凌空倚剑梯，千峰迴（疑应作「迥」）拔（一作「枝」）接天霓。\n鏖鑪霜明鸟道（一作「边」）斋，龙泉金镮生虹蜺。\n刀为树，剑作山，应真飞锡游其间。\n一步一登，挥手攀毛，七星灿烂光斑斑。\n干将剑刃两离披（一作「柀」），碧光焰，上人履之不为崄；镆鎁刀，铦锋鋭锷可吹毛，如今蹈之不足劳。\n白若雪，青如冰，龟甲鱼鳞几百层，四部覩之，战战兢兢，万仞峰头见一僧。\n宾铁文，青蛇色，蒨𮑕峥嵘寒岌嶷。\n不伤不损难可测，方是大悲解脱力。\n自古武臣矜剑术，舞之杸（疑为「投」字）之皆不失。\n视之胆摄（一作「欇」）身栗栗，谁道挥戈移白日？李广旧传百战功，何如今日见神通？紫衣襜襜飞入空，出没纵横[蹈]白刃（一本多「中」字）兮，[蹈白刃兮]光翡翠，黯黯精光和能利。\n（见《大正新修大藏经》第五十二册释圆照集《代宗朝赠司空大辨正广智三藏和上〖即不空〗表制集》卷六。\n其后尚收《崇惠登刀梯颂》及崇惠《谢赐紫衣幷贺表》）。",
        "dynasty": "唐",
        "collection_info": null
    }
]