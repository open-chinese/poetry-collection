[
    {
        "uuid": "970abc46cd087fb4f76078210701466a",
        "title": "颂古五十三首  其一",
        "author": "释文礼",
        "content": "未曾撞入摩耶腹，两手知他甚处安。\n右胁出来魔境现，只堪惆怅不堪看。",
        "dynasty": "宋",
        "collection_info": null
    },
    {
        "uuid": "3b42b9626615cf2c7277ab8f858f18f4",
        "title": "颂古五十三首  其二",
        "author": "释文礼",
        "content": "雪岭六年修苦行，今朝打失主人公。\n普天匝地无寻处，百亿分身是脱空。",
        "dynasty": "宋",
        "collection_info": null
    },
    {
        "uuid": "e0a4329a21957e788413e6550204dbc0",
        "title": "颂古五十三首  其三",
        "author": "释文礼",
        "content": "策起眉毛示育王，分明佛面露堂堂。\n至今阿耨池中水，流落人间润八荒。",
        "dynasty": "宋",
        "collection_info": null
    },
    {
        "uuid": "a7aed9b7b1f12f1d70b06a4b2a285959",
        "title": "颂古五十三首  其四",
        "author": "释文礼",
        "content": "贤圣中来不杀生，其家子母自团圆。\n阴阳造化初无迹，春在花枝特地妍。",
        "dynasty": "宋",
        "collection_info": null
    },
    {
        "uuid": "63e160c646227e5cb061517e26cce388",
        "title": "颂古五十三首  其五",
        "author": "释文礼",
        "content": "长汀汀上风颠子，曳杖回头等阿谁。\n向道那人元不在，汝须知有转身时。",
        "dynasty": "宋",
        "collection_info": null
    },
    {
        "uuid": "d9e8b8f10f1c09fb98b311f87137f482",
        "title": "颂古五十三首  其六",
        "author": "释文礼",
        "content": "舍尽家财与己财，只将真法供如来。\n当初一路今何在，触目灵山翠作堆。",
        "dynasty": "宋",
        "collection_info": null
    },
    {
        "uuid": "823bd90d40ef1a7cf61393b90bfa9435",
        "title": "颂古五十三首  其七",
        "author": "释文礼",
        "content": "不汝还者復是谁，残红流在钓鱼矶。\n日斜风定无人扫，燕子衔将水际飞。",
        "dynasty": "宋",
        "collection_info": null
    },
    {
        "uuid": "6d24c9aa5d124e010ccc40cb9f863710",
        "title": "颂古五十三首  其八",
        "author": "释文礼",
        "content": "强将不识鼓唇牙，胡语如何乱得华。\n若使老萧皮有血，定应赶逐过流沙。",
        "dynasty": "宋",
        "collection_info": null
    },
    {
        "uuid": "90518166ed134782264b069feae17e2b",
        "title": "颂古五十三首  其九",
        "author": "释文礼",
        "content": "满头白髮老岩隈，万本青松懒更栽。\n皮袋累他周氏女，难寻踪迹去还来。",
        "dynasty": "宋",
        "collection_info": null
    },
    {
        "uuid": "a0399af721ea9fd5208599bc4254e08c",
        "title": "颂古五十三首  其一○",
        "author": "释文礼",
        "content": "不是风兮不是旛，将军骑马出潼关。\n安南塞北都归了，时復挑灯把剑看。",
        "dynasty": "宋",
        "collection_info": null
    },
    {
        "uuid": "098627d3c5bb2971f8df94f99683a88c",
        "title": "颂古五十三首  其一一",
        "author": "释文礼",
        "content": "即心便是佛，姮娥不画眉。\n纔将脂粉污，妍好却成媸。",
        "dynasty": "宋",
        "collection_info": null
    },
    {
        "uuid": "3b12ffeb872b8d77614da5af58dabc12",
        "title": "颂古五十三首  其一二",
        "author": "释文礼",
        "content": "日面佛，月面佛。\n西岩树色含烟，东谷华光映日。\n仰视莫穷，俯看已老。\n一时分付主林神，明眼衲僧无处讨。",
        "dynasty": "宋",
        "collection_info": null
    },
    {
        "uuid": "4c42c4105a7d231cf69a9ea698ba2ec3",
        "title": "颂古五十三首  其一三",
        "author": "释文礼",
        "content": "堕脱知何处，凭君子细看。\n潮来无别浦，木落见他山。",
        "dynasty": "宋",
        "collection_info": null
    },
    {
        "uuid": "9268d0631a8afe79380f3e1c4b769447",
        "title": "颂古五十三首  其一四",
        "author": "释文礼",
        "content": "南泉捧钵入堂来，宾主分明肯自乖。\n莫把威音论戒腊，本无位次可差排。",
        "dynasty": "宋",
        "collection_info": null
    },
    {
        "uuid": "4e32bce52f90ad991c7eceeecc1e01f9",
        "title": "颂古五十三首  其一五",
        "author": "释文礼",
        "content": "南泉水牯忘鞭索，南北东西共一家。\n王税及时都纳了，牧童横笛远山斜。",
        "dynasty": "宋",
        "collection_info": null
    },
    {
        "uuid": "eb06121ad2bbe29d23a34a68beda97fe",
        "title": "颂古五十三首  其一六",
        "author": "释文礼",
        "content": "扇子分明都破了，盐官却又索犀牛。\n须知侍者难开口，无可还他即便休。",
        "dynasty": "宋",
        "collection_info": null
    },
    {
        "uuid": "38f9a45fc33911ce445c4621df916f4b",
        "title": "颂古五十三首  其一七",
        "author": "释文礼",
        "content": "薤歌声咽些声长，听得哀哀忽断肠。\n依旧红轮西畔没，大千无地着凄凉。",
        "dynasty": "宋",
        "collection_info": null
    },
    {
        "uuid": "840e883f56ac5a0dc3f71112ec05ac23",
        "title": "颂古五十三首  其一八",
        "author": "释文礼",
        "content": "山忘孤峻玉忘瑕，到处仙源是我家。\n堪笑葛洪曾未悟，远从勾漏问丹砂。",
        "dynasty": "宋",
        "collection_info": null
    },
    {
        "uuid": "ab0b6a3953ace3eefd665fa6957d7127",
        "title": "颂古五十三首  其一九",
        "author": "释文礼",
        "content": "说理谈真面紫宸，鹅湖大义枉劳神。\n由来佛性难名邈，争似君王默契亲。",
        "dynasty": "宋",
        "collection_info": null
    },
    {
        "uuid": "fb6f29c67bc07f1b9cd403f1550660db",
        "title": "颂古五十三首  其二○",
        "author": "释文礼",
        "content": "作舞金牛错用心，唤人吃饭笑忻忻。\n黄金自有黄金价，何必和沙卖与人。",
        "dynasty": "宋",
        "collection_info": null
    },
    {
        "uuid": "9cce221c173a14e7d6d21aaa71c5aa03",
        "title": "颂古五十三首  其二一",
        "author": "释文礼",
        "content": "看破牛皮彻底穿，到头无义亦无文。\n问伊遮得何人眼，梵语唐言总不分。",
        "dynasty": "宋",
        "collection_info": null
    },
    {
        "uuid": "5e35e5ba78743d51f9591e3a222c0e6f",
        "title": "颂古五十三首  其二二",
        "author": "释文礼",
        "content": "不作青黄见，其如稻穗何。\n鹅王能择乳，鹞子过新罗。",
        "dynasty": "宋",
        "collection_info": null
    },
    {
        "uuid": "35c307ce27f9295838af05cde9dcaeeb",
        "title": "颂古五十三首  其二三",
        "author": "释文礼",
        "content": "百千诸佛居何士，崔颢曾题黄鹤楼。\n倒腹倾肠犹不会，长江千古自东流。",
        "dynasty": "宋",
        "collection_info": null
    },
    {
        "uuid": "f613054ba7da76f4fc242202150438b8",
        "title": "颂古五十三首  其二四",
        "author": "释文礼",
        "content": "天地同根物一体，大夫曾举向南泉。\n庭前指出花如夜，几箇亲曾到槛前。",
        "dynasty": "宋",
        "collection_info": null
    },
    {
        "uuid": "bfedc8be3e4df5385ec27b192ed5fa0c",
        "title": "颂古五十三首  其二五",
        "author": "释文礼",
        "content": "散席迢迢到海涯，点头桡下丧全机。\n父南子北今何在，月冷渔歌落钓矶。",
        "dynasty": "宋",
        "collection_info": null
    },
    {
        "uuid": "29f213606552193f129a21b19650ebe6",
        "title": "颂古五十三首  其二六",
        "author": "释文礼",
        "content": "若陈见面太悬殊，云水重新诳惑渠。\n谩说当时曾省悟，却将鱼目当明珠。",
        "dynasty": "宋",
        "collection_info": null
    },
    {
        "uuid": "bc9b57df144e5aa61bace57d7a84974a",
        "title": "颂古五十三首  其二七",
        "author": "释文礼",
        "content": "泥佛金佛木佛，度水度火度炉。\n妙体本来无处所，莫将真佛强涂糊。",
        "dynasty": "宋",
        "collection_info": null
    },
    {
        "uuid": "cf651e1a73050e31d43dd2ff134edbf1",
        "title": "颂古五十三首  其二八",
        "author": "释文礼",
        "content": "不知兀坐常轮转，空下禅床遶一遭。\n背面却言亏一半，老婆恶业自家招。",
        "dynasty": "宋",
        "collection_info": null
    },
    {
        "uuid": "1237e3d234f576600edef70197be3ffa",
        "title": "颂古五十三首  其二九",
        "author": "释文礼",
        "content": "上等接人，了无回互。\n据坐堂堂，是何谓度。\n帅王用处若轩昂，为渠拽倒破禅床。",
        "dynasty": "宋",
        "collection_info": null
    },
    {
        "uuid": "49e23ade666f3069b3343c72fa4e8cdb",
        "title": "颂古五十三首  其三○",
        "author": "释文礼",
        "content": "以此振铃伸召请，旋风连架打将来。\n大悲院里逻斋去，肘露皮穿可怪哉。",
        "dynasty": "宋",
        "collection_info": null
    },
    {
        "uuid": "523f0fde29626e9340b892324a8f577d",
        "title": "颂古五十三首  其三一",
        "author": "释文礼",
        "content": "剩噇生菜似头馿，临济堂前捉败渠。\n耸耳长鸣随踢踏，不知业债倩谁除。",
        "dynasty": "宋",
        "collection_info": null
    },
    {
        "uuid": "57a82067087b2be9204306da6418798d",
        "title": "颂古五十三首  其三二",
        "author": "释文礼",
        "content": "阶头放下劫初铃，相扑呼它马使名。\n五棒打来无雪处，却言渠不是官行。",
        "dynasty": "宋",
        "collection_info": null
    },
    {
        "uuid": "93560fcf7b7b4cd2e5bc3211b615c096",
        "title": "颂古五十三首  其三三",
        "author": "释文礼",
        "content": "祸福无门口自招，三遭瞎棒打馿腰。\n可怜败国亡家恨，万古春风吹不消。",
        "dynasty": "宋",
        "collection_info": null
    },
    {
        "uuid": "54a1eb254ade154b23adb69184486ee7",
        "title": "颂古五十三首  其三四",
        "author": "释文礼",
        "content": "家常添钵绕村行，蓦地一声无厌生。\n化主分明嫌少在，篱门掩却强惺惺。",
        "dynasty": "宋",
        "collection_info": null
    },
    {
        "uuid": "48ad91209de761bf3e523764eaef9f74",
        "title": "颂古五十三首  其三五",
        "author": "释文礼",
        "content": "乌藤倒挂向平田，便把羸牛痛下鞭。\n更说养来经五岁，始终只是老婆禅。",
        "dynasty": "宋",
        "collection_info": null
    },
    {
        "uuid": "da8a944caf3cd21d12ae739422a0978e",
        "title": "颂古五十三首  其三六",
        "author": "释文礼",
        "content": "师之一字太孤危，文□□无作者知。\n不领韶阳提起处，且从默处认残碑。",
        "dynasty": "宋",
        "collection_info": null
    },
    {
        "uuid": "2238d74bfff368c2dd75bc92988716e3",
        "title": "颂古五十三首  其三七",
        "author": "释文礼",
        "content": "亲到龙潭已暗投，夜深谁共御街游。\n纸灯吹灭狼烟息，坐断中原四百州。",
        "dynasty": "宋",
        "collection_info": null
    },
    {
        "uuid": "f5ced10df787f25e81aaac0c53f01237",
        "title": "颂古五十三首  其三九",
        "author": "释文礼",
        "content": "住山境界问如何，女子双鬟鬓已皤。\n觌面不逢休更会，白云飞过旧山河。",
        "dynasty": "宋",
        "collection_info": null
    },
    {
        "uuid": "b21237dfca2b0180a9e12867595c7ba7",
        "title": "颂古五十三首  其四○",
        "author": "释文礼",
        "content": "庵僧真实济凶人，一喝分明出差珍。\n莫道贼魁非别者，当头雪刃用来亲。",
        "dynasty": "宋",
        "collection_info": null
    },
    {
        "uuid": "116370ea845bf850c4c5839af9911b04",
        "title": "颂古五十三首  其四一",
        "author": "释文礼",
        "content": "四方八面没边疆，暴雨狂风无处藏。\n古庙裏头休軃避，移舟别有好商量。",
        "dynasty": "宋",
        "collection_info": null
    },
    {
        "uuid": "480971a833118fade4ac3bfc6205c210",
        "title": "颂古五十三首  其四二",
        "author": "释文礼",
        "content": "法战场开验克宾，解施武略对将军。\n如何有罪全无赏，待展奇谋自策勋。",
        "dynasty": "宋",
        "collection_info": null
    },
    {
        "uuid": "85543cdee92cd1cd89323d19fc050a85",
        "title": "颂古五十三首  其四三",
        "author": "释文礼",
        "content": "不动蒲帆问一言，大鱼却被小鱼吞。\n直从意外超唇吻，始信岩头无脑门。",
        "dynasty": "宋",
        "collection_info": null
    },
    {
        "uuid": "7318fd23047589c87fed53d2416972d7",
        "title": "颂古五十三首  其四四",
        "author": "释文礼",
        "content": "从来六箇不知音，一箇全抛恶浪深。\n义断情忘无处觅，三千剎海冷沉沉。",
        "dynasty": "宋",
        "collection_info": null
    },
    {
        "uuid": "52731fa9d57a9a985a1cb869322329f2",
        "title": "颂古五十三首  其四五",
        "author": "释文礼",
        "content": "有句无句，如藤倚树。\n回避无门，毒蛇当路。\n树倒藤枯，句归何处。\n明眼衲僧，一场罔措。",
        "dynasty": "宋",
        "collection_info": null
    },
    {
        "uuid": "0325cb3176cdf1e6b0d5a4dc74fa9032",
        "title": "颂古五十三首  其四六",
        "author": "释文礼",
        "content": "盘陀漠漠秘苍苔，终日跏趺两鬓摧。\n纵使不曾呼唤着，何尝谩得阿师来。",
        "dynasty": "宋",
        "collection_info": null
    },
    {
        "uuid": "a500d2695ebe50b1593b1cc96c93c3c2",
        "title": "颂古五十三首  其四七",
        "author": "释文礼",
        "content": "因我得礼你，事从叮嘱起。\n谁知白苹风，不在秋江裏。",
        "dynasty": "宋",
        "collection_info": null
    },
    {
        "uuid": "0f880a02bc1a4f926b3e7be93a4349c0",
        "title": "颂古五十三首  其四八",
        "author": "释文礼",
        "content": "读书人报来，岂在之乎者。\n孔子与周公，皆不及门也。",
        "dynasty": "宋",
        "collection_info": null
    },
    {
        "uuid": "6a59a32098ed6beb93027d4343223bad",
        "title": "颂古五十三首  其四九",
        "author": "释文礼",
        "content": "天地广无边，何云藏北斗。\n跛脚老云门，未明三八九。",
        "dynasty": "宋",
        "collection_info": null
    },
    {
        "uuid": "295056ee86743e56efd85567cd571f84",
        "title": "颂古五十三首  其五○",
        "author": "释文礼",
        "content": "树凋叶落聊伸问，体露金风错指踪。\n带累儿孙无豹变，等閒落在草窠中。",
        "dynasty": "宋",
        "collection_info": null
    },
    {
        "uuid": "5ae6f205c9efda384d544dfe6cd2d8a1",
        "title": "颂古五十三首  其五一",
        "author": "释文礼",
        "content": "贺家湖上天华寺，一一轩窗面水开。\n不是闭门防俗客，爱闲能有几人来。",
        "dynasty": "宋",
        "collection_info": null
    },
    {
        "uuid": "7b65f6dae2227ac308bdb4be999b855a",
        "title": "颂古五十三首  其五二",
        "author": "释文礼",
        "content": "大龙景物最幽妍，涧水山花照眼鲜。\n坚固法身何必问，风光长在劫壶先。",
        "dynasty": "宋",
        "collection_info": null
    },
    {
        "uuid": "4b770bb046a30930ca7b5f037d76461e",
        "title": "颂古五十三首  其五三",
        "author": "释文礼",
        "content": "白牛烹了正熙熙，皮角官中却要追。\n将下帽檐输纳了，灯前更鼓夜迟迟。",
        "dynasty": "宋",
        "collection_info": null
    },
    {
        "uuid": "6898eb426c101262b0981dd6ba7860cd",
        "title": "偈二首  其一",
        "author": "释文礼",
        "content": "黄钟纔起时，九数从头数。\n相将幽谷鶑啼，次第雕梁燕语。\n田父祭勾芒，丛祠敲社鼓。\n农父狎牛郎，村姑教蚕妇。\n光阴老尽世间人，冬至寒食一百五。",
        "dynasty": "宋",
        "collection_info": null
    },
    {
        "uuid": "42d3faa779936c7b051a6f790bd73b23",
        "title": "偈二首  其二",
        "author": "释文礼",
        "content": "此力分明在不欺，不欺能有几人知。\n要明象兔全提句，看取升阶正笏时。",
        "dynasty": "宋",
        "collection_info": null
    },
    {
        "uuid": "ac02becbac013483ff94aa8443de6c35",
        "title": "偈颂五首  其一",
        "author": "释文礼",
        "content": "震忽雷，飞闪电。\n夜叉头，菩萨面。",
        "dynasty": "宋",
        "collection_info": null
    },
    {
        "uuid": "bea2fd80525a997813d07d8b3ce21dfb",
        "title": "偈颂五首  其二",
        "author": "释文礼",
        "content": "万松关迥，九陇烟横。\n谷风传响，涧水流声。",
        "dynasty": "宋",
        "collection_info": null
    },
    {
        "uuid": "e20358df41edc4007260e0493912b61d",
        "title": "偈颂五首  其三",
        "author": "释文礼",
        "content": "众生本不曾迷，夜阑鸡向五更啼。\n诸佛本不曾悟，秋清雁度长空去。\n西窗昨夜月华明，凉飙已到梧桐树。",
        "dynasty": "宋",
        "collection_info": null
    },
    {
        "uuid": "668fa610df779803f39450362ade50b2",
        "title": "偈颂五首  其四",
        "author": "释文礼",
        "content": "七尺单前，一蒲团地。\n横亘十方，竖穷三际。",
        "dynasty": "宋",
        "collection_info": null
    },
    {
        "uuid": "bc190245844fc11e5acb7d4f2808d771",
        "title": "偈颂五首  其五",
        "author": "释文礼",
        "content": "夜明帘外，宝鑑台前。\n元无兼带，岂有偏圆。\n古渡无人霜月冷，芦花风静鹭鸶眠。",
        "dynasty": "宋",
        "collection_info": null
    },
    {
        "uuid": "75f7641bfed7d4914e0b67ba71df1312",
        "title": "颂七贤女游尸陀林",
        "author": "释文礼",
        "content": "七珍八宝任君需，三物从来的是无。\n若向无中拈得出，不须见佛问何如。",
        "dynasty": "宋",
        "collection_info": null
    },
    {
        "uuid": "3c66c1ff87eeaed0a4f2ec0aad8fae51",
        "title": "六代祖师赞  其一",
        "author": "释文礼",
        "content": "咄咄胡僧，齿缺面黑。\n满口乡谈，无人译得。\n只知结果自然成，不知满地花狼藉。",
        "dynasty": "宋",
        "collection_info": null
    },
    {
        "uuid": "8d82d2a419058cb51122aae80c774ebc",
        "title": "六代祖师赞  其二",
        "author": "释文礼",
        "content": "哀哉断臂，甘受欺瞒。\n心既不有，何处求安。\n寂寂少林人不见，一庭风雪夜漫漫。",
        "dynasty": "宋",
        "collection_info": null
    },
    {
        "uuid": "3732d0aeabf6288a1e59a115bd87d7da",
        "title": "六代祖师赞  其三",
        "author": "释文礼",
        "content": "内外中间，觅罪不得。\n瞌睡醒来，眼睛突出。\n一从归去皖公山，直至如今没踪蹟。",
        "dynasty": "宋",
        "collection_info": null
    },
    {
        "uuid": "495cb12623173858ac058bd1ebcd0918",
        "title": "六代祖师赞  其四",
        "author": "释文礼",
        "content": "破头山前，三辞诏旨。\n教坏小儿，卖弄唇嘴。\n无端又上牛头山，更与懒融说道理。",
        "dynasty": "宋",
        "collection_info": null
    },
    {
        "uuid": "d35496820de2b4ebad6a47ce1a6bc7a8",
        "title": "六代祖师赞  其五",
        "author": "释文礼",
        "content": "黄梅再来，青松依旧。\n前身后身，一场逗漏。\n七百高僧总作家，唯有南能不唧𠺕。",
        "dynasty": "宋",
        "collection_info": null
    },
    {
        "uuid": "455990865a6eccb91d3d493d91b9f541",
        "title": "六代祖师赞  其六",
        "author": "释文礼",
        "content": "倩人书偈，巧说脱空。\n传衣宵遁，丧尽英雄。\n非风旛动惟心动，依旧埋身草莽中。",
        "dynasty": "宋",
        "collection_info": null
    },
    {
        "uuid": "887667baa7e00610fbff5b4c595ec562",
        "title": "松源和尚赞",
        "author": "释文礼",
        "content": "耳根聩兀如鸱，项颈缩拗如馿，有问东却答西。\n未尝许可，说甚传持。\n临行三转语，自起一团疑。\n几多吞不下，背后乱鍼锥。\n咬定牙关供死款，铁牛耕破舌头皮。",
        "dynasty": "宋",
        "collection_info": null
    },
    {
        "uuid": "58efed727a7b47222c3b1825418ff575",
        "title": "示圆证知客",
        "author": "释文礼",
        "content": "莫年结屋傍山椒，门外荆芜没半腰。\n几度赚君来扣击，老无气力举藤条。",
        "dynasty": "宋",
        "collection_info": null
    },
    {
        "uuid": "673598ae9c0ee69f1887ec147f261f7e",
        "title": "寄真寂深居圆鑑浄和尚",
        "author": "释文礼",
        "content": "垦土耕烟四十年，了无禅教与人传。\n镢头边事谁相委，八月深居有笋鞭。",
        "dynasty": "宋",
        "collection_info": null
    },
    {
        "uuid": "05622936d7718d5778efb4390cd384f7",
        "title": "天台石桥",
        "author": "释文礼",
        "content": "桥横飞涧上崔嵬，涧瀑千寻吼怒雷。\n五百声闻看不破，至今活葬在岩隈。",
        "dynasty": "宋",
        "collection_info": null
    },
    {
        "uuid": "4029e970fa29ba9dd48f7049d422ec71",
        "title": "送僧归雁山",
        "author": "释文礼",
        "content": "秋来归去雁山阿，为问龙湫诺讵那。\n贪看高崖千丈雪，伽梨打湿竟如何。",
        "dynasty": "宋",
        "collection_info": null
    },
    {
        "uuid": "681e6af573939c2b457aed3a9381ef96",
        "title": "送晦岩佛光法师归天竺  其一",
        "author": "释文礼",
        "content": "扬下天台故纸堆，为搜言外蒋山来。\n浙翁拶到无栖泊，谓实情忘撒手回。",
        "dynasty": "宋",
        "collection_info": null
    },
    {
        "uuid": "a86d69736dfede182aadc36014065070",
        "title": "送晦岩佛光法师归天竺  其二",
        "author": "释文礼",
        "content": "归去相依有鹫山，渠家一向斥前三。\n谁知开异来同了，圆旨如今亦厌谈。",
        "dynasty": "宋",
        "collection_info": null
    },
    {
        "uuid": "f0af3dcd0672871fcd740245bbedc2a3",
        "title": "佛光照公首依于梁渚今往下竺参北峰印禅师二首  其一",
        "author": "释文礼",
        "content": "送子参寻灵鹫山，诸方多是落前三。\n自从开异归同后，玄旨于今亦倦谈。",
        "dynasty": "宋",
        "collection_info": null
    },
    {
        "uuid": "fed89922a3919e653cb656d4a63fe954",
        "title": "佛光照公首依于梁渚今往下竺参北峰印禅师二首  其二",
        "author": "释文礼",
        "content": "拣境分明妙药方，余之分别更须忘。\n晚风吹落残红片，休向枝头觅旧香。",
        "dynasty": "宋",
        "collection_info": null
    },
    {
        "uuid": "b6d4acf086bb6a4ff44e3205d8c15e14",
        "title": "赞应庵华",
        "author": "释文礼",
        "content": "亭亭相对两苍松，不觉当门触祖翁。\n后代儿孙无着莫，忍听萧瑟起凄风。",
        "dynasty": "宋",
        "collection_info": null
    },
    {
        "uuid": "91d9325b72dd34c7afe7eaacbf96fc97",
        "title": "句",
        "author": "释文礼",
        "content": "施为动静凭谁力。",
        "dynasty": "宋",
        "collection_info": null
    }
]