[
    {
        "uuid": "35fee82cf6fabea500074f00b072854c",
        "title": "颂古五十三首  其一",
        "author": "释文礼",
        "content": "未曾撞入摩耶腹，两手知他甚处安。\n右胁出来魔境现，只堪惆怅不堪看。",
        "dynasty": "宋",
        "collection_info": null
    },
    {
        "uuid": "a6dcce7262456d4284003cca34a85cce",
        "title": "颂古五十三首  其二",
        "author": "释文礼",
        "content": "雪岭六年修苦行，今朝打失主人公。\n普天匝地无寻处，百亿分身是脱空。",
        "dynasty": "宋",
        "collection_info": null
    },
    {
        "uuid": "9321275b4fa00f3f6149219691ecb7bc",
        "title": "颂古五十三首  其三",
        "author": "释文礼",
        "content": "策起眉毛示育王，分明佛面露堂堂。\n至今阿耨池中水，流落人间润八荒。",
        "dynasty": "宋",
        "collection_info": null
    },
    {
        "uuid": "235fcc036083c565fd3f8cdf783b3b22",
        "title": "颂古五十三首  其四",
        "author": "释文礼",
        "content": "贤圣中来不杀生，其家子母自团圆。\n阴阳造化初无迹，春在花枝特地妍。",
        "dynasty": "宋",
        "collection_info": null
    },
    {
        "uuid": "a433a7c9d14a349e025a4b83a57acc43",
        "title": "颂古五十三首  其五",
        "author": "释文礼",
        "content": "长汀汀上风颠子，曳杖回头等阿谁。\n向道那人元不在，汝须知有转身时。",
        "dynasty": "宋",
        "collection_info": null
    },
    {
        "uuid": "be52c1eb5a6c6429be119c3ec3533563",
        "title": "颂古五十三首  其六",
        "author": "释文礼",
        "content": "舍尽家财与己财，只将真法供如来。\n当初一路今何在，触目灵山翠作堆。",
        "dynasty": "宋",
        "collection_info": null
    },
    {
        "uuid": "781e4daf1a25745342f3bd198aa59919",
        "title": "颂古五十三首  其七",
        "author": "释文礼",
        "content": "不汝还者復是谁，残红流在钓鱼矶。\n日斜风定无人扫，燕子衔将水际飞。",
        "dynasty": "宋",
        "collection_info": null
    },
    {
        "uuid": "1d78e9d88de8c50176fc718341ab5cce",
        "title": "颂古五十三首  其八",
        "author": "释文礼",
        "content": "强将不识鼓唇牙，胡语如何乱得华。\n若使老萧皮有血，定应赶逐过流沙。",
        "dynasty": "宋",
        "collection_info": null
    },
    {
        "uuid": "53f6cc62549b9bc30c9a907e9329b3be",
        "title": "颂古五十三首  其九",
        "author": "释文礼",
        "content": "满头白髮老岩隈，万本青松懒更栽。\n皮袋累他周氏女，难寻踪迹去还来。",
        "dynasty": "宋",
        "collection_info": null
    },
    {
        "uuid": "71567c51880c387d00a907e35cd88b2f",
        "title": "颂古五十三首  其一○",
        "author": "释文礼",
        "content": "不是风兮不是旛，将军骑马出潼关。\n安南塞北都归了，时復挑灯把剑看。",
        "dynasty": "宋",
        "collection_info": null
    },
    {
        "uuid": "3f1fba9cbbdc273a16ba51d2b2c339d0",
        "title": "颂古五十三首  其一一",
        "author": "释文礼",
        "content": "即心便是佛，姮娥不画眉。\n纔将脂粉污，妍好却成媸。",
        "dynasty": "宋",
        "collection_info": null
    },
    {
        "uuid": "60f654723e134239daeaf2c559e2c066",
        "title": "颂古五十三首  其一二",
        "author": "释文礼",
        "content": "日面佛，月面佛。\n西岩树色含烟，东谷华光映日。\n仰视莫穷，俯看已老。\n一时分付主林神，明眼衲僧无处讨。",
        "dynasty": "宋",
        "collection_info": null
    },
    {
        "uuid": "793614207a688ebba23d610d9d953fec",
        "title": "颂古五十三首  其一三",
        "author": "释文礼",
        "content": "堕脱知何处，凭君子细看。\n潮来无别浦，木落见他山。",
        "dynasty": "宋",
        "collection_info": null
    },
    {
        "uuid": "17384ad9cf70848cbba7480d6d8b4901",
        "title": "颂古五十三首  其一四",
        "author": "释文礼",
        "content": "南泉捧钵入堂来，宾主分明肯自乖。\n莫把威音论戒腊，本无位次可差排。",
        "dynasty": "宋",
        "collection_info": null
    },
    {
        "uuid": "cc1c88a21207a6789bd7f108739f3e02",
        "title": "颂古五十三首  其一五",
        "author": "释文礼",
        "content": "南泉水牯忘鞭索，南北东西共一家。\n王税及时都纳了，牧童横笛远山斜。",
        "dynasty": "宋",
        "collection_info": null
    },
    {
        "uuid": "4d3760df25a2304c56d80094ee2fa143",
        "title": "颂古五十三首  其一六",
        "author": "释文礼",
        "content": "扇子分明都破了，盐官却又索犀牛。\n须知侍者难开口，无可还他即便休。",
        "dynasty": "宋",
        "collection_info": null
    },
    {
        "uuid": "941099ee697327d181521e2b04dbab48",
        "title": "颂古五十三首  其一七",
        "author": "释文礼",
        "content": "薤歌声咽些声长，听得哀哀忽断肠。\n依旧红轮西畔没，大千无地着凄凉。",
        "dynasty": "宋",
        "collection_info": null
    },
    {
        "uuid": "1310f3a911ab228dd13ac7b107c5736c",
        "title": "颂古五十三首  其一八",
        "author": "释文礼",
        "content": "山忘孤峻玉忘瑕，到处仙源是我家。\n堪笑葛洪曾未悟，远从勾漏问丹砂。",
        "dynasty": "宋",
        "collection_info": null
    },
    {
        "uuid": "f381bbb76bb80e54df7109637d82155d",
        "title": "颂古五十三首  其一九",
        "author": "释文礼",
        "content": "说理谈真面紫宸，鹅湖大义枉劳神。\n由来佛性难名邈，争似君王默契亲。",
        "dynasty": "宋",
        "collection_info": null
    },
    {
        "uuid": "4cca36fbb34a0281870f45de96919606",
        "title": "颂古五十三首  其二○",
        "author": "释文礼",
        "content": "作舞金牛错用心，唤人吃饭笑忻忻。\n黄金自有黄金价，何必和沙卖与人。",
        "dynasty": "宋",
        "collection_info": null
    },
    {
        "uuid": "e9ebd6871a481f7ad6251e6009db926f",
        "title": "颂古五十三首  其二一",
        "author": "释文礼",
        "content": "看破牛皮彻底穿，到头无义亦无文。\n问伊遮得何人眼，梵语唐言总不分。",
        "dynasty": "宋",
        "collection_info": null
    },
    {
        "uuid": "abe45382bc02c4ad9906fdb956ca24cc",
        "title": "颂古五十三首  其二二",
        "author": "释文礼",
        "content": "不作青黄见，其如稻穗何。\n鹅王能择乳，鹞子过新罗。",
        "dynasty": "宋",
        "collection_info": null
    },
    {
        "uuid": "38ac004a7e6252f280a2898d6396ca64",
        "title": "颂古五十三首  其二三",
        "author": "释文礼",
        "content": "百千诸佛居何士，崔颢曾题黄鹤楼。\n倒腹倾肠犹不会，长江千古自东流。",
        "dynasty": "宋",
        "collection_info": null
    },
    {
        "uuid": "e0f0cc69b668d2937e2c80fc2119ae7f",
        "title": "颂古五十三首  其二四",
        "author": "释文礼",
        "content": "天地同根物一体，大夫曾举向南泉。\n庭前指出花如夜，几箇亲曾到槛前。",
        "dynasty": "宋",
        "collection_info": null
    },
    {
        "uuid": "accdfa431a6dd1c69bcd3b981e45ec20",
        "title": "颂古五十三首  其二五",
        "author": "释文礼",
        "content": "散席迢迢到海涯，点头桡下丧全机。\n父南子北今何在，月冷渔歌落钓矶。",
        "dynasty": "宋",
        "collection_info": null
    },
    {
        "uuid": "fbb25bd1dd7efcfca3446e3e9a4d2c73",
        "title": "颂古五十三首  其二六",
        "author": "释文礼",
        "content": "若陈见面太悬殊，云水重新诳惑渠。\n谩说当时曾省悟，却将鱼目当明珠。",
        "dynasty": "宋",
        "collection_info": null
    },
    {
        "uuid": "eefcbfcfcb0b5a1eae6c7a4609c476eb",
        "title": "颂古五十三首  其二七",
        "author": "释文礼",
        "content": "泥佛金佛木佛，度水度火度炉。\n妙体本来无处所，莫将真佛强涂糊。",
        "dynasty": "宋",
        "collection_info": null
    },
    {
        "uuid": "328e98dd9d64f9f7fc99ca5ecc9786dd",
        "title": "颂古五十三首  其二八",
        "author": "释文礼",
        "content": "不知兀坐常轮转，空下禅床遶一遭。\n背面却言亏一半，老婆恶业自家招。",
        "dynasty": "宋",
        "collection_info": null
    },
    {
        "uuid": "c0f4ec3b28eb10a6ed366647dc7504e2",
        "title": "颂古五十三首  其二九",
        "author": "释文礼",
        "content": "上等接人，了无回互。\n据坐堂堂，是何谓度。\n帅王用处若轩昂，为渠拽倒破禅床。",
        "dynasty": "宋",
        "collection_info": null
    },
    {
        "uuid": "ad4de90f46bdc1ed8f50881fccfa4004",
        "title": "颂古五十三首  其三○",
        "author": "释文礼",
        "content": "以此振铃伸召请，旋风连架打将来。\n大悲院里逻斋去，肘露皮穿可怪哉。",
        "dynasty": "宋",
        "collection_info": null
    },
    {
        "uuid": "11d58cb28198691210f5967a0a28d53f",
        "title": "颂古五十三首  其三一",
        "author": "释文礼",
        "content": "剩噇生菜似头馿，临济堂前捉败渠。\n耸耳长鸣随踢踏，不知业债倩谁除。",
        "dynasty": "宋",
        "collection_info": null
    },
    {
        "uuid": "8d9678018c8b3fb8fa31af8aebcbcd82",
        "title": "颂古五十三首  其三二",
        "author": "释文礼",
        "content": "阶头放下劫初铃，相扑呼它马使名。\n五棒打来无雪处，却言渠不是官行。",
        "dynasty": "宋",
        "collection_info": null
    },
    {
        "uuid": "50d422120c79980651ea93640b4fece1",
        "title": "颂古五十三首  其三三",
        "author": "释文礼",
        "content": "祸福无门口自招，三遭瞎棒打馿腰。\n可怜败国亡家恨，万古春风吹不消。",
        "dynasty": "宋",
        "collection_info": null
    },
    {
        "uuid": "60a3a9dc778f37f3ae88e425a47bdddb",
        "title": "颂古五十三首  其三四",
        "author": "释文礼",
        "content": "家常添钵绕村行，蓦地一声无厌生。\n化主分明嫌少在，篱门掩却强惺惺。",
        "dynasty": "宋",
        "collection_info": null
    },
    {
        "uuid": "f174fc3f7955b61a426b9f721e2a12a1",
        "title": "颂古五十三首  其三五",
        "author": "释文礼",
        "content": "乌藤倒挂向平田，便把羸牛痛下鞭。\n更说养来经五岁，始终只是老婆禅。",
        "dynasty": "宋",
        "collection_info": null
    },
    {
        "uuid": "fa50763364e131d336eda80a34029bc6",
        "title": "颂古五十三首  其三六",
        "author": "释文礼",
        "content": "师之一字太孤危，文□□无作者知。\n不领韶阳提起处，且从默处认残碑。",
        "dynasty": "宋",
        "collection_info": null
    },
    {
        "uuid": "bfc4831bb658eddb71bcd439fe826fe0",
        "title": "颂古五十三首  其三七",
        "author": "释文礼",
        "content": "亲到龙潭已暗投，夜深谁共御街游。\n纸灯吹灭狼烟息，坐断中原四百州。",
        "dynasty": "宋",
        "collection_info": null
    },
    {
        "uuid": "c1c8c93cb3935f50c61f697cfb90e22a",
        "title": "颂古五十三首  其三八",
        "author": "释文礼",
        "content": "山边水边待月明，暂向人间借路行。\n如今还向山边去，只有湖水无行路。",
        "dynasty": "宋",
        "collection_info": null
    },
    {
        "uuid": "9ec5fe06dff567c5882b444b016b41b6",
        "title": "颂古五十三首  其三九",
        "author": "释文礼",
        "content": "住山境界问如何，女子双鬟鬓已皤。\n觌面不逢休更会，白云飞过旧山河。",
        "dynasty": "宋",
        "collection_info": null
    },
    {
        "uuid": "010b6999bbcca5bb36742200d69d1a11",
        "title": "颂古五十三首  其四○",
        "author": "释文礼",
        "content": "庵僧真实济凶人，一喝分明出差珍。\n莫道贼魁非别者，当头雪刃用来亲。",
        "dynasty": "宋",
        "collection_info": null
    },
    {
        "uuid": "ae707cf0998c01c09cebdc93a9ede80b",
        "title": "颂古五十三首  其四一",
        "author": "释文礼",
        "content": "四方八面没边疆，暴雨狂风无处藏。\n古庙裏头休軃避，移舟别有好商量。",
        "dynasty": "宋",
        "collection_info": null
    },
    {
        "uuid": "235d742737b1682f43f95bb73173a803",
        "title": "颂古五十三首  其四二",
        "author": "释文礼",
        "content": "法战场开验克宾，解施武略对将军。\n如何有罪全无赏，待展奇谋自策勋。",
        "dynasty": "宋",
        "collection_info": null
    },
    {
        "uuid": "4709b9de3befb5abf6eba3c63bd69e96",
        "title": "颂古五十三首  其四三",
        "author": "释文礼",
        "content": "不动蒲帆问一言，大鱼却被小鱼吞。\n直从意外超唇吻，始信岩头无脑门。",
        "dynasty": "宋",
        "collection_info": null
    },
    {
        "uuid": "d1dfbf18ebb7b7fe9ccf5f65162bfa54",
        "title": "颂古五十三首  其四四",
        "author": "释文礼",
        "content": "从来六箇不知音，一箇全抛恶浪深。\n义断情忘无处觅，三千剎海冷沉沉。",
        "dynasty": "宋",
        "collection_info": null
    },
    {
        "uuid": "e8f2f2f43ed9f84424609493ec3d1040",
        "title": "颂古五十三首  其四五",
        "author": "释文礼",
        "content": "有句无句，如藤倚树。\n回避无门，毒蛇当路。\n树倒藤枯，句归何处。\n明眼衲僧，一场罔措。",
        "dynasty": "宋",
        "collection_info": null
    },
    {
        "uuid": "65a76d48601f8b69b7fd5d24c8380a1b",
        "title": "颂古五十三首  其四六",
        "author": "释文礼",
        "content": "盘陀漠漠秘苍苔，终日跏趺两鬓摧。\n纵使不曾呼唤着，何尝谩得阿师来。",
        "dynasty": "宋",
        "collection_info": null
    },
    {
        "uuid": "4eb98c0e600e7bbd18ce1597ee879fd2",
        "title": "颂古五十三首  其四七",
        "author": "释文礼",
        "content": "因我得礼你，事从叮嘱起。\n谁知白苹风，不在秋江裏。",
        "dynasty": "宋",
        "collection_info": null
    },
    {
        "uuid": "94e7cd28864b6ec634f6941a0a0953cd",
        "title": "颂古五十三首  其四八",
        "author": "释文礼",
        "content": "读书人报来，岂在之乎者。\n孔子与周公，皆不及门也。",
        "dynasty": "宋",
        "collection_info": null
    },
    {
        "uuid": "7abef24984bf93c9332f460ef80c5252",
        "title": "颂古五十三首  其四九",
        "author": "释文礼",
        "content": "天地广无边，何云藏北斗。\n跛脚老云门，未明三八九。",
        "dynasty": "宋",
        "collection_info": null
    },
    {
        "uuid": "9ba958f337ac9d855445ad33e36bf414",
        "title": "颂古五十三首  其五○",
        "author": "释文礼",
        "content": "树凋叶落聊伸问，体露金风错指踪。\n带累儿孙无豹变，等閒落在草窠中。",
        "dynasty": "宋",
        "collection_info": null
    },
    {
        "uuid": "b8b7a724bdd95f6e38e826ce1aab4c2d",
        "title": "颂古五十三首  其五一",
        "author": "释文礼",
        "content": "贺家湖上天华寺，一一轩窗面水开。\n不是闭门防俗客，爱闲能有几人来。",
        "dynasty": "宋",
        "collection_info": null
    },
    {
        "uuid": "fb34e08be7cbf066b9539441b41641a7",
        "title": "颂古五十三首  其五二",
        "author": "释文礼",
        "content": "大龙景物最幽妍，涧水山花照眼鲜。\n坚固法身何必问，风光长在劫壶先。",
        "dynasty": "宋",
        "collection_info": null
    },
    {
        "uuid": "971c25bfe386c5d4c6d3ad3c45f71501",
        "title": "颂古五十三首  其五三",
        "author": "释文礼",
        "content": "白牛烹了正熙熙，皮角官中却要追。\n将下帽檐输纳了，灯前更鼓夜迟迟。",
        "dynasty": "宋",
        "collection_info": null
    },
    {
        "uuid": "6a2297abfdc7c5b4dd26c1aa6e632202",
        "title": "偈二首  其一",
        "author": "释文礼",
        "content": "黄钟纔起时，九数从头数。\n相将幽谷鶑啼，次第雕梁燕语。\n田父祭勾芒，丛祠敲社鼓。\n农父狎牛郎，村姑教蚕妇。\n光阴老尽世间人，冬至寒食一百五。",
        "dynasty": "宋",
        "collection_info": null
    },
    {
        "uuid": "0d88a6cb9e818327439c4f5ec4e4203a",
        "title": "偈二首  其二",
        "author": "释文礼",
        "content": "此力分明在不欺，不欺能有几人知。\n要明象兔全提句，看取升阶正笏时。",
        "dynasty": "宋",
        "collection_info": null
    },
    {
        "uuid": "8487edade496303880ea02d5006e3b8e",
        "title": "偈颂五首  其一",
        "author": "释文礼",
        "content": "震忽雷，飞闪电。\n夜叉头，菩萨面。",
        "dynasty": "宋",
        "collection_info": null
    },
    {
        "uuid": "b264c4c8285433320716e46f44727de6",
        "title": "偈颂五首  其二",
        "author": "释文礼",
        "content": "万松关迥，九陇烟横。\n谷风传响，涧水流声。",
        "dynasty": "宋",
        "collection_info": null
    },
    {
        "uuid": "dbba7a72eb13cf20d51eb9dabbfdd19d",
        "title": "偈颂五首  其三",
        "author": "释文礼",
        "content": "众生本不曾迷，夜阑鸡向五更啼。\n诸佛本不曾悟，秋清雁度长空去。\n西窗昨夜月华明，凉飙已到梧桐树。",
        "dynasty": "宋",
        "collection_info": null
    },
    {
        "uuid": "e630017b76e4d007fc46f3b754a75fec",
        "title": "偈颂五首  其四",
        "author": "释文礼",
        "content": "七尺单前，一蒲团地。\n横亘十方，竖穷三际。",
        "dynasty": "宋",
        "collection_info": null
    },
    {
        "uuid": "fc5c838bbd529c70d05e4b1e73b71eaf",
        "title": "偈颂五首  其五",
        "author": "释文礼",
        "content": "夜明帘外，宝鑑台前。\n元无兼带，岂有偏圆。\n古渡无人霜月冷，芦花风静鹭鸶眠。",
        "dynasty": "宋",
        "collection_info": null
    },
    {
        "uuid": "72c82e51e13a561f262f136c55293470",
        "title": "颂七贤女游尸陀林",
        "author": "释文礼",
        "content": "七珍八宝任君需，三物从来的是无。\n若向无中拈得出，不须见佛问何如。",
        "dynasty": "宋",
        "collection_info": null
    },
    {
        "uuid": "15ce7f0a8aa12558578058f46a1a21d0",
        "title": "颂马祖因僧问离四句绝百非",
        "author": "释文礼",
        "content": "唤起窗全曙，催归日未西。\n无心花裏鸟，更与尽情啼。",
        "dynasty": "宋",
        "collection_info": null
    },
    {
        "uuid": "a2d5aa29eb2df050c49a7c512d1f8d24",
        "title": "六代祖师赞  其一",
        "author": "释文礼",
        "content": "咄咄胡僧，齿缺面黑。\n满口乡谈，无人译得。\n只知结果自然成，不知满地花狼藉。",
        "dynasty": "宋",
        "collection_info": null
    },
    {
        "uuid": "f3d53786716ead42a9e04d12a72c1be6",
        "title": "六代祖师赞  其二",
        "author": "释文礼",
        "content": "哀哉断臂，甘受欺瞒。\n心既不有，何处求安。\n寂寂少林人不见，一庭风雪夜漫漫。",
        "dynasty": "宋",
        "collection_info": null
    },
    {
        "uuid": "e60b8a6e9f065acfcd4026d378195609",
        "title": "六代祖师赞  其三",
        "author": "释文礼",
        "content": "内外中间，觅罪不得。\n瞌睡醒来，眼睛突出。\n一从归去皖公山，直至如今没踪蹟。",
        "dynasty": "宋",
        "collection_info": null
    },
    {
        "uuid": "4355586e00019dcebb62cab7e6b88d32",
        "title": "六代祖师赞  其四",
        "author": "释文礼",
        "content": "破头山前，三辞诏旨。\n教坏小儿，卖弄唇嘴。\n无端又上牛头山，更与懒融说道理。",
        "dynasty": "宋",
        "collection_info": null
    },
    {
        "uuid": "7b781031d0a3a89fb4c22ffca8ac247b",
        "title": "六代祖师赞  其五",
        "author": "释文礼",
        "content": "黄梅再来，青松依旧。\n前身后身，一场逗漏。\n七百高僧总作家，唯有南能不唧𠺕。",
        "dynasty": "宋",
        "collection_info": null
    },
    {
        "uuid": "261575b6514c0bdf3bee8b5d8eb5d509",
        "title": "六代祖师赞  其六",
        "author": "释文礼",
        "content": "倩人书偈，巧说脱空。\n传衣宵遁，丧尽英雄。\n非风旛动惟心动，依旧埋身草莽中。",
        "dynasty": "宋",
        "collection_info": null
    },
    {
        "uuid": "38b495fcd4432a1236c1b6264c56e4e6",
        "title": "松源和尚赞",
        "author": "释文礼",
        "content": "耳根聩兀如鸱，项颈缩拗如馿，有问东却答西。\n未尝许可，说甚传持。\n临行三转语，自起一团疑。\n几多吞不下，背后乱鍼锥。\n咬定牙关供死款，铁牛耕破舌头皮。",
        "dynasty": "宋",
        "collection_info": null
    },
    {
        "uuid": "5cb794ac3c9fc15a189a69ea0fb8a302",
        "title": "示圆证知客",
        "author": "释文礼",
        "content": "莫年结屋傍山椒，门外荆芜没半腰。\n几度赚君来扣击，老无气力举藤条。",
        "dynasty": "宋",
        "collection_info": null
    },
    {
        "uuid": "82bea8a17d2a4c6ec0fcf378d592cd3a",
        "title": "寄真寂深居圆鑑浄和尚",
        "author": "释文礼",
        "content": "垦土耕烟四十年，了无禅教与人传。\n镢头边事谁相委，八月深居有笋鞭。",
        "dynasty": "宋",
        "collection_info": null
    },
    {
        "uuid": "63f4fe61bdb14defda832cce224c8846",
        "title": "天台石桥",
        "author": "释文礼",
        "content": "桥横飞涧上崔嵬，涧瀑千寻吼怒雷。\n五百声闻看不破，至今活葬在岩隈。",
        "dynasty": "宋",
        "collection_info": null
    },
    {
        "uuid": "1b9983e31129b47ec3621c20039d95dd",
        "title": "送僧归雁山",
        "author": "释文礼",
        "content": "秋来归去雁山阿，为问龙湫诺讵那。\n贪看高崖千丈雪，伽梨打湿竟如何。",
        "dynasty": "宋",
        "collection_info": null
    },
    {
        "uuid": "49c13be857c641c7a1b7e9c56bcc1d26",
        "title": "送晦岩佛光法师归天竺  其一",
        "author": "释文礼",
        "content": "扬下天台故纸堆，为搜言外蒋山来。\n浙翁拶到无栖泊，谓实情忘撒手回。",
        "dynasty": "宋",
        "collection_info": null
    },
    {
        "uuid": "3276a14fcad1ab4280d07337c083a175",
        "title": "送晦岩佛光法师归天竺  其二",
        "author": "释文礼",
        "content": "归去相依有鹫山，渠家一向斥前三。\n谁知开异来同了，圆旨如今亦厌谈。",
        "dynasty": "宋",
        "collection_info": null
    },
    {
        "uuid": "1109ea792655418d1ec308d8a991495b",
        "title": "佛光照公首依于梁渚今往下竺参北峰印禅师二首  其一",
        "author": "释文礼",
        "content": "送子参寻灵鹫山，诸方多是落前三。\n自从开异归同后，玄旨于今亦倦谈。",
        "dynasty": "宋",
        "collection_info": null
    },
    {
        "uuid": "532f62b1c928e7134df6cd8a6456c329",
        "title": "佛光照公首依于梁渚今往下竺参北峰印禅师二首  其二",
        "author": "释文礼",
        "content": "拣境分明妙药方，余之分别更须忘。\n晚风吹落残红片，休向枝头觅旧香。",
        "dynasty": "宋",
        "collection_info": null
    },
    {
        "uuid": "185b0e28763742adf0524ff13bb4a7aa",
        "title": "赞应庵华",
        "author": "释文礼",
        "content": "亭亭相对两苍松，不觉当门触祖翁。\n后代儿孙无着莫，忍听萧瑟起凄风。",
        "dynasty": "宋",
        "collection_info": null
    },
    {
        "uuid": "b64a8b6a1b48c81bb6869cbf759c2b9c",
        "title": "句",
        "author": "释文礼",
        "content": "施为动静凭谁力。",
        "dynasty": "宋",
        "collection_info": null
    }
]