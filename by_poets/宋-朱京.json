[
    {
        "title": "麻姑山",
        "author": "朱京",
        "content": "仙都朝百灵，奇绝众峰冠。\n朝初五马游，万里卷云幔。\n春阳散地脉，指顾群阴泮。\n刻玉露巉岩，严严色足惮。\n怪木走狞虬，老藤连朽贯。\n峰势忽骞腾，天马脱修绊。\n飞流三百尺，余沫拂霄汉。\n空谷隐晴雷，聒耳笑语乱。\n所愿化日长，谁忧斧柯烂。\n况復值此时，桃竹分相半。\n乘兴事幽寻，顿觉神还观。\n信步忘险易，履袜遭污漫。\n恣观融结巧，疑费阴阳炭。\n暝色生四垂，孤烟起樵爨。\n千骑去如飞，夕阳人影散。",
        "dynasty": "宋",
        "collection_info": null
    },
    {
        "title": "祥光寺",
        "author": "朱京",
        "content": "山寺藏遗刻，尘埃字半昏。\n空挥岘首泪，谁起谢公门。\n白石千年像，苍头五世孙。\n他年想陈迹，卜筑向云根。",
        "dynasty": "宋",
        "collection_info": null
    },
    {
        "title": "题清芬阁",
        "author": "朱京",
        "content": "我爱君家似洞庭，却疑身在小蓬灜。\n白波潭上鱼龙舞，红叶村中鸡犬声。\n大雅篇章无弟子，高门事业有公卿。\n后来若要知优劣，千古何人继盛名。",
        "dynasty": "宋",
        "collection_info": null
    },
    {
        "title": "句",
        "author": "朱京",
        "content": "削成双峰玉骨清。",
        "dynasty": "宋",
        "collection_info": null
    }
]