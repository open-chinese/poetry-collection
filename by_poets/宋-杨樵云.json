[
    {
        "title": "满庭芳 只道空烟",
        "author": "杨樵云",
        "content": "只道空烟，又疑流水，依依却是行云。\n了然相对，又是梦纷纭。\n半面春风图画，黄金在、难铸昭君。\n溪桥断，梅花晴雪，端的白三分。\n真真。\n难唤醒，三年抽藕，织得榴裙。\n甚徘徊窥镜，交翼鸾文。\n一片飞花来去，并刀快、翦取晴纹。\n无情处，分明着眼，强半带春醺。",
        "dynasty": "宋",
        "collection_info": null
    },
    {
        "title": "水龙吟 多情不在分明",
        "author": "杨樵云",
        "content": "多情不在分明，绣窗日日花阴午。\n依依云絮，溶溶香雪，觑他寻路。\n一滴东风，怎生消得，翠苞红栩。\n被疏钟敲断，流莺唤起，但长记、弓弯舞。\n定是相思入骨，到如今、月痕同醉。\n教人枉了，若还真个，匆匆如此。\n全未惺松，缬纹生眼，胡床犹据。\n算从前、总是无凭，待说与、如何寄。",
        "dynasty": "宋",
        "collection_info": null
    },
    {
        "title": "小楼连苑・水龙吟 一枝斜堕墙腰",
        "author": "杨樵云",
        "content": "一枝斜堕墙腰，向人颤袅如相媚。\n是谁翦取，断云零玉，轻轻妆缀。\n不是幽人，如何能到，水边沙际。\n又匆匆过了，春风半面，尽长把、重门闭。\n只管相思成梦，道无情、又关乡意。\n苍苔半亩，如今已是，鹿胎田地。\n甚欲追陪，却嫌花下，翠环解语。\n待何时月转，幽房醉了，不教归去。",
        "dynasty": "宋",
        "collection_info": null
    }
]