[
    {
        "uuid": "ff04e9d4c3e7cebb9dab791043cb5f2c",
        "title": "洞霄宫",
        "author": "郑国辅",
        "content": "自怜踪迹又尘埃，再见溪山眼便开。\n野水萦纡通路过，闲花疏淡放春回。\n玉清缈缈排仙仗，金碧峨峨焕宝台。\n十里暮云横九锁，却如骑鹤下蓬莱。",
        "dynasty": "宋",
        "collection_info": null
    },
    {
        "uuid": "644baee03d21939c021691f0ffcf5f83",
        "title": "大涤洞",
        "author": "郑国辅",
        "content": "去县十八里，传名千万年。\n三山空隔海，一柱独擎天。\n骖驭歌司马，烧丹扣葛仙。\n谁云尘俗骨，亦得嗣前贤。",
        "dynasty": "宋",
        "collection_info": null
    },
    {
        "uuid": "3040b516f55425ed79d46846b9686a52",
        "title": "瀑布",
        "author": "郑国辅",
        "content": "终日湍流怒作声，凭栏便觉耳根清。\n龙君雅欲助奇观，故把银瓶泻水晶。",
        "dynasty": "宋",
        "collection_info": null
    },
    {
        "uuid": "bcc8f7ac975ba0c30155b786cb00ae0d",
        "title": "云根石  其一",
        "author": "郑国辅",
        "content": "轮囷一片出无心，未许苍苔久见侵。\n六月旱田天不雨，愿将肤寸霈为霖。",
        "dynasty": "宋",
        "collection_info": null
    },
    {
        "uuid": "d041abf46f39333c107de824b4cc5bce",
        "title": "云根石  其二",
        "author": "郑国辅",
        "content": "满耳环佩声，云根綫寒玉。\n雨过勿雷吼，老龙鼾正熟。",
        "dynasty": "宋",
        "collection_info": null
    },
    {
        "uuid": "ebad6f20497b20d22978444360d0868e",
        "title": "龙洞",
        "author": "郑国辅",
        "content": "泥蟠蛰卧久潜踪，一旦青云得路通。\n利物济人功已了，却遗凡骨返仙宫。",
        "dynasty": "宋",
        "collection_info": null
    },
    {
        "uuid": "94be5b8a178d7366874e9d74daa00389",
        "title": "凤洞",
        "author": "郑国辅",
        "content": "古木森森翳女萝，四山环抱鬰嵯峨。\n此间定有荆山璞，未审何时遇卞和。\n斩开绿棘黄荆路，岩上采霞摇影动。\n洞裏仙人醉不知，岩前留下无声凤。\n我今行向洞前来，是洞须开凤莫猜。\n便好跨游三岛去，等闲抖擞轻尘埃。",
        "dynasty": "宋",
        "collection_info": null
    },
    {
        "uuid": "a894a0a379dddf97d273ff91cea63c8e",
        "title": "清音亭",
        "author": "郑国辅",
        "content": "山泉潄玉琴，尘世谁知音。\n植杖憩于此，顿消名利心。",
        "dynasty": "宋",
        "collection_info": null
    },
    {
        "uuid": "f54a5ed6043cf3d2612f7b85869ea45f",
        "title": "翠微亭",
        "author": "郑国辅",
        "content": "满眼青山倦应酬，小亭回护颇知休。\n捻髯索句空归去，疑在飞来峰上头。",
        "dynasty": "宋",
        "collection_info": null
    }
]