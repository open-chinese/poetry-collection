[
    {
        "title": "玛瑙宝胜寺",
        "author": "陈俞",
        "content": "雨霁佛屋明，苔径深曲折。\n树摇高露惊，草密暗泉咽。\n前林忽清磬，烟灯远欲灭。\n寄谢尘中人，与君从此别。",
        "dynasty": "宋",
        "collection_info": null
    },
    {
        "title": "雨后过玛瑙寺",
        "author": "陈俞",
        "content": "借屋傍精庐，无事数来往。\n披草通泉流，刻树记笋长。\n微风四山落，小立领松响。\n讵名息诸缘，暂喜脱尘网。",
        "dynasty": "宋",
        "collection_info": null
    },
    {
        "title": "重游",
        "author": "陈俞",
        "content": "觉闻浴鼓声，众散我徐赴。\n石槽温泉涌，赤脚蹑云雾。\n振衣新笋林，岸帻古松树。\n脱然得轻安，水因本无悟。",
        "dynasty": "宋",
        "collection_info": null
    },
    {
        "title": "午睡玛瑙起赴寿星浴",
        "author": "陈俞",
        "content": "达人心镜明，直道略委折。\n重来犬不惊，到家蝉声咽。\n君吟有造化，我唱无生灭。\n法界即大都，山川几回别。",
        "dynasty": "宋",
        "collection_info": null
    },
    {
        "title": "赠画鱼贾兄",
        "author": "陈俞",
        "content": "春江浩荡春江阔，夜半湖声涌新沫。\n晓风吹断碧云根，万顷沧波带晴豁。\n浪花潋滟翻红桃，群鱼出没乘轻涛。\n悠扬得意鼓鳞鬣，十十五五同为曹。\n昔曾观澜知此意，真乐胸中渺无际。\n常嗟物理难形容，幸有贾君得精艺。\n巨鱼奋迅凌江湖，纤鳞错杂依菰蒲。\n精神万状幻新笔，巧与造化论锱铢。\n朅来过我示奇作，数幅生绡图纵壑。\n呼童展向虚堂中，恍若当年见鱼乐。\n如君画思几通神，眼高世俗空无人。\n石台去后今几载，毫端彷佛留芳尘。\n又宜学取洞清拔，写龙不写潜波鲔。\n徒能画鱼不画龙，空使馋夫吐馋水。",
        "dynasty": "宋",
        "collection_info": null
    }
]