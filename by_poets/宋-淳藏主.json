[
    {
        "uuid": "08ed7310f66ffd2054b3c2cfc896db78",
        "title": "山居  其一",
        "author": "淳藏主",
        "content": "拙直自知趋世远，疏愚赢得住山深。\n现成活计无他物，只有鳞皴杖一寻。",
        "dynasty": "宋",
        "collection_info": null
    },
    {
        "uuid": "2c125e8188044bda07df6156eea8ef2f",
        "title": "山居  其二",
        "author": "淳藏主",
        "content": "屋架数椽临水石，门通一径挂藤萝。\n自缘此处宜投老，饶得溪云早晚过。",
        "dynasty": "宋",
        "collection_info": null
    },
    {
        "uuid": "89f0bbccb3751baa9d143208fa6fb58a",
        "title": "山居  其三",
        "author": "淳藏主",
        "content": "自笑疏狂同拾得，谁知痴钝若南泉。\n几回食饱游山倦，只么和衣到处眠。",
        "dynasty": "宋",
        "collection_info": null
    },
    {
        "uuid": "f645e126b89af2498edcca8ba6eb84e9",
        "title": "山居  其四",
        "author": "淳藏主",
        "content": "无心閒淡云归洞，有影澄清月在潭。\n此景灼然超物外，本来成现不须参。",
        "dynasty": "宋",
        "collection_info": null
    },
    {
        "uuid": "c9e369902743a44b8c5f60d51a9bcc9c",
        "title": "山居  其五",
        "author": "淳藏主",
        "content": "随身只有过头杖，饱腹唯凭折脚铛。\n几度遣閒何处好，水声山色裏游行。",
        "dynasty": "宋",
        "collection_info": null
    },
    {
        "uuid": "81d80b4b6393594ddb8f5b361554f45a",
        "title": "山居  其六",
        "author": "淳藏主",
        "content": "瓦炉爇处清烟霭，铁磬敲时晓韵寒。\n一穿数珠粗又重，拈来百八不相谩。",
        "dynasty": "宋",
        "collection_info": null
    },
    {
        "uuid": "415277a516874bf0d9a86e8c2eb236a4",
        "title": "山居  其七",
        "author": "淳藏主",
        "content": "一瓢颜子非为乐，四壁相如未是高。\n争似山家真活计，屋头松韵泻秋涛。",
        "dynasty": "宋",
        "collection_info": null
    },
    {
        "uuid": "bcf630d1cfc0a5f2cbcc4800e9a5e463",
        "title": "山居  其八",
        "author": "淳藏主",
        "content": "数行大字贝多叶，一炷粗香古柏根。\n石室静延春昼永，杜鹃啼破落花村。",
        "dynasty": "宋",
        "collection_info": null
    },
    {
        "uuid": "05744f1592577e078e81fd35c9e19e7c",
        "title": "山居  其九",
        "author": "淳藏主",
        "content": "渔父子歌甘露曲，拟寒山咏法灯诗。\n深云莫谓无人听，万像森罗历历知。",
        "dynasty": "宋",
        "collection_info": null
    },
    {
        "uuid": "bfe08b39bffcd8fc96a635e106a6e8f3",
        "title": "山居  其一○",
        "author": "淳藏主",
        "content": "坐石已知毛骨冷，漱泉长觉齿牙清。\n箇中有味忘归念，身老无余合此情。",
        "dynasty": "宋",
        "collection_info": null
    },
    {
        "uuid": "1d0e280ef6ec3d4c14c471a471d7bc55",
        "title": "山居  其一一",
        "author": "淳藏主",
        "content": "幽岩静坐来驯虎，古涧经行自狎鸥。\n不是忘机能绝念，大都投老得心休。",
        "dynasty": "宋",
        "collection_info": null
    },
    {
        "uuid": "e075fe4b93c631b7150b0db069518e1f",
        "title": "山居  其一二",
        "author": "淳藏主",
        "content": "怕寒懒剃髼松髮，爱暖频添榾柮柴。\n栗色伽梨撩乱挂，谁能劳苦强安排。",
        "dynasty": "宋",
        "collection_info": null
    }
]