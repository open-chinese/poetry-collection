[
    {
        "uuid": "90f6817968ce0cae5888b59afa0b16ed",
        "title": "登北固楼",
        "author": "释法平",
        "content": "不负南徐眼，来看北固云。\n金焦两山小，吴楚一江分。\n雨气生苍壁，秋声起夕曛。\n半生流落恨，此日重殷勤。",
        "dynasty": "宋",
        "collection_info": null
    },
    {
        "uuid": "eb4abba83657bc629c6fca61409d78c2",
        "title": "绝句",
        "author": "释法平",
        "content": "春风吹枕小屏寒，客舍无聊梦不安。\n花叶暗时人已去，夕阳光满旧栏干。",
        "dynasty": "宋",
        "collection_info": null
    },
    {
        "uuid": "a8b64922fff7bdfd5acac0c0b8c3c696",
        "title": "晓上人还浙东",
        "author": "释法平",
        "content": "鸟宿柴门静，更深别意倾。\n孤灯寒有晕，细雨夜无声。\n渡晓人争立，潮平橹乱鸣。\n君今成独往，老罢苦为情。",
        "dynasty": "宋",
        "collection_info": null
    },
    {
        "uuid": "b73e7ab3e47f83f07c708395b2f3abb1",
        "title": "句",
        "author": "释法平",
        "content": "梦魂不入人閒世。",
        "dynasty": "宋",
        "collection_info": null
    }
]