[
    {
        "uuid": "45a23aae1327e94d9a338afb681f45c9",
        "title": "答清江钱大尹问閤皁山中景",
        "author": "陈孟阳",
        "content": "形如閤皁对清江，吴汉神仙古道场。\n玉像灵多民受赐，天书岁久墨犹香。\n绛霞密锁灵仙馆，碧雾轻笼正一堂。\n苍藓斓斑双鲤石，寒泉澄湛九龙塘。\n着衣台上三冬暖，鸣水亭前六月凉。\n捣药鸟声喧夜榻，昇天马迹印西冈。\n葛憩源深生异草，凌云峰峻染瑶光。\n丹井虽存人杳漠，松巢空见鹤飞翔。\n屏粧水墨夸陶弼，门断尘埃忆孟昌。\n风来松桧笙箫地，春入园林锦绣乡。\n箇中自少红尘到，闲裏惟知白昼长。\n景物敢吟成实录，愿凭贤宰一称扬。",
        "dynasty": "宋",
        "collection_info": null
    }
]