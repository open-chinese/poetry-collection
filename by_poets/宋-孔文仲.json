[
    {
        "uuid": "4f83559afa1f9caa217a8a09f66fa179",
        "title": "秋月二首  其一",
        "author": "孔文仲",
        "content": "孤枕夜何永，破窗秋已寒。\n雨声衝梦断，霜气袭衣单。\n利剑摧锋锷，苍鹯缩羽翰。\n平生衝斗气，变作泪汍澜。",
        "dynasty": "宋",
        "collection_info": null
    },
    {
        "uuid": "390341da4fb1dea5eefcb31bb8332b6b",
        "title": "秋月二首  其二",
        "author": "孔文仲",
        "content": "秋夜不可晨，悲歌聊自永。\n俯听一掀帘，星河光烱烱。\n霜浮万瓦寂，月满四山静。\n壮心随北风，吹入单于境。",
        "dynasty": "宋",
        "collection_info": null
    },
    {
        "uuid": "bad7687a14bd13b6d1980487c78c0c19",
        "title": "次钱穆父新凉可喜",
        "author": "孔文仲",
        "content": "商飙结新寒，草木起余怨。\n翩翩前庭叶，追逐已千万。\n斜阳背西壁，迤逦落藤蔓。\n安得金满堂，聊换酒家券。\n追随双鸿鹄，摆脱旧笼圈。\n胡为汗流赭，日与蝇争饭。\n常恐计不就，更以诗屡劝。\n江湖秋水高，百尺风帆健。\n何当开竹溪，玉腕互酬献。\n左手持蟹螯，平昔固有愿。",
        "dynasty": "宋",
        "collection_info": null
    },
    {
        "uuid": "c98083dd94a898e479f3f0cc03230c08",
        "title": "四月三十日慈孝寺山亭席上口占送子敦都运待制赴河北",
        "author": "孔文仲",
        "content": "送客城南寺，萧然云水秋。\n客意在万里，聊作须臾游。\n昨夜过新雨，清风满梁州。\n簪裳合俊彦，河图并天球。\n古来功名人，未就不肯休。\n譬如凿空使，尚致安石榴。\n矧今南亩氓，往往东西流。\n君能安辑之，千仓与万辀。",
        "dynasty": "宋",
        "collection_info": null
    },
    {
        "uuid": "94e384a2ff44cd6a808c122235879b3a",
        "title": "将至南都途中感旧二首寄钱穆父  其一",
        "author": "孔文仲",
        "content": "北风吹雪满皇州，携手同为落魄游。\n霄汉路歧腾万里，江湖尘土积千忧。\n世情共逐飞蓬转，人事都如激浪流。\n只待清谈慰愁病，月明几度促归舟。",
        "dynasty": "宋",
        "collection_info": null
    },
    {
        "uuid": "fbfaf8e0b76a9eea6cdcb526c1ea2351",
        "title": "将至南都途中感旧二首寄钱穆父  其二",
        "author": "孔文仲",
        "content": "苒苒星霜七换年，故人已上碧云天。\n书凭去雁虽无便，路出名都亦有缘。\n秋晚楼台风作雪，雨余碕岸柳生烟。\n应烦北道开樽俎，又费公庖几万钱。",
        "dynasty": "宋",
        "collection_info": null
    },
    {
        "uuid": "a228a04732258a589032ece1871d1ad8",
        "title": "次韵穆父见戏",
        "author": "孔文仲",
        "content": "当年同望赭袍光，万事争先落彩铓。\n一别已经陵谷变，再来方觉路岐长。\n黄金久压腰间重，白笔纔容柱下藏。\n唯愿山林息枹鼓，免教鸱隼吓鸳凰。",
        "dynasty": "宋",
        "collection_info": null
    },
    {
        "uuid": "696f5b520429b4de2e1f398576698f86",
        "title": "天官颛面正朝",
        "author": "孔文仲",
        "content": "天官惟将相，位号着璇霄。\n所处皆颛面，攸司共正朝。\n极星安正宁，列宿俪羣僚。\n号令三光动，吹嘘二气调。\n何参方辅汉，稷契正裨尧。\n盛旦羣龙进，干符已上昭。",
        "dynasty": "宋",
        "collection_info": null
    },
    {
        "uuid": "85cc7f52cdba3e4cacba56916c5f8c98",
        "title": "置章御座",
        "author": "孔文仲",
        "content": "圣皇勤政治，虚己纳忠良。\n拱手居宸扆，留神置谏章。\n孜孜收国论，密密迩天光。\n中昃常游息，焦劳慎作荒。\n至言规汉后，无逸戒周王。\n默处岩廊邃，洪基可世长。",
        "dynasty": "宋",
        "collection_info": null
    },
    {
        "uuid": "0c0315bdac22024e07e4bfff4d41feb2",
        "title": "玉烛",
        "author": "孔文仲",
        "content": "圣王臻大治，四海属休戈。\n遂致阴阳顺，均如玉烛和。\n德威周远迩，民俗被渐摩。\n品物皆蕃殖，昌辰绝札瘥。\n气充诸夏润，祥应太平多。\n华旦今如此，庸才愿咏歌。",
        "dynasty": "宋",
        "collection_info": null
    },
    {
        "uuid": "f5fa4af0b40e71b4ebbef051cbb2c2e2",
        "title": "早行",
        "author": "孔文仲",
        "content": "客兴谓已旦，出视见落月。\n瘦马入荒陂，霜花重如雪。\n海风吹万里，两耳冻几脱。\n岁晏已苦寒，近北尤凛冽。\n况当清晓行，遡此原野阔。\n笠飞带绕颈，指强不得结。\n农家烟火微，炙手粗可热。\n岂能迂我留，而就苟且活。\n仰头视四宇，夜气亦渐豁。\n苦心待正昼，白日想不缺。",
        "dynasty": "宋",
        "collection_info": null
    },
    {
        "uuid": "940af6ab34ac0121364dc0738e7c5d76",
        "title": "次韵瀛倅邓慎思见寄",
        "author": "孔文仲",
        "content": "官是麟台却佐州，蓬瀛俱称列仙游。\n忆分晓色趋天阙，想对春风倚郡楼。\n书付塞鸿应易到，人如陇水正分流。\n江湖未有归耕处，何日相逢说旅愁。",
        "dynasty": "宋",
        "collection_info": null
    },
    {
        "uuid": "d4d2273488d3be9c98157e593638835f",
        "title": "题显孝南山寺",
        "author": "孔文仲",
        "content": "寻尽城中山，又访江外寺。\n兰舟涉澄漪，隼旌入疏翠。\n楼台初日升，岩谷宿露坠。\n飞泉百禽鸣，怪石万蛇踬。\n绝庵皆步登，佳木留客醉。\n洞天生昼寒，桃源发春意。\n烟霞暂深阔，宇宙忽殊异。\n海国遇昇平，铃斋无俗事。\n颍川擅才敏，康乐足情意。\n只恐新诗多，镌镵费年祀。",
        "dynasty": "宋",
        "collection_info": null
    },
    {
        "uuid": "2abe0aec1e836a4f69c92ed665b0b9e5",
        "title": "句",
        "author": "孔文仲",
        "content": "一茎青竹初出水，数箇黄蜂占作窠。",
        "dynasty": "宋",
        "collection_info": null
    }
]