[
    {
        "title": "满江红 新绿池塘",
        "author": "张半湖",
        "content": "新绿池塘，一两点、荷花微雨。\n人正静，桐阴竹影，半侵庭户。\n敧枕未圆蝴蝶梦，隔窗时听幽禽语。\n卷沙帏、随意理琴丝，黄金缕。\n鲛绡扇，轻轻举。\n龙涎饼，微微炷。\n向水晶宫里，坐消袢暑。\n剥啄谁敲棋子响，莺儿林里惊飞去。\n最好是、活水瀹新茶，醒春醑。",
        "dynasty": "宋",
        "collection_info": null
    },
    {
        "title": "扫花游・扫地游 柳丝曳绿",
        "author": "张半湖",
        "content": "柳丝曳绿，正豆雨初晴，水天朱夏。\n石榴绽也。\n看猩红万点，倚亭敧榭。\n锁闼深中，料想酒阑歌罢。\n日将下。\n是那处藕花，香胜沈麝。\n窗外风竹打。\n似戛玉敲金，送声潇洒。\n共观古画。\n唤石鼎烹茶，细商幽话。\n宝鸭烟消，天外新蟾低挂。\n凉无价。\n又丁东、数声檐马。",
        "dynasty": "宋",
        "collection_info": null
    }
]