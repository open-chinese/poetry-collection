[
    {
        "uuid": "b5308a6c5d7eac7b8e38ed517607f5cb",
        "title": "瑞鹤仙 睡馀抛倦枕",
        "author": "黄中",
        "content": "睡馀抛倦枕。\n忆篆鼎香销，起来慵整。\n晴光破清冷。\n正柳黄梅淡，染金匀粉。\n茶瓯隽永。\n试经行、桐花旧井。\n记前回、未绿鸥波，近日燕芹青尽。\n因省。\n春风如旧，人面何归，对时伤景。\n楼高望回。\n潮有信，雁无准。\n任相如多病，沈郎全瘦，都没音尘寄问。\n便做无、阿鹊频频，可能睡稳。",
        "dynasty": "宋",
        "collection_info": null
    }
]