[
    {
        "uuid": "5c46edaecddadb260018638d5591f1f5",
        "title": "跋山谷书范滂传帖",
        "author": "俞畴",
        "content": "貂珰羣雏擅天网，手驱名流入鈎党。\n屯云蔽日日光无，卯金神器春冰上。\n汝南节士居危邦，志刬萧艾扶兰芳。\n致君生不逮尧舜，死合夷齐俱首阳。\n千年兴坏真暮旦，殷鉴讵应如许远。\n安知后人哀后人，又起诸贤落南叹。\n宜州老子笔有神，蝉蜕颜扬端逼真。\n少模龙爪已名世，晚用鷄毛亦绝人。\n平生孟博吾尚友，时事骎骎建宁旧。\n胸蟠万卷老蛮乡，独感斯文聊运肘。\n老子书名横九州，一纸千金不当酬。\n此书岂但翰墨设，心事悢悢关百忧。\n人言老子味禅悦，疾恶视滂宁尔切。\n须知许国本精忠，不幸为滂甘伏节。\n九原莫作令人悲，遗墨败素皆吾师。\n从君乞取宜州字，要对崇宁党籍碑。",
        "dynasty": "宋",
        "collection_info": null
    }
]