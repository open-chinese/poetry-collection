[
    {
        "uuid": "3a42afd8fcc2ebb45cfd802a8a7732a7",
        "title": "题茅山胡道士琴月卷",
        "author": "江宾王",
        "content": "皎皎松上月，泠泠手中琴。\n一弹飒灵飈，再弹驱层阴。\n铿然发清响，窅皛延余音。\n流光復徘徊，空林转萧森。\n象器无乃泥，天人谅何心。\n邂逅若有得，俯仰还自吟。\n太音寄寂寥，内景涵静深。\n山空夜将宴，微露沾衣襟。",
        "dynasty": "宋",
        "collection_info": null
    }
]