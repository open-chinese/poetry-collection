[
    {
        "uuid": "1beff9e03ad5242a21b5e1988806f984",
        "title": "沁园春 月晃西窗",
        "author": "吕胜己",
        "content": "月晃西窗，风掀斗帐，晓来梦回。\n见满川惊鹭，长空瑞鹤，联翩来下，翔舞徘徊。\n旋放金盘承积块，更轻撼琼壶撩冻澌。\n毡帏小，近宝炉兽炭，沈水兰煤。\n寒威。\n酒力相欺。\n荐绿蚁霜螯左右持。\n问岁岁祯祥，如何中断，年年梅月，因甚愆期。\n上绀碧楼，城高百尺，看白玉虬龙奔四围。\n纷争罢，正残鳞败甲，天上交飞。",
        "dynasty": "宋",
        "collection_info": null
    },
    {
        "uuid": "1d2696ab6d561b21d131d0945f73a0cd",
        "title": "醉桃源・阮郎归 山翁可是爱登台",
        "author": "吕胜己",
        "content": "山翁可是爱登台。\n看云日几回。\n恨无语似谪仙才。\n空教云去来。\n思往事，引深杯。\n长歌感壮怀。\n霜风晚下扫阴霾。\n天心宝鉴开。",
        "dynasty": "宋",
        "collection_info": null
    },
    {
        "uuid": "17dc7376750f01089f01a86f0c8218d6",
        "title": "醉桃源・阮郎归 马蹄西路赏春妍",
        "author": "吕胜己",
        "content": "马蹄西路赏春妍。\n重来十五年。\n好山如带水如环。\n红楼罨画闲。\n人易老，景如前。\n停杯俯逝川。\n归舟回首望云烟。\n秦人隔洞天。",
        "dynasty": "宋",
        "collection_info": null
    },
    {
        "uuid": "5afda5cc5459f20e1b3017a8c7054671",
        "title": "醉桃源・阮郎归 去年手种十株梅",
        "author": "吕胜己",
        "content": "去年手种十株梅。\n而今犹未开。\n山翁一日走千迥。\n今朝蝶也来。\n高树杪，暗香微。\n悭香越恼怀。\n更烧银烛引春回。\n英英露粉腮。",
        "dynasty": "宋",
        "collection_info": null
    },
    {
        "uuid": "db28db4a144c3e85d813fac53a96039b",
        "title": "蝶恋花 墙角栽梅分两下",
        "author": "吕胜己",
        "content": "墙角栽梅分两下。\n夹竹穿松，巧傍柴门亚。\n不似西湖明月夜。\n展开一片江南画。\n老子寻芳心已罢。\n为爱孤高，结约如莲社。\n清静界中观物化。\n憧憧门外驰车马。",
        "dynasty": "宋",
        "collection_info": null
    },
    {
        "uuid": "af03732e4265c004fcac7db400979f9a",
        "title": "蝶恋花 天际行云红一缕",
        "author": "吕胜己",
        "content": "天际行云红一缕。\n无尽青山，江水悠悠去。\n更上层楼凭远处。\n凄凉今古悲三楚。\n心事多端谁共语。\n酒醒愁来，望望家何所。\n薄宦漂零成久旅。\n天涯却羡鸿遵渚。",
        "dynasty": "宋",
        "collection_info": null
    },
    {
        "uuid": "7c905d0bf62cc0f0d143e5ba02a3dabf",
        "title": "蝶恋花 姑射真仙蓬海会",
        "author": "吕胜己",
        "content": "姑射真仙蓬海会。\n驭气乘龙，作意游方外。\n冬后翦花飞素彩。\n腊前陨璞抛团块。\n幂幂锦云相映带。\n川谷林峦，混一干坤大。\n白玉装成全世界。\n江湖点染微瑕颣。",
        "dynasty": "宋",
        "collection_info": null
    },
    {
        "uuid": "e88647e7c98032e9d1099c94774b2544",
        "title": "蝶恋花 屈指瓜期犹渺渺",
        "author": "吕胜己",
        "content": "屈指瓜期犹渺渺。\n羡子征鞍，去上长安道。\n到得故园春正好。\n桃腮杏脸迎门笑。\n闻道难兄登显要。\n雁子云宵，花萼应同调。\n旧恨新愁须拼了。\n功名趁取方年少。",
        "dynasty": "宋",
        "collection_info": null
    },
    {
        "uuid": "178f14e2c672e2097ab80c9d0e41587f",
        "title": "蝶恋花 眼约心期常未足",
        "author": "吕胜己",
        "content": "眼约心期常未足。\n邂逅今朝，暂得论心曲。\n忽堕鲛珠红簌簌。\n双眸翦水明如烛。\n可恨匆匆归去速。\n去去行云，望断凄心目。\n何似当初情未熟。\n免教添得愁千斛。",
        "dynasty": "宋",
        "collection_info": null
    },
    {
        "uuid": "c6c3bd560c735587c8270156794dc3df",
        "title": "蝶恋花 天色沈沈云色赭",
        "author": "吕胜己",
        "content": "天色沈沈云色赭。\n风扰阴寒，浩荡吹平野。\n万斛珠玑天弃舍。\n长空撒下鸣鸳瓦。\n玉女凝愁金阕下。\n褪粉残妆，和泪轻挥洒。\n欲降尘凡飙驭驾。\n翩翩白凤先来也。",
        "dynasty": "宋",
        "collection_info": null
    },
    {
        "uuid": "1886c3d0715182a0b9a5574cb0a8d37c",
        "title": "长相思 体夭夭",
        "author": "吕胜己",
        "content": "体夭夭。\n步飘飘。\n绶带金泥缕绛绡。\n珑璁趁步摇。\n浅霞消。\n两峰遥。\n斜插层楼金系腰。\n花羞人面娇。",
        "dynasty": "宋",
        "collection_info": null
    },
    {
        "uuid": "b233f7819970dad6134f070c1eeccb37",
        "title": "长相思 展颦蛾",
        "author": "吕胜己",
        "content": "展颦蛾。\n抹流波。\n并插玲珑碧玉梭。\n松分两髻螺。\n晓霜和。\n冻轻呵。\n拍罢阳春白雪歌。\n偎人春意多。",
        "dynasty": "宋",
        "collection_info": null
    },
    {
        "uuid": "ae063bb408962cc2561a795255e9b9ad",
        "title": "长相思 冒寒吹",
        "author": "吕胜己",
        "content": "冒寒吹。\n访琼姬。\n行到青山遇玉肌。\n凝情欲待谁。\n山疏篱。\n手同携。\n踏月随香清夜归。\n乘欢拨冻醅。",
        "dynasty": "宋",
        "collection_info": null
    },
    {
        "uuid": "15eb291526530859d6c9bc4106e1f493",
        "title": "浣溪沙 浅着铅华素净妆",
        "author": "吕胜己",
        "content": "浅着铅华素净妆。\n翩跹翠袖拂云裳。\n傍人作意捧金觞。\n曲度清悲云冉冉，花飞零乱月茫茫。\n梦回人去似高唐。",
        "dynasty": "宋",
        "collection_info": null
    },
    {
        "uuid": "a0ff3acf07f6f86fa561d4e11ac8c134",
        "title": "浣溪沙 直系腰围鹤间霞",
        "author": "吕胜己",
        "content": "直系腰围鹤间霞。\n双垂项帕凤穿花。\n新妆全学内人家。\n惠性芳心谁得似，饶嗔□恶也还他。\n只消凡事与饶些。",
        "dynasty": "宋",
        "collection_info": null
    },
    {
        "uuid": "45bdb882d1dbef61914dc9414a204476",
        "title": "清平乐 红尘久住",
        "author": "吕胜己",
        "content": "红尘久住。\n仙驭凌波去。\n本似行云无定处。\n那更腊残风雨。\n瑶芳片片轻飞。\n但留青子栾枝。\n孤负岁寒幽意，如今却与春宜。",
        "dynasty": "宋",
        "collection_info": null
    },
    {
        "uuid": "97ea63f180d7c05763e2613a41b86108",
        "title": "清平乐 灵心暗属",
        "author": "吕胜己",
        "content": "灵心暗属。\n髻垒黄金粟。\n寂静虚堂情不足。\n微步徘徊山麓。\n蕊珠宫里新妆。\n生香全似瑶芳。\n应为莺花留恋，人间暂歇鸾凤。",
        "dynasty": "宋",
        "collection_info": null
    },
    {
        "uuid": "cb3ca3ab2b6c832182d3062069f3bbc3",
        "title": "促拍满路花 名花无影迹",
        "author": "吕胜己",
        "content": "名花无影迹，寒气日凄凉。\n人间千万树，歇芬芳。\n紫微宫女，仙驭降霓裳。\n名在仙班簿，不属尘凡，洞天密锁云窗。\n遗珰连宝珥，人间识天香。\n凝寒承雨露，傲冰霜。\n凌仙仙子，邂逅水云乡。\n更约南枝友，游遍江南，共归三岛扶桑。",
        "dynasty": "宋",
        "collection_info": null
    },
    {
        "uuid": "34a56229d207dcc24e19ac25e2aa2879",
        "title": "谒金门 花满树",
        "author": "吕胜己",
        "content": "花满树。\n两个黄鹂相语。\n恰似碧城双玉女。\n对歌还对舞。\n可惜娟娟楚楚。\n同伴彩云归去。\n居士心如泥上絮。\n那能无恨处。",
        "dynasty": "宋",
        "collection_info": null
    },
    {
        "uuid": "ccdc81555cdb4f4cf08d323fbfc65932",
        "title": "谒金门 嗟久客",
        "author": "吕胜己",
        "content": "嗟久客。\n又见他乡寒食。\n流水断桥春寂寂。\n孤村烟火息。\n白去红飞无迹。\n千树总成新碧。\n醉里伤春愁似织。\n东风欺酒力。",
        "dynasty": "宋",
        "collection_info": null
    },
    {
        "uuid": "5083c16c3b492182a992ee407ca346a0",
        "title": "谒金门 芳思切",
        "author": "吕胜己",
        "content": "芳思切，旧事不堪重说。\n浓露凝香花喷血。\n花心双蛱蝶。\n燕语莺啼都歇。\n又过清明时节。\n记得离歌三两阕。\n未歌先哽咽。",
        "dynasty": "宋",
        "collection_info": null
    },
    {
        "uuid": "10afcd356c96db616c31e7b60b80fc0e",
        "title": "谒金门 春又过",
        "author": "吕胜己",
        "content": "春又过。\n那更雨摧风挫。\n留得浅红三两朵。\n竹梢烟雾锁。\n把酒对花危坐。\n多病多愁都可。\n舞蝶游蜂迷道左。\n惜春忙似我。",
        "dynasty": "宋",
        "collection_info": null
    },
    {
        "uuid": "b5281f7fe1e79203fb3fdf3205fd474b",
        "title": "谒金门 秋夜静",
        "author": "吕胜己",
        "content": "秋夜静。\n屋上狂风初定。\n两两啼蛄相答应。\n灯蛾摇烛影。\n枕上鸡声遥听。\n起舞良宵偏永。\n明日谩寻弓剑整。\n衰颜重揽镜。",
        "dynasty": "宋",
        "collection_info": null
    },
    {
        "uuid": "41e121fa62de1cf43982a65359912a86",
        "title": "谒金门 芳信拆",
        "author": "吕胜己",
        "content": "芳信拆。\n漏泄东君消息。\n帝殿宝炉烟未熄。\n龙香飘片白。\n点缀枯梢的皪。\n疏影摇荡寒碧。\n指与纤纤教自摘。\n枝横云鬓侧。",
        "dynasty": "宋",
        "collection_info": null
    },
    {
        "uuid": "ac97bb9bb996649509624b95e6812fea",
        "title": "谒金门 天气暖",
        "author": "吕胜己",
        "content": "天气暖。\n开了荼䕷一半。\n红日迟迟风拂面。\n阶前花影乱。\n俊雅风流不见。\n定被莺花留恋。\n千尺游丝舒又罥。\n系人心上线。",
        "dynasty": "宋",
        "collection_info": null
    },
    {
        "uuid": "72b84d662590bff2b0e820d790af6c12",
        "title": "谒金门 歌罢奏",
        "author": "吕胜己",
        "content": "歌罢奏。\n敛步拂开罗袖。\n宝扇轻摇香汗透。\n软香沾素手。\n小立偎人良久。\n一寸娇波横溜。\n心事未言眉已皱。\n无端催劝酒。",
        "dynasty": "宋",
        "collection_info": null
    },
    {
        "uuid": "ac39f4a57ae6e929cca7ba8c33356098",
        "title": "南乡子 斗笠棹边舟",
        "author": "吕胜己",
        "content": "斗笠棹边舟。\n碧水湾头放自流。\n尽日垂丝鱼不上，优游。\n更觉心松奈得愁。\n行客语沧洲。\n笑道渔翁太拙休。\n万事要求须有道，何由。\n教与敲针换曲钩。",
        "dynasty": "宋",
        "collection_info": null
    },
    {
        "uuid": "0172b4a09e51f923f5a51761224d9a48",
        "title": "南乡子 纵棹越溪船",
        "author": "吕胜己",
        "content": "纵棹越溪船。\n破浪冲涛到碧湾。\n种就长堤千亩竹，无边。\n插玉屯云满渭川。\n平日乐归田。\n不恋荣华不慕仙。\n得个容身栖隐处，宽闲。\n每日江边理钓竿。",
        "dynasty": "宋",
        "collection_info": null
    },
    {
        "uuid": "6c27fdd8157ab03e7ce5017a8ffd1981",
        "title": "减字木兰花 烟云变化",
        "author": "吕胜己",
        "content": "烟云变化。\n面面青山如展画。\n俯对平川。\n野水烟村远接天。\n有时纵目。\n景物繁华观不足。\n月下风头。\n一曲清讴博见楼。",
        "dynasty": "宋",
        "collection_info": null
    },
    {
        "uuid": "9c406292d9d2d4f7ad361ee2bf8b3586",
        "title": "瑞鹤仙 南州春又到",
        "author": "吕胜己",
        "content": "南州春又到。\n向腊尽冬残，冰姑先报。\n芳心爱春早。\n露生香馥馥，靓妆皎皎。\n诗人最巧。\n道竹外、斜枝更好。\n旋移根引水，浇培松竹，凑成三妙。\n回首。\n当年客里，荆棘途中，幸陪欢笑。\n闲愁似扫。\n记风雪、关山道。\n待飘花结子，和羹煮酒，还我山居送老。\n那青红、浪蕊浮花，尽锄去了。",
        "dynasty": "宋",
        "collection_info": null
    },
    {
        "uuid": "2bc8b39233909bf2e6925e005da87740",
        "title": "瑞鹤仙 倚阑观四远",
        "author": "吕胜己",
        "content": "倚阑观四远。\n近有客登临，故相磨难。\n山形欠舒展。\n小峰峦云树，晦明更变。\n江淮楚甸。\n又何曾、分明在眼。\n但临深、自觉身高，未可便名博见。\n休辨。\n吾心乐处，不要他人，共同称善。\n痴儿浅浅。\n因他谩说一遍。\n问还知宴坐，回光收视，大地河山尽现。\n待于中、会得些时，举觞奉劝。",
        "dynasty": "宋",
        "collection_info": null
    },
    {
        "uuid": "b46d2b468fba32c9beec619043d86c4e",
        "title": "瑞鹤仙 人生如意少",
        "author": "吕胜己",
        "content": "人生如意少。\n谁得似仙翁，身名俱好。\n亨衢腾踏早。\n驾双旌五马，便居蓬岛。\n闽山蜀道。\n秉玉节、油幢屡到。\n号当今、有脚阳春，处处变愁成笑。\n尤妙。\n晚陪论道。\n密赞调元，虎符重剖。\n去劳自保。\n奉香火、归来了。\n见煌煌甲第，两两龙驹，绿鬓朱颜未到。\n是平生、种德阴功，自天有报。",
        "dynasty": "宋",
        "collection_info": null
    },
    {
        "uuid": "089b2a1c86ff3018efd68b41f9a0ae3e",
        "title": "瑞鹤仙 金枝联玉叶",
        "author": "吕胜己",
        "content": "金枝联玉叶。\n世代有宗英，声华烨烨。\n君侯更超绝。\n抱不群才气，壮图英发。\n津途轨辙。\n□武上、青宵迥别。\n自玉阶、契合君王，拍拍满怀风月。\n奇绝。\n身居萧散，志在功名，眼高天阔。\n恩来魏阕。\n长江上、驻旌节。\n待胡尘有警，纶巾羽扇，谈笑周郎事业。\n恁时看、国倚强宗，诏褒伟烈。",
        "dynasty": "宋",
        "collection_info": null
    },
    {
        "uuid": "6a5b1c02eb23e4a4fce74eca9e4ab061",
        "title": "瑞鹤仙 残梅飘簌簌",
        "author": "吕胜己",
        "content": "残梅飘簌簌。\n看柳上春归，揉条新绿。\n娇莺离幽谷。\n弄弹簧清响，飞迁乔木。\n年华迅速。\n叹浮生、流晖转烛。\n自春来、每每遨游，多办九霞醽醁。\n溪北。\n踏青微步，斗草慵眠，锦裀花褥。\n铅华簇簇。\n歌声妙、间丝竹。\n爱一川好处，高山流水，不减城南杜曲。\n笑平生、卓地无锥，老来富足。",
        "dynasty": "宋",
        "collection_info": null
    },
    {
        "uuid": "771d7c2a12aa15d679b334af8adb6f9b",
        "title": "满江红 往事千端",
        "author": "吕胜己",
        "content": "往事千端，都销道、衰翁宦拙。\n今会得、人情物态，尽皆休说。\n广厦尽堪舒笑傲，层楼又见凌空阔。\n试闲思、画戟比衡门，谁优劣。\n尘里事，无休歇。\n楼上事、真奇绝。\n有一川虚旷，万山环列。\n识破古今如旦暮，肯将物我刚分别。\n愿时时、与客坐楼心，谈风月。",
        "dynasty": "宋",
        "collection_info": null
    },
    {
        "uuid": "55ca03d096507bde9a0f483804a10d9d",
        "title": "满江红 屈指重阳",
        "author": "吕胜己",
        "content": "屈指重阳，有半月、犹零九日。\n且停待、今宵月上，宝轮飞出。\n有客最谙闲况味，无人会得真消息。\n算何须、抵死要荣华，劳心力。\n楼观迥、遥山碧。\n槽窄小，真珠滴。\n随分赏、闲亭别圃，好天良夕。\n篱畔行看金蕊耀，林梢便见瑶芳白。\n玩春来、夏去复秋冬，尘中客。",
        "dynasty": "宋",
        "collection_info": null
    },
    {
        "uuid": "ff395e6125961bafe7d9d8c93b34d5a1",
        "title": "满江红 小立危亭",
        "author": "吕胜己",
        "content": "小立危亭，风惨淡、斜阳满目。\n望渺渺、湘江一派，楚山千簇。\n芳草连云迷远树，断霞散绮飞孤骛。\n感骚人、赋客向来词，愁如束。\n磋远宦、甘微粟。\n惊世事，伤浮俗。\n且经营一醉，未怀荣辱。\n君不见、渊明归去后，一觞自泛东篱菊。\n仰高风、寂寞奠生刍，人如玉。",
        "dynasty": "宋",
        "collection_info": null
    },
    {
        "uuid": "183910b5aa5fa2328b30064866216798",
        "title": "满江红 忆惜西来",
        "author": "吕胜己",
        "content": "忆惜西来，春已暮、馀寒犹力。\n正迤逦、登山临水，未磋行役。\n云笈偶寻高士传，桃川又访秦人迹。\n向此时、游宦兴阑珊，归无策。\n归计定，归心追。\n惊换岁，犹为客。\n还怅望、家山千里，迥无消息。\n□□不堪泥路远，烟林赖有梅花白。\n为孤芳、领略岁寒情，谁人识。",
        "dynasty": "宋",
        "collection_info": null
    },
    {
        "uuid": "800514d59fb6cd3f5b8fc1447607d0bb",
        "title": "满江红 物理分明",
        "author": "吕胜己",
        "content": "物理分明，人事巧、元来是拙。\n常自觉、满怀春意，向他谁说。\n剩喜登临频眺望，那知出处成迂阔。\n细闲思、萧散较贪痴，谁为劣。\n高楼上、蝉声歇。\n飞楝外，云行绝。\n见明河星斗，半空森列。\n领略光阴成赋咏，等闲酬唱休旌别。\n要良辰、把酒倩佳宾，嘲风月。",
        "dynasty": "宋",
        "collection_info": null
    },
    {
        "uuid": "8b56381bbaef1b77375b427582bf1a57",
        "title": "满江红 拍碎红牙",
        "author": "吕胜己",
        "content": "拍碎红牙，一声上、梁尘暗落。\n纨扇掩、雏莺叶下，巧呈绰约。\n字字只愁郎幸浅，声声似怨年华薄。\n坐中人、相顾感幽怀，添萧索。\n歌暂阕，杯交错。\n人又去，情怀沪。\n那堪听风雨，渭城吹角。\n去去已离闽岭路，行行渐近滕王阁。\n便无情、山海会相逢，坚心着。",
        "dynasty": "宋",
        "collection_info": null
    },
    {
        "uuid": "386b9ec1975308a430dd1fd6787a4f83",
        "title": "满江红 檀扳频催",
        "author": "吕胜己",
        "content": "檀扳频催，双拈袖、飞来趁拍。\n锦裀上、娇抬粉面，浅蛾脉脉。\n鸾观莺窥秋水净，鸿惊凤翥祥云白。\n看妖娆、体态与山精神，天仙谪。\n鞓带紧，弓靴窄。\n花压帽，云垂额。\n□回雪、定拼醉倒，厌厌良夕。\n明日恨随芳草远，回头目断遥山隔。\n料多情、应也念行人，思佳客。",
        "dynasty": "宋",
        "collection_info": null
    },
    {
        "uuid": "6101fe1dcd96fb1e6f0bd8a8a9662a7d",
        "title": "满江红 墙下松筠",
        "author": "吕胜己",
        "content": "墙下松筠，并手种、花窠尽着。\n试屈指、一年前事，恍然如昨。\n繁杏新荷春夏景，疏梅细菊秋冬约。\n渭川翁、随分小生涯，些官爵。\n分物我，争强弱。\n都作梦，谁先觉。\n好一条平路，是人迷却。\n斑鬓已灰心里事，瘦滕谩卦瓢中药。\n愿当今、四海九州人，同欢乐。",
        "dynasty": "宋",
        "collection_info": null
    },
    {
        "uuid": "d688adad9595ecabfd95117adcf831d7",
        "title": "满江红 雪压山颓",
        "author": "吕胜己",
        "content": "雪压山颓，谁撒下、琼花玉蕊。\n寒气凛、沈沈天籁，望迷千里。\n群雀耐寒枯树顶，扁舟独钓平沙觜。\n把江南、图画展开看，都难比。\n台榭远、登临喜。\n楼阁上，歌声起。\n赏时光，居士独怜愁底。\n安得四方寒畯彦，归吾广厦千间里。\n但今生、此愿得从心，心休矣。",
        "dynasty": "宋",
        "collection_info": null
    },
    {
        "uuid": "65747f6009671ad7f447a5369ec33ec2",
        "title": "满江红 惨惨枯梢",
        "author": "吕胜己",
        "content": "惨惨枯梢，初疑似、真酥点滴。\n见深红蒂萼，方认早梅消息。\n粉艳牵连春意动，冰姿照映霜华白。\n伴苍松、修竹似幽人，相寻觅。\n香远近，枝南北。\n幽涧畔，疏篱侧。\n便佣儿贩妇，也知怜惜。\n渭水渔翁方入社，西湖处士成陈迹。\n爱平生、炯炯岁寒心，无今昔。",
        "dynasty": "宋",
        "collection_info": null
    },
    {
        "uuid": "66e485e648d449534d06da6558a0cf9e",
        "title": "江城子 年年腊后见冰姑",
        "author": "吕胜己",
        "content": "年年腊后见冰姑。\n玉肌肤。\n点琼酥。\n不老花荣，经岁转敷腴。\n向背稀稠如画里，明月下、影疏疏。\n江南有客问征途。\n寄音书。\n定来无。\n且傍盆池，巧石倚浮图。\n静对北山林处士，妆点就、小西湖。",
        "dynasty": "宋",
        "collection_info": null
    },
    {
        "uuid": "717a2c6c7caf1dbd0c7c07ce24de06ac",
        "title": "江城子 一钩新月下庭西",
        "author": "吕胜己",
        "content": "一钩新月下庭西。\n绣帘低。\n漏声迟。\n小宴幽欢，依约似当时。\n娇盼注人都不语，眉黛蹙，鬓云敧。\n街槐阴下玉骢嘶。\n苦相催。\n醉中归。\n可惜明朝，秋色满东篱。\n只恐又成轻别也，情脉脉，恨凄凄。",
        "dynasty": "宋",
        "collection_info": null
    },
    {
        "uuid": "96c0a486c8c9fbe99d81a5c79430b0e9",
        "title": "满庭芳 丹雘浮空",
        "author": "吕胜己",
        "content": "丹雘浮空，琉璃耀日，上云楼阁眈眈。\n□□居士，燕坐息玄谈。\n十载劳心问道，今悟罢、截日停参。\n凝神处，九苞丹凤，翔舞在山南。\n喃喃。\n成障碍，千经万论，从此休贪。\n且陶陶兀兀，对酒醺酣。\n清兴有时狂放，扁舟上、绿水澄潭。\n渔歌起，从他两岸，齐笑老翁憨。",
        "dynasty": "宋",
        "collection_info": null
    },
    {
        "uuid": "d677b57a033742dee2903d8094283421",
        "title": "卜算子 人事几时穷",
        "author": "吕胜己",
        "content": "人事几时穷，我性偏宜静。\n世上谁无富贵心，到了须由命。\n闲里且偷安，醉后休教醒。\n醉里高歌妙入神，妙处君须听。",
        "dynasty": "宋",
        "collection_info": null
    },
    {
        "uuid": "66124ae74941838aed118a2d72013a2e",
        "title": "卜算子 梅蕾破香时",
        "author": "吕胜己",
        "content": "梅蕾破香时，雪后交光夜。\n何处飞来两玉蛾，体态双闲雅。\n纵目碧城楼，劝酒留云榭。\n唱底仙家古道情，分付知音者。",
        "dynasty": "宋",
        "collection_info": null
    },
    {
        "uuid": "f207976a33344052e4cb5aa941057eb9",
        "title": "瑞鹧鸪 与君蹑足共凭阑",
        "author": "吕胜己",
        "content": "与君蹑足共凭阑。\n俯视周回四面山。\n目静鲁邦心渺渺，气吞梦泽意闲闲。\n烟云变化更明晦，乌鹊忘机互往还。\n唤取黄尘冠盖客，暂来徙倚片时间。",
        "dynasty": "宋",
        "collection_info": null
    },
    {
        "uuid": "e57b58da1623338f81f733223a627933",
        "title": "瑞鹧鸪 几时芟棘翦蒿蓬",
        "author": "吕胜己",
        "content": "几时芟棘翦蒿蓬。\n付我天然地一弓。\n乔木茂林森耸耸，遥岑叠嶂碧重重。\n水心台榭超尘表，楼上干坤跨域中。\n黄鹤巴陵千古事，那知不是此衰翁。",
        "dynasty": "宋",
        "collection_info": null
    },
    {
        "uuid": "53bb53ffbeed9d14d503f42c28f653d9",
        "title": "感皇恩 秋意满江湖",
        "author": "吕胜己",
        "content": "秋意满江湖，雨轻风熟。\n上水扁舟片帆速。\n远山低岸，贪看浅红深绿。\n不知回柁尾，沧湾宿。\n推枕起来，举杯相属。\n休叹风尘为微禄。\n几年行路，但觉登临不足。\n且翻楚调入，清江曲。",
        "dynasty": "宋",
        "collection_info": null
    },
    {
        "uuid": "31d6d8045023c3bf64b3b113ab591d80",
        "title": "临江仙 忽忆裴公台上去",
        "author": "吕胜己",
        "content": "忽忆裴公台上去，远空秋气棱棱。\n万山一水秀还明。\n此时三楚客，何意续骚经。\n爱竹子犹参杖履，能诗候喜同登。\n赓酬不尽古今情。\n清风生白尘，侧月照疏星。",
        "dynasty": "宋",
        "collection_info": null
    },
    {
        "uuid": "ff2f3c29f11c3ef5c579fea89f2fee91",
        "title": "好事近 风景好樵川",
        "author": "吕胜己",
        "content": "风景好樵川，郭外三洲烟渚。\n过尽古今清逸，奈天公不与。\n地灵人意会符同，留待烟霞侣。\n一棹轻舟开岸，弄滩声风雨。",
        "dynasty": "宋",
        "collection_info": null
    },
    {
        "uuid": "b8e2d8eade330a9f4826c1d920112151",
        "title": "好事近 宿面浅匀妆",
        "author": "吕胜己",
        "content": "宿面浅匀妆，梅粉旋生春色。\n绣草冠儿宫样，系丁香新缬。\n凤檀槽上四条弦，轻□□□攧。\n恰似寻阳江畔，话长安时节。",
        "dynasty": "宋",
        "collection_info": null
    },
    {
        "uuid": "34dc9ed8e1840706b9a39723950dfe4a",
        "title": "鹊桥仙 银花千里",
        "author": "吕胜己",
        "content": "银花千里，玉阶三尺，远近高低一色。\n天公今岁被诗催，特地放、冬前四白。\n梅梢竹外，频频轻撼，嫌乱瑶芳素质。\n耐寒相对不胜清，毡帐底、偎红未得。",
        "dynasty": "宋",
        "collection_info": null
    },
    {
        "uuid": "5b16701ac06b9849463dd318bd62fc6f",
        "title": "木兰花慢 残红吹尽了",
        "author": "吕胜己",
        "content": "残红吹尽了，换新绿、染疏林。\n正杜宇催归，行人贪路，天气轻阴。\n江亭旧游宴处，但瑶山、数叠晚云深。\n犹忆佳人敛黛，为予别泪盈襟。\n而今。\n旅况难禁。\n逢胜概、懒登临。\n念景熟难忘，情多易感，取次关心。\n平明又西去也，望关山、古道马骎骎。\n回首当年一梦，笑将浊酒重斟。",
        "dynasty": "宋",
        "collection_info": null
    },
    {
        "uuid": "8741e9d2845b1e4983d14facb105dab1",
        "title": "木兰花慢 无言凭燕几",
        "author": "吕胜己",
        "content": "无言凭燕几，爱香袅、博山炉。\n正暖日辉辉，晴云淡淡，千里平芜。\n田家尽收刈了，见牛羊、下垅暝烟孤。\n闻说丰年景致，老农击壤呜呜。\n狂夫。\n素乏良图。\n从上策、赋归欤。\n有千亩松筠，三洲风月，尽随吾初。\n凭谁去西塞岸，问玄真、此意果如何。\n寂寞无人共乐，醉乡是我华胥。",
        "dynasty": "宋",
        "collection_info": null
    },
    {
        "uuid": "f56b0c29309916a4f129c86d7bf6d713",
        "title": "木兰花慢 对轩辕古镜",
        "author": "吕胜己",
        "content": "对轩辕古镜，照华发、短刁骚。\n念壮岁心情，平生志气，可笑徒劳。\n云中谩夸魏尚，请休论、定远说班超。\n总是黄粱一梦，怎如尘外逍遥。\n蛮徭。\n洞入云宵。\n算无分、到仙曹。\n愿归隐闽山，来临渭水，葺个云巢。\n楼居共、真仙伴侣，又有时、混迹入渔樵。\n且恁随缘玩世，帝乡路觉迢迢。",
        "dynasty": "宋",
        "collection_info": null
    },
    {
        "uuid": "8ea098995364d92d372d67efd697f1fa",
        "title": "木兰花慢 朝天门外路",
        "author": "吕胜己",
        "content": "朝天门外路，路坦坦、走瑶京。\n悔年少狂图，争名远宦，为米孤征。\n星星。\n半凋鬓发，事千端、回首只堪惊。\n居士新来悟也，渭川小隐初成。\n临清。\n巧创幽亭。\n真富贵、享安荣。\n有猿鸟清讴，松篁森卫，桧柏双旌。\n蛙鸣。\n自然鼓吹，粲林华、前后锦围屏。\n须信早朝鸡唱，未如夜枕滩声。",
        "dynasty": "宋",
        "collection_info": null
    },
    {
        "uuid": "c9df36058985d925d4bb7d88c9a3bd32",
        "title": "木兰花慢 平生花恨少",
        "author": "吕胜己",
        "content": "平生花恨少，又那得、酒中愁。\n自禅板停参，蒲团悟罢，身世忘忧。\n南柯旧时太守，尽当年、富贵即时休。\n莫羡痴儿小子，心心念念封侯。\n优游。\n取次凝眸。\n春浩浩、思悠悠。\n爱万木欣荣，幽泉流注，好鸟勾舟，感生生、自然造化，玩吾心、此外复何求。\n应有知音共赏，定当一语相投。",
        "dynasty": "宋",
        "collection_info": null
    },
    {
        "uuid": "3bab01214868ac6573cee988649cb5e4",
        "title": "柳梢青 叶下云行",
        "author": "吕胜己",
        "content": "叶下云行，亭皋风静，凉雨丝丝。\n断雁孤鸣，寒蛩相应，寂寂书帏。\n蒲团纸帐兰台。\n梦不到、邯郸便回。\n蚁穴荣华，人间功业，都恼人怀。",
        "dynasty": "宋",
        "collection_info": null
    },
    {
        "uuid": "628f5c3838e199d5c42ae3a71d6669ec",
        "title": "鹧鸪天 竹树萧萧屋数椽",
        "author": "吕胜己",
        "content": "竹树萧萧屋数椽。\n平湖漫漫纳通川。\n有时竹杖芒鞋至，醉着山光水色间。\n成小隐，未经年。\n功名夷路稳加鞭。\n逢时且数中书考，他日还寻独乐园。",
        "dynasty": "宋",
        "collection_info": null
    },
    {
        "uuid": "c1c580c6ef78204816be03ad5323a20b",
        "title": "鹧鸪天 记得追游故老家",
        "author": "吕胜己",
        "content": "记得追游故老家。\n红莲幕府在长沙。\n放船桥口秋随月，走马春园夜踏花。\n思往昔，谩咨磋。\n几番魂梦转天涯。\n葵轩老子今何在，岳麓风雩噪暮鸦。",
        "dynasty": "宋",
        "collection_info": null
    },
    {
        "uuid": "23024a24678ffa633eea9524be46bf1e",
        "title": "鹧鸪天 一夜春寒透锦帏",
        "author": "吕胜己",
        "content": "一夜春寒透锦帏。\n满庭花露起多时。\n垒金梳子双双耍，铺翠花儿袅袅垂。\n人去后，信来稀。\n等闲屈指数归期。\n门前恰限行人至，喜鹊如何圣得知。",
        "dynasty": "宋",
        "collection_info": null
    },
    {
        "uuid": "e40e405cc86ea76bbcb165141364ac85",
        "title": "鹧鸪天 日日楼心与画眉",
        "author": "吕胜己",
        "content": "日日楼心与画眉。\n松分蝉翅黛云低。\n象牙白齿双梳子，驼骨红纹小棹篦。\n朝暮宴，浅深杯。\n更阑生怕下楼梯。\n徐娘怪我今疏懒，不及庐郎年少时。",
        "dynasty": "宋",
        "collection_info": null
    },
    {
        "uuid": "fdd11b641de0d534f1b0164c78fd7dc3",
        "title": "鹧鸪天 纸帐虚明好醉眠",
        "author": "吕胜己",
        "content": "纸帐虚明好醉眠。\n博山轻袅水沉烟。\n了知世上都如梦，须信壶中别有天。\n知我者，为君言。\n道人有个好因缘。\n丹成有日归云路，且最梅花作地仙。",
        "dynasty": "宋",
        "collection_info": null
    },
    {
        "uuid": "3634300e41bee8817d02be07fcccea6f",
        "title": "点绛唇 满路梅花",
        "author": "吕胜己",
        "content": "满路梅花，为谁开遍春风萼。\n短亭萧索。\n草草传杯酌。\n送子先归，我羡辽东鹤。\n他年约。\n瘦藤芒履。\n共子同丘壑。",
        "dynasty": "宋",
        "collection_info": null
    },
    {
        "uuid": "c8c314fb103c68cdbbb891381898d24f",
        "title": "点绛唇 日月无根",
        "author": "吕胜己",
        "content": "日月无根，循环常共天难老。\n世间扰扰。\n只见闲烦恼。\n满酌高吟，便是今生了。\n还知道。\n旧时官好。\n几个新华表。",
        "dynasty": "宋",
        "collection_info": null
    },
    {
        "uuid": "470b2b0d2f2b38e7ad40c0ab47bb9551",
        "title": "点绛唇 一叶扁舟",
        "author": "吕胜己",
        "content": "一叶扁舟，浮家来向江边住。\n这回归去。\n作个渔樵侣。\n不挂征帆，也莫遥双橹。\n天涯路。\n云山烟渚。\n总是留人处。",
        "dynasty": "宋",
        "collection_info": null
    },
    {
        "uuid": "5d4842c1f99e1f4d8280bfc3170ceccc",
        "title": "点绛唇 桂子飘香",
        "author": "吕胜己",
        "content": "桂子飘香，江南秋老霜风作。\n自怜漂泊。\n几度伤离索。\n孤馆迢迢，满引村醪酌。\n情无着。\n好音难托。\n又失黄花约。",
        "dynasty": "宋",
        "collection_info": null
    },
    {
        "uuid": "14a604d49dc1ad1795b3027cd6f38302",
        "title": "点绛唇 瑞气盈门",
        "author": "吕胜己",
        "content": "瑞气盈门，神仙谪下看看到。\n已知消耗。\n弧矢呈祥了。\n种德阴功，自有多男报。\n还知道。\n果生蓬岛。\n不比人间早。",
        "dynasty": "宋",
        "collection_info": null
    },
    {
        "uuid": "d59116f67441afee49a3e4520b0cc566",
        "title": "鱼游春水 林梢听布谷",
        "author": "吕胜己",
        "content": "林梢听布谷。\n郭外舒怀仍快目。\n平田浩荡，虢虢泉鸣暗谷。\n香稻吐芒针棘细，秀麦遥风波浪绿。\n山童野老，意亲情热。\n我待休官弃禄。\n屏迹幽闲安退缩。\n渭三千亩修篁，巑巑绀玉。\n顾盼滩流萦八节，呼吸湖光穿九曲。\n贪求自乐，尽忘尘俗。",
        "dynasty": "宋",
        "collection_info": null
    },
    {
        "uuid": "4e49c71bb59c3c7a64aaf2b935fcda01",
        "title": "霜天晓角 晓来风作",
        "author": "吕胜己",
        "content": "晓来风作。\n病怯春衫薄。\n郭外溪山明秀，红尘里、自拘缚。\n村酒频斟酌。\n野花遍绰约。\n十载人非物是，惊回首、梦初觉。",
        "dynasty": "宋",
        "collection_info": null
    },
    {
        "uuid": "4b9063d5697c5f3f40cece9bb789e868",
        "title": "虞美人 疏风摆撼芙蓉沼",
        "author": "吕胜己",
        "content": "疏风摆撼芙蓉沼。\n垅上梅英小。\n谁家姊妹去寻芳。\n粉面云鬟参杂、汉宫妆。\n邯郸奏罢宫中乐。\n邂逅同杯酌。\n老来花酒制颓龄。\n为爱嫣然娇靥、斗盈盈。",
        "dynasty": "宋",
        "collection_info": null
    },
    {
        "uuid": "fb35caee3d6b2943eafc9eb8060ad337",
        "title": "虞美人 年年冬后心情快",
        "author": "吕胜己",
        "content": "年年冬后心情快。\n常是留宾醉。\n尊前笑靥粲金钿。\n更有半黄枨橘、满堆盘。\n人人爱道休官去。\n总是闲言语。\n古今文士与贤才。\n为甚独高陶令、赋归来。",
        "dynasty": "宋",
        "collection_info": null
    },
    {
        "uuid": "1b5f75e8d581e203c1d6847d6d21a9ca",
        "title": "虞美人 横波清翦西湖水",
        "author": "吕胜己",
        "content": "横波清翦西湖水。\n黛拂吴山翠。\n藕丝衫子水沈香。\n坐久冰肌玉骨、起微凉。\n金徽泛柳听佳句。\n叠叠胎仙舞。\n曲终松下小盘桓。\n风露泠泠、直欲便骖鸾。",
        "dynasty": "宋",
        "collection_info": null
    },
    {
        "uuid": "6909514264abbf3986a53184fce7ac7b",
        "title": "菩萨蛮 遥山几叠天边碧",
        "author": "吕胜己",
        "content": "遥山几叠天边碧。\n故教遮断天涯客。\n楼倚暮云端。\n春风罗袖寒。\n与君千里别。\n共此关山月。\n皓月一般明。\n君心怎敢凭。",
        "dynasty": "宋",
        "collection_info": null
    },
    {
        "uuid": "d9596f6ce6064e74706276c6cf5478cf",
        "title": "菩萨蛮 岭猿啸罢千山碧",
        "author": "吕胜己",
        "content": "岭猿啸罢千山碧。\n小庵虚室团团白。\n庵在小山头。\n从来少客游。\n道人方打坐。\n举袖来迎我。\n问我此来因。\n拈花与道人。",
        "dynasty": "宋",
        "collection_info": null
    },
    {
        "uuid": "4b9f59a697b3443aaf4eaf66d8193dc4",
        "title": "南歌子 湛露凉亭馆",
        "author": "吕胜己",
        "content": "湛露凉亭馆，香风散芰荷。\n晚来月色似金波。\n间绿围红、同伴雪儿歌。\n年少风流足，情深欢会多。\n佳人月下拜嫦娥。\n不似隔年牛女、望星河。",
        "dynasty": "宋",
        "collection_info": null
    },
    {
        "uuid": "611f8c92e7a91b3af2d1b2be46b5dd44",
        "title": "八声甘州 自秋来、多病意无聊",
        "author": "吕胜己",
        "content": "自秋来、多病意无聊，不作渭山游。\n想兰菊凋疏，松筠茂密，亭馆清幽。\n四望遥山万叠，叠叠翠光浮。\n人道蓬莱岛，仿佛瀛洲。\n居士心迷丘壑，念迂疏老懒，难觅封侯。\n看才能成事业，且自抽头。\n携老稚、团栾百口，要他年、在此作菟裘。\n无言也，此生心事，都付东流。",
        "dynasty": "宋",
        "collection_info": null
    },
    {
        "uuid": "ddfa525cebaecc623abfba8baf048d47",
        "title": "如梦令 花上娇莺哑咤",
        "author": "吕胜己",
        "content": "花上娇莺哑咤。\n着色江南图画。\n可惜好春风，有酒无人同把。\n拚舍。\n拚舍。\n独醉好天良夜。",
        "dynasty": "宋",
        "collection_info": null
    },
    {
        "uuid": "0812ca33a5208781bfcf10c316c51c46",
        "title": "如梦令 王谢堂前旧燕",
        "author": "吕胜己",
        "content": "王谢堂前旧燕。\n毕竟情高意远。\n只恐宠恩深，后会不教人见。\n深劝。\n深劝。\n不枉追欢一遍。",
        "dynasty": "宋",
        "collection_info": null
    },
    {
        "uuid": "11b4d54c066c17829b22fa57f62eedf7",
        "title": "如梦令 梅雪渐当时候",
        "author": "吕胜己",
        "content": "梅雪渐当时候。\n访问全无消耗。\n凭杖小阳春，催取南枝先到。\n然后。\n然后。\n雪月交光同照。",
        "dynasty": "宋",
        "collection_info": null
    },
    {
        "uuid": "4c5b64d5b784d510127f6017250de10e",
        "title": "西江月 日日齐眉举案",
        "author": "吕胜己",
        "content": "日日齐眉举案，年年劝酒持觥。\n今年着意寿卿卿。\n幼稚绵绵可庆。\n官冷未尝贫贱，家肥胜似功名。\n所为方便合人情。\n管取前途更永。",
        "dynasty": "宋",
        "collection_info": null
    },
    {
        "uuid": "1ecb677436ae7df37017750098a1ed32",
        "title": "渔家傲 长记浔阳江上宴",
        "author": "吕胜己",
        "content": "长记浔阳江上宴。\n庚公楼上凭阑遍。\n北望淮山连楚甸。\n真伟观。\n中原气象依稀见。\n漂泊江湖波浪远。\n依然身在蛮溪畔。\n愁里不知时节换。\n春早晚。\n杜娟声里飞花满。",
        "dynasty": "宋",
        "collection_info": null
    },
    {
        "uuid": "7f4632e67a181837026839de42dd6dad",
        "title": "渔家傲 闻道西洲梅已放",
        "author": "吕胜己",
        "content": "闻道西洲梅已放。\n几时乘兴同寻访。\n稚子携壶翁策杖。\n徐徐往。\n青山绿水皆堪赏。\n满月当空川晃晃。\n却呼艇子遥双桨。\n几阵浓香新酝酿。\n波溶漾。\n宛然身在西湖上。",
        "dynasty": "宋",
        "collection_info": null
    },
    {
        "uuid": "37d0859f000a86ab3b376d357fecc263",
        "title": "渔家傲 特为梅花来渭水",
        "author": "吕胜己",
        "content": "特为梅花来渭水。\n有人折得横梢至。\n粉毖香悭春意未。\n多应是。\n江南信息争先寄。\n水绿山青风日美。\n此时正惬幽人意。\n驱使风光佳句里。\n□满纸。\n却将旧日诗词比。",
        "dynasty": "宋",
        "collection_info": null
    },
    {
        "uuid": "5ed6865bdc604975d423eca7f377e44a",
        "title": "杏花天 当年悔我抛生计",
        "author": "吕胜己",
        "content": "当年悔我抛生计。\n趁升斗、蛮乡远地。\n谁知事向无心起。\n回首邯郸梦里。\n风雪满□□□□。\n最好处、吴头楚尾。\n青山本是强人意。\n更时见、梅花助美。",
        "dynasty": "宋",
        "collection_info": null
    }
]