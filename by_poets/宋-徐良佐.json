[
    {
        "uuid": "d2359e306119a32353a0bd27d141beaf",
        "title": "澄虚亭",
        "author": "徐良佐",
        "content": "一溪水浸羣峰绿，潋滟长湖澄数曲。\n波光如练映危亭，倚槛最宜凝远目。\n亭前日日舟人行，千里万里风帆轻。\n长汀回首望不尽，接天岚气何其清。\n隔溪南下干元路，古松峭拔藏禅宇。\n余不祠前千尺潭，昔有灵龟曾左顾。\n时迁岁改名独存，德清从此民俗淳。\n山奇水秀冠南国，是处疑有桃花源。\n过桥稍转十余步，家家相向开朱户。\n大都川泽气多寒，时时猛点菰蒲雨。\n晚来忽霁凉意新，一片两片归岩云。\n惆怅王维不在世，把笔欲画今无人。\n老夫歌诗久不作，对此吟情岂宜薄。\n簿书推去试新吟，眼前好景难道着。\n城中美酒斗十千，浦口鱼肥卖得钱。\n夜深却羡渔翁乐，醉饱溪心明月眠。",
        "dynasty": "宋",
        "collection_info": null
    }
]