[
    {
        "uuid": "e7c0c633ef62691ebb895159befc4354",
        "title": "婆罗门引 秋宵倦起",
        "author": "熊禾",
        "content": "秋宵倦起，起来风露湿人衣。\n休休未是早行时。\n旋摘青蔬炊饭，暖酒就炉围。\n值青山有意，且把诗题。\n兴阑便归，忽邂逅、故人期。\n道是游山正叔，消息曾知。\n茶烟午灶，听击棹、歌声笑语迟。\n云霭散、皓月呈辉。",
        "dynasty": "宋",
        "collection_info": null
    },
    {
        "uuid": "57804bc06969b884c1da013e9a35136f",
        "title": "沁园春 自笑生身",
        "author": "熊禾",
        "content": "自笑生身，历事以来，垂六十年。\n今浮沈闾里，半非识面，交游朋友，各已华颠。\n富贵不来，少年已去，空见悠悠岁月迁。\n虽然是，壮心一点，犹自依然。\n新阳又长天边。\n人指似山间诗酒仙。\n算胸次崔嵬，不胜百榼，笔端枯槁，难足千篇。\n隐几杖藜，相耕听诵，聊看诸郎相后先。\n馀何事，但读书煮茗，日晏高眠。",
        "dynasty": "宋",
        "collection_info": null
    },
    {
        "uuid": "5f2c242e0190a23e50722bec53a22775",
        "title": "满庭芳 斗转旋霄",
        "author": "熊禾",
        "content": "斗转旋霄，梧飘金井，洞天秋气方新。\n幔亭仙子，飞佩下瑶京。\n霞袂霓裳缥缈，冰肌莹、月作精神。\n云璈动，琼仙歌舞，共庆捧瑶觥。\n蟾宫，人未老，纵横礼乐，谈笑功句名。\n从今去，有多少、富贵光荣。\n且听宾云奏曲，千秋岁、更引清声。\n齐眉处，朱颜绿鬓，相与共长生。",
        "dynasty": "宋",
        "collection_info": null
    },
    {
        "uuid": "902956431ca6de8a22f2f6815f217b04",
        "title": "瑞鹤仙 翠旗迎风辇",
        "author": "熊禾",
        "content": "翠旗迎风辇。\n正金母、西游瑶台宝殿。\n蓬莱都历遍。\n□飘然来到，笙歌庭院。\n朱颜绿鬓。\n须尽道、人间罕见。\n更恰恰占得，美景良辰，小春天暖。\n开宴。\n画堂深处，银烛高烧，珠帘任卷。\n香浮宝篆。\n翻舞袖，掩歌扇。\n看兰孙桂子，成团成簇，共捧金荷齐劝。\n□从今、鹤算龟龄，天长地远。",
        "dynasty": "宋",
        "collection_info": null
    },
    {
        "uuid": "1b16dc3d0f7d41847c873acc6e4a81cd",
        "title": "贺新郎 旧事凭谁诉",
        "author": "熊禾",
        "content": "旧事凭谁诉。\n记锦宫、初试浓妆，前身天女。\n玉辇行春娇侍夜，浴殿温泉轻注。\n一点点、猩红啼吐。\n绣屋篝香春睡足，细温存，怕遣惊风雨。\n春孟散，暗凝伫。\n韶华寂寞今何许。\n想故宫、柳亦凝愁，倚栏停舞。\n欲趁啼鹃归月下，可奈川回山阻。\n倩万里、鹄来衔子。\n工部无诗虽结恨，道无香、更恨痴人语。\n拌绝艳，付黄土。",
        "dynasty": "宋",
        "collection_info": null
    },
    {
        "uuid": "988ea8c88ac1cb382207e2a791e6398d",
        "title": "送税官仇副使诗十首  其一",
        "author": "熊禾",
        "content": "儒道未易行，俛首为禄仕。\n仕而不得禄，卓哉见廉吏。",
        "dynasty": "宋",
        "collection_info": null
    },
    {
        "uuid": "2e18d4d9380322b23a035b4e9d92b9b1",
        "title": "送税官仇副使诗十首  其二",
        "author": "熊禾",
        "content": "关征足自润，人谓恶能廉。\n吾独知彦修，一叶亦不霑。",
        "dynasty": "宋",
        "collection_info": null
    },
    {
        "uuid": "e9bfbf1d82ef762f1ab664a02841e49a",
        "title": "送税官仇副使诗十首  其三",
        "author": "熊禾",
        "content": "莆城如斗大，征额鉅万积。\n逭责犹未能，余润安可得。",
        "dynasty": "宋",
        "collection_info": null
    },
    {
        "uuid": "5f63c712bd78806f9014b502ce2c22da",
        "title": "送税官仇副使诗十首  其四",
        "author": "熊禾",
        "content": "市廛有宽征，僚吏无间言。\n弊例亦麾却，益知彦修贤。",
        "dynasty": "宋",
        "collection_info": null
    },
    {
        "uuid": "395b930401df766538bc9caf98c99416",
        "title": "送税官仇副使诗十首  其五",
        "author": "熊禾",
        "content": "课余自哦诗，诗罢还教子。\n时时视橐余，质鬻市薪米。",
        "dynasty": "宋",
        "collection_info": null
    },
    {
        "uuid": "8cda4ac14f7017c05d7d6b59001ed07f",
        "title": "送税官仇副使诗十首  其六",
        "author": "熊禾",
        "content": "世无半山叟，嘆息屏间诗。\n曾参尚投杼，知己何敢期。",
        "dynasty": "宋",
        "collection_info": null
    },
    {
        "uuid": "c9b162ce76acd6b84e9913139aa57557",
        "title": "送税官仇副使诗十首  其七",
        "author": "熊禾",
        "content": "古来抱关人，玩世可无闷。\n内省既不愆，得仁又何怨。",
        "dynasty": "宋",
        "collection_info": null
    },
    {
        "uuid": "dae2f1d51c28e0c74ec05c337c34857d",
        "title": "送税官仇副使诗十首  其八",
        "author": "熊禾",
        "content": "正直男子身，自有神与谋。\n世治天理现，何必事祷求。",
        "dynasty": "宋",
        "collection_info": null
    },
    {
        "uuid": "c49abb5f3bd2311a01c11946fc38269a",
        "title": "送税官仇副使诗十首  其九",
        "author": "熊禾",
        "content": "彦修但自修，逆境堪进德。\n知我自有天，纯固在学力。",
        "dynasty": "宋",
        "collection_info": null
    },
    {
        "uuid": "379e95dc99a7a86af8348efd7342b0ee",
        "title": "送税官仇副使诗十首  其一○",
        "author": "熊禾",
        "content": "世事良可见，浩荡书生心。\n先民亦会计，儒道终当行。",
        "dynasty": "宋",
        "collection_info": null
    },
    {
        "uuid": "c79228d97fe69d61aeca42517db9a207",
        "title": "上严廉访十首  其一",
        "author": "熊禾",
        "content": "七闽天南陬，实惟文明方。\n风气一以开，文治何其昌。\n我思常公化，迪我真无疆。\n开端固匪易，再造伊谁当。",
        "dynasty": "宋",
        "collection_info": null
    },
    {
        "uuid": "be1cee85cc691576bf30479d44bd84f4",
        "title": "上严廉访十首  其二",
        "author": "熊禾",
        "content": "大哉伊洛传，正统接洙泗。\n一源肇南来，九曲清日泚。\n百年尚无有，千载那可俟。\n崇台励风化，此是第一义。",
        "dynasty": "宋",
        "collection_info": null
    },
    {
        "uuid": "7adcab3a6af9cd41dfd633e070e1655d",
        "title": "上严廉访十首  其三",
        "author": "熊禾",
        "content": "四海文公书，行世日杲杲。\n晚年制作心，三礼重探讨。\n质文贵时宜，消长关世道。\n烱然百圣心，来哲当有考。",
        "dynasty": "宋",
        "collection_info": null
    },
    {
        "uuid": "35f29e45c9372664baa5f7edb2041690",
        "title": "上严廉访十首  其四",
        "author": "熊禾",
        "content": "因思传记学，本欲释经义。\n春秋列三家，仪礼亦存二。\n荆舒彼何人，繁碎妄讥毁。\n煌煌姬孔书，坐此竟废弃。",
        "dynasty": "宋",
        "collection_info": null
    },
    {
        "uuid": "c4868d7eb4f1bf050568358ac6de9430",
        "title": "上严廉访十首  其五",
        "author": "熊禾",
        "content": "春秋得忠臣，炎绍犹有述。\n至今十七篇，末学或不识。\n干淳有大儒，奏请非不力。\n一时欠良遇，志士重嗟惜。",
        "dynasty": "宋",
        "collection_info": null
    },
    {
        "uuid": "e8220c7c13c8192559af390961c1a935",
        "title": "上严廉访十首  其六",
        "author": "熊禾",
        "content": "古人重民教，礼乐用为急。\n虞书有三官，周典犹二职。\n太学领奉常，西都有余责。\n两生既不来，何参又无术。",
        "dynasty": "宋",
        "collection_info": null
    },
    {
        "uuid": "dc7c7880c2930df3e1ec22677febfbdc",
        "title": "上严廉访十首  其七",
        "author": "熊禾",
        "content": "汉兴历数世，兹事竟未遑。\n一绝不復续，千载重慨慷。\n房魏辅贞观，汗渖空流浆。\n开宝袭唐陋，仪俨负义方。",
        "dynasty": "宋",
        "collection_info": null
    },
    {
        "uuid": "5f301677c698101a289aab499e25b1b9",
        "title": "上严廉访十首  其八",
        "author": "熊禾",
        "content": "煌煌五星聚，瑞世启文治。\n明道十事奏，横渠一方议。\n有志不得行，曲学竟持世。\n六经亡其一，此责竟谁诿。",
        "dynasty": "宋",
        "collection_info": null
    },
    {
        "uuid": "0915f571bbab56531c2d46d30a7fde93",
        "title": "上严廉访十首  其九",
        "author": "熊禾",
        "content": "南方尚秉礼，文风未云衰。\n释奠古雅乐，乡饮旧汉仪。\n表章在正学，舍鲁将安之。\n愿言假良遇，制作逢昌时。",
        "dynasty": "宋",
        "collection_info": null
    },
    {
        "uuid": "26c738f65c0a502f2e7b2d100a3fcec5",
        "title": "上严廉访十首  其一○",
        "author": "熊禾",
        "content": "斯文迓续交，天意岂无拟。\n猗欤恪斋翁，雅意敦典礼。\n推行大经纶，宣风自兹始。\n百世常公祠，罔俾独专美。",
        "dynasty": "宋",
        "collection_info": null
    },
    {
        "uuid": "bb3d97a844264a286e0eb055a3d91d06",
        "title": "赠王典史五首  其一",
        "author": "熊禾",
        "content": "百里古君侯，一邑天下积。\n掾曹拟六官，典领几相职。\n民亲教弥数，职要事应剧。\n慎哉勿辞卑，儒术随所益。",
        "dynasty": "宋",
        "collection_info": null
    },
    {
        "uuid": "b38af0b2a54590597c07ab4ee2772c5b",
        "title": "赠王典史五首  其二",
        "author": "熊禾",
        "content": "愚尝闻之师，六官欠经制。\n户礼与刑兵，上法天时四。\n丞曹象阴阳，右左各分治。\n斯言扩前闻，大小岂殊致。",
        "dynasty": "宋",
        "collection_info": null
    },
    {
        "uuid": "068e863e3fedb1f503c17d092334340a",
        "title": "赠王典史五首  其三",
        "author": "熊禾",
        "content": "自从大道裂，教法日益殊。\n文学与政事，往往成两途。\n簿书吏应俗，占毕儒诚迂。\n二者不相能，世道良可吁。",
        "dynasty": "宋",
        "collection_info": null
    },
    {
        "uuid": "f385d78979708b3cbcd33db6fe21f2fc",
        "title": "赠王典史五首  其四",
        "author": "熊禾",
        "content": "每爱湖学规，明经必治事。\n待宾与吏师，伊川有成议。\n皇极欠统一，体用非有二。\n早学无专科，已仕竟何试。",
        "dynasty": "宋",
        "collection_info": null
    },
    {
        "uuid": "6ce0ddf37fb86bcc6595a2b7b101b4b3",
        "title": "赠王典史五首  其五",
        "author": "熊禾",
        "content": "我爱熙然翁，识畅度亦夷。\n饰政必以儒，公余只吟诗。\n利欲胶盆中，三嘆斯人希。\n安得公伯辈，万宇阳春熙。",
        "dynasty": "宋",
        "collection_info": null
    },
    {
        "uuid": "2752cd7cd6c0be8109c8392deab3b39e",
        "title": "寄赵菊东山长三首  其一",
        "author": "熊禾",
        "content": "男儿贵神交，何必见颜色。\n大江有佳士，梦寐不可得。\n忽来幔亭间，片云不相识。\n娟娟已在眼，犹此一水隔。",
        "dynasty": "宋",
        "collection_info": null
    },
    {
        "uuid": "7389c0e72220a9120b754c103c37902a",
        "title": "寄赵菊东山长三首  其二",
        "author": "熊禾",
        "content": "澹然幽贞姿，乃是夕英菊。\n托根九秋抄，霜露凄已肃。\n我疑灵均伴，只有渊明独。\n采采黄金花，岂意杜陵曲。",
        "dynasty": "宋",
        "collection_info": null
    },
    {
        "uuid": "421c195ea95395488b144ea87bd9aff6",
        "title": "寄赵菊东山长三首  其三",
        "author": "熊禾",
        "content": "胡为此不采，却采泮水芹。\n圣人望鲁念，彼黍车辚辚。\n余泽孟孙氏，管商何足论。\n新畬有陈根，犹是丰芑春。",
        "dynasty": "宋",
        "collection_info": null
    },
    {
        "uuid": "bf7cf599b0cad641d561fa015e124a26",
        "title": "三山先贤祠落成八首  其一",
        "author": "熊禾",
        "content": "填宿久旅奎，一朝开文治。\n行歌闽水春，芹藻见新意。\n林亭鬰环合，祠宫敞宏丽。\n欲赓泮宫颂，且作乡校议。",
        "dynasty": "宋",
        "collection_info": null
    },
    {
        "uuid": "6d898a1ce1dfc727179c42623086fd56",
        "title": "三山先贤祠落成八首  其二",
        "author": "熊禾",
        "content": "平地忽突兀，敏手何神哉。\n蔼然色笑中，见此通济才。\n入门知我心，三岁犹初来。\n祀典关百世，所贵重讨裁。",
        "dynasty": "宋",
        "collection_info": null
    },
    {
        "uuid": "de884f6ccfffc9256bda72609a0daa29",
        "title": "三山先贤祠落成八首  其三",
        "author": "熊禾",
        "content": "道原出于一，秩祀安有二。\n作俑唐开元，损益端有俟。\n杨马彼何人，周程列其次。\n论议轻一时，典祀误来世。",
        "dynasty": "宋",
        "collection_info": null
    },
    {
        "uuid": "faf67ef4375fa42eb34a02aa4ec3686f",
        "title": "三山先贤祠落成八首  其四",
        "author": "熊禾",
        "content": "共惟无极翁，混元再开闢。\n关洛与考亭，杲杲行世日。\n惟此五大贤，人极頼以立。\n谓宜昭明荐，千古为令式。",
        "dynasty": "宋",
        "collection_info": null
    },
    {
        "uuid": "3e29c5980ed0695f3e1516d077dab727",
        "title": "三山先贤祠落成八首  其五",
        "author": "熊禾",
        "content": "武夷九曲水，流出三神山。\n考亭得勉斋，壁立孔门颜。\n信斋继其志，经礼頼以完。\n六经復其一，百世功不刊。",
        "dynasty": "宋",
        "collection_info": null
    },
    {
        "uuid": "d1b4ad996ed9c5e5d30042a54e087a5a",
        "title": "三山先贤祠落成八首  其六",
        "author": "熊禾",
        "content": "忆昔文治初，观风有常公。\n维时得欧阳，名籍上国通。\n当年主宾美，至今蔼余风。\n新祠荐泉菊，还宜列同宫。",
        "dynasty": "宋",
        "collection_info": null
    },
    {
        "uuid": "ed45f0ff1b7ae49918dfe055fce52a1e",
        "title": "三山先贤祠落成八首  其七",
        "author": "熊禾",
        "content": "州牧风化遗，乡贤典刑旧。\n年代较后先，人品类贤否。\n公议岂有情，祀典固非苟。\n道义思无疆，功言期不朽。",
        "dynasty": "宋",
        "collection_info": null
    },
    {
        "uuid": "71a8db2d8a526b0b6302aba3c597b4f0",
        "title": "三山先贤祠落成八首  其八",
        "author": "熊禾",
        "content": "伟哉云溪翁，兴学功百世。\n岂求奂轮美，作事见典制。\n迂生吐狂愚，万一裨末议。\n他时勒坚珉，洋洋可无愧。",
        "dynasty": "宋",
        "collection_info": null
    },
    {
        "uuid": "86ad9346ab4aa9994f4d7ab4b2d72056",
        "title": "赠朱仁甫",
        "author": "熊禾",
        "content": "吾宗贤叔父，穷壤一全人。\n欲义终取义，求仁果得仁。\n夜常形梦寐，昼亦想精神。\n寄语贤孙子，天知我一真。",
        "dynasty": "宋",
        "collection_info": null
    },
    {
        "uuid": "00a8b27e2ee2959c4b8fa4b9c87d3a39",
        "title": "荒城步月",
        "author": "熊禾",
        "content": "出门喜清旷，兴尽唤归船。\n携手共明月，知心惟老天。\n暮潮生远浦，秋色满平田。\n落落男儿事，相逢岂偶然。",
        "dynasty": "宋",
        "collection_info": null
    },
    {
        "uuid": "90c1fa775b22af5bccd0cffea39759d6",
        "title": "泊舟野望",
        "author": "熊禾",
        "content": "树色连云色，春归物更妍。\n落红飘近岸，新绿涨平川。\n野鹳窥渔笱，沙鸥避客船。\n斜阳江上立，搔首意茫然。",
        "dynasty": "宋",
        "collection_info": null
    },
    {
        "uuid": "d3217914e20e58f215bfa2ccc3f3a528",
        "title": "登昇真岩",
        "author": "熊禾",
        "content": "仙宫鬰岧峣，仰望如升天。\n人生无羽翰，凡骨难神仙。\n行险非所愿，攀高已无缘。\n且安平易道，聊以返自然。",
        "dynasty": "宋",
        "collection_info": null
    },
    {
        "uuid": "4f9653781556da3342921c2868c1b8cd",
        "title": "蒙泉",
        "author": "熊禾",
        "content": "天池有佳水，云气护深山。\n我爱泓澄好，人嫌泽润悭。\n暗空鸣滴滴，高壁泻潺潺。\n渐近尘泥涴，何时復此还。",
        "dynasty": "宋",
        "collection_info": null
    },
    {
        "uuid": "58aeefb4092aa3ce564bfb7e43988dba",
        "title": "赠笔生",
        "author": "熊禾",
        "content": "东坡咏鼠鬚，山谷歌猩猩。\n微物岂足道，斯文颇关情。\n片言斧钺凛，一字华衮荣。\n化工运方寸，亦自芒端生。\n寄语管城子，所托甚非轻。",
        "dynasty": "宋",
        "collection_info": null
    },
    {
        "uuid": "51586bc11ff84a39c23cdd75655f3736",
        "title": "赠琢砚",
        "author": "熊禾",
        "content": "我闻铜雀瓦，只覆娇屋姝。\n又闻端溪石，只近贪泉夫。\n胡为得贵重，置我几案隅。\n尚恐习气腻，解使简册污。\n我有一寸铁，秉心与之俱。\n永矢磨不磷，千载明区区。\n彼哉瓦与石，飘掷付太虚。",
        "dynasty": "宋",
        "collection_info": null
    },
    {
        "uuid": "0450ff3a992f6d5047f284ccf43c0b0b",
        "title": "题山云海月楼",
        "author": "熊禾",
        "content": "壶山一片云，沧海一轮月。\n仁人典刑静，志士胸次阔。\n我来登斯楼，抚景亦奇绝。\n一天任舒卷，万古看出没。\n吟情俯八极，酒兴小溟渤。\n云来地脉动，云去悄无迹。\n月出天光生，月落万山黑。\n归来一梦觉，东窗又明发。",
        "dynasty": "宋",
        "collection_info": null
    },
    {
        "uuid": "49b09061f9065bdd6b7481cdafdee62d",
        "title": "闻崇安县学立碑",
        "author": "熊禾",
        "content": "出山未踰月，辄復入山去。\n平生武夷志，兹游适真遇。\n诛茅倘可遂，岂但山水趣。\n扶摇欣夙心，踌躇动长虑。\n恭惟文公学，倡道匪虚语。\n向微剖析功，斯人遂聋瞽。\n斋居一原嘆，此嘆无人悟。\n晚年制作心，门人未轻许。\n真实浸泬寥，枝叶谩夸诩。\n漂沦未百年，剽窃立门户。\n吾党固有愆，斯道自今古。\n扶偏须忠臣，邪说可无距。\n同志此来游，兴言激余素。\n礼乐愧河汾，兴唐竟谁予。\n大隠堂前水，滔滔自东注。\n回薄万古心，无言对天柱。",
        "dynasty": "宋",
        "collection_info": null
    },
    {
        "uuid": "6b176d8e0de547d517c10292e92218a7",
        "title": "寄张廉访",
        "author": "熊禾",
        "content": "七闽古要荒，是为越南徼。\n秦汉列职方，居民亦稀少。\n文风渐褰开，李唐盛称表。\n问之何因尔，风气有先兆。\n桓桓观察公，切切廑告诏。\n至今章掖流，诗书被余照。\n伊洛道既南，考亭重继绍。\n譬之中天日，万古垂炳耀。\n岂但行中原，衣被弥岭峤。\n云胡一气迁，变化有难料。\n百年诗书地，末俗事攘矫。\n岂是殷民顽，此亦关感召。\n天下本无事，庸人自为扰。\n庸人亦何伤，贪人祸非小。\n小贪人易知，大贪一何巧。\n豺狼不堪问，狐鼠何足道。\n哀哀清漳民，仁者宜一吊。\n何年彗旄头，燐火犹有爝。\n十家九空荒，落日曛野烧。\n迩来痛甫定，生意渐原草。\n三年两征兵，行人亦伤悼。\n闽地本硗瘠，山海相带绕。\n两耕不供餐，俭岁即有莩。\n独藉煮海余，易以供岁调。\n古人弛丽禁，琐琐不尔较。\n但令官无亏，一任民转漕。\n近年盐法密，适以长贪暴。\n茫茫一溟渤，乃是大穽沼。\n下不济民穷，上不资国耗。\n饥狼与饿鼠，白昼敢嘷噪。\n民膏宁几何，尔腹安得饱。\n我思山海藏，本是天地宝。\n公家卖盐引，本钱亦铢秒。\n祇今增倍蓰，安得不为挠。\n上恩岂不厚，末弊诚不料。\n官曹既犹御，何责汝为盗。\n千钧发鼷鼠，桃虫集飞鸟。\n我欲陈其言，哀情动深悄。\n闽山秀而刚，习气本强矫。\n近代姱节人，一一皆可考。\n汉史言未公，反覆出篁篠。\n反覆岂其性，当年久探讨。\n学道皆有用，熏陶乃其妙。\n抚御或失宜，反以萌不肖。\n矧兹一峤地，峒险接深杳。\n郡人生本微，邻寇时掠剽。\n亟当保天和，玉石戒俱燎。\n民生必有养，而后可施教。\n云何无其具，而辄事刑剿。\n海滨去天边，高高不堪叫。\n使者重观风，苏息宜及早。",
        "dynasty": "宋",
        "collection_info": null
    },
    {
        "uuid": "084d40d9a285349ff060dacf7641fc56",
        "title": "题林氏药圃",
        "author": "熊禾",
        "content": "采药来，神山在何许。\n忽闻瀛海头，居然一玄圃。\n天风吹轻帆，至人展良晤。\n圃中药千本，历历皆手树。\n我生抱奇疢，岁久不得愈。\n三年蓄艾心，有此一朝聚。\n惠我方匕剂，翛然脱沈痼。\n吾观此圃中，来游亦无数。\n夫岂独我私，一一随所取。\n同游二三友，牵连亦遭遇。\n餐此霞屑余，腾身即飞翥。\n人生各有累，那得免患苦。\n至人略形骸，一视等胞与。\n过之或忘情，我独刻肺腑。\n世人持狭见，一膜便尔汝。\n比邻立藩墙，边幅生龃龉。\n老矣多阅人，知君用心处。\n斯人匪斯今，意度一何溥。\n我尝读西铭，一初混中处。\n茫茫大化运，上下四方宇。\n当作一圃观，何物不储贮。\n岂但百草性，曾入农氏谱。\n奇葩与异石，海陆细分部。\n金膏丹空青，亦不惮远阻。\n是中富台沼，飞泳供盼顾。\n有时钓弋娱，遗坠拾鳞羽。\n铺陈盛筵旦，咳唾好宾侣。\n歌阑车马散，溲渤遗败鼓。\n我知太医生，适用随细鉅。\n水火各燥湿，阴阳互寒暑。\n刚汞或柔砂，炎硝或寒附。\n峻或蓬棱攻，平或参朮补。\n生材天岂靳，所恨辨者瞽。\n生人倘有济，我圃足供具。\n玄枢掌握间，调齐有其所。\n悠悠动我思，无怀大庭古。\n八荒登春台，一气调律吕。\n人人无鄙夭，物物不疵窳。\n胡然降大厉，使我重悽楚。\n熏蒸始一气，俄顷遍九土。\n缅怀有生初，恫{疒众}入心膂。\n恭惟生物心，孰不同父母。\n我欲代一笺，飞上九天诉。\n冥冥天阍深，重关列蛟虎。\n至人对我言，天高不堪吁。\n无宁苍苍求，我圃自有趣。\n圃中别有圃，妙处子未睹。\n中藏六六天，玄玄岂无主。\n我尝偕子游，相与诘其故。\n虽然祇方寸，此妙谁赋予。\n包括尽六合，剖析入毫缕。\n一粒蘂珠中，太极有玄姥。\n但得斯心存，充拓何可御。\n至人岂易逢，再拜致我语。\n授药不授方，药尽力已去。\n似闻海上秘，久藏龙宫府。\n君今得妙诀，授我勿我拒。\n珍重千金传，为君广流布。\n别君怀不忍，回首重凝竚。\n千山莽愁人，沧波正烟雨。",
        "dynasty": "宋",
        "collection_info": null
    },
    {
        "uuid": "7e575a8387758800001dc211f8291321",
        "title": "上致用院李同知论海舶",
        "author": "熊禾",
        "content": "易经致民用，肇自羲农先。\n耒耜既生聚，市易还懋迁。\n公私不交病，本末无倒悬。\n古人致主术，称物靡有偏。\n厥初禹作贡，不但中邦田。\n四海自锡贡，不惮来远边。\n碣石来冀右，海岱青徐连。\n东南并淮扬，亦自江海沿。\n夫岂宝远物，有道归陶甄。\n成周制国用，半在周官编。\n虞衡与商贾，胡不末利捐。\n艰难开国心，什一犹欲蠲。\n裒益固有道，公功格皇天。\n后儒不知学，说理多虚玄。\n生财昧大道，民命日益朘。\n管商一作俑，蠹弊贻千年。\n渔盐尚抑末，奈何诱开阡。\n怀清一以筑，茕独堪哀怜。\n封君擅半赋，公私重熬煎。\n寒机冻女手，汗粒赪农肩。\n织衣不上体，舂粟不下咽。\n伤哉力田家，欲说涕泪涟。\n何如弃之去，逐末利百千。\n矧此贾舶人，入海如登仙。\n远穷象齿徼，深入骊珠渊。\n大贝与南琛，错落万斛船。\n取之人不伤，用之我何愆。\n奈何昧轻重，屑屑穷算鞭。\n锱铢较鹭股，漏网鱼吞船。\n安得体国臣，为天掘玑璇。\n上资国脉寿，下拯民瘼瘨。\n朝夕禹贡志，菲食甘胝胼。\n九载不入门，千古孰与贤。\n更想公旦心，待旦尤干干。\n世俗吝与骄，曾不丝毫牵。\n所以泰和治，常在虞周前。\n此道久已亡，利欲充培埏。\n岂曰治不及，曾是心无传。\n明公中州杰，自是天分全。\n问学甚充厚，愿力还精坚。\n溥物功不劳，无欲心湛然。\n维此一枢轴，实秉大化权。\n如天有北斗，物物归玑璇。\n帝念南海民，风化旧所宣。\n皇皇风霜节，炳炳奎壁躔。\n纤微亦何凂，阖散有大权。\n利用六府修，制用九府圜。\n古人不可作，得意皆蹄筌。\n谁哉识治本，理此大化絃。\n三代事寂寞，念之中心悁。\n书生武夷客，偶此来海堧。\n使者采风谣，诗歌寓惓惓。",
        "dynasty": "宋",
        "collection_info": null
    },
    {
        "uuid": "5894427a12e692861e88212a758fc0ee",
        "title": "春雨",
        "author": "熊禾",
        "content": "春来一月雨，米斗钱三千。\n江空尽绝市，竈冷厨无烟。\n我从莆城来，四望良凄然。\n滨海皆食淡，逻卒相寻挻。\n纍纍起夫役，庶局供熬煎。\n玉食宁几何，千百俱并缘。\n祇今二月节，何暇及种田。\n使臣询民瘼，当务固有先。\n近仓有陈粟，庶解朝夕悬。\n州县价一平，乡闾自然宽。\n欲言事何限，何当息民肩。",
        "dynasty": "宋",
        "collection_info": null
    },
    {
        "uuid": "f7d4c6e0c8d7bc3b1ae7ea29b59f48b4",
        "title": "茶荔谣",
        "author": "熊禾",
        "content": "阳春播一气，着处成芳菲。\n闽地本荒落，山川亦何奇。\n嬴刘始为郡，望秩暨武夷。\n通仕良鲜少，贡入还稀微。\n晚唐得常公，文化今有遗。\n国初归职方，况復兵革稀。\n圣化溥涵育，生生浩无涯。\n昭陵锐图治，四夷息鞭笞。\n峨峨四谏官，日晏犹彤墀。\n君谟起南服，感知无不为。\n芹曝犹欲献，茶贡讵非宜。\n草木贵多识，荔谱何伤而。\n岂意成滥觞，岁献妨耕犁。\n当年东坡老，作诗嘆荔枝。\n诗语似成谶，采茶武夷溪。\n民力固甚惫，卉木且具腓。\n士人作是事，兴言痛心脾。\n闽溪何澍湃，闽山何嵚𡼭。\n彼一草木秀，不惮勤航梯。\n昌黎感二鸟，世道矧益漓。\n我思全盛际，贤书连驲驰。\n公卿项背望，仄席须谋惟。\n十家九诗书，三年下芝泥。\n宣靖名节着，炎绍勋业资。\n干淳道学称，人物世有之。\n大雅日以丧，迂阔贻世讥。\n茫茫宇宙内，此柄伊谁司。\n后生无典刑，流风砭人肌。\n皇天岂将老，伤哉相沦彝。\n地气有旺歇，回斡应何迟。\n百卉岁发荣，英杰生无时。\n风气谅有开，久矣斯人疲。\n武夷大隠山，自有百世师。\n来哲倘可俟，拳拳留此诗。",
        "dynasty": "宋",
        "collection_info": null
    },
    {
        "uuid": "287342c354bf9c97f0cf2bb482fdfc97",
        "title": "探梅",
        "author": "熊禾",
        "content": "我归及初夏，正值梅黄时。\n曾得二三友，共赋梅仁诗。\n当时梅树下，捋实攀条枝。\n顾此廊庙物，弃之或涂泥。\n岂不盘实供，酸涩终见遗。\n古来遇不遇，物理亦可推。\n凉风八九月，叶尽条枝痿。\n精华虽内腴，知者良亦希。\n而况腔殻中，认此一性微。\n古今咏梅者，此趣谁得知。\n仁者天地心，生生无穷期。\n维此生之性，物物皆有之。\n安得似此梅，独秉纯阳姿。\n一枝一太极，静动常相随。\n却于坤復间，微微见端倪。\n凝阴不翕固，阳德无繇施。\n所以探梅人，用意常在兹。\n清霜十月旦，吟边发新题。\n梅亦顾我笑，笑我世俗为。\n无华亦无实，此境正自奇。\n半年不我问，觌面当何辞。\n见花始知树，识趣毋乃卑。\n我今对梅语，此道何足疑。\n自守固尔分，求知岂其宜。\n伯夷合饿死，箕子当明夷。\n嚙雪海上郎，履霜野中儿。\n今我故来意，岂伊常情窥。\n入冬雨霜多，玄冥张其威。\n婉娈荆棘间，正恐不自持。\n探梅愿梅早，我独愿梅迟。\n腊前与冬后，生意真如丝。\n微阳不爱护，迓续今其谁。\n忆昔少年日，看花来京师。\n买舟西湖上，曾造孤山涯。\n孤山不可往，葛岭高巍巍。\n豺枭正嘷舞，龙鹓何处飞。\n不待岁月换，已觉人民非。\n逋仙唤不起，岁晏亦径归。\n归来三十年，清梦常依依。\n春事有代换，梅心无改移。\n春光年年有，我髪自早衰。\n但与梅久要，处处不暂离。\n所至必种梅，殷勤废培滋。\n培滋不见盛，雪压还霜欺。\n气候固多乖，人事亦如违。\n行行去寻芳，三年海南陲。\n雪霜不到地，生意当融怡。\n旧来种梅处，更自荒弗治。\n甚者斧为薪，令人重怀悲。\n拂衣归去来，天风吹人衣。\n舍南有古树，久矣阅岁期。\n至刚肯受磷，至洁宁为缁。\n廊庙未觉高，山林岂云卑。\n但得余蔕在，一任羌管吹。\n明年烟雨中，青子还纍纍。\n更看萌蘗生，生性常不亏。\n新根连旧根，不断生生机。\n生机日以长，清阴渐成蹊。\n从此种千树，春暗花垂垂。\n东风一解冻，万卉纷芳菲。",
        "dynasty": "宋",
        "collection_info": null
    },
    {
        "uuid": "9d8257ce86fef7391874325cadee47b7",
        "title": "咏菊",
        "author": "熊禾",
        "content": "庐峰几千仞，中有云一龛。\n幽幽遯世人，诛茅结为庵。\n我尝造其间，追寻极幽探。\n山中满兰蕙，谷口罗松杉。\n更有药圃畦，种菊杞与甘。\n疗疾还延年，未数菊水潭。\n百年未云久，涧草空毵毵。\n我居北涧北，子住南涧南。\n偶然比邻并，妙处谁能参。\n古来种菊人，祗言晋陶潜。\n当年移南村，北地何所躭。\n亦曰素心人，可与共晤谈。\n云何舍之去，我怀殊未谙。\n八表方停云，处处迷征骖。\n何如且归来，理此荒径三。\n岁晚永为伴，青松冠前岩。\n唐人爱牡丹，末俗亦易酣。\n保此霜下杰，毋令涧怀惭。\n万古晋征士，可使顽夫廉。\n题作柴桑人，纲目书法严。\n我欲质巾几，白云满虚檐。",
        "dynasty": "宋",
        "collection_info": null
    },
    {
        "uuid": "015d15cab68ced49453b99f7b44ae1be",
        "title": "游武夷山",
        "author": "熊禾",
        "content": "我来武夷山，远意起千古。\n尝疑混沌开，疏凿未经禹。\n峡山犹古梁，洪涛莽回互。\n行舟留大壑，营巢余断树。\n垠崖波涛痕，隠隠皆可皋。\n陶然上古民，要服固深阻。\n秦威何桓桓，薄海犹广土。\n六合皆涌沸，一枝岂宁处。\n尝言十三君，隠隠避秦侣。\n一日厌尘寰，泠然遂高举。\n上山娱宾云，下山满豺虎。\n神仙何渺茫，虹桥想虚语。\n桃源亦其类，好事自夸诩。\n风气日已开，蛇断出真主。\n遂令闽山陬，尽入职方宇。\n汉志名始彰，祠堂用鱼脯。\n流传世代久，琳宫粲衣羽。\n至今此名山，号为神仙府。\n恭惟我遯翁，辞闢厥功溥。\n于焉卜精庐，溪山九曲五。\n图书尽在是，斯地俨邹鲁。\n我以负笈生，来兹有年数。\n自惭仁智心，未皋高深趣。\n斯游亦何意，会心觊真遇。\n侃侃平生友，惠然肯来顾。\n携手敦夙好，抗志企遐慕。\n招我山中游，兹游适予素。\n巍巍大隠屏，屹屹天一柱。\n前瞻晚对亭，考槃固其所。\n何当同心人，相与薙榛莽。\n长松期岁寒，修竹倚日莫。\n我自爱此山，踌躇不忍去。",
        "dynasty": "宋",
        "collection_info": null
    },
    {
        "uuid": "0994f0b421e49d04c2856ca4cac2140a",
        "title": "古风寿九十",
        "author": "熊禾",
        "content": "百年九十多，百里九十半。\n我持千岁樽，祝公椿松算。\n忆昔钓璜叟，桓桓鹰扬旦。\n是时年未百，一出戡祸乱。\n丹书佐太平，树立更明焕。\n又思淇澳翁，盛德为世冠。\n懿戒亦何年，耄境若童草。\n前公十年期，丹扆隆简眷。\n太公出为将，远业俟时奋。\n后公更五年，进德当不倦。\n武公入为相，苍生副深愿。\n昭代儒老成，硕望孚众观。\n百年未为多，名节千载看。\n后皇启昌运，万一效裨赞。",
        "dynasty": "宋",
        "collection_info": null
    },
    {
        "uuid": "cd3df46de3c170abeb4203e983d6be5f",
        "title": "与程县尹",
        "author": "熊禾",
        "content": "我思程伯子，试令晋城邑。\n岂弟父母人，一念诚恳恻。\n存心民必济，正己吏自格。\n虽然一邑小，允矣天下式。\n槃槃古东阳，亶为礼义国。\n弦歌视曲阜，岂惟文公泽。\n尚想兴学功，百年未陈迹。\n古来号难治，此语谅非必。\n人怀学道心，功化亦俄刻。\n重惟伊洛传，道南此其脉。\n家传余政谱，师授存学则。\n此邦有美俗，文献犹可及。\n接畛皆儒黉，兴起易为力。\n当今尚文化，乡校首扶植。\n非无善政人，教化岂遑急。\n明公下车来，声誉已洋溢。\n三年田里间，公来始休息。\n简静公优为，不扰知政绩。\n山人重期望，亹亹慎无斁。\n四海文公邦，正学自兹出。\n政教岂殊途，饰吏贵儒术。\n善化必因俗，吾世俱有责。\n到手事必为，莫让功第一。",
        "dynasty": "宋",
        "collection_info": null
    },
    {
        "uuid": "386380175c8d7e3ec6ec4a1a15050129",
        "title": "赠陈教谕",
        "author": "熊禾",
        "content": "每惟斯道南，七闽小邹鲁。\n考亭四书学，日月行万古。\n我生亦何幸，私淑欣有遇。\n南来证文献，令人动遐虑。\n斯文欠统一，正学真一缕。\n莆阳礼义国，敛袵殷黼冔。\n缅思东湖集，復斋接前绪。\n至今耆俊多，渊源此其祖。\n德闳有闻孙，邂逅快披皋。\n儒先教化地，师传盛称誉。\n教成畀邻邦，祖训有遗矩。\n岂但美彼芹，更思甘棠树。\n一邑召可行，尽分皆有补。\n十室有忠信，矧此万家聚。\n派近源可寻，我来重瞻遡。\n当年絃诵声，溪水自东注。\n典刑前辈人，溪山正堪数。\n安得杖屦陪，安溪溪头路。",
        "dynasty": "宋",
        "collection_info": null
    },
    {
        "uuid": "bccd85789c536e1150c901d455eee069",
        "title": "送胡双湖归新安",
        "author": "熊禾",
        "content": "城南讲太极，寒泉参近思。\n古人学道志，千里焉得辞。\n𡼭嵚入闽录，泱漭游湘诗。\n共惟紫阳翁，跬步怀亲慈。\n亲在望云想，亲去庐墓悲。\n往迹尚历历，流风讵应衰。\n紫阳有学子，绰绰醇儒姿。\n手携图象编，来扣文公祠。\n为我再月留，着意窥精微。\n理象本一原，体用非殊岐。\n精爽谅有迪，涣然契深期。\n末流学易偏，此语慎勿疑。\n今晨出别语，怆然叙心知。\n家君授余学，感子为发挥。\n母茔有双湖，筑室吾将依。\n愿子识一语，晨昏奉无违。\n闻君陈大义，临分重含悽。\n顾惟双湖象，在易已具垂。\n八卦各具体，惟水独两之。\n两间水为月，圣贤常取斯。\n坎水与兑泽，行止固有时。\n说从止处得，险与行相随。\n居原丽泽占，讲习相涵滋。\n行观游水至，德行宜常持。\n易道静自悟，动焉谨知几。\n干坤胞与同，干蛊子职宜。\n悠悠大化运，勉勉前修追。\n愧予望道邈，愿君锐前驰。\n浩歌祝融章，远送之武夷。\n更浥寒泉润，注彼双湖涯。",
        "dynasty": "宋",
        "collection_info": null
    },
    {
        "uuid": "0f460d90f60e60bccb33362203b15a41",
        "title": "玉融陈心我诸友萧寺读书",
        "author": "熊禾",
        "content": "偶成汗漫游，邂逅得良际。\n畏途日如汤，且作旬日憩。\n居然二三友，读书此萧寺。\n古人固有之，岂意见吾世。\n人生各有营，壮岁多秽气。\n纷纷陌上儿，倥偬名与利。\n借曰未有知，蚩蚩事游戏。\n妖艷东家桃，醲鲜西邻醉。\n北山鬬双陆，南园赏新荔。\n谁能空山中，作此穷活计。\n满架儒先书，学成欲何济。\n真如嚼余甘，泊然味无味。\n是中有何好，吃吃不小置。\n拱手对我言，此亦各有志。\n童蒙本无知，未省学何事。\n珍重希贤人，为我重指示。\n蔗境初未佳，渐久乃有嗜。\n况兹得抠承，讵敢萌厌弃。\n我闻重欣然，疑虑亦随继。\n言之岂云艰，守此谅非易。\n勇锐亦易能，坚苦方可畏。\n河汾有礼乐，兴邦定房魏。\n燕山有义方，仪俨真世瑞。\n斯人未云多，斯道今岂坠。\n君看春后花，腊前已根蒂。\n勖哉记斯言，晨夕慎无替。",
        "dynasty": "宋",
        "collection_info": null
    },
    {
        "uuid": "aa2b4f4c4ae80782c26c9c0fb4fa724a",
        "title": "题东坡诗集后",
        "author": "熊禾",
        "content": "东坡真天人，再拜当敛袵。\n千古岷峨英，浩气发耿耿。\n用世固磊落，作诗更雄骋。\n熙宁化宜更，当国惜已甚。\n胡为叫怒呶，使我毛髪懔。\n九天忠臣心，欲发不暇忍。\n雪堂何从容，人事得尽屏。\n江山拓胸次，风月动佳兴。\n我观此时诗，下语已清永。\n晚吃惠州饭，晨夕对蔬笋。\n和陶数十篇，习气脱略尽。\n岷江几百阻，到海渺万顷。\n公诗盖三变，每变辄近正。\n少年纵横习，岂意造此境。\n偶于玄寂中，佳处得深省。\n学道便为真，此语吾敢信。\n文固气所充，要在以理胜。\n洋洋大雅音，千载嘆寥泯。\n言诗抑小技，所入宜重慎。\n我诗难示人，特此聊自警。",
        "dynasty": "宋",
        "collection_info": null
    },
    {
        "uuid": "df8d3b0bd7452ee82c1f338b12a2e33a",
        "title": "三纲嘆",
        "author": "熊禾",
        "content": "三纲首夫妇，大义天地侔。\n世人不见理，人欲滔天流。\n卦象利牝马，诗歌美关鸠。\n一阴与一阳，物物有匹逑。\n引手戒援溺，发言愧中冓。\n人道岂兽禽，今乃不尔犹。\n明明白昼攫，岂復人间羞。\n迩来六合混，不限风马牛。\n燕姬与越女，妙舞还清讴。\n倍蓰与什百，但欲称所求。\n一星欲火炎，燄燄焚林丘。\n大则相弃捐，小亦生惩尤。\n六如与五耦，倾覆卒未休。\n衽席有陷阱，谈笑皆戈矛。\n天性自此夷，同气或为仇。\n谗言间黑白，骨肉成深仇。\n每恨共世子，天分太甚柔。\n事明易为决，何至经渎沟。\n不如挺之儿，处变才俱优。\n孝子成父美，岂是相嫉仇。\n家人继之睽，二女志不投。\n一家祇三亲，恩义本相缪。\n干纲一以解，涣散更莫收。\n升堂道既绝，徒重熏养忧。\n司徒久无官，经世乏远猷。\n架漏二千载，使我心悠悠。",
        "dynasty": "宋",
        "collection_info": null
    },
    {
        "uuid": "9bbce1fe7f00b9c0f89117a8c75bee10",
        "title": "阴字亭",
        "author": "熊禾",
        "content": "涌翠岂兰亭，唐峰非山阴。\n一渠疏曲水，四野成茂林。\n对此坐叹息，超然起遐心。\n当年诸王集，幽情畅登临。\n虚旷非远识，绝胜名利襟。\n近代翁李游，至理穷高深。\n云何夸毗子，清谈且骎骎。\n抗志有近远，抚事无古今。\n此日復何日，有酒始酌斟。\n援琴不敢发，谁欤为知音。",
        "dynasty": "宋",
        "collection_info": null
    },
    {
        "uuid": "9ac79ebfb9233c2678e020369fcdcc77",
        "title": "观钓",
        "author": "熊禾",
        "content": "暂停窗间诗，观此池上钓。\n鱼尾何沉沉，竹竿何袅袅。\n一丝波面动，摇曳出深沼。\n校人畜我时，活我良谓厚。\n作鲙终当供，设饵诚不料。\n何当两相忘，万里游浩渺。",
        "dynasty": "宋",
        "collection_info": null
    },
    {
        "uuid": "6950d21b52614dbe3797ecad1cdbb4b1",
        "title": "上张廉访  其一",
        "author": "熊禾",
        "content": "荒山十室九无人，行道三年两调兵。\n闻得老贪今授首，老夫买犊要春耕。",
        "dynasty": "宋",
        "collection_info": null
    },
    {
        "uuid": "5f0dc63a08d8679d13b6df6ffdd29270",
        "title": "上张廉访  其二",
        "author": "熊禾",
        "content": "书生久嘆三纲绝，天道那无一髪存。\n东海不须更忧旱，迩来一妇已无冤。",
        "dynasty": "宋",
        "collection_info": null
    },
    {
        "uuid": "17d7ae56137bd641751ecece6f7eaa1c",
        "title": "上张廉访  其三",
        "author": "熊禾",
        "content": "道傍竹马綵旌旗，颂德歌辞纪政碑。\n使者郊原问民瘼，也应采到老夫诗。",
        "dynasty": "宋",
        "collection_info": null
    },
    {
        "uuid": "d144c8038e200a0abc287a4f3d2470d7",
        "title": "平江舟中不寐",
        "author": "熊禾",
        "content": "远水萧萧荻苇风，月明云外叫孤鸿。\n丹枫拥被疏蓬底，梦断山深野寺钟。",
        "dynasty": "宋",
        "collection_info": null
    },
    {
        "uuid": "7db1c54a98627fec414dddfbf10cdad2",
        "title": "江边客舍",
        "author": "熊禾",
        "content": "轻寒无頼入征裘，野水闲云总是愁。\n极目远山横霭外，数声鸣橹过苹洲。",
        "dynasty": "宋",
        "collection_info": null
    },
    {
        "uuid": "e7f7096cb68c3663f1954ab6c8b702ba",
        "title": "客舍雨",
        "author": "熊禾",
        "content": "青烟着雨傍楼横，辗转虚窗梦不成。\n客裏清愁无可奈，卧听檐溜泻秋声。",
        "dynasty": "宋",
        "collection_info": null
    },
    {
        "uuid": "a705d7e67c296e47f6b099f2fd4a03d5",
        "title": "乙酉端午联句",
        "author": "熊禾",
        "content": "离骚读罢意沈沈，痛饮狂歌作楚吟。\n鱼腹有灵应瞑目，后来犹自有孙心。",
        "dynasty": "宋",
        "collection_info": null
    },
    {
        "uuid": "11d2f3e9d1ba762d7635b2ea3fad993a",
        "title": "游南园次傍花随柳句",
        "author": "熊禾",
        "content": "忧世心衰且乐天，不妨飞咏此云川。\n天高地下有千载，物换人非无百年。",
        "dynasty": "宋",
        "collection_info": null
    },
    {
        "uuid": "a76fe8bdb14bd56589a06515948a3703",
        "title": "又",
        "author": "熊禾",
        "content": "柳绿花红别一天，新来人物旧山川。\n若为唤起尧夫梦，再整三千六百年。",
        "dynasty": "宋",
        "collection_info": null
    },
    {
        "uuid": "1904a8da8e6c27bb785758440bcf4aac",
        "title": "咏盆梅",
        "author": "熊禾",
        "content": "一声羌笛晚风斜，再问花期便觉赊。\n茵幌泥沙可随分，莫将春意殢残花。",
        "dynasty": "宋",
        "collection_info": null
    },
    {
        "uuid": "95acc698bf17ca2c693ea36170fb857e",
        "title": "送洛阳靳都事",
        "author": "熊禾",
        "content": "铜驼巷陌棘风凉，尚记东都旧帝乡。\n甲马营空云气远，杜鹃声老洛园荒。\n天开地闢人才出，风起云飞汗竹香。\n倘得行窝容我老，春风借地种姚黄。",
        "dynasty": "宋",
        "collection_info": null
    },
    {
        "uuid": "67b6ef4be3f98eccb86ebed7ccda7ef4",
        "title": "别福清诸友",
        "author": "熊禾",
        "content": "自从尧历数昌辰，已是三千六百春。\n渺渺文明知几聚，悠悠盖壤定何人。\n斯文一缕千钧日，我辈三纲五典身。\n日迈月征各珍重，几多疏缺待弥纶。",
        "dynasty": "宋",
        "collection_info": null
    },
    {
        "uuid": "ab020a39f861173143b3f4b3f78d5f6b",
        "title": "闻读书有感",
        "author": "熊禾",
        "content": "万迭青山锁暮阴，倚栏凝竚意深深。\n趁时士女忺秦服，学语儿童解楚吟。\n当日繁华逐流水，何年拱把秀穹林。\n辽东俎豆铜川筮，认取斯人万古心。",
        "dynasty": "宋",
        "collection_info": null
    },
    {
        "uuid": "d8733bf018de616857cb7db5de55a22c",
        "title": "勉无咎  其一",
        "author": "熊禾",
        "content": "万古纲常六尺躯，可嗤杜老悔为儒。\n林间已听鸠呼妇，竹外行看凤引雏。\n倘有牛眠先卜兆，岂无盘谷早营菟。\n世间忙处应多错，尽把韦弦玩座隅。",
        "dynasty": "宋",
        "collection_info": null
    },
    {
        "uuid": "8aba58a9f74ccb4c82d24961987a7365",
        "title": "勉无咎  其二",
        "author": "熊禾",
        "content": "唤作三才祇此躯，干坤一日可无儒。\n稍余礼义存余脉，亟把诗书教小雏。\n黑窣窣时鱼是鲁，声呜呜处虎为菟。\n祇今时节当如此，可笑迂生独向隅。",
        "dynasty": "宋",
        "collection_info": null
    },
    {
        "uuid": "361e5f07c6cc9e5c60d01b88b9d150a8",
        "title": "经理武夷书院",
        "author": "熊禾",
        "content": "大隠东南第几峰，我思论学武夷翁。\n春秋时义今如昨，文献风流已不同。\n阳欲復时宜静俟，道当穷处有时通。\n先生若有观梅约，好把篇诗和渚宫。",
        "dynasty": "宋",
        "collection_info": null
    },
    {
        "uuid": "45e70da6157a76972b62eaa3ff702025",
        "title": "经理建阳县学",
        "author": "熊禾",
        "content": "当年卫道大贤功，人士今知有学宫。\n自嘆升堂惭董子，岂无笑列议韩公。\n儒风济济衣冠旧，世事茫茫尘网中。\n我已结茅溪五曲，飞鸿尚许遡天风。",
        "dynasty": "宋",
        "collection_info": null
    },
    {
        "uuid": "1fa6e6c757c3dc4f00a7f4d5b443ceaa",
        "title": "越州道中",
        "author": "熊禾",
        "content": "野田秋溜正潺潺，新翠乔林绕舍环。\n淡日凝烟横别浦，斜风吹雨过前山。\n柴扉初放牛羊出，渔艇方携蟹蛤还。\n自笑平生爱游览，天教长在水云间。",
        "dynasty": "宋",
        "collection_info": null
    },
    {
        "uuid": "83f520126d4d20e39a3ff1b1754f0e9c",
        "title": "客裏书事",
        "author": "熊禾",
        "content": "西风凉信入虚檐，絺绤微单已戒严。\n乡梦不随秋夜永，客愁偏向雨声添。\n清高鸣雁低云海，漂泊流萤傍竹帘。\n搔首寒灯楼舍悄，行藏自晓不须占。",
        "dynasty": "宋",
        "collection_info": null
    },
    {
        "uuid": "ef7db1e14a4d5fee4f4b9bdaad47c9c6",
        "title": "奉怀明仲旧邻舍",
        "author": "熊禾",
        "content": "久客为邻忆杖藜，情亲端与弟兄齐。\n一生磨螘团团走，百事枰棋着着低。\n武定波寒看落月，石头秋晚弔荒蹊。\n茅檐作计能成否，破壁何堪草满畦。",
        "dynasty": "宋",
        "collection_info": null
    },
    {
        "uuid": "056274c43147aa47752c81d53828cbe4",
        "title": "芜湖过繁昌旅舍萧然偶书",
        "author": "熊禾",
        "content": "竹窗渐白卷寒衾，上巳纔过节物深。\n野杏出篱明望眼，蒌蒿满地蔼愁心。\n已知赋分多行役，焉用诗鸣得赏音。\n春在江山无限好，缓驱羸马度烟林。",
        "dynasty": "宋",
        "collection_info": null
    },
    {
        "uuid": "6f3d22ff51a21bedf7e299f080104be6",
        "title": "乙巳元日鰲峰书院会拜五十五人",
        "author": "熊禾",
        "content": "晓日曈曈一岁初，乡闾盛会说吾庐。\n运当尧历三千六，数协羲图五十余。\n修竹岁寒欣得友，野花春色且携书。\n大篇听取艰贞训，万古天心定不虚。",
        "dynasty": "宋",
        "collection_info": null
    },
    {
        "uuid": "156a56d434f0f02aaf00fe4cecfa1259",
        "title": "入武夷山二首  其一",
        "author": "熊禾",
        "content": "一见识君多道气，再陪杖屦此跻攀。\n高山流水知公志，明月清风共我闲。\n落落半生心未泯，寥寥千载事相关。\n出山一步尘埃满，便好赍粮莫出山。",
        "dynasty": "宋",
        "collection_info": null
    },
    {
        "uuid": "f317534cf9bae54635def43287bb7148",
        "title": "入武夷山二首  其二",
        "author": "熊禾",
        "content": "试问山中亦何好，见山便自喜居山。\n不堪造物半生役，枉使男儿百岁闲。\n天柱沈冥阴雨外，幔亭缥渺彩云间。\n苍生辛苦何终极，控鹤仙人去不还。",
        "dynasty": "宋",
        "collection_info": null
    },
    {
        "uuid": "e160b7edf4cf424ec41edc261ded5580",
        "title": "索茶",
        "author": "熊禾",
        "content": "两帙诗课早已了，三杯酒债亦可休。\n我去问君去无去，君留任我留不留。\n门前雨深泥滑滑，道人四壁风飕飕。\n且留看诗可罢酒，请烧香鼎调茶瓯。",
        "dynasty": "宋",
        "collection_info": null
    },
    {
        "uuid": "e86e4ec83bf24fa312e0026c376bd97b",
        "title": "上刘治中",
        "author": "熊禾",
        "content": "弱水流西河水东，瞻乌爰止谁雌雄，天地方闭何时通。\n颠倒溷室成仙宫，我羡仙人在高空，绝粒轻举乘天风。\n豢养不及真神龙，人生剪羽樊笼中，名尤利怨方相攻。\n忽闻海上蓬莱翁，却来幔亭跨长虹。\n愿留徜徉群仙峰，尘寰渺渺知何穷。",
        "dynasty": "宋",
        "collection_info": null
    },
    {
        "uuid": "84ce1f898332f7192aa304f0a22e45bd",
        "title": "捣衣曲",
        "author": "熊禾",
        "content": "北望悠悠音信少，空房念远心常早。\n流萤煜煜夜稍清，寒雁嗈嗈寒已到。\n细丝清水练方新，在椸半湿日中明。\n隔篱翁媪寐不熟，月落尚闻砧杵声。\n将军锦帐环歌舞，百战尚迟归寸土。\n老农肩米肉成疮，思妇裁衣泪如雨。",
        "dynasty": "宋",
        "collection_info": null
    },
    {
        "uuid": "665d4332a5b0470b3a54813d0778ec97",
        "title": "赠朱仁甫",
        "author": "熊禾",
        "content": "九州四海文公书，千秋万古文公祠。\n文公之祠何所始，考亭云谷与武夷。\n建安城中一亩地，桓桓寝广世守之。\n时人拟作曲阜宅，表章何代坏者谁。\n鲁余宫室已壮丽，广地何必取此为。\n鲋池藏书抱祭器，间关之际亦可悲。\n斯人今代不復见，为公故宅三歔欷。\n玄孙适此相邂逅，剧谈往事无休期。\n别来已是二十载，城府之事了不知。\n但闻祠堂旧基址，势家亭馆今巍巍。\n东边自是子住处，一枝不许鸟鹊栖。\n成都閟宫思丞相，通泉书室记□□。\n斯文所系岂止此，经从此地空涟洏。\n百年公论会有定，文公之后人见知。\n子行定有我同志，为我问讯出此诗。",
        "dynasty": "宋",
        "collection_info": null
    },
    {
        "uuid": "5f6acd46225016f3ee92ace960d4e4e6",
        "title": "春光叹",
        "author": "熊禾",
        "content": "平生不喜桃李春，懒随年少争芳新。\n堂前酌我金叵罗，春衫密缝恣其仁。\n出郊相逢好朋伴，赠我殽羞荐歌管。\n等闲对客难为劝，强作春妍趁游衍。\n人言洛阳富春光，我来看花如醉狂。\n蚩堤欲决值连雨，着鞭跨马空自忙。\n天津一声来杜宇，东君冉冉归何处。\n春会有归归太早，忍见红荒在尘土。\n归来山中自闭门，落花片片余空山。\n今春只向风雨过，伤春怀抱将谁言。\n武陵风景四时好，扁舟径问桃源叟。\n春来春去总不知，赏心一付寻芳友。",
        "dynasty": "宋",
        "collection_info": null
    },
    {
        "uuid": "09ed59214e3ce40a199d82d8f0dc54ce",
        "title": "观洛行",
        "author": "熊禾",
        "content": "我生海南万山间，出门冈陇相迴环。\n平田更无十里阔，何处知有天地宽。\n男儿堕地六合志，抱此一寸常悁悁。\n早年曾作天府客，长歌东出穆陵关。\n关头仰天坐嘆息，百年事业如弹丸。\n干坤只限衣带水，何繇万里窥中原。\n只今文轨一朝混，地不改辟时易然。\n斯须洛京见嵩华，咫尺孔林登泰山。\n圣贤往迹正在此，譬若木水有本原。\n北方学道古所贵，当年楚产皆其偏。\n从来一气有旺歇，况及人事多移迁。\n程门立雪道南后，幸此一脉犹绵延。\n武夷考亭今洙泗，文公之学行八埏。\n当时亦号小洛阳，游胡刘蔡居相联。\n风流不减程邵马，至今故老人能言。\n起来高目视八荒，斯文一缕千钧悬。\n人心不啻溺焚急，茫茫大柄伊谁颛。\n但得人读周孔书，不患古道今无传。\n图书龙马事阔远，荥河温洛仍当年。\n畴分三三卦八八，举目法象非虚玄。\n大哉伊亳一德书，此极翼翼甸幅员。\n太平六典深识此，下方余意公惓惓。\n不惟周官列三百，更将仪礼陈三千。\n成周致治绝千古，空余轨则留残编。\n尼山已嘆凤不至，祇有梦寐相周旋。\n从兹架漏过千载，何时赤子当息肩。\n汉初自是有余责，仁义经制皆蕝绵。\n董公年老贾生少，至今秦法常袭沿。\n娄敬一言岂通论，长雄气习争相挻。\n绝爱东都一代治，犹是三代气象存。\n泱泱思乐鼓钟地，冠带几万圜桥门。\n尊师重傅古亦少，一变至道夫何难。\n惜哉桓荣无此学，西方现出金光仙。\n马来牛去事甚浅，自此正气常腥膻。\n秣陵青山那得似，独有此地余衣冠。\n王通元经莫轻议，太和文治诚班班。\n一时礼乐盛兴学，千闾万井皆均田。\n殷周而下此一治，王苏诸老重讨论。\n却恨晋阳好昌运，大纲不正他何观。\n此几一失又几载，高天厚地衔深冤。\n虽然正气当有合，古今良会应非悭。\n书生杜门三十载，邂逅三生一日缘。\n愿言挟册拜曲阜，更欲促驾窥涧瀍。\n河南夫子倡道地，似闻荒草凝凄烟。\n圣贤事事在耳目，依然昔日佳山川。\n文公之道会当北，古今此理常往还。\n昭代表章自此始，九州四海须同文。\n大道久分要统一，皇极一建趋荡平。\n老癃扶杖何日见，深衷寓此观洛篇。\n尧夫卜宅太平日，有道经世常一元。\n扬帆东南必沧海，振屐西北须昆崙。\n鲁侯僖伯我有望，残山剩水难为妍。",
        "dynasty": "宋",
        "collection_info": null
    },
    {
        "uuid": "4c73a7523c4dd7e0cf03b2c1f18fd523",
        "title": "赠周善长省亲",
        "author": "熊禾",
        "content": "客路三千亲七十，行道无情亦沾臆。\n阿娘七十更加四，阿翁七十更加八。\n人生至乐那有是，君独胡为此役役。\n五鼎珍羞不见多，一盂菽水堪为悦。\n八方渺渺夕阳西，与君早决归来策。\n高曾规矩父弓冶，君家正印斯文脉。\n我生喜读平园文，到老更看梅谷集。\n此翁岂弟真可人，直把文章事游剧。\n庆儿二首望不浅，城山佳谶真端的。\n相边佳作渐家数，慎真不觉誉儿癖。\n更想高阳寿内辞，曾是修行嚥梅实。\n二老随宜也自欢，终欠斑衣儿在侧。\n须知团聚第一乐，此外蝇知总无益。\n名骥坠地千里心，丹凤冲霄九秋翼。\n萧曹事业已千千，当年岂要从刀笔。\n丈夫未遇固脱略，时人孰测调元术。\n平园相谱当相传，抚卷临风三嘆息。\n勖哉勖哉后之人，百世诗书尚余泽。",
        "dynasty": "宋",
        "collection_info": null
    },
    {
        "uuid": "b3e919257011b26686907a899d087c75",
        "title": "涌翠亭梅花",
        "author": "熊禾",
        "content": "来者为新去为陈，阴阳如代各还春。\n花开花谢亦常理，对花不必尤花神。\n平生性耆不在花，两年颇与梅相亲。\n何人种梅绕此屋，一见使我心清冷。\n老树槎牙溪侧径，枯枝倒挂池边亭。\n花开主人不復赏，我来却作花主人。\n此花不必相香色，凛凛大节何峥嵘。\n北海雪深臣皓首，霜寒中野儿悲吟。\n荷莜老人留植杖，沧浪孺子来濯缨。\n神人妃子固有态，此花不是儿女情。\n托根山谷居岁晚，自分不及芳春辰。\n春前腊后挺高洁，留与桃李争妍新。\n春寒桃李犹未开，莫随羌管轻飘零。\n先生自是绝俗士，西湖东閤当齐名。\n巡檐索笑兴不浅，金樽檀板随红尘。\n斯言近戏君勿讶，南山松柏终年青。",
        "dynasty": "宋",
        "collection_info": null
    },
    {
        "uuid": "a365f9a7c28f7089eab4e9dd14403646",
        "title": "赠医士詹翠峰",
        "author": "熊禾",
        "content": "我观卦气先天图，更参歧伯答问书。\n虽然三坟不可得，此即造化阴阳枢。\n超然便可会大道，学不至此应非儒。\n医亦其中一事耳，造妙直与神明俱。\n后人自是识根浅，九流既裂家法殊。\n儒家道家已为二，医术下视史与巫。\n苍生百万命安寄，天地生物意亦辜。\n日来运气颇自别，颠倒温凉与寒热。\n众工庸技漫尝试，须藉良医为宣节。\n翠峰直是英杰士，家世箕裘素儒业。\n辞章小技我易工，要参大道融明彻。\n太上好生无别事，且向医方究施设。\n垂帘市肆心自闲，左右图书恣怡悦。\n便是羲皇以上人，岂但当年佗扁诀。\n今兹出手才小试，邦人感恩已凛烈。\n长歌为作儒医行，德君之深望君切。\n古称良相即良医，大化烦君更调燮。",
        "dynasty": "宋",
        "collection_info": null
    },
    {
        "uuid": "3eba65aab97f8f62308339e0986b05b7",
        "title": "赠外科医者",
        "author": "熊禾",
        "content": "男儿踏地志四方，出门大路行康庄。\n况为驲使期令速，千里万里瞬息将。\n云胡邂逅遭一跌，颇觉平陆成羊肠。\n古云一蹶得一便，又云三折医之良。\n幸逢瞑眩得早瘳，莫若视地足勿伤。\n生全天地父母恩，一举足兮慎勿忘。",
        "dynasty": "宋",
        "collection_info": null
    },
    {
        "uuid": "2591afb5153c5cd272c346fedda60f42",
        "title": "与徐同知",
        "author": "熊禾",
        "content": "武夷山中旧学子，汗漫偶作观海游。\n此观此游亦何有，炎氛瘴雨烂不收。\n蓬莱绝岛固难望，何处大泽并高丘。\n独闻东南倚天耸石壁，上有一轮照耀之明月，下有一道演迤之清流。\n此流不求清，此月不求明。\n众星冥蒙日毂远拍天，烟浪渺渺令人愁。\n因思八极间，品彙岂不稠。\n后皇生物至今日，茫茫大化无停辀。\n群阴剥尽硕果在，新畬再闢陈根留。\n我辈等是丰芑春，盛德何止数世谋。\n男儿生世有不朽，百年易迈千载悠。\n造物生材谅非偶，阳春有脚先南州。\n八郡春已满，忍使四海赤子寒飕飕。\n一时泽物亦易足，旱须霖雨川须舟。\n书生却顾动遐想，愿为来世苍生忧。\n斯文迓续正此时，安得古绠千寻修。\n莘郊匹夫乐尧道，朝鲜逋播叙禹畴。\n两生不来至今尚绵蕝，房魏背汗岂但唐人羞。\n礼颓乐坏二千载，欲观周道当何繇。\n我闻伊洛道南后，武夷云谷今鲁邹。\n孔堂金石未尽泯，淹中断简犹堪搜。\n独抱遗经守迂拙，岁月兀兀春復秋。\n蚊蝱负山力谩苦，精卫填海志未休。\n书生迂拙公所知，此来见公亦何求。\n穷通志也命当遂，天地倾缺人绸缪。\n愿公借我一片五色石，要补元气混沌无疮疣。\n千载在我前，万载在我后，山中事业非王侯。",
        "dynasty": "宋",
        "collection_info": null
    },
    {
        "uuid": "6e62e1d51de3412881366d364c202472",
        "title": "别永福诸友",
        "author": "熊禾",
        "content": "高哉永阳山，清哉永阳水。\n不须问芝岭，不须寻桃源，桃源芝岭近在永阳裏。\n此山朝朝暮暮有爽气，此水一点不受污泥滓。\n黼冕峨峨尽周献，弦诵洋洋尚周礼。\n员颅方趾天地间，靖献此心固何尔。\n梅坡先生真绝俗，夜月清标照寒水。\n年移物换耳不闻，不挠不污直如矢。\n留远先生心更苦，风雪漫漫燕万里。\n腴田好爵某不顾，携手河梁得鱼泚。\n旸彼诸老皆典刑，三嘆此邦皆俗媺。\n嗟哉世之人，醉中偷生梦中死。\n高冈千仞亦陵迟，狂众一啜滔滔是。\n如此衣冠古人物，直入画图播青史。\n更有一事兴我闻，后生尚及见典刑。\n兵戈生长三十载，豪杰岂必文王兴。\n迩来童冠入小学，能文何啻百许人。\n虽然文章亦未授，山深最喜习气淳。\n万方飒飒声一概，此地未着裘马尘。\n甘能受和白受来，岂有质实无其文。\n古云变鲁可至道，百年正学亦失真。\n尼山一何高，泗洙一何深。\n圣门登临别是一般起，处处山水满我仁智心。\n悠悠清泉涤我虑，飘飘长风吹我襟。\n认取当年咏归意，与我同赋暮春吟。",
        "dynasty": "宋",
        "collection_info": null
    },
    {
        "uuid": "f12869c2e937f76a1b2992a4c529095a",
        "title": "七夕遇雨访石堂先生  其一",
        "author": "熊禾",
        "content": "今宵无月烛，鬃瓢泻银河。\n谁言滂沱泪，恨此离别多。\n尔会亦云数，吾感亦如何。",
        "dynasty": "宋",
        "collection_info": null
    },
    {
        "uuid": "f83cc7e8b9a90646991035acab443de8",
        "title": "七夕遇雨访石堂先生  其二",
        "author": "熊禾",
        "content": "冀亳与歧山，一际五百年。\n洙泗岂无集，未遇时运偏。\n世降道愈悠，击壤呼尧天。",
        "dynasty": "宋",
        "collection_info": null
    },
    {
        "uuid": "6e92a9661baba6d6375959a4a4287f9b",
        "title": "七夕遇雨访石堂先生  其三",
        "author": "熊禾",
        "content": "东都亦论道，忽梦金光身。\n太和岂无治，髽髪终殊伦。\n夜半一炷香，命世胡邅屯。",
        "dynasty": "宋",
        "collection_info": null
    },
    {
        "uuid": "3058f754f1a07b019212dfb5166f5cfc",
        "title": "七夕遇雨访石堂先生  其四",
        "author": "熊禾",
        "content": "混之再开闢，唤觉千载迷。\n龙门空宝匣，明月照玉溪。\n五纬集未久，又报填旅奎。",
        "dynasty": "宋",
        "collection_info": null
    },
    {
        "uuid": "3f53dc17517524abfb8ae05e7f805c47",
        "title": "七夕遇雨访石堂先生  其五",
        "author": "熊禾",
        "content": "高高不可问，神光终朦胧。\n云锦不成报，谩尔欺盲聋。\n柱维久倾折，会有补炼功。",
        "dynasty": "宋",
        "collection_info": null
    },
    {
        "uuid": "bb34dc11a54a08a4252ccbe8152500e4",
        "title": "赋游高逸轩怀蓝远洞",
        "author": "熊禾",
        "content": "世情弱卑近，子独志高远。\n中庭敞明轩，大字书鉅扁。\n轩前山百丈，山下水千涧。\n摩空屹苍苍，赴壑来滚滚。\n神明万宇澄，清旷百虑远。\n恭惟孔孟翁，古圣一关键。\n勿云仰之高，万象不吾隠。\n勿云道之远，千里在发轫。\n卓尔固难知，博约端可勉。\n一贯未易悟，忠恕力可践。\n云胡千载间，架漏安蹇浅。\n下者志富贵，妾妇视仪衍。\n次者志功名，童子羞管晏。\n知子质直资，勿惮厪考问。\n五夫小洛阳，犹当有文献。\n当年胡与刘，水泉得源本。\n及门紫阳人，斯道益弘阐。\n四海褰孤风，百世想遐韵。\n未登泰华高，丘阜即层巘。\n未涉海沧远，沼沚亦深沔。\n志高犹恐卑，志远犹恐迩。\n周公思三王，伊尹乐尧舜。\n宣尼万世师，道在兼祖宪。\n志大心欲小，勖子宜重慎。\n作诗代座箴，我亦持自警。",
        "dynasty": "宋",
        "collection_info": null
    },
    {
        "uuid": "8a645620f83f8aa59a002c69d02a59fe",
        "title": "石壁泉",
        "author": "熊禾",
        "content": "一滴流浆石骨穿，于今一掬扫炎氛。\n鹤仙业已成陈迹，瀑布声中隠剑痕。",
        "dynasty": "宋",
        "collection_info": null
    },
    {
        "uuid": "c76130504da0d691c40419000facdf17",
        "title": "咏武夷怀朱晦翁",
        "author": "熊禾",
        "content": "五月凉巾陟翠微，竹根香露湿人衣。\n云行老树青猿过，雪落长溪白鹭飞。\n仙径好花愁急雨，洞亭芳草怨斜晖。\n我来只欲平林去，细叩先生玉版扉。",
        "dynasty": "宋",
        "collection_info": null
    },
    {
        "uuid": "b3466ca75d83df3b5b6ad415b211eb65",
        "title": "赫曦台四景 薄暮明霞",
        "author": "熊禾",
        "content": "赫曦薄暮真奇绝，初到残阳復西没。\n仙霞山外何处山，五彩云霞互明灭。\n须臾群阴解剥尽，雨脚如麻渐开豁。\n冥冥勃勃不可留，空有残霞半天赤。",
        "dynasty": "宋",
        "collection_info": null
    },
    {
        "uuid": "6d8ed02959af0b776e3259a3394cbf3c",
        "title": "赫曦台四景 中宵皓月",
        "author": "熊禾",
        "content": "赫曦日夕真奇绝，最好中秋看明月。\n竦身飞上第一峰，不觉清寒近天阙。\n初离海角犹朦胧，行到天心转光洁。\n今宵端正照山河，长笛一声愁欲裂。",
        "dynasty": "宋",
        "collection_info": null
    },
    {
        "uuid": "f8a606bc4e90b8371b9a0b310c2caf01",
        "title": "赫曦台四景 中夜白云",
        "author": "熊禾",
        "content": "赫曦中夜真奇绝，起视茫茫大瀛渤。\n风涛雪浪无际涯，绝岸时看孤岛出。\n洪炉巨甑如蒸炊，囿形宇宙非金石。\n直凌倒景窥三光，俯见尘寰如超越。",
        "dynasty": "宋",
        "collection_info": null
    },
    {
        "uuid": "0dd2f1cae6d54e6343f9b4e2ee17183c",
        "title": "赫曦台四景 鷄鸣出日",
        "author": "熊禾",
        "content": "赫曦清昼真奇绝，远望海门观出日。\n金戈铁骑走千峰，闪闪万旗张天赤。\n神龙飞上使人惊，烁眼祥光成五色。\n扶桑欲出升何难，认取真情凝太极。",
        "dynasty": "宋",
        "collection_info": null
    }
]