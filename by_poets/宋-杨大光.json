[
    {
        "uuid": "c5e1514c717e43c7a812a2d710fdc97f",
        "title": "梅林分韵得陶字",
        "author": "杨大光",
        "content": "蟠根寄荒绝，擢干空椮萧。\n乡来闻妙语，翦拂到儿曹。\n垂老犹叵堪，开落几徒劳。\n不谓动杖屦，惠然排蓬蒿。\n尚能领诸生，相就醉澄醪。\n真頼旁辉映，併觉标韵高。\n酒阑兴未已，分韵看挥毫。\n籍湜俱可人，冥搜争过褒。\n乃知天地间，一等为贤豪。\n横飞与陆沉，亦各繫所遭。\n再烦起穷边，国柄行当操。\n尽期如此花，晓夕幸甄陶。\n得备和羹用，宁不出伊皋。\n百年几春风，勿令心忉忉。",
        "dynasty": "宋",
        "collection_info": null
    }
]