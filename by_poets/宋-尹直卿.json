[
    {
        "uuid": "f1c7a6568cce241531980f18ea4fdb0b",
        "title": "寿曾撙斋七十八",
        "author": "尹直卿",
        "content": "先生虽老正康强，紫绶金鱼两鬓霜。\n椿干岂因更节健，松江自饮菊潭香。\n方过一百官省岁，尚有八千年寿长。\n徼福定从句漏令，丹砂问了却分尝。",
        "dynasty": "宋",
        "collection_info": null
    },
    {
        "uuid": "8ddcc83a27fd88b3d5fb7e0edbd988ca",
        "title": "送钱文季赴班",
        "author": "尹直卿",
        "content": "鰲头那久幕莲间，国子先生促趁班。\n元自胸中有奇观，须教集裏富江山。\n三年再见虽成别，正月诸生亦入关。\n为赋江空岁年晚，功名惟恐鬓毛斑。",
        "dynasty": "宋",
        "collection_info": null
    },
    {
        "uuid": "02255aadd5c8b99dfc6c3a037fe8976c",
        "title": "贺曾幼张中漕举",
        "author": "尹直卿",
        "content": "官样文章曾靖州，计台一鹗再横秋。\n虽为竹使年殊少，要续荷囊意未休。\n丹陛行寻螭陛旧，清香仍裛桂香浮。\n二千石扫三千字，千载江西作话头。",
        "dynasty": "宋",
        "collection_info": null
    },
    {
        "uuid": "569863f21b183ced3e3bc9d8c279bbfa",
        "title": "寿俞尚书七十九",
        "author": "尹直卿",
        "content": "后皇深助顺，命世烨生贤。\n临汝葱佳气，罗浮降散仙。\n春兰早无对，秋竹晚弥坚。\n稳击三千水，高腾尺五天。\n清癯迂叟侣，温厚醉翁然。\n献纳星辰上，司存雨露边。\n常情难勇退，定力竟孤骞。\n此夕寻常夕，明年八十年。\n金猴转空柄，璇象灿丁躔。\n中令汾阳考，平章潞国权。\n龙钟笑裴度，矍铄过文渊。\n阴阳无尽藏，真源不老仙。",
        "dynasty": "宋",
        "collection_info": null
    },
    {
        "uuid": "b6858b0e866be6222a82df8b21fcce3a",
        "title": "寿侄",
        "author": "尹直卿",
        "content": "浙水春风第一家，只言当日长兰芽。\n谁知李白三山侣，来看姚黄二月花。\n金瓮荼䕷香作酒，玉瓯松子肉为茶。\n满板松竹并奇物，寿似蟾宫之桂华。",
        "dynasty": "宋",
        "collection_info": null
    },
    {
        "uuid": "441d1d294aca27edeb268e11961c0a18",
        "title": "贺周益公归休",
        "author": "尹直卿",
        "content": "六一先生薄吉州，归田去作颍昌游。\n我公不向螺江住，羞杀青原白鹭洲。",
        "dynasty": "宋",
        "collection_info": null
    },
    {
        "uuid": "2a42f6342aa9f318b3de451af5975fa2",
        "title": "问寝龙楼晓",
        "author": "尹直卿",
        "content": "父母人皆有，仪刑自冕旒。\n问安趋燕寝，拂晓过龙楼。\n鹤驾严晨卫，鷄人彻夜筹。\n慈闱天语接，飞栋月华收。\n万姓齐呼舞，三宫款献酬。\n小儒忧国切，几白九分头。",
        "dynasty": "宋",
        "collection_info": null
    }
]