[
    {
        "title": "偈三首  其一",
        "author": "释梵言",
        "content": "吾心似秋月，碧潭清浩洁。\n无物堪比伦，教我如何说。",
        "dynasty": "宋",
        "collection_info": null
    },
    {
        "title": "偈三首  其二",
        "author": "释梵言",
        "content": "一生二，二生三，遏捺不住，廓周沙界。\n德灵直上妙峰，善财却入楼阁。\n新妇骑驴阿家牵，山青水绿。\n桃华红，李华白，一尘一佛土，一叶一释迦。",
        "dynasty": "宋",
        "collection_info": null
    },
    {
        "title": "偈三首  其三",
        "author": "释梵言",
        "content": "腊月二十日，一年将欲尽，万里未归人。\n门前残雪日轮消，室内红尘遣谁扫。",
        "dynasty": "宋",
        "collection_info": null
    },
    {
        "title": "颂古九首  其一",
        "author": "释梵言",
        "content": "赵州老，对面人难晓。\n一归何处，青州布袄。\n金银琉璃，砗磲玛瑙。",
        "dynasty": "宋",
        "collection_info": null
    },
    {
        "title": "颂古九首  其二",
        "author": "释梵言",
        "content": "春风二月半，桃华红烂熳。\n灵云到处逢，衲僧着眼看。\n看，看，短棹孤舟，谁居彼岸。",
        "dynasty": "宋",
        "collection_info": null
    },
    {
        "title": "颂古九首  其三",
        "author": "释梵言",
        "content": "田中插锹，床上推枕。\n千手千眼，不审不审。",
        "dynasty": "宋",
        "collection_info": null
    },
    {
        "title": "颂古九首  其四",
        "author": "释梵言",
        "content": "风云会合又相期，觌面难明第一机。\n霹雳一声天地迥，西河师子却生儿。",
        "dynasty": "宋",
        "collection_info": null
    },
    {
        "title": "颂古九首  其五",
        "author": "释梵言",
        "content": "庭前柏树子，不是祖师心。\n莫执一时见，便忘千古音。",
        "dynasty": "宋",
        "collection_info": null
    },
    {
        "title": "颂古九首  其六",
        "author": "释梵言",
        "content": "汗马功劳要立身，将军一等扫边尘。\n全身只待英雄士，不遇英雄愁杀人。",
        "dynasty": "宋",
        "collection_info": null
    },
    {
        "title": "颂古九首  其七",
        "author": "释梵言",
        "content": "查渡湖南涉路歧，云门不惜两茎眉。\n万古碧潭空界月，再三捞摝始应知。",
        "dynasty": "宋",
        "collection_info": null
    },
    {
        "title": "颂古九首  其八",
        "author": "释梵言",
        "content": "仰之弥高，钻之弥固。\n昭昭明明，如藤倚树。\n大笑呵呵夸白牛，碧云缭绕无寻处。",
        "dynasty": "宋",
        "collection_info": null
    },
    {
        "title": "颂古九首  其九",
        "author": "释梵言",
        "content": "当日临崖看浒眼，至今观水忆南泉。\n赵州头戴草鞋去，渔翁腰带好牵船。",
        "dynasty": "宋",
        "collection_info": null
    },
    {
        "title": "张提举到山有作",
        "author": "释梵言",
        "content": "清世朝贤难会面，岩堂语道霜风扇。\n借问何时出帝乡，笑云西蜀乌头贱。\n阿呵阿，谁人荐裴相。\n当年典豫章，不惜眉毛又相见。",
        "dynasty": "宋",
        "collection_info": null
    },
    {
        "title": "送务绅禅者分卫歌",
        "author": "释梵言",
        "content": "豁灵明，开正道，脱却多年骯臭破布袄。\n顶门一札，眼睛便定动，如今识得无能老天。\n真智现，非作造，卷衲携筇下云峤。\n直去庐陵化有缘，万户千门须徧到。\n禾山鼓，清平调，俯仰顺从心一照。\n那边若遇本色人，点着皆知妙不妙。\n子莫学，石头老，书信不通行太早。\n得箇清源鈯斧儿，南台石上锄荒草。",
        "dynasty": "宋",
        "collection_info": null
    },
    {
        "title": "示昙清侍者牧牛歌",
        "author": "释梵言",
        "content": "侬家牧箇白牛，年来可纵可收。\n不用鼻头絭索，任渠放荡林丘。\n风清月莹，踪迹难俦。\n香严鞭杖，巩放绳头，跨入白云深处游。\n直得通身无影象，时吹木笛有来由。\n小牛儿，莫容易，浅草平田且随意。\n勿令逐队上高坡，筋力未能登崄巇。\n傍水依山养，令头角完备。\n叱，岂不见貍奴白牯解作师子游戏。",
        "dynasty": "宋",
        "collection_info": null
    }
]