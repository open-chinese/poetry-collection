[
    {
        "uuid": "33841cfe3aed9c6658b1c85241596b7f",
        "title": "次韵赵仲美表弟西斋自遣",
        "author": "曾旼",
        "content": "谪守凄凉卧郡斋，夫君失意偶同来。\n海边故国渺何许，城上新楼空几回。\n宁羡一囊供鹤料，会看千里跃龙媒。\n清吟未免萦机虑，只恐飞鸥便见猜。",
        "dynasty": "宋",
        "collection_info": null
    },
    {
        "uuid": "a4df1d5fdab20ab8009d6322f0dcce09",
        "title": "统军池",
        "author": "曾旼",
        "content": "长山谩刻金芝颂，宫相空吟石竹诗。\n事往岁深无处问，北园唯见孟家池。",
        "dynasty": "宋",
        "collection_info": null
    },
    {
        "uuid": "b6217a437e4a29be745b5f061757c431",
        "title": "游九锁",
        "author": "曾旼",
        "content": "山势盘纡是几重，溪行乱石水溶溶。\n东西路口分双洞，苍翠羣中起一峰。\n石上仙翁留去迹，壁间羽客有吟踪。\n夜分不是红尘境，清梦回时晓殿钟。",
        "dynasty": "宋",
        "collection_info": null
    }
]