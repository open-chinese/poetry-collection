[
    {
        "title": "礼佛迴向偈",
        "author": "释遵式",
        "content": "见闻获安隠，莫不信向心。\n是故我归依，愿普如世尊。\n甚深浄戒聚，功德难思议。\n受者获安隠，福慧日夜生。\n诸佛常护念，万行渐满盈。\n六度四等意，普度诸羣盲。\n手足初莫犯，节言慎所行。\n常乐在定意，是真优婆塞。\n质直离谄曲，常与贤圣俱。\n爱众犹养己，是名真菩萨。",
        "dynasty": "宋",
        "collection_info": null
    },
    {
        "title": "每日念佛忏悔发愿文",
        "author": "释遵式",
        "content": "我今称念阿弥陀，真实功德佛名号。\n惟愿慈悲垂摄受，证知忏悔及所愿。\n我昔所造诸恶业，皆由无始贪嗔痴。\n从身□意之所生，一切我今皆忏悔。\n愿我临欲命终时，尽除一切诸障碍。\n面见彼佛阿弥陀，即得往生安乐剎。\n彼佛众会咸清浄，我时于胜莲华生。\n亲见如来无量光，现前授我菩提记。\n蒙彼如来授记已，化身无数百俱胝。\n知力广大徧十方，普利一切众生界。",
        "dynasty": "宋",
        "collection_info": null
    },
    {
        "title": "放生慈济法门",
        "author": "释遵式",
        "content": "我比丘某甲，今为傍生类。\n发佛大慈悲，忏彼六情根。\n无始业障海，眼根着诸色。\n耳界闻乱声，鼻染一切香。\n舌生诸恶刺，身如机关主。\n六贼游戏中，心想如猿猴。\n无有暂停时。\n如此等六法，名为六情根。\n一切业因缘，皆从妄想起。\n妄想如幻焰，亦若空中花。\n迷倒不觉知，为诸惑业缚。\n永堕三途界，没在众苦中。\n不闻正法音，何曾知忏悔。\n惟愿十方佛，菩萨众大师。\n慈力与冥加，令其知发露。\n无始一切恶，今日悉消除。\n毕故不造新，常当修梵行。\n未脱傍生难，余命愿安乐。\n筌网及虞罗，愿不相值遇。\n饮啄随时足，饥渴永不逢。\n相见起慈心，愿不相吞噉。\n当承三宝力，誓脱众尘劳。\n毕此苦类身，愿生诸佛国。\n弥陀广慈愿，不舍一切生。\n观音慈愿深，常游五道界。\n愿舒五色臂，拔我出轮迴。\n傥若命终时，愿垂亲接引。\n救我厄难者，菩萨大檀那。\n悯我临汤火，舍财赎我命。\n须弥与大海，徒自谓高深。\n檀那今日恩，高深不可比。\n现生增福寿，眷属悉团圆。\n来世受身时，愿同生佛国，和南贤圣众。",
        "dynasty": "宋",
        "collection_info": null
    },
    {
        "title": "诫酒肉慈慧法门",
        "author": "释遵式",
        "content": "南无佛法僧，大慈三宝海。\n我今欲依教，普劝诸众生。\n莫杀莫食肉，同藴仁慈行。\n无病保长龄，未来成佛道。\n诸佛大菩萨，常为救众生。\n舍头目身命，不计河沙数。\n代鸽弃王身，全螘委龙命。\n流水济枯鱼，萨埵充饥虎。\n历劫徧行慈，慈善力成就。\n佛无一切心，唯有慈心在。\n若有行慈者，不杀不食肉。\n仰愿佛威神，世世常加护。\n杀生佛所说，即杀自父母。\n亦杀自妻女，兄弟及姊妹。\n一切男女摄，皆曾为父母。\n生生所受胎，从之禀遗体。\n受一畜生形，骨血如山海。\n一一类中身，生生不可计。\n轮迴六道间，展转为亲属。\n故食诸众生，名食父母肉。\n又观一切身，悉是我本体。\n自肉及他肉，其实是一肉。\n如舍前后住，亦名为我舍。\n当知食肉人，即食自身肉。\n佛观如来藏，佛界众生界。\n一界无二界，一切肉一肉。\n伎儿暂变易，元是一人身。\n若欲杀众生，当起诸佛想。\n猎师屠儿辈，及捕鱼鸟人。\n众生遥见者，皆生必死怖。\n谓此恶心人，贪利及肉味。\n手持利刀箭，念欲杀我身。\n飞翔及潜窜，惊怖而远避。\n常与诸众生，起大冤对想。\n一切惜身命，人畜等无殊。\n若欲食众生，先试割身肉。\n死是极大苦，谁能不畏之。\n但当自观身，云何食他肉。\n为利剎众生，以财网诸肉。\n二俱得杀业，死堕叫唤狱。\n汝听杀生者，死堕地狱处。\n铁城高八万，四千由旬量。\n长广亦復然，满中猛火炎。\n表裏皆洞赤，猘狗守四门。\n狱卒声雷震，两眼如电光。\n驱汝杀生人，入中而受苦。\n力士执铁矛，矛身长一丈。\n利刃阔八寸，望胸撞罪人。\n胸入背上出，苦痛不堪闻。\n千万亿岁中，受斯极大苦。\n汝听食肉人，死堕阿鼻狱。\n铁屋亦高广，八万由旬量。\n四门猛火炎，南北皆交彻。\n铁墙铁罗网，铁枷铁杻械。\n一一火烧之，皆令其洞赤。\n食肉受斯苦，亿百千万岁。\n汝听煮肉人，堕镬汤地狱。\n一万有二千，深广由旬量。\n昼夜猛火然，涌涌汤常沸。\n于中受大苦，一万七千岁。\n汝听炙肉人，堕热铁床狱。\n其狱有八千，纵广由旬量。\n床下猛火烧，罪人卧其上。\n心肝肉焦烂，一万二千岁。\n汝听切肉人，死堕斫剉狱。\n五百大力士，利刀斩罪人。\n万段至微尘，业风吹更活。\n如是终復始，一万二千岁。\n汝听养羣鸡，为贪肥肉者。\n一鸡于一日，计食五百虫。\n主人当半罪，同鸡堕地狱。\n其狱盛热粪，八万由旬量。\n人鸡俱入中，满五千万岁。\n汝听捕猎人，安锵及设𣚦。\n罥索安陷穽，利刃放鹰犬。\n四边竞围合，逼逐杀众生。\n死堕铁轴狱，方丈一万钉。\n驱上轮一帀，徧体万钉刺。\n举身悉交彻，苦痛不可忍。\n百千万岁中，受斯对报苦。\n杀生食肉者，从诸地狱出。\n受饿罗剎身，师子豺虎狼。\n猫狸鸱枭鹫，唯捕新血肉。\n众生各藏护，不令其得便。\n饥火常烧心，念念思他肉。\n由是恶熏习，大慈种永断。\n设得生人中，残疾命短促。\n愚痴谤因果，死还堕地狱。\n佛说此语时，无量诸罗剎。\n悲号誓断肉，及护断肉人。\n汝今闻此经，云何不改过。\n徒劳生为人，不及食人鬼。\n慎莫烧山野，慎莫破堤塘。\n莫伐有巢树，莫烧含蠹薪。\n若见杀众生，方便常救护。\n南无十方佛，大智德世尊。\n我欲劝众生，舍酒求明慧。\n如佛之所说，饮酒多过患。\n八万尘劳门，三十五种失。\n悉以酒为本，汝等应谛观。\n酒酣心眩乱，六识尽昏迷。\n君臣乖仪节，父子绝尊卑。\n母女乱其风，礼检不能制。\n如舍婆提国，有鸯掘摩罗。\n酒醉淫泆母，因慈杀其父。\n母復通外情，将刀復害之。\n亦如莎伽陀，神通大罗汉。\n因游支提国，渐到跋陀村。\n彼有大毒龙，字庵婆罗提。\n其龙甚暴恶，侵害彼村人。\n罗汉神通力，降伏毒龙已。\n村人思报恩，多设苏乳糜。\n有女设糜已，忧其发冷病。\n遂取水色酒，奉上大罗汉。\n罗汉谓是水，饮已酒力发。\n迷酒到寺门，衣钵弃余处。\n醒时用神力，能伏大毒龙。\n醉后如死人，不能伏虾蟆。\n世尊命罗汉，及诸比丘众。\n至彼罗汉所，因兹制酒戒。\n正法念经说，阎罗责置人。\n将驱入地狱，先说如是偈。\n酒能乱人心，令人如羊等。\n不知作不作，如是应舍酒。\n若酒醉之人，如死人无异。\n若欲常不死，彼人应舍酒。\n酒是诸过处，常能不饶益。\n一切恶道阶，黑闇所在处。\n饮酒到地狱，亦到饿鬼处。\n行于畜生业，是酒过所诳。\n酒为毒中毒，地狱中地狱。\n病中之大病，是佛之所说。\n若人饮酒者，无因缘欢喜。\n无因缘而瞋，无因缘作恶。\n于佛所生痴，坏世出世事。\n烧解脱如火，所谓酒一法。\n若人能舍酒，正行于法戒。\n彼到第一处，无死无生处。\n莫饮无明酒，能为众苦因。\n声闻住明脱，犹是醉归人。\n若是病苦时，应当观病本。\n从痴有爱生，习业招病果。\n耆婆尽道术，尚不能救疗。\n岂有世药酒，而能瘥我病。\n酒为放逸根，不饮闭恶道。\n宁舍百千身，不毁犯酒戒。\n宁使身干枯，终不饮此酒。\n假使毁犯戒，寿命满百年。\n不如护禁戒，即时身磨灭。\n决定能使瘥，我犹故不饮。\n况今不定知，为瘥为不瘥。\n作是决定心，心生大欢喜。\n即获见真谛，所患即消除。\n汝听酿酒家，死堕醎糟狱。\n亦堕沸灰中，一万八千岁。\n汝听沽清酒，死堕酒池狱。\n满中如洋铜，入其中受苦。\n汝听饮酒人，死堕灌口狱。\n手自酌铜汁，昼夜灌其口。\n汝听人将酒，逼劝持戒人。\n死入冰池狱，八千万岁苦。\n皮肉皆破裂，日夜百死生。\n然后五百生，生辄无两臂。\n汝听或强力，或时因戏笑。\n持酒与僧尼，强伏令其饮。\n死堕截膝狱，六百万岁中。\n五百大力士，常截其两膝。\n乃至过酒器，五百世无手。\n常作螘蝨形，曲蛆及蝇蚋。\n痴执无知虫，一一五百世。\n汝听吉陀婆，沽酒梳堕井。\n罗汉饮其水，八万圣皆醉。\n由是恼圣人，死堕锯床狱。\n八万大劫中，常受锯解苦。\n后出得为人，其身长三尺。\n颜貌青黑色，耳鼻孔闭塞。\n无眼唇褰缩，手足无十指。\n何况破戒心，持酒逼他饮。\n多见世愚人，逼他食酒肉。\n自不能清浄，都无羞耻心。\n復将不浄食，凌逼破他戒。\n宁可断人命，莫破他善心。\n杀命一死生，未必至三趣。\n破戒失人天，及失解脱法。\n汝听断酒肉，所得福德利。\n有人持七宝，国城妻子施。\n不如断酒肉，千万分之一。\n乃至满大千，七宝持布施。\n不如断酒肉，千万分之一。\n假使为求福，锻金以为人。\n其数百千万，持用广布施。\n不如断酒肉，千万分之一。\n假使有佛子，造幡华宝盖。\n满三千大千，持用供养佛。\n不如断酒肉，千万分之一。\n犯之罪即重，持之福亦深。\n善恶长形对，苦乐镇相寻。\n及健速迴首，早计各悛心。\n莫待无常到，如瓶满自沈。\n勉哉须努力，同侍七宝林。",
        "dynasty": "宋",
        "collection_info": null
    },
    {
        "title": "戒五辛颂",
        "author": "释遵式",
        "content": "五辛佛所说，障道定无疑。\n梵网招轻垢，楞伽损大慈。\n人天犹尚失，浄土固难期。\n生啖增瞋念，熟食发淫思。\n讲经十二部，天仙悉舍离。\n善神不守护，恶鬼得便宜。\n薜荔唼唇吻，魔罗现佛仪。\n福德因消灭，业障更弥滋。\n地狱铜兼铁，轮迴网復羁。\n无端耽草味，殃祸大堪悲。",
        "dynasty": "宋",
        "collection_info": null
    },
    {
        "title": "改祭修斋决疑颂 第一疑：有鬼无鬼，能祸能福耶？颂曰：",
        "author": "释遵式",
        "content": "鬼神随处有，谄诳世间人。\n祭鬼都无福，空增杀业因。",
        "dynasty": "宋",
        "collection_info": null
    },
    {
        "title": "改祭修斋决疑颂 第二疑：现见世人病患，祭祀获安，何言无福耶？颂曰：",
        "author": "释遵式",
        "content": "正信天龙护，邪神岂奈何。\n但知常念佛，灾怪自消磨。",
        "dynasty": "宋",
        "collection_info": null
    },
    {
        "title": "改祭修斋决疑颂 第三疑：家眷死后祭祀，得食不得食耶？颂曰：",
        "author": "释遵式",
        "content": "人死随前业，升沉六道殊。\n如何纯祭祀，须道世人愚。",
        "dynasty": "宋",
        "collection_info": null
    },
    {
        "title": "改祭修斋决疑颂 圆丘方泽，上下神明，国之常典。云何劝令断祭，奈太伤国风乎？颂曰：",
        "author": "释遵式",
        "content": "杀牛惭禴祭，黍稷本非馨。\n斋诵真明德，何劳执礼经。",
        "dynasty": "宋",
        "collection_info": null
    },
    {
        "title": "改祭修斋决疑颂 第五疑：祭祀之家，及彼师巫，得何罪报耶？颂曰：",
        "author": "释遵式",
        "content": "杀他还自杀，影响逐形声。\n鬼饱都无福，空招堕火坑。",
        "dynasty": "宋",
        "collection_info": null
    },
    {
        "title": "改祭修斋决疑颂 第六疑：今若改祭，自古已来，还有报验耶？颂曰：",
        "author": "释遵式",
        "content": "迴邪生正信，臭草出栴檀。\n逢难须坚固，安居志好攀。",
        "dynasty": "宋",
        "collection_info": null
    },
    {
        "title": "改祭修斋决疑颂 第七疑：改祭之后，忽遇灾祸，既已舍神，求谁救护耶？颂曰：",
        "author": "释遵式",
        "content": "专持菩萨号，八部护君身。\n急难随声应，唯除不信人。",
        "dynasty": "宋",
        "collection_info": null
    },
    {
        "title": "改祭修斋决疑颂 第八疑：自来杀生祭祀，所有罪业作何功德而得消灭耶？颂曰：",
        "author": "释遵式",
        "content": "法宝真良药，众生自不尝。\n书持并供养，世世上天堂。",
        "dynasty": "宋",
        "collection_info": null
    },
    {
        "title": "改祭修斋决疑颂 第九疑：凡修斋福，并读诵经典，当迴向家宅何等神明，凡有几位耶？颂曰：",
        "author": "释遵式",
        "content": "作福常迴施，天龙善鬼神。\n威光常覆护，使汝免灾迍。",
        "dynasty": "宋",
        "collection_info": null
    },
    {
        "title": "改祭修斋决疑颂 第十疑：既不许祭祀，或家眷死亡堕在鬼趣，云何施其饮食耶？颂曰：",
        "author": "释遵式",
        "content": "鬼道常饥渴，当生怜愍心。\n能蠲口中食，佛赞福田深。",
        "dynasty": "宋",
        "collection_info": null
    },
    {
        "title": "地狱界偈",
        "author": "释遵式",
        "content": "三界无别法，一切唯心造。\n是故于日夜，当自勤观心。\n心欲起诸恶，速灭如救然。\n心欲起诸善，爱护如珍宝。\n行恶虽少顷，未来受苦长。\n为善向菩提，永证常乐果。",
        "dynasty": "宋",
        "collection_info": null
    },
    {
        "title": "上王丞相十界心图颂",
        "author": "释遵式",
        "content": "无象无名杳莫寻，强将名象测幽深。\n凭斯会解还相背，舍此他求转自沉。\n鹫岭殷勤亲付嘱，龙门恺悌好知音。\n仍闻挂在高堂上，误杀来人错认心。",
        "dynasty": "宋",
        "collection_info": null
    },
    {
        "title": "大悲观音栴檀像",
        "author": "释遵式",
        "content": "南无十方三世佛，南无本师大牟尼。\n南无西方安乐剎，阿弥陀佛十力尊。\n南无过去无数劫，彼世世灯观世音。\n诸佛慧眼第一凈，以不二相观三界。\n如实见我归命礼，成就大愿护众生。\n南无一切法宝海，无边无尽解脱门。\n南无总持功德藏，三世十方诸佛印。\n消除三障无诸恶，五眼具足成菩提。\n未来际劫誓修行，普使众生获无畏。\n南无文殊普贤尊，一切智行圆满海。\n金刚藏及金刚手，得大势等诸大士。\n声闻辟支贤圣众，愿以慈眼普瞻视。\n我今南无讚三宝，为欲深游大悲海。\n南无大悲救厄者，昔曾值佛观世音。\n入彼如来所入门，故佛授与同名号。\n从闻解脱六尘缚，如声度垣不能碍。\n由斯徧入微尘国，普现微尘自在身。\n一一身宣总持句，施与众生无畏法。\n是故娑婆世界中，皆号为施无畏者。\n我昔经中值密言，能除三障名消伏。\n佛称功德难思议，故我常持不敢忘。\n誓向当来大劫海，徧将此句救诸苦。\n为求大士加持力，故造栴檀持呪形。\n烁迦罗首金色容，具足七数端严相。\n母陀罗臂百千福，次第有六捉持异。\n贝多叶经并宝印，华果澡鑵及杨枝。\n无隙白檀雕所成，一一皆合契经造。\n及状我身长跪地，顶戴吉祥安乐人。\n观世音名依定实，必闻我今发大愿。\n牟尼经像比丘僧，愿住世间常不灭。\n护持国土与众生，普令摄取菩提愿。\n三宝神呪天龙等，大悲感应大誓力。\n一切同护圣尊仪，犹若金刚常不坏。\n如是成就十四愿，悉为菩提及含识。\n南无闻名救厄者，南无世间慈悲父。\n南无施我无畏力，南无令我满诸愿。\n闻名见身心念者，南无一切无空过。\n我今次第说所愿，尊应一一徧垂听。",
        "dynasty": "宋",
        "collection_info": null
    },
    {
        "title": "依修多罗立往生正信偈",
        "author": "释遵式",
        "content": "稽首西方安乐剎，弥陀世主大慈尊。\n我依种种修多罗，成就往生决定信。\n住大乘者清凈心，十念念彼无量寿。\n临终梦佛定往生，大宝积经如是说。\n五逆地狱众火现，值善知识发猛心。\n十念称佛即往生，十六观经如是说。\n若有欢喜信乐心，下至十念即往生。\n若不尔者不成佛，四十八愿如是说。\n诸有闻名生至心，一念迴向即往生。\n唯除五逆谤正法，无量寿经如是说。\n临终不能观及念，但作生意知有佛。\n此人气绝即往生，大法鼓经如是说。\n一日一夜悬缯盖，专念往生心不断。\n卧中梦佛即往生，无量寿经如是说。\n昼夜一日称佛名，殷勤精进不断绝。\n展转相劝同往生，大悲经中如是说。\n一日二日若七日，执持名号心不乱。\n佛现其前即往生，阿弥陀经如是说。\n若人闻彼阿弥陀，一日二日若过等。\n繫念现前即往生，般舟经中如是说。\n十日十夜六时中，五体礼佛念不断。\n现见彼佛即往生，鼓音王经如是说。\n十日十夜持斋戒，悬缯幡盖然香灯。\n繫念不断得往生，无量寿经如是说。\n若人专念一方佛，或行或坐七七日。\n现身见佛即往生，大集经中如是说。\n若人自誓常经行，九十日中不坐卧。\n三昧中见阿弥陀，佛立经中如是说。\n若人端坐正西向，九十日中常念佛。\n能成三昧生佛前，文殊般若如是说。\n我于众经颂少分，如是说者无穷尽。\n愿同闻者生正信，佛语真实无欺诳。",
        "dynasty": "宋",
        "collection_info": null
    },
    {
        "title": "释大方广佛华严经贤首菩萨讚佛偈  其一",
        "author": "释遵式",
        "content": "又放光明名见佛，此光觉悟将终者。\n令随悟念见如来，命终得生其凈土。",
        "dynasty": "宋",
        "collection_info": null
    },
    {
        "title": "释大方广佛华严经贤首菩萨讚佛偈  其二",
        "author": "释遵式",
        "content": "见有临终劝念佛，及示尊像令瞻敬。\n俾于佛所深归仰，是故得成此光明。",
        "dynasty": "宋",
        "collection_info": null
    },
    {
        "title": "十六观经颂",
        "author": "释遵式",
        "content": "韦提重礼请能仁，愿说西方凈报因。\n十六观兼三凈业，修之即得往生身。",
        "dynasty": "宋",
        "collection_info": null
    },
    {
        "title": "十六观经颂 日观第一",
        "author": "释遵式",
        "content": "正坐面西想日轮，见日欲没如悬鼓。\n见已闭目开目间，皆令明了心坚住。",
        "dynasty": "宋",
        "collection_info": null
    },
    {
        "title": "十六观经颂 水观第二",
        "author": "释遵式",
        "content": "次作水想见西方，一切皆为凈土水。\n既见水已想成冰，皎然映彻琉璃地。",
        "dynasty": "宋",
        "collection_info": null
    },
    {
        "title": "十六观经颂 地观第三",
        "author": "释遵式",
        "content": "琉璃宝地正观时，谛了分明极乐国。\n八种清风鼓乐音，苦空无我无常曲。",
        "dynasty": "宋",
        "collection_info": null
    },
    {
        "title": "十六观经颂 树观第四",
        "author": "释遵式",
        "content": "四观宝树七重行，宝叶华敷妙宫殿。\n宝幢幡盖影重重，十方佛国于中现。",
        "dynasty": "宋",
        "collection_info": null
    },
    {
        "title": "十六观经颂 池观第五",
        "author": "释遵式",
        "content": "五想凈土七宝池，池中水有八功德。\n宣流念佛法僧名，妙宝莲华千万亿。",
        "dynasty": "宋",
        "collection_info": null
    },
    {
        "title": "十六观经颂 总观第六",
        "author": "释遵式",
        "content": "众宝国土宝楼阁，宝树更兼池间错。\n此箇总观若成时，名为粗见彼极乐。",
        "dynasty": "宋",
        "collection_info": null
    },
    {
        "title": "十六观经颂 华座观第七",
        "author": "释遵式",
        "content": "七想莲华妙台座，广大弥陀愿力成。\n作此想时心不乱，定当极乐国中生。",
        "dynasty": "宋",
        "collection_info": null
    },
    {
        "title": "十六观经颂 佛菩萨像观第八",
        "author": "释遵式",
        "content": "诸佛如来法界身，徧入众生一切想。\n智者当观此想心，是心即佛菩萨像。",
        "dynasty": "宋",
        "collection_info": null
    },
    {
        "title": "十六观经颂 无量寿佛身观第九",
        "author": "释遵式",
        "content": "无量寿佛金色身，光明普照羣生类。\n勤修智者繫心观，诸佛现前同授记。",
        "dynasty": "宋",
        "collection_info": null
    },
    {
        "title": "十六观经颂 观音观第十",
        "author": "释遵式",
        "content": "观音菩萨紫金身，眉间毫相七宝色。\n流出光明满十方，光中化佛无数亿。",
        "dynasty": "宋",
        "collection_info": null
    },
    {
        "title": "十六观经颂 势至观第十一",
        "author": "释遵式",
        "content": "次观势至菩萨身，量等观音无有异。\n但于肉髻宝缾中，盛众光明现佛事。",
        "dynasty": "宋",
        "collection_info": null
    },
    {
        "title": "十六观经颂 普往生观第十二",
        "author": "释遵式",
        "content": "端想身生极乐界，莲华合闭身居内。\n华开见佛满虚空，水鸟树林宣法偈。",
        "dynasty": "宋",
        "collection_info": null
    },
    {
        "title": "十六观经颂 杂往生观第十三",
        "author": "释遵式",
        "content": "重想弥陀二菩萨，神通变现事如前。\n杂沓观成无量福，定生安养奉金僊。",
        "dynasty": "宋",
        "collection_info": null
    },
    {
        "title": "十六观经颂 上品上生观第十四",
        "author": "释遵式",
        "content": "慈心不杀持众戒，读诵大乘方等经。\n修行六念迴向愿，临终化佛悉来迎。",
        "dynasty": "宋",
        "collection_info": null
    },
    {
        "title": "十六观经颂 上品中生",
        "author": "释遵式",
        "content": "不必受持方等经，解第一义明因果。\n紫金台现命终时，自见身于台上坐。",
        "dynasty": "宋",
        "collection_info": null
    },
    {
        "title": "十六观经颂 上品下生",
        "author": "释遵式",
        "content": "深信因果奉大乘，但发无上菩提意。\n以此功德迴愿生，生已当住欢喜地。",
        "dynasty": "宋",
        "collection_info": null
    },
    {
        "title": "十六观经颂 中品上生观第十五",
        "author": "释遵式",
        "content": "受持五戒八戒斋，修行诸戒迴向愿。\n命终生彼闻法音，应时即得阿罗汉。",
        "dynasty": "宋",
        "collection_info": null
    },
    {
        "title": "十六观经颂 中品中生",
        "author": "释遵式",
        "content": "若人至心一日夜，持戒持斋无破缺。\n以此功德迴愿生，七日华敷成记莂。",
        "dynasty": "宋",
        "collection_info": null
    },
    {
        "title": "十六观经颂 中品下生",
        "author": "释遵式",
        "content": "孝养父母行仁义，临终復遇善知识。\n广说弥陀大愿因，屈伸臂顷生彼国。",
        "dynasty": "宋",
        "collection_info": null
    },
    {
        "title": "十六观经颂 下品上生观第十六",
        "author": "释遵式",
        "content": "若人虽不谤尊经，造众恶业无惭愧。\n临终遇劝念弥陀，生彼十劫得初地。",
        "dynasty": "宋",
        "collection_info": null
    },
    {
        "title": "十六观经颂 下品中生",
        "author": "释遵式",
        "content": "若有众生犯众戒，盗取僧祇三宝物。\n临终遇劝念弥陀，一念顷间生彼国。",
        "dynasty": "宋",
        "collection_info": null
    },
    {
        "title": "十六观经颂 下品下生",
        "author": "释遵式",
        "content": "有作五逆十恶业，应堕地狱受诸苦。\n临终遇劝念弥陀，决定超生于彼土。",
        "dynasty": "宋",
        "collection_info": null
    },
    {
        "title": "念佛三昧诗  其一",
        "author": "释遵式",
        "content": "万感外形骸，俨然虚堂寂。\n明毫冠羣彩，幽神资始绩。\n妙象非夙预，俗览岂良觌。\n析之会入微，清玩心无怿。",
        "dynasty": "宋",
        "collection_info": null
    },
    {
        "title": "念佛三昧诗  其二",
        "author": "释遵式",
        "content": "金肌昧真见，八音愚正闻。\n玄空了无託，至涉宁有勋。\n森罗会都寂，长空销积氛。\n良哉此达观，局士安与云。",
        "dynasty": "宋",
        "collection_info": null
    },
    {
        "title": "念佛三昧诗  其三",
        "author": "释遵式",
        "content": "融抱迴曲照，熙如鑑中象。\n谛览无遗心，虚求非滞想。\n追梦忘始终，通幽宛如往。\n藉此会神姿，逍遥期西赏。",
        "dynasty": "宋",
        "collection_info": null
    },
    {
        "title": "念佛三昧诗  其四",
        "author": "释遵式",
        "content": "鑑极玄想孤，动静如为区。\n大象讵形仪，大方谁廉隅。\n正赏不隠括，妙践无迴迂。\n心澄徧知海，粲粲黄金躯。",
        "dynasty": "宋",
        "collection_info": null
    },
    {
        "title": "为檀越写弥陀经正信偈发愿文",
        "author": "释遵式",
        "content": "稽首十方佛，弥陀圣中尊。\n方等修多罗，一切法宝藏。\n观音及势至，大地菩萨僧。\n我以诚信心，刻板并印造。\n阿弥陀经卷，及以正信偈。\n旋造各一万，施四众受持。\n偈以发信心，经以资读诵。\n若有每日中，至少诵三卷。\n年诵千八十，十年万八百。\n况復多诵者，及历多年数。\n如是积功德，自然生佛前。\n我此万卷经，随所流布处。\n极少得一人，诵持生凈土。\n我愿承此力，决定生彼国。\n况復于多人，人亡经復在。\n展转相传授，是名无尽灯。\n灯灯相照耀，破生死长夜。\n显出佛菩提，究竟悉同生。\n常寂光凈土，持此清凈福。\n迴向奉君亲，我国圣帝王。\n及圣后圣位，仁寿各万年。\n覆育羣氓类，我父母眷属。\n怨亲非怨亲，咸承胜善根，同生安养国。",
        "dynasty": "宋",
        "collection_info": null
    },
    {
        "title": "游天台观",
        "author": "释遵式",
        "content": "古观春山下，寻幽似有期。\n瀑清冥坐久，峰好独归迟。\n客啸巢禽识，仙踪药叟知。\n我来无别趣，禅性尽相宜。",
        "dynasty": "宋",
        "collection_info": null
    },
    {
        "title": "寄题丹丘梵才上人山居",
        "author": "释遵式",
        "content": "禅家真隠处，翠谷倚城隍。\n海近云归早，山孤鸟去长。\n石当泉脉润，风度柏枝香。\n此地容吾否，中霄去意狂。",
        "dynasty": "宋",
        "collection_info": null
    },
    {
        "title": "寄丹丘鸿上人不出寺",
        "author": "释遵式",
        "content": "小固山前一道人，不言生死不言真。\n茅堂静有朝端客，草履烂无门外尘。\n银漏滴残犹在定，石花开尽始知春。\n相思未得相寻去，空恨江头多病身。",
        "dynasty": "宋",
        "collection_info": null
    },
    {
        "title": "酬伉上人",
        "author": "释遵式",
        "content": "鸟外清閒极，谁能更似君。\n山光晴后见，瀑响夜深闻。\n拾句书幽石，收茶踏乱云。\n江头待无事，终学弃人羣。",
        "dynasty": "宋",
        "collection_info": null
    },
    {
        "title": "赠智伦弟",
        "author": "释遵式",
        "content": "溪竹拥疏帘，溪云冷不厌。\n千岩唯虎伴，一讲许诗兼。\n煮茗敲冰柱，看经就雪檐。\n有时开静户，寒日下峰尖。",
        "dynasty": "宋",
        "collection_info": null
    },
    {
        "title": "隋观法师塔",
        "author": "释遵式",
        "content": "五六百年内，金躯亦化尘。\n方知新冢上，尽是古人身。\n白髮争名急，青山送骨频。\n除师灵塔外，一一好沾巾。",
        "dynasty": "宋",
        "collection_info": null
    },
    {
        "title": "送苗推官",
        "author": "释遵式",
        "content": "官满载琴书，乘春入上都。\n烟波离远岸，桃李发中途。\n俸薄尊常浅，诗清道太孤。\n登朝无恨晚，未有白髭鬚。",
        "dynasty": "宋",
        "collection_info": null
    },
    {
        "title": "隠者",
        "author": "释遵式",
        "content": "一径千峰裏，何人更往还。\n无为无事者，白首白云閒。\n酿酒担寒瀑，寻猿过别山。\n岂知名利客，鞭马向秦关。",
        "dynasty": "宋",
        "collection_info": null
    },
    {
        "title": "寄刘处士",
        "author": "释遵式",
        "content": "度月阻相寻，应为苦雨吟。\n井浑茶味失，地润屐痕深。\n鸟背长湖色，门閒古树阴。\n想君慵更甚，华髮昼方簪。",
        "dynasty": "宋",
        "collection_info": null
    },
    {
        "title": "寄悟和尚",
        "author": "释遵式",
        "content": "无累无机祇任缘，一斋长掩古松边。\n寒垂白髮过深雪，不下青林知几年。\n木叶当薪烧更暖，姜苗为屦着难穿。\n竟何人问东林社，时引清流灌碧莲。",
        "dynasty": "宋",
        "collection_info": null
    },
    {
        "title": "酬苏屯田西湖韵",
        "author": "释遵式",
        "content": "雨余残景照渔家，渔子鸣榔彻郡衙。\n今夜相呼好垂钓，晚来新雨涨蒹葭。",
        "dynasty": "宋",
        "collection_info": null
    },
    {
        "title": "五峰合涧诗 飞来峰",
        "author": "释遵式",
        "content": "干坤持中枢，动运非物图。\n欝欝彼灵鹫，飘飘如飞鳬。\n层空累怪石，古木生其肤。\n仁虎终安栖，白猿时号呼。\n钱源注鲛室，谢月扬天衢。\n曩喆多遗尘，清风来四隅。",
        "dynasty": "宋",
        "collection_info": null
    },
    {
        "title": "五峰合涧诗 莲华峰",
        "author": "释遵式",
        "content": "青瑛丽芙蕖，造化工且奇。\n辉彩向星河，结根在天池。\n临飈无馨香，御雨不离披。\n朝霭发翠华，暮云生碧姿。\n鼎湖几荣落，华岳何盛衰。\n独尔谢羣芳，自将天地期。",
        "dynasty": "宋",
        "collection_info": null
    },
    {
        "title": "五峰合涧诗 稽留峰",
        "author": "释遵式",
        "content": "武林神仙宅，代有隠者游。\n谷静云性闲，源长水涵幽。\n吾居余十年，自足忘百忧。\n岂嚼不死草，夙陪无生俦。\n道惭情未损，身与世为雠。\n安得会昔人，竹枝歌中秋。",
        "dynasty": "宋",
        "collection_info": null
    },
    {
        "title": "五峰合涧诗 月桂峰",
        "author": "释遵式",
        "content": "嫦娥戏仙桂，掷子落人寰。\n秀颖发矫林，芳馨腾远山。\n兔边甘百上，鸟外谁一攀。\n月裏催人老，云根伴余闲。\n余霞照海甸，高翠暖湖关。\n康乐不在哉，猿来空庭间。",
        "dynasty": "宋",
        "collection_info": null
    },
    {
        "title": "五峰合涧诗 合涧",
        "author": "释遵式",
        "content": "灵峰天竺寺，水向南北流。\n源远无竭时，石渠平且修。\n潭洁照台馆，岸滋蔚松楸。\n晚霁起长虹，夜寒吟潜虬。\n余居山水中，炎夏长如秋。\n飞梁会一泻，清响出林邱。",
        "dynasty": "宋",
        "collection_info": null
    },
    {
        "title": "五峰合涧诗 白猿峰",
        "author": "释遵式",
        "content": "人死猿亦亡，碧峰空崔嵬。\n六龙驭圆景，巨壑流红埃。\n今亦看诚古，后还思悲哀。\n兹山俯南涧，水洁影如颓。\n春篠生嫩筠，秋兰变枯荄。\n方新林下寺，吟此心悠哉。",
        "dynasty": "宋",
        "collection_info": null
    },
    {
        "title": "句  其一",
        "author": "释遵式",
        "content": "真空是选场，大觉为官位。",
        "dynasty": "宋",
        "collection_info": null
    },
    {
        "title": "句  其二",
        "author": "释遵式",
        "content": "翔空迹自绝，不在青青山。",
        "dynasty": "宋",
        "collection_info": null
    },
    {
        "title": "句  其三",
        "author": "释遵式",
        "content": "梅有和羹实，龙无为雨心。",
        "dynasty": "宋",
        "collection_info": null
    },
    {
        "title": "句  其四",
        "author": "释遵式",
        "content": "天上无双月，人间只一僧。",
        "dynasty": "宋",
        "collection_info": null
    }
]