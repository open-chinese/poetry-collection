[
    {
        "uuid": "14a6ea93347442200c60e1f0f898a891",
        "title": "堆婆石",
        "author": "许仕叔",
        "content": "撑空迭石何嵯峨，世传其名曰堆婆。\n乃在淛岭之巅，吴山之阿。\n我来于此少憩息，借问父老元如何。\n父老为言五代时，有婆姓方氏结茅岭巅两鬓皤。\n为念往来渴，均施汤水无偏颇。\n行人以此尽感激，婆言吾亦期无他。\n早晚吾骨只堆此，愿将一石堆吾坡。\n尔来迄今四百载，行人堆石不少差。\n我亦拾石堆其冢，既行且叹復逶迤。\n今冢之高过百尺，堆石亦已岂虚过。\n乃知一饮一滴水，恩至久远不可磨。\n古人一饮在必报，如此传说夫岂讹。\n吁嗟俗世人，乃道无恩波。\n反恩以为雠，此语愚已多。\n我适来此秋向晚，满屦霜叶仍吟哦。\n因笔记此堆婆石，慷慨为赋堆婆歌。",
        "dynasty": "宋",
        "collection_info": null
    }
]