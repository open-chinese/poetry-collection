[
    {
        "uuid": "970a905a63751f2d33f2d1aeb452e2b7",
        "title": "挽故知容州朝请陶公  其一",
        "author": "丁师正",
        "content": "游宦天西北，心随造物游。\n春风郧子国，明月岳阳楼。\n政出黔黎喜，名高夷狄愁。\n案巡边万里，风雪破貂裘。",
        "dynasty": "宋",
        "collection_info": null
    },
    {
        "uuid": "e09e6dec28c7b4aa8c66ef998d092f5c",
        "title": "挽故知容州朝请陶公  其二",
        "author": "丁师正",
        "content": "嚼得菜根断，诗寒骨更臞。\n爱民心雪白，报国鬓霜枯。\n仕久衣长破，归来屋亦无。\n全家寄僧舍，冰冻折吟鬚。",
        "dynasty": "宋",
        "collection_info": null
    },
    {
        "uuid": "b1723cf052e93647a9a11b1100145fa7",
        "title": "挽故知容州朝请陶公  其三",
        "author": "丁师正",
        "content": "万影奔朝市，归山见一人。\n青云莫相附，白雪不生尘。\n暖日眠松石，凉风岸葛巾。\n依然旧原宪，猿鹤伴清贫。",
        "dynasty": "宋",
        "collection_info": null
    },
    {
        "uuid": "02cecbe9d78c3473c1b01c27d848793b",
        "title": "挽故知容州朝请陶公  其四",
        "author": "丁师正",
        "content": "苦硬黄花节，霜枝香更清。\n干坤一庞老，今古两渊明。\n白玉难重见，孤冰不復清。\n梦中期会面，雪涕话平生。",
        "dynasty": "宋",
        "collection_info": null
    },
    {
        "uuid": "5e8f5643dcd42c92baeff1156075f66e",
        "title": "挽故知容州朝请陶公  其五",
        "author": "丁师正",
        "content": "揖坐楼头夜，酒杯生菜盘。\n交情三月暮，细雨一灯寒。\n谈笑响如在，赓酬墨未干。\n死生千古别，西日照阑干。",
        "dynasty": "宋",
        "collection_info": null
    }
]