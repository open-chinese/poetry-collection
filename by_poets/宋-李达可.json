[
    {
        "uuid": "0f5c49c6a35ed764ea0e8921d02ec1bd",
        "title": "题章诩静观堂",
        "author": "李达可",
        "content": "君不见通都荡荡开九逵，肩摩毂击人争驰。\n危楼百尺独高卧，下看胶扰无休时。\n又不见沧江茫茫与天远，轻舟出没风涛险。\n此时着身平地人，遥怜棹夫惊破胆。\n静中有味知者希，红尘拔脚与世违。\n世人颠倒堕醉梦，我独坐照全天机。\n荣名弗羡计非拙，浮利勿争痴更绝。\n骋巧不若拙有余，役智何如痴且愚。\n高堂悬镜收赴影，对此令人发深省。",
        "dynasty": "宋",
        "collection_info": null
    }
]