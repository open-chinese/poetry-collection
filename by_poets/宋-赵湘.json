[
    {
        "uuid": "636813e0c58b116a72e2ec928cbeff80",
        "title": "圣号雅二篇  其一",
        "author": "赵湘",
        "content": "天监王德，莫如宋赫。\n宋道平平，莫如法天。\n皇法昊天，覆罔攸私。\n达乎鬼方，化被孔时。\n维戬维禄，维生维育。\n被彼虫鱼，及尔草木。\n惟命克遂，于其有俶。",
        "dynasty": "宋",
        "collection_info": null
    },
    {
        "uuid": "679beddd85671e4f2add0190f2d40ab8",
        "title": "圣号雅二篇  其二",
        "author": "赵湘",
        "content": "皇振厥猷，法天以宁。\n我法我度，我经我营。\n或风或雨，或雷或霆。\n日月昭然，奋皇之明。\n霜肃以平，露泽以清。\n左右百辟，烂兮敷星。",
        "dynasty": "宋",
        "collection_info": null
    },
    {
        "uuid": "fd01d514588db6d410e4969ae295c834",
        "title": "圣号雅二篇  其三",
        "author": "赵湘",
        "content": "皇实法之，配道无作。\n始则以宽，终靡庸度。\n呜呼下民，亦孔之莫。\n皇鑑下土，将安将乐。\n皇视四方，匪丑匪恶。\n法尔天永，民祷斯恪。",
        "dynasty": "宋",
        "collection_info": null
    },
    {
        "uuid": "b6b4affad37bab1a9acff84f2af47d9a",
        "title": "圣号雅二篇  其四",
        "author": "赵湘",
        "content": "赫赫君道，皇其崇之。\n遹彼丕教，皇实基之。\n维基伊何，实以无为。\n海隅苍生，被服熙熙。",
        "dynasty": "宋",
        "collection_info": null
    },
    {
        "uuid": "f900cc5a7d4ce032719091c7b5b9fb0f",
        "title": "圣号雅二篇  其五",
        "author": "赵湘",
        "content": "天下既平，狄人既庭。\n其棘匪劳，神圣以宁。\n无乱斯聪，无惑斯明。\n衣裳自垂，冕旒是凝。",
        "dynasty": "宋",
        "collection_info": null
    },
    {
        "uuid": "eb89c705af2dd9efadc2d48bf2d97ac0",
        "title": "圣号雅二篇  其六",
        "author": "赵湘",
        "content": "烝哉皇极，道靡有息。\n勤勤以谟，罔视其迹。\n凿饮自鼓，耕食自绩。\n维相以歌，勿荷后辟。",
        "dynasty": "宋",
        "collection_info": null
    },
    {
        "uuid": "95d14dc1b5c9336ac078ea52919c7477",
        "title": "圣号雅二篇  其七",
        "author": "赵湘",
        "content": "皇宅斯道，汗汗浩浩。\n贤俊茀茀，钟鼓考考。\n爰煦尔赤，爰妥其老。\n乐只万国，宁德攸宝。",
        "dynasty": "宋",
        "collection_info": null
    },
    {
        "uuid": "6a4370f763e5de3fc6268f72eae3146c",
        "title": "圣号雅二篇  其八",
        "author": "赵湘",
        "content": "皇道靡彻，载昭载晰。\n克彼有截，万国是悦。\n皇矣圣朝，绵尔瓜瓞。\n是崇是洁，万世贻厥。",
        "dynasty": "宋",
        "collection_info": null
    },
    {
        "uuid": "05d6e7f55e2b22686977de8efaf3c7c8",
        "title": "宋颂",
        "author": "赵湘",
        "content": "九区混茫，皇天锡皇。\n羲教农化，勋纪华彰。\n继华于禹，承禹于汤。\n比于文武，逮其成康。\n圣道攸传，富寿无疆。\n隋之弃仁，天命不常。\n殱厥侈毒，祚归巨唐。\n唐孙復昏，荡于四方。\n民瘼其咨，逾于怀襄。\n草创中间，崩析滋章。\n割山裂川，国为披猖。\n氓不堪命，神恫其殃。\n俾宋有图，横弛竖张。\n日月五辰，齐其启光。\n实维太祖，肇基建邦。\n有若有苗，逆命弗祥。\n爰整其师，赫怒斯扬。\n荆舒既贡，南海趋跄。\n庸蜀微卢，虽险无当。\n惟尔曰夏，毒靡有流，民始克昌。\n屡饥而馔，久渴而浆。\n冰极授衣，暑烦降凉。\n洎我圣君，传叶振芳。\n圣神仁明，浩浩汪汪。\n吴人来王，并汾慑降。\n服不以戎，鼓罔其镗。\n风雨攸暨，如禽集翔。\n淳復天人，礼修夏商。\n前正后直，左贤右良。\n忠正并驱，回邪跼藏。\n鳏恤寡矜，寇屏宄亡。\n药蒸石黎，法衡度量。\n乃宅孝悌，乃谨序庠。\n衣帛食肉，罔有攸伤。\n关讥匪艰，什一靡庞。\n虽有罟网，不罹污潢。\n虽有山林，不乱斧斨。\n虽有权衡，民不以强。\n虽有郛郭，民不以防。\n宗庙既清，郊社甚庄。\n品物争瑞，史载交相。\n未诰俗化，将时合苍。\n盈耳四海，但闻洋洋。\n其雍其熙，无施无为。\n干坤法之，治于垂衣。\n蒙彼蚩蚩，不觉不知。\n天下一致，夫何虑思。\n清之浄之，平之泰之。\n倏变于道，殊途同归。\n伟焉厥图，本蕃益枝。\n百世之后，实流其奇。\n史官既良，康哉具书。\n古有吉甫，为宣王诗。\n是故臣湘，作夫颂辞。\n圣德形容，神明告兹。\n狂斐恐慴，少颂史遗。",
        "dynasty": "宋",
        "collection_info": null
    },
    {
        "uuid": "bf5ba042da3002a2aa86775cc90f97b3",
        "title": "送驾部刘侯赴阙诗",
        "author": "赵湘",
        "content": "帝有天命，四方是宣。\n祥有时数，元极则传。\n爱物在皇，恶盈在天。\n惟彼庐墟，安宁有年。\n土沃无蠹，民骄且专。\n穷侈勿度，宄猾相肩。\n彼孽既盈，厥兆斯绵。\n天子眷之，丞相竦然。\n佥曰畴当，刘侯其贤。\n帝命钦哉，布教甚玄。\n俭以示之，信以布之。\n侈焉猾焉，禁之制之。\n惟公拳拳，是民咨咨。\n惟民未知，其恶去迟。\n公恐公惧，吾知天时。\n将及弗度，明年果饥。\n雨师不顾，其岁莫支。\n回禄仍怒，公豫其知。\n虽凶虽燄，弗祷弗祈。\n厥民既羸，爰求其私。\n始恻天变，相议而辞。\n公始俭我，我莫肯随。\n公始廉我，谓公启威。\n公实爱我，而莫之知。\n洎禀公教，里闾相师。\n易侈以俭，猾庸悔追。\n逮夫次岁，百物咸宜。\n雨奋于毕，火藏于离。\n民歌且谣，四郊怡怡。\n教民肃祗，功德流滋。\n史臣弗遗，后世是资。\n孝绩未彰，征于帝畿。\n腹心肾肠，帝将布其。\n民之怀仁，亦孔之微。\n公不我留，赍咨涕洟。\n来既云暮，去惟是思。\n湘采民谣，播于声诗。",
        "dynasty": "宋",
        "collection_info": null
    },
    {
        "uuid": "1776e241bfebed9ac85e5a9181e2fbc8",
        "title": "华顶峰",
        "author": "赵湘",
        "content": "连天含积翠，石路接危藤。\n日近栖鵰树，云迎望海僧。\n狖传幽谷响，泉落断崖冰。\n中有仙人宅，知居第几层。",
        "dynasty": "宋",
        "collection_info": null
    },
    {
        "uuid": "70de1dd0bdc5b38dcec8a8b1f6fdbdc6",
        "title": "黄鶑",
        "author": "赵湘",
        "content": "黄金类羽翰，飞出雪晴山。\n语晓他禽默，啼花别树閒。\n微阳疑独照，急管偶相关。\n红杏园林阔，经时得往还。",
        "dynasty": "宋",
        "collection_info": null
    },
    {
        "uuid": "e02637f6214be13d12bae37d69025f8e",
        "title": "登程主簿南亭",
        "author": "赵湘",
        "content": "南溪亭蔽月，主簿好看云。\n暇日曾移树，炎风尽带熏。\n四窗山曲入，一径草微分。\n买石清流底，名贤待赠君。",
        "dynasty": "宋",
        "collection_info": null
    },
    {
        "uuid": "e169057fde598491c6a7ad7ce05b6465",
        "title": "兰江仁智亭",
        "author": "赵湘",
        "content": "兰江江上亭，仁智称为名。\n山色晓争出，水光秋更清。\n微风飘復断，好鸟过还鸣。\n曾伴陶公醉，迭闻渔唱声。",
        "dynasty": "宋",
        "collection_info": null
    },
    {
        "uuid": "ab45a0c8d3220cb5885326d7fc2d0de5",
        "title": "题石桥寺山井",
        "author": "赵湘",
        "content": "何年凿藓纹，寒气触僧魂。\n穴在青松底，泉通白石根。\n汲因尝茗客，窥有断肠猿。\n偶向秋来照，吟髭雪露痕。",
        "dynasty": "宋",
        "collection_info": null
    },
    {
        "uuid": "7c3a81bbd18251305ac9b9247eda270d",
        "title": "书松门寺壁",
        "author": "赵湘",
        "content": "物外纤尘绝，堪闻乐道歌。\n好山光不尽，幽鸟语无多。\n树影秋云杂，泉声昼磬和。\n高僧自禅定，时有野人过。",
        "dynasty": "宋",
        "collection_info": null
    },
    {
        "uuid": "4f68c454e437fa894c65c2cd3f311b93",
        "title": "登扬州孝先寺佛阁",
        "author": "赵湘",
        "content": "胜寺登危阁，凭栏即近鵰。\n无云生北固，看日下南朝。\n木落吴山迥，天晴楚水遥。\n从容万虑息，目喜赴僧招。",
        "dynasty": "宋",
        "collection_info": null
    },
    {
        "uuid": "f0b2464cb41d2363534b660c9afe3c1f",
        "title": "金山寺",
        "author": "赵湘",
        "content": "众木皆穿石，名香自合焚。\n两廊吴分月，一阁楚天云。\n雨过新灯露，潮平晚磬分。\n僧吟贝多偈，夜静钓人闻。",
        "dynasty": "宋",
        "collection_info": null
    },
    {
        "uuid": "9cea2be57a449e18b22bf9dc207fbdc2",
        "title": "九日松林寺登高",
        "author": "赵湘",
        "content": "九日松林寺，登高过石桥。\n野僧怜不醉，山菊笑无憀。\n屐齿凭泉漱，云衣近树飘。\n自知清静意，应免俗人招。",
        "dynasty": "宋",
        "collection_info": null
    },
    {
        "uuid": "e4f8bea42b0e6baf1510d1eb6143cc85",
        "title": "登天竺灵隠寺上方",
        "author": "赵湘",
        "content": "寺高传绝顶，一到即忘机。\n夜月逢僧早，秋云出树微。\n磬边岩狖过，窗外海鵰飞。\n欲下莓苔磴，题名却惜归。",
        "dynasty": "宋",
        "collection_info": null
    },
    {
        "uuid": "9d52d99ca639680f52c587d57a6e2940",
        "title": "题国清寺",
        "author": "赵湘",
        "content": "物外千年寺，人间四绝名。\n两廊诸岳色，九里乱松声。\n海气飘僧院，秋钟彻悬城。\n夜来疏磬断，月影徧楼清。",
        "dynasty": "宋",
        "collection_info": null
    },
    {
        "uuid": "9db6391343122b8e3316ce31478b654a",
        "title": "兰汀晚泊",
        "author": "赵湘",
        "content": "孤舟愁晚泊，葭苇暂相邻。\n旅雁初栖雨，江花偶向人。\n强吟还自爱，忽语有谁亲。\n倚棹烟将暝，秋风起白苹。",
        "dynasty": "宋",
        "collection_info": null
    },
    {
        "uuid": "eaadce547bd2e0548a64519708a2b4d3",
        "title": "秦淮晚泊",
        "author": "赵湘",
        "content": "晚泊秦淮上，无人独倚樯。\n遥峰平积水，别浦露残阳。\n往事随天望，新蝉聒树黄。\n渔翁有深意，不语自鸣榔。",
        "dynasty": "宋",
        "collection_info": null
    },
    {
        "uuid": "9af2875a49eee8f65d6e26910c1a6a6d",
        "title": "书韩隠人壁",
        "author": "赵湘",
        "content": "雨黑径垂莎，全家在薜萝。\n树空穿井出，门掩烧痕过。\n写易澌生砚，悬壶月上柯。\n近来山屐老，枯齿旋无多。",
        "dynasty": "宋",
        "collection_info": null
    },
    {
        "uuid": "9f311aa71112fd378c7a8a1344d2ffa4",
        "title": "戊子岁东归书事呈庞先辈",
        "author": "赵湘",
        "content": "上国有春榜，远人无试期。\n携琴出关早，闻雨到家迟。\n卧病邻皆笑，嫌贫仆转痴。\n高堂倚门久，此去尚多岐。",
        "dynasty": "宋",
        "collection_info": null
    },
    {
        "uuid": "8065b8ced50535f93f00091ce4b0e517",
        "title": "题张处士山庭落叶",
        "author": "赵湘",
        "content": "摇落拂残棋，萧骚傍菊篱。\n砚浮窗外影，人拾树中诗。\n扫绿粘苔冷，烧红煮茗迟。\n巢乌还有意，犹在月明枝。",
        "dynasty": "宋",
        "collection_info": null
    },
    {
        "uuid": "988858c6a69a13980c522e17c7f3cafc",
        "title": "招阮山人宿",
        "author": "赵湘",
        "content": "初晴石路新，溪户别无邻。\n自夏评诗徧，经秋扫叶频。\n拂琴堂有月，餐药病离身。\n欲话因来宿，西轩只两人。",
        "dynasty": "宋",
        "collection_info": null
    },
    {
        "uuid": "e5ef390e126afd5e74d8f0f46b6fd670",
        "title": "自题",
        "author": "赵湘",
        "content": "独居颜子巷，还自种忘忧。\n偶病閒辜月，因吟瘦过秋。\n泣多曾忆阮，贫极尚师丘。\n散拙兼成癖，如何称俗流。",
        "dynasty": "宋",
        "collection_info": null
    },
    {
        "uuid": "22dda596de95841ab03d2a3d43efa69d",
        "title": "江秀才新居",
        "author": "赵湘",
        "content": "营居知避俗，领鹤过秋郊。\n泉照书初架，窗移树未巢。\n留题新墨湿，掩户旧邻敲。\n数本当帘竹，茶烟渐欲交。",
        "dynasty": "宋",
        "collection_info": null
    },
    {
        "uuid": "a3f12cb3f4a0b0dc7643c50ca06cb313",
        "title": "剡中唐郎中所居",
        "author": "赵湘",
        "content": "古柳垂溪水，当门繫雪舟。\n开樽延白鸟，扫树带清秋。\n阁上看华顶，窗中见沃洲。\n寻常投刺少，来即是诗流。",
        "dynasty": "宋",
        "collection_info": null
    },
    {
        "uuid": "6eda6922dbac4c4f7022783c7df519cb",
        "title": "秋夜集李式西斋",
        "author": "赵湘",
        "content": "泽国秋光淡，诗家夜会清。\n雨余逢月色，风静得琴声。\n小径幽虫绝，寒阶落叶并。\n尝茶不拟睡，自起遶池行。",
        "dynasty": "宋",
        "collection_info": null
    },
    {
        "uuid": "98969b3675b499858081642e33b92ba2",
        "title": "别耶溪诸叔",
        "author": "赵湘",
        "content": "又散耶溪会，斜阳在古原。\n出门逢落叶，去路有啼猿。\n短髮不堪照，新诗谁与论。\n如何为远别，风雪宿孤村。",
        "dynasty": "宋",
        "collection_info": null
    },
    {
        "uuid": "c1f27c83720621247e1aea9a9fbee9bb",
        "title": "游烂柯山",
        "author": "赵湘",
        "content": "仙人与王质，相会偶多时。\n落日千年事，空山一局棋。\n树高明月在，风动白云移。\n未得酬身计，閒来学采芝。",
        "dynasty": "宋",
        "collection_info": null
    },
    {
        "uuid": "ba45f6695975f9cfa93de7dbfe73c0ce",
        "title": "天台香柏峰会思上人",
        "author": "赵湘",
        "content": "孤峰连鸟道，幽会兴难忘。\n对坐无人到，空林尽日香。\n断崖逢积雪，高木露微阳。\n静话看晴晓，联联过晚冈。",
        "dynasty": "宋",
        "collection_info": null
    },
    {
        "uuid": "d894e48617c842425de5230ba3651ac5",
        "title": "送杜少府赴华阴",
        "author": "赵湘",
        "content": "行路华山前，之官髮黑年。\n移家拟拔宅，作尉已呼仙。\n近县云随鹤，当门树着蝉。\n吟诗因夜坐，毛女落秋天。",
        "dynasty": "宋",
        "collection_info": null
    },
    {
        "uuid": "186981cf58e456617a55dedcf2e4efdd",
        "title": "送张用砺殿丞赴阙",
        "author": "赵湘",
        "content": "诏书征入阙，数日醉离筵。\n野老衣多泪，山溪雨送船。\n郡斋閒月色，江鸟得诗篇。\n省阁人相待，供吟几树烟。",
        "dynasty": "宋",
        "collection_info": null
    },
    {
        "uuid": "fee15703ff5968f5f2ae69460c000450",
        "title": "寄梁鼎殿丞",
        "author": "赵湘",
        "content": "登门长失约，千里阻关河。\n每为秋风至，空令夜梦多。\n旧时曾见许，新诺復如何。\n想望临荒径，微微雨滴蓑。",
        "dynasty": "宋",
        "collection_info": null
    },
    {
        "uuid": "6bfcad1d370e8fdb4688b10a4bcd6841",
        "title": "送韩屿秀才南游",
        "author": "赵湘",
        "content": "杨柳一蝉清，关河九日行。\n却来时未熟，此去雨初晴。\n仆懒嫌书重，馿幽喜骨轻。\n还因得新句，山寺徧题名。",
        "dynasty": "宋",
        "collection_info": null
    },
    {
        "uuid": "bd5b07796a1b9e2e435c6a3f9cd7ab9e",
        "title": "送李先辈罢官之四明",
        "author": "赵湘",
        "content": "官满鹤衣轻，全家在四明。\n上船秋月白，到岸海山青。\n药妙初痊病，诗高旧振名。\n遥思落帆处，太守出郊迎。",
        "dynasty": "宋",
        "collection_info": null
    },
    {
        "uuid": "94fa6616e0a7da1d11413e4f7e6f37c9",
        "title": "送李着作赴四明",
        "author": "赵湘",
        "content": "暂辞芸阁伴，欲上海边城。\n地近瀛洲见，山连越水迎。\n驻帆寒草动，移旆晓霞明。\n到日新题出，登高待雪晴。",
        "dynasty": "宋",
        "collection_info": null
    },
    {
        "uuid": "71065049453c423abc93aa53836e8718",
        "title": "送沈天锡赴始兴司户",
        "author": "赵湘",
        "content": "落叶上青衫，携家赴岭南。\n欲行犹买药，侵早即衝岚。\n久贱惟知事，长贫不解惭。\n山城骑病马，吟句去庭参。",
        "dynasty": "宋",
        "collection_info": null
    },
    {
        "uuid": "447d43ab0d1cd4249039e93d8546f960",
        "title": "送周洞之蜀",
        "author": "赵湘",
        "content": "剑阁衝秋去，迢迢动鬰陶。\n千山非故国，九日莫登高。\n峡树参天碧，巴猿向夕号。\n当垆人不在，何以慰离骚。",
        "dynasty": "宋",
        "collection_info": null
    },
    {
        "uuid": "a9d4a16bfe81fe3cdbf5561d0169dcaa",
        "title": "送丁鹗下第客游",
        "author": "赵湘",
        "content": "尊前泣復歌，清泪酒相和。\n别岸春风静，孤舟夜雨多。\n鸟鸣烟草露，花逐夕阳波。\n我亦无憀者，东西欲奈何。",
        "dynasty": "宋",
        "collection_info": null
    },
    {
        "uuid": "24c766056f0e77664c496077f05b5846",
        "title": "送周湜秀才之武川谒黄员外",
        "author": "赵湘",
        "content": "特地照青铜，行行谒谢公。\n山窗新入梦，池馆旧闻鸿。\n岐路云边去，炎蒸雨后空。\n郡斋如伴话，满座是清风。",
        "dynasty": "宋",
        "collection_info": null
    },
    {
        "uuid": "637697795eb43dc7d612ef4b01ba3420",
        "title": "送罗权",
        "author": "赵湘",
        "content": "相逢从冷澹，此别復凄凉。\n去路迎秋色，行衣拂夕阳。\n酒浓心易感，诗好意难忘。\n莫作关山役，吟髭况渐长。",
        "dynasty": "宋",
        "collection_info": null
    },
    {
        "uuid": "944bca52278dff2ec9d0523a1174a9b1",
        "title": "送韩起",
        "author": "赵湘",
        "content": "门外雨初晴，春深送客行。\n离筵近流水，芳草向空城。\n远鸟啼仍乱，残花坠欲并。\n会须频饮酒，莫遣白髭生。",
        "dynasty": "宋",
        "collection_info": null
    },
    {
        "uuid": "98d711b77ea412438771dfbcccb90054",
        "title": "送到逢吉",
        "author": "赵湘",
        "content": "独去谁相待，全家寄旧林。\n雨声乡外尽，秋色水边深。\n别酒香和菊，新诗束傍琴。\n将行还共立，江上起孤砧。",
        "dynasty": "宋",
        "collection_info": null
    },
    {
        "uuid": "5e2c9ddefc964ba2f006772be3a88a7a",
        "title": "辇下送沈天锡",
        "author": "赵湘",
        "content": "未第逢花尽，残阳照渡头。\n入关频值雨，归棹独随鸥。\n树暗藏鸣鸟，山空接漫流。\n琴书不同去，犹在酒家楼。",
        "dynasty": "宋",
        "collection_info": null
    },
    {
        "uuid": "214286b807073420618184d15e5d6e98",
        "title": "送刘熙",
        "author": "赵湘",
        "content": "落日照行衣，乡程隔翠微。\n听蝉临水别，闻雨抱琴归。\n鬓髮各疑短，天涯相见稀。\n离歌一声断，江上有鸿飞。",
        "dynasty": "宋",
        "collection_info": null
    },
    {
        "uuid": "507450e6226e6745de23a35802387363",
        "title": "答徐本",
        "author": "赵湘",
        "content": "天远草离离，秋霖寄信迟。\n相思逢叶尽，独坐听蝉悲。\n岳色寒前见，松心雪后知。\n频招犹未至，时復检清辞。",
        "dynasty": "宋",
        "collection_info": null
    },
    {
        "uuid": "b73deca8f3567ef3f1f4b7e568cf5ece",
        "title": "别所知",
        "author": "赵湘",
        "content": "知音不可得，此去但消魂。\n别夜俱闻雨，残秋自出门。\n水横芳草渡，烟蔽夕阳村。\n应念千山外，明朝独听猿。",
        "dynasty": "宋",
        "collection_info": null
    },
    {
        "uuid": "af5768570290d4863b763d967ded446b",
        "title": "别杨埙",
        "author": "赵湘",
        "content": "此身偏似雁，南北但孤飞。\n久客难为别，穷秋况未归。\n去程寒雨细，留话夕阳微。\n试共江边立，疏砧又捣衣。",
        "dynasty": "宋",
        "collection_info": null
    },
    {
        "uuid": "242e9db9f4774d8d08d6b5a59199d1a4",
        "title": "及第东归泗上遇孙穆之话别",
        "author": "赵湘",
        "content": "偶负同年约，知君先出京。\n相逢得酒病，欲别值蝉声。\n共立山当眼，分题雨过城。\n东归几人问，为子耻诗名。",
        "dynasty": "宋",
        "collection_info": null
    },
    {
        "uuid": "37f1a2f023e811b615e955a9d62f52b3",
        "title": "赠何明府",
        "author": "赵湘",
        "content": "陶家宜寂寞，多醉復多才。\n锁印秋山入，移琴夜雨来。\n试茶还扫叶，买树亦和苔。\n妙句邻僧乞，仍闻得药回。",
        "dynasty": "宋",
        "collection_info": null
    },
    {
        "uuid": "f70efa712de8b4dac7e18cf44295c508",
        "title": "寄东阳王明府",
        "author": "赵湘",
        "content": "经炎虽得信，旦夕梦兼思。\n多暇知无事，新秋合有诗。\n树凉看雨过，吏散见蝉移。\n谁共清宵坐，西轩月满池。",
        "dynasty": "宋",
        "collection_info": null
    },
    {
        "uuid": "76bb550834d00f05dbeb5836026188a3",
        "title": "闻蝉因寄东阳王穆明府",
        "author": "赵湘",
        "content": "孤蝉鸣水湄，独立少人知。\n急恐移他树，清还似旧时。\n曾同秋馆听，併起雨堂思。\n南望临风久，经年不得诗。",
        "dynasty": "宋",
        "collection_info": null
    },
    {
        "uuid": "4d0516adb1c623c7993e0f4d955b0d13",
        "title": "别王穆明府",
        "author": "赵湘",
        "content": "又作残秋役，陶公为断魂。\n此行知入梦，欲去更登门。\n落叶堆霜径，微阳隔雨村。\n预愁山馆宿，相忆独闻猿。",
        "dynasty": "宋",
        "collection_info": null
    },
    {
        "uuid": "2fcaf048ef83ad43e214ffc99ed9c869",
        "title": "寄杨坦明府",
        "author": "赵湘",
        "content": "不语仍孤立，何人知此情。\n春禽鸣别树，夜雨入空城。\n望远魂堪断，思閒梦亦清。\n曾陪游岳寺，遶竹共题名。",
        "dynasty": "宋",
        "collection_info": null
    },
    {
        "uuid": "c5ea94967915ea08da4d22ec86d1f342",
        "title": "赠潜溪李明府",
        "author": "赵湘",
        "content": "县幽多水石，栽竹亦成畦。\n听雨公田近，开窗月岳齐。\n宿禽无别语，病马立閒蹄。\n夜坐闻清唱，何人钓月溪。",
        "dynasty": "宋",
        "collection_info": null
    },
    {
        "uuid": "4fa250139f7734059f19bb1746800b13",
        "title": "寄杨埙",
        "author": "赵湘",
        "content": "闭门苔自长，春恨极天涯。\n落日山横水，空城雨过花。\n断狂曾避蝶，多病更闻蛙。\n江上无消息，风吹渡柳斜。",
        "dynasty": "宋",
        "collection_info": null
    },
    {
        "uuid": "f4397af585b332462e3bef1e6bd9f89b",
        "title": "旅中示所知",
        "author": "赵湘",
        "content": "无憀作客时，况逼入关期。\n听雨醒如醉，闻蝉坐欲移。\n病催新髮长，贫有故人知。\n应念将行计，出门多路岐。",
        "dynasty": "宋",
        "collection_info": null
    },
    {
        "uuid": "ed475a70f4d495a896a20cea490acb2a",
        "title": "秋夕宿杨明府厅",
        "author": "赵湘",
        "content": "主人无俗缘，留客菊花边。\n雨气寒并竹，秋声夜杂蝉。\n爽知于酒称，閒觉爱棋偏。\n不欲欹孤枕，更深却潄泉。",
        "dynasty": "宋",
        "collection_info": null
    },
    {
        "uuid": "5f4770db5042615719b5ccc866f24df8",
        "title": "暮春郊园雨霁",
        "author": "赵湘",
        "content": "郊园春已暮，霁色射疏篱。\n地静苔过竹，沙清树入池。\n野人来尽日，山鸟话多时。\n偶傍松窗立，微风动七丝。",
        "dynasty": "宋",
        "collection_info": null
    },
    {
        "uuid": "8f046388c44a9ee5d3ba4953a34657a0",
        "title": "咏山屐",
        "author": "赵湘",
        "content": "鸟道人分去，同行只有筇。\n过桥泉照齿，穿竹藓留踪。\n夜阁吟登月，秋山醉挂松。\n自窥还忆谢，会着在诸峰。",
        "dynasty": "宋",
        "collection_info": null
    },
    {
        "uuid": "338c7addf01b0dddfa1d8aa72a510375",
        "title": "秋日过吴侃幽居",
        "author": "赵湘",
        "content": "掩门多径草，凉气动疏林。\n细雨经烟尽，微阳到菊深。\n话诗无鸟过，试茗有僧寻。\n欲去还留宿，窗边月照琴。",
        "dynasty": "宋",
        "collection_info": null
    },
    {
        "uuid": "b4c029e5861fac3a9eeea88cb6e60fdc",
        "title": "登高",
        "author": "赵湘",
        "content": "天晴九月九，秋思搅腾腾。\n大醉无人会，高山独自登。\n看鸿时背水，采菊阻寻僧。\n往事还堪忆，狂吟罢未能。",
        "dynasty": "宋",
        "collection_info": null
    },
    {
        "uuid": "42b5c2189d5c2799780309376d22a9cd",
        "title": "自乐",
        "author": "赵湘",
        "content": "自乐原西趣，疏林入户清。\n洗池秋得月，移菊夜栖萤。\n古意怜琴淡，新题喜病醒。\n时闻岳僧至，閒讲煮茶经。",
        "dynasty": "宋",
        "collection_info": null
    },
    {
        "uuid": "8133e8ed0dc4b10eb1c7481757a31df1",
        "title": "官舍偶书",
        "author": "赵湘",
        "content": "病枕方行药，公门似隠居。\n孤烟寄庭木，微雨长秋蔬。\n宦薄惭骑马，山高梦结庐。\n期僧仍未至，慵写与人书。",
        "dynasty": "宋",
        "collection_info": null
    },
    {
        "uuid": "a87f637ee96042af73a18d24ebc8394c",
        "title": "野步",
        "author": "赵湘",
        "content": "原野宜秋步，支筇日欲斜。\n断桥时立鸟，疏草露行蛇。\n细雨霑梨叶，微风过稻花。\n坡西又吹笛，烟火两三家。",
        "dynasty": "宋",
        "collection_info": null
    },
    {
        "uuid": "468190bf27070e64c89d6a4dd02f2b1a",
        "title": "赠省安上人",
        "author": "赵湘",
        "content": "闭门栖古寺，尘路杳无踪。\n夜讲香飘月，晨斋磬入松。\n石屏泉气冷，山屐藓痕浓。\n自说秋来兴，时时梦远峰。",
        "dynasty": "宋",
        "collection_info": null
    },
    {
        "uuid": "5f04ef991aa58f37d26fe76b4e38960d",
        "title": "僧院苔",
        "author": "赵湘",
        "content": "香销人寂寂，铺碧断尘埃。\n积雨声初尽，高僧定未开。\n冷痕穿竹去，秋阵隔泉回。\n此处应长在，閒人况不来。",
        "dynasty": "宋",
        "collection_info": null
    },
    {
        "uuid": "9f528faeea086c24dcf2bb409f4a4e97",
        "title": "会平上人夜话",
        "author": "赵湘",
        "content": "秋灯照岳客，深夜坐前轩。\n白髮新闻雨，青山旧听猿。\n病多添药债，吟苦避虫喧。\n不寐还相对，高梧叶自翻。",
        "dynasty": "宋",
        "collection_info": null
    },
    {
        "uuid": "77eba3d7fec5a764199915f5145c837d",
        "title": "照上人山房庭树",
        "author": "赵湘",
        "content": "惹云非手植，自与薜萝交。\n雨过苔侵影，秋来月照巢。\n锡寒枝上挂，偈好叶中抄。\n谁见僧行遶，烟凉夜磬敲。",
        "dynasty": "宋",
        "collection_info": null
    },
    {
        "uuid": "130807e28480859227b7b76cfe654a00",
        "title": "赠水墨峦上人",
        "author": "赵湘",
        "content": "讲余精小笔，深院竹修修。\n试墨因磨雨，思山忽写秋。\n静曾穷鹤趣，高亦近诗流。\n更拟缘清思，和云状沃洲。",
        "dynasty": "宋",
        "collection_info": null
    },
    {
        "uuid": "7f473bf91318d261cbfdeeac059f6012",
        "title": "送僧归终南",
        "author": "赵湘",
        "content": "夏满辞京寺，终南路有松。\n月高缘白阁，叶尽到中峰。\n漱齿泉飘锡，冥心露滴钟。\n长安如不去，期与鹿相逢。",
        "dynasty": "宋",
        "collection_info": null
    },
    {
        "uuid": "e0e7b16c6b48b8dfce581fd5af877c43",
        "title": "夏夜山中喜雨",
        "author": "赵湘",
        "content": "何峰云共出，一夜洒山檐。\n爽气连灯湿，凉声得树兼。\n醉吟还有意，卧听似无厌。\n已约凌晨起，泉声自捲帘。",
        "dynasty": "宋",
        "collection_info": null
    },
    {
        "uuid": "2dc1ea58274856d4590ef672072407de",
        "title": "饮茶",
        "author": "赵湘",
        "content": "昼梦回窗下，秋声碾树边。\n僧敲石裏火，瓶汲竹根泉。\n影照吟髭碧，香医酒病痊。\n坐余重有味，犹见半墙烟。",
        "dynasty": "宋",
        "collection_info": null
    },
    {
        "uuid": "e70e8a560a8f5fd476b8cb6dcd0b635d",
        "title": "方广寺石桥",
        "author": "赵湘",
        "content": "白石峰犹在，桥横一径微。\n多年无客过，落日有云归。\n水浄苔生髮，山寒树着枝。\n如何方广寺，千古去人稀。",
        "dynasty": "宋",
        "collection_info": null
    },
    {
        "uuid": "bf660ef2f2010b7e29a497ec7657aa0b",
        "title": "上谷川尹殿丞",
        "author": "赵湘",
        "content": "琐闼题诗送赴官，郡斋潇洒谢公閒。\n树边棋阁开秋锁，池上吟窗见昼山。\n吏散独行红叶外，酒醒时望白云间。\n郊原渐有新烟火，知是逋民鸟道还。",
        "dynasty": "宋",
        "collection_info": null
    },
    {
        "uuid": "fd8739b6fe3623c276196e3acddacd6b",
        "title": "寄新安梁殿丞",
        "author": "赵湘",
        "content": "郡孤诗句许秋供，见说多閒却似慵。\n移树好禽来独院，上楼高雪在诸峰。\n泉当月际摇吟影，藓自云边得屣踪。\n此兴未寻频挂梦，阮公池馆旧相容。",
        "dynasty": "宋",
        "collection_info": null
    },
    {
        "uuid": "6ea7241c5100403caed731d725c79931",
        "title": "寄湖州刁殿丞",
        "author": "赵湘",
        "content": "白苹溪湛五亭寒，物象全宜谢守閒。\n秋尽棋声过竹寺，雨余诗思落茶山。\n鸟依高树和烟宿，人钓清流带月还。\n池馆有情多入梦，近来谁在笛声间。",
        "dynasty": "宋",
        "collection_info": null
    },
    {
        "uuid": "4b95688cf6a92c95d878be9806719fef",
        "title": "秋日过韩原隠居",
        "author": "赵湘",
        "content": "霜落门前石齿清，静中曾听咽泉声。\n分题会客多无说，抱疾迎僧忽强行。\n窗外叶随蝉影过，井边苔趁雨痕生。\n纱巾任侧衣从破，二十年来不到城。",
        "dynasty": "宋",
        "collection_info": null
    },
    {
        "uuid": "ae2c165643a7c31012bfadb1728a2be6",
        "title": "赠兰江鞠明府",
        "author": "赵湘",
        "content": "笛裏声飘柳色寒，县斋深在白云间。\n孤吟夜倚琴边月，半醉秋登宅后山。\n烟径树清苔藓长，雨塘人散鹭鸶还。\n兰舟有客题诗望，溪上家家晚唱阑。",
        "dynasty": "宋",
        "collection_info": null
    },
    {
        "uuid": "164e546eb6cd4347ad321f5ce63ff31e",
        "title": "寄兰江鞠评事",
        "author": "赵湘",
        "content": "东望堪思捧刺时，姓名相齿有人知。\n公堂伴语山光入，秋阁尝茶树影移。\n石上琴尊容赏月，水边台榭许题诗。\n重因送客留连甚，长记还家不敢辞。",
        "dynasty": "宋",
        "collection_info": null
    },
    {
        "uuid": "307fae9ffae006bfee2796d2b01947e9",
        "title": "送春",
        "author": "赵湘",
        "content": "留客强歌还强醉，送春多雨又多风。\n五更池馆孤灯尽，三月江城一夜空。\n青鑑照髭疑有白，子规啼树已无红。\n相逢頼得明年约，应向花前慰断蓬。",
        "dynasty": "宋",
        "collection_info": null
    },
    {
        "uuid": "f0e15b74af4c0a9e4f32d9e92ceffce7",
        "title": "春日宿信安张明府厅",
        "author": "赵湘",
        "content": "夕景含钟露欲零，幽人醉宿长官厅。\n床头藓色虽连月，池底花阴更杂星。\n梧叶乍题无物污，蜀琴微响有风经。\n陶公伴客不思睡，门外数峰山晓青。",
        "dynasty": "宋",
        "collection_info": null
    },
    {
        "uuid": "18ce8d3fda5f9ed06415c302d88db3d1",
        "title": "秋日江亭",
        "author": "赵湘",
        "content": "远岸鸣蝉未拟休，蝉边风叶动飕飗。\n平沙露白聊宜鹤，孤岛分青独映秋。\n野色半侵凉气湿，水光低引夕阳流。\n题诗尽日无人伴，空忆潇湘有钓舟。",
        "dynasty": "宋",
        "collection_info": null
    },
    {
        "uuid": "ca77e39da30535486c5a261c4ba39aaa",
        "title": "秋夜舟中作",
        "author": "赵湘",
        "content": "酒醒身计正悠悠，泽国如萍信水流。\n独夜听鸿深浦宿，坏篷连雨一灯秋。\n年来自觉新诗澹，江上谁怜旧业优。\n肠断山家数声笛，不知孤客在孤舟。",
        "dynasty": "宋",
        "collection_info": null
    },
    {
        "uuid": "5adbd811762af4f5c9905ada18919a8b",
        "title": "秋夕旅馆言事",
        "author": "赵湘",
        "content": "一点孤灯万里身，离肠曾搅九回频。\n梧桐自管秋来雨，蟋蟀谁妨夜后人。\n枕上梦将衣共短，卷中诗与髮同新。\n江边但厌携琴去，明月西风满路尘。",
        "dynasty": "宋",
        "collection_info": null
    },
    {
        "uuid": "bef63761a44514e93ad2c1feb23b831c",
        "title": "郊居言事",
        "author": "赵湘",
        "content": "断径危桥积藓痕，闭关终与俗尘分。\n深秋鹤影临池见，静夜棋声隔水闻。\n山榻病来谁寄药，石床僧去独看云。\n閒吟閒醉慵开眼，门外寒虫叫日曛。",
        "dynasty": "宋",
        "collection_info": null
    },
    {
        "uuid": "1890530641fd4d6847e4fd62d69ce19c",
        "title": "早秋言事",
        "author": "赵湘",
        "content": "苔染衡门绿有钱，不堪风月渐凄然。\n蛩声乍出斜阳外，山色初来落木边。\n扫叶偶窥栽菊地，卷帘因作捣衣篇。\n故人南北新髭长，昨夜高怀雨滴蝉。",
        "dynasty": "宋",
        "collection_info": null
    },
    {
        "uuid": "af71bca95b37b36aa4362a1bdd0b891b",
        "title": "暮秋过沈齐别业",
        "author": "赵湘",
        "content": "暮蝉频响胜闻歌，白石床清藓色和。\n径冷独留寒菊在，树疏分得夕阳多。\n沙泉月澹曾栖雁，篱落烟微半着莎。\n谁问寂寥诗景趣，竹扉时有野僧过。",
        "dynasty": "宋",
        "collection_info": null
    },
    {
        "uuid": "41652fd75863923948202a48123674bc",
        "title": "宿成秀才水阁",
        "author": "赵湘",
        "content": "卷箔无应永夜虚，凭栏还似钓鱼师。\n床头雨细飘芦苇，池上灯寒照鹭鸶。\n孤枕听泉随断梦，好风吹竹隔残棋。\n主人不寐客魂爽，晓色欲来犹赋诗。",
        "dynasty": "宋",
        "collection_info": null
    },
    {
        "uuid": "d3bbc68a314331b3930dabd05b7df6b7",
        "title": "雨中寄所思",
        "author": "赵湘",
        "content": "寒气萧萧瘦骨惊，自知分得四愁平。\n秋堂病起莓苔色，池阁梦回芦苇声。\n幽滴冷痕连树影，暗驱浮气入诗情。\n衡门独掩还无语，一日相思万缕并。",
        "dynasty": "宋",
        "collection_info": null
    },
    {
        "uuid": "4baae7a970ded186b78ccf9076c6035e",
        "title": "登杭州冷泉亭",
        "author": "赵湘",
        "content": "天竺峰西月几层，亭孤应忌俗人登。\n山光晓射闻猿客，泉影秋摇倚树僧。\n微雨洒台青有点，片云生石冷多棱。\n斜阳更起题诗兴，还喜重来或未能。",
        "dynasty": "宋",
        "collection_info": null
    },
    {
        "uuid": "c1b75af932f0efa72a0f99bcaf6d5488",
        "title": "题包山人拄杖",
        "author": "赵湘",
        "content": "倚云生处绝尘埃，见说嵩高客寄来。\n扶醉未闻和屐到，伴吟曾是探山迴。\n寻僧过竹青敲月，看鹤沿池冷卓苔。\n知渡寒溪偏得力，夕阳风紧打冰开。",
        "dynasty": "宋",
        "collection_info": null
    },
    {
        "uuid": "fb5adcf3715acd4fe89bbaaacabb3305",
        "title": "萧山李宰君北亭即事",
        "author": "赵湘",
        "content": "扫洒仍闻属意劳，遶池生藓不生蒿。\n敲花雨过琴絃润，吹竹风来鹤语高。\n窗裏树光清着枕，砚中山色冷趋毫。\n何人可作题诗伴，试茗应思谢法曹。",
        "dynasty": "宋",
        "collection_info": null
    },
    {
        "uuid": "9872645a09edd754b5d013173c4cef48",
        "title": "留连李寺丞吟诗阁",
        "author": "赵湘",
        "content": "静阁采诗人罕到，栖栖树石尽当檐。\n长因夜月全开户，独为南山不下帘。\n得句砚中秋水减，觅题池上晚花添。\n炎天几度相留宿，曾值风凉雨气兼。",
        "dynasty": "宋",
        "collection_info": null
    },
    {
        "uuid": "74586db7ce6fa35ba4e6cc0902431075",
        "title": "游石桥寺",
        "author": "赵湘",
        "content": "陶令寻山胜境开，偶陪清赏忆天台。\n秋云尽放诸峰出，野水时闻独鸟来。\n岩畔坐宜窥蟋蟀，树边行亦避莓苔。\n斜阳石上题诗去，更向松阴遶一迴。",
        "dynasty": "宋",
        "collection_info": null
    },
    {
        "uuid": "5a83e1aa51f3440d02634389ae80b3e4",
        "title": "秋日宿楚江西寺",
        "author": "赵湘",
        "content": "沧浪生计任西东，人向萧园寄断蓬。\n灯影半轩无梦寐，雨声长夜在梧桐。\n閒僧正笑吟髭白，故国那堪水树红。\n志业未知谁念我，明朝江上苇花风。",
        "dynasty": "宋",
        "collection_info": null
    },
    {
        "uuid": "1c9e7707c2cf63fb5ec920b6b3f5d229",
        "title": "闻晓角",
        "author": "赵湘",
        "content": "一声初起晓光浮，吟笛啼猿亦暗羞。\n清动月华犹满树，冷呼山色欲归栖。\n时萦别馆侵灯过，偶带凉飔入梦流。\n谁会酒醒倾耳听，近来沙塞不吹秋。",
        "dynasty": "宋",
        "collection_info": null
    },
    {
        "uuid": "3f28b73e3948bb525ea190cecd080ec3",
        "title": "观楚上人陈处士夜棋",
        "author": "赵湘",
        "content": "对局清宵解客醺，坐窥玄妙杳难羣。\n势侵孤烛和秋冷，声隔高梧带雨分。\n关外散飞星出汉，水边斜起雁穿云。\n无人得见争先意，时被西林宿鸟闻。",
        "dynasty": "宋",
        "collection_info": null
    },
    {
        "uuid": "240633b53dabf68d7d314499c7987ee9",
        "title": "山居引泉",
        "author": "赵湘",
        "content": "自引灵泉胜取冰，入云穷穴始因僧。\n閒疏咽处秋无际，静听时来月有层。\n乍觉疏林多爽气，渐疑幽石减寒棱。\n雨余终夜西风起，流过吟窗溅着灯。",
        "dynasty": "宋",
        "collection_info": null
    },
    {
        "uuid": "542d743023e3f5738edfd10c3d9e4b75",
        "title": "九日幽居书怀",
        "author": "赵湘",
        "content": "九月蝉稀九日催，年光如逐水声回。\n人思往事凄凉在，菊倚荒庭寂寞开。\n落叶偶从池上过，夕阳初傍酒边来。\n白衣去后无消息，雨湿东离欲长苔。",
        "dynasty": "宋",
        "collection_info": null
    },
    {
        "uuid": "b10f53727c63ead6d9f12b247cfb360e",
        "title": "山行",
        "author": "赵湘",
        "content": "翠满衣裳远径分，渐供幽兴入诗门。\n临泉自爱窥筇影，过藓何妨驻屐痕。\n因惹断云还倚石，偶看残照学呼猿。\n行行却喜无人到，曾为秋来挂梦魂。",
        "dynasty": "宋",
        "collection_info": null
    },
    {
        "uuid": "47f64396790354b809e5f907888fc850",
        "title": "忆别",
        "author": "赵湘",
        "content": "何处篱筵酒欲空，夜凉横玉自吹风。\n人当木落关山外，秋在月明池馆中。\n隔水不堪惊远梦，入云犹拟触孤鸿。\n凭栏寂寂还多感，谁会无言忆马融。",
        "dynasty": "宋",
        "collection_info": null
    },
    {
        "uuid": "a0dc8bb5d90478f5bd3cc65d4d390d99",
        "title": "书韩山人壁",
        "author": "赵湘",
        "content": "山木争高叶尽深，山人半醉在庭阴。\n常时具馔多餐药，偶夜听松不弄琴。\n雨后看苔连井口，秋来见月到池心。\n近闻墙外诸峰卖，只向茶铛便煮金。",
        "dynasty": "宋",
        "collection_info": null
    },
    {
        "uuid": "ad8771bce32d1e1e1f3ca47bdcb90ad5",
        "title": "閒居书事寄逸人平上人",
        "author": "赵湘",
        "content": "雨驱寒藓入衡门，颜子箪瓢近水濆。\n静话忽容幽鸟听，好诗长忌俗人闻。\n半帘松影和秋卷，一槛棋声与竹分。\n野客有情僧有意，相思时望过溪云。",
        "dynasty": "宋",
        "collection_info": null
    },
    {
        "uuid": "b8e0b6d9d4005a6dcfe9beec124add10",
        "title": "春夕偶作",
        "author": "赵湘",
        "content": "一夕衡门独自开，雨阴深巷少尘埃。\n酒醒风傍池边起，坐久月从花上来。\n何处夜歌初欲断，四邻春梦未知回。\n因思此兴无人共，时復孤吟步绿苔。",
        "dynasty": "宋",
        "collection_info": null
    },
    {
        "uuid": "4c5bcdda4968d11045760fbd94416fdc",
        "title": "赠张处士",
        "author": "赵湘",
        "content": "应问秋云学得閒，飘然如不在人间。\n青籐箧裏诗多怪，紫栗枝边药更瘢。\n江客对棋曾赌鹤，野僧分屐借登山。\n仍闻昨日来城市，又抱孤琴踏月还。",
        "dynasty": "宋",
        "collection_info": null
    },
    {
        "uuid": "67d03889b63ebfde7bcf92164feeb2a7",
        "title": "寄霅川刁殿丞十二韵",
        "author": "赵湘",
        "content": "柳浑曾吟郡，中间遇牧之。\n留连皆往日，寂寞偶多时。\n物象应无改，轩车自有期。\n忆山辞阙早，采药上官迟。\n泽国閒堪赏，公堂静好窥。\n扫苔红叶过，临水白苹移。\n树石秋供画，汀洲晓入诗。\n讴谣渔父得，孤洁鹭鸶知。\n笛外风含酒，楼中月照棋。\n野田耕带雨，寒井汲和澌。\n城郭烟霞近，人家橘柚垂。\n会须寻此景，况与二公宜。",
        "dynasty": "宋",
        "collection_info": null
    },
    {
        "uuid": "b087dd477410abdaaeb14d712cd52c16",
        "title": "寄梁鼎殿丞十二韵",
        "author": "赵湘",
        "content": "忆昔初投刺，秋风八咏边。\n偶参知好日，一见自多年。\n吏散公堂雨，帘垂馆树烟。\n共吟曾试茗，同坐或闻蝉。\n渡水寻支遁，登山学地仙。\n献酬多奥妙，谈笑屡迁延。\n夜月侵诗卷，寒灯落酒船。\n醉容韦带去，卧许石床连。\n池馆今何远，汀洲思倍牵。\n庾楼知有约，颜巷奈多缘。\n病眼随蓬断，愁心逐旆悬。\n高台聊一望，芳草夕阳天。",
        "dynasty": "宋",
        "collection_info": null
    },
    {
        "uuid": "f95ef6ed489d1520ffbf68ec8d6c4ef6",
        "title": "答圣俞设脍示客",
        "author": "赵湘",
        "content": "梅侯三年江上居，盘羞惯饱鮆与鲈。\n客居京城厌粗粝，买鱼斫鲙邀朋徒。\n孰亲刀匕擅精巧，闺中丽人家本吴。\n缕裁长丝叶剪藿，饾饤自与寻常殊。\n霜橙捣虀饭香稻，一饱岂顾家有无。\n我虽日病兴不浅，坐想落纸霏红腴。\n雕盘隽味傥可再，赠子佳酒随长鱼。",
        "dynasty": "宋",
        "collection_info": null
    },
    {
        "uuid": "3ba318870e811a351be8833506b5f646",
        "title": "皇帝閤春帖子  其一",
        "author": "赵湘",
        "content": "和气生金殿，微风转画旗。\n年年好春色，先是帝先知。",
        "dynasty": "宋",
        "collection_info": null
    },
    {
        "uuid": "523fe17b73bde85fd687b8f60a8c124e",
        "title": "皇帝閤春帖子  其二",
        "author": "赵湘",
        "content": "迎气来归祚，宜春祝降祥。\n皇心勤治切，应喜寸阴长。",
        "dynasty": "宋",
        "collection_info": null
    },
    {
        "uuid": "454caca53c60870f0f54c63a81fe2e74",
        "title": "皇帝閤春帖子  其四",
        "author": "赵湘",
        "content": "昼漏新添刻，春寒早放班。\n恩随宽大诏，一日徧人间。",
        "dynasty": "宋",
        "collection_info": null
    },
    {
        "uuid": "fc2264488e23d38d1205911cf2268cc2",
        "title": "太后閤春帖子  其三",
        "author": "赵湘",
        "content": "平晓开朱户，轻寒御练衣。\n宫童移钿扇，庆寿早期归。",
        "dynasty": "宋",
        "collection_info": null
    },
    {
        "uuid": "5847ddea3d251eac095f247d6ce4ebb0",
        "title": "皇后閤春帖子  其三",
        "author": "赵湘",
        "content": "暖日晖晖动，清渠泱泱流。\n六宫修岁事，拂拭采桑鈎。",
        "dynasty": "宋",
        "collection_info": null
    },
    {
        "uuid": "e108d36149a350033ff15f551a629d65",
        "title": "夫人閤春帖子  其一",
        "author": "赵湘",
        "content": "腊雪余香径，朝晖上绮甍。\n翠生兰蕙色，和入管絃声。",
        "dynasty": "宋",
        "collection_info": null
    },
    {
        "uuid": "387c1f618059328e9a61e75ce7f04e8e",
        "title": "太皇太后閤春帖子  其二",
        "author": "赵湘",
        "content": "长乐钟残宝殿开，鸣梢移仗问安来。\n欲知纯孝通天地，和气氤氲遶御杯。",
        "dynasty": "宋",
        "collection_info": null
    },
    {
        "uuid": "24dd44c29700be9606fd96105b67cbbd",
        "title": "太皇太后閤春帖子  其三",
        "author": "赵湘",
        "content": "残冰未放沟声滑，小雨频催柳色新。\n昼漏渐长无一字，坐披黄老味天真。",
        "dynasty": "宋",
        "collection_info": null
    },
    {
        "uuid": "df4e100b5279af897ba135aae51921bf",
        "title": "太皇太后閤春帖子  其五",
        "author": "赵湘",
        "content": "綵仗朝来散玉京，绮窗新网结初晴。\n静呼宫女教调曲，閒引皇孙看学行。",
        "dynasty": "宋",
        "collection_info": null
    },
    {
        "uuid": "3a2ababcb03809eeb926b9d6ebfe1253",
        "title": "皇后閤春帖子  其一",
        "author": "赵湘",
        "content": "紫兰红蓼簇香盘，晓逐金壶下太官。\n朝罢三宫归已晚，日华明丽雪消残。",
        "dynasty": "宋",
        "collection_info": null
    },
    {
        "uuid": "37c8e2807dce0eca4f66095ce546c510",
        "title": "皇后閤春帖子  其二",
        "author": "赵湘",
        "content": "葭灰已逐阳和动，绣镂初随日景加。\n欲助君王修俭德，不将宫样织新花。",
        "dynasty": "宋",
        "collection_info": null
    },
    {
        "uuid": "1dab61899fb9d8cbf31a7676915ee883",
        "title": "夫人閤春帖子  其一",
        "author": "赵湘",
        "content": "渐暖正当挑菜日，轻阴新变养花天。\n君王勤政稀游幸，院院相过理管絃。",
        "dynasty": "宋",
        "collection_info": null
    },
    {
        "uuid": "baf05da1628ef2f90020e48c2a1bf380",
        "title": "夫人閤春帖子  其二",
        "author": "赵湘",
        "content": "宫娃拂晓已催班，拜谢春幡列御前。\n不待春风报花信，红酥綵缕斗芳妍。",
        "dynasty": "宋",
        "collection_info": null
    },
    {
        "uuid": "b5c59b58dc001b71577e61d4a33c69ff",
        "title": "新定旅馆中作",
        "author": "赵湘",
        "content": "岁月乡关外，溪山螟色中。\n孤城秋闭雨，独客夜闻鸿。\n病使新髭出，贫令旧业空。\n思归不得梦，欹枕近梧桐。",
        "dynasty": "宋",
        "collection_info": null
    },
    {
        "uuid": "a9241bd73362aa5e8b084da92e699a99",
        "title": "桐江晚望",
        "author": "赵湘",
        "content": "迭浪浸天青，离愁望处生。\n雨余孤岛暝，花落一船横。\n岸远红兰湿，鱼狂白鸟惊。\n无人问行客，山寺莫钟声。",
        "dynasty": "宋",
        "collection_info": null
    },
    {
        "uuid": "05eb009b47dd57856b5ac9a71d9d7aec",
        "title": "莫冬新定郡楼閒望",
        "author": "赵湘",
        "content": "江城逢岁莫，独自倚楼台。\n积雪明孤岛，微阳在早梅。\n水摇冰欲泮，春近雁思回。\n故国还如此，归心但暗催。",
        "dynasty": "宋",
        "collection_info": null
    },
    {
        "uuid": "3f5a7ff2087b96ef8cacc298c476f6da",
        "title": "秋晚舟泊桐江",
        "author": "赵湘",
        "content": "严子陵边水自流，夕阳无语倚松舟。\n乍逢风月羞为客，及到溪山识尽秋。\n移树断蝉初过雨，立沙孤雁偶随鸥。\n乡心旅思何人会，芦苇萧萧一笛幽。",
        "dynasty": "宋",
        "collection_info": null
    },
    {
        "uuid": "93a8a9ada73dd5a48a93323c966ec6b6",
        "title": "寄国清处谦",
        "author": "赵湘",
        "content": "三江风浪隔天台，想见当时赋咏才。\n近有高僧飞锡去，更无余事出山来。\n猿猱历历窥香火，日月纷纷付劫灰。\n我欲相期谈实相，东林何必谢刘雷。",
        "dynasty": "宋",
        "collection_info": null
    },
    {
        "uuid": "2f5f7e32516658b2477f7b3bce77091f",
        "title": "天台思古",
        "author": "赵湘",
        "content": "游人行尽天台路，仙家杳杳知何处。\n惟有山前一派溪，落花依旧流春暮。",
        "dynasty": "宋",
        "collection_info": null
    },
    {
        "uuid": "40542b9a4c78e51545b61618137204a4",
        "title": "柘湖",
        "author": "赵湘",
        "content": "盐邑沦此地，柘山岿其濒。\n復惊秦时女，化作湖上神。\n世事喜反覆，孰能识涯津。\n物变虽万殊，不惑固有人。",
        "dynasty": "宋",
        "collection_info": null
    },
    {
        "uuid": "7cdc9214788d3310f1280dda6b259430",
        "title": "翻经台",
        "author": "赵湘",
        "content": "胜事如飞去不还，无人更立白云间。\n西风落尽贝多叶，明月自来天竺山。\n岩桂影寒泉暗滴，玉炉香减藓空斑。\n孤猿亦有斜阳恨，莫道三声是等闲。",
        "dynasty": "宋",
        "collection_info": null
    },
    {
        "uuid": "d9a5c6858f91bfb08c4bd8e1d34e83dc",
        "title": "望云岩",
        "author": "赵湘",
        "content": "不见寒山子，寒岩日欲曛。\n无人到深处，众木隠孤云。\n水照秋痕尽，霞明晚翠分。\n孤猿啼亦在，谁向此中闻。",
        "dynasty": "宋",
        "collection_info": null
    },
    {
        "uuid": "8078edcb19177ad1fc34bb89d7d36fdc",
        "title": "句  其一",
        "author": "赵湘",
        "content": "十度花残一觉眠。",
        "dynasty": "宋",
        "collection_info": null
    },
    {
        "uuid": "2c8988ed7cb9e072381985f5e186c27b",
        "title": "句  其二",
        "author": "赵湘",
        "content": "天远草离离。",
        "dynasty": "宋",
        "collection_info": null
    },
    {
        "uuid": "6279161876ea13eecb35a3556217db9c",
        "title": "存目  其一",
        "author": "赵湘",
        "content": "诗题：和子华对雨有感（二首）首句：小桃凌乱逐东风，雪白朱红几万枝。",
        "dynasty": "宋",
        "collection_info": null
    },
    {
        "uuid": "68565b6f0cb6d11d4f3081741f4604dd",
        "title": "存目  其二",
        "author": "赵湘",
        "content": "诗题：蒙惠拄杖及诗依韵奉答首句：藤枝既老解纵横。",
        "dynasty": "宋",
        "collection_info": null
    },
    {
        "uuid": "8d4253e475a834f22b8ef655580738b1",
        "title": "存目  其三",
        "author": "赵湘",
        "content": "诗题：蒙以诗惠水晶鲙辄次韵答谢首句：凝如宝匣开明镜。",
        "dynasty": "宋",
        "collection_info": null
    },
    {
        "uuid": "7796a63e5835efdf931187fab39ca4c8",
        "title": "存目  其四",
        "author": "赵湘",
        "content": "诗题：闻太素绝食饮水颇甚清羸以诗奉招首句：曲肱饮水归寒士。",
        "dynasty": "宋",
        "collection_info": null
    }
]