[
    {
        "title": "题韩任道寓轩",
        "author": "林宗放",
        "content": "坤作基，天作宇，架以虹霓鳌作柱。\n入窗秦云连楚雨，六合为邻谁障堵。\n试问绳床供仰俯，是处江山子作主。\n云梦胸中着千古，明月清风左右取。\n客来问君此为寓，莫遣漆园漫无据。",
        "dynasty": "宋",
        "collection_info": null
    },
    {
        "title": "钱倅生日",
        "author": "林宗放",
        "content": "煌煌我宋开鳌极，坐揽舆图朝列辟。\n玉帛争先万国趋，吴越归心天下一。\n圣神论报天与同，富贵不独昌其躬。\n建隆以来二百载，是家与国方延洪。\n三光五岳谁言裂，秀气依然贯吴越。\n荀家苗裔何多龙，萧氏衣冠知几叶。\n贤王忠孝横古今，文采到公仍映人。\n一段清冰出秋壑，笑言满腹多精神。\n胸中色丝经纬密，华衮政须烦黼黻。\n会看玄髮映貂蝉，岂久银章佩朱绂。\n转头玉树森琳琅，渥洼之种俱颙昂。\n斑斑久矣伏艺苑，秋风忽起催腾骧。\n黄金铸印大如斗，世世纍纍还繫肘。\n笑摩铜狄向他年，颇记淮山风月否。",
        "dynasty": "宋",
        "collection_info": null
    },
    {
        "title": "剧暑不可耐戏作冷语排之呈国威同舍兄",
        "author": "林宗放",
        "content": "云师怒挟风伯狂，排山立海恣披猖。\n斯须委雪一丈强，杀气吞日埋扶桑。\n平时身热号炎荒，冰山亦復连穹苍。\n翔风健儿材武良，堕指十五半在亡。\n岩谷不问歼虎狼，冻合瀛海蛟龙僵。\n苍生似落冰蚕乡，一气如缕何可长。\n翻思蹈火勇赴汤，谁能排云挈太阳，稍与万物回精光。\n客来征此疑荒唐，乌有先生投予方。\n端居炎赫汗反浆，试想幻境生清凉。",
        "dynasty": "宋",
        "collection_info": null
    },
    {
        "title": "饯使君",
        "author": "林宗放",
        "content": "始听歌来暮，还闻说去思。\n但知忧国计，那肯问家为。\n跨竹儿童集，携书父子随。\n谢城攀恋处，争作画图披。",
        "dynasty": "宋",
        "collection_info": null
    },
    {
        "title": "贽奉使总领大卿",
        "author": "林宗放",
        "content": "昔贤两手并擎天，鳌极功成势晏然。\n宗庙鼎彜刊祖烈，相门衣钵付家传。\n蓝田种玉连连好，沧海遗珠颗颗圆。\n六合共知推昼锦，云来重为拂青毡。",
        "dynasty": "宋",
        "collection_info": null
    },
    {
        "title": "贺俞婺州除左史",
        "author": "林宗放",
        "content": "报政天边美誉新，十行细札下严宸。\n逢人政尔询司马，从俗何由借寇恂。\n制胜万全端有道，折衝一点是精神。\n向来鲁国多男子，此日朝家特用真。",
        "dynasty": "宋",
        "collection_info": null
    },
    {
        "title": "次宣州太守韵  其一",
        "author": "林宗放",
        "content": "双旌迎晓指林庐，五马逢辰政得舆。\n西掖旧裁天子诏，名山今睹帝王书。\n胸中霁月何明甚，笔底清风更穆如。\n衮职还须补天手，征黄那復更踌躇。",
        "dynasty": "宋",
        "collection_info": null
    },
    {
        "title": "次宣州太守韵  其二",
        "author": "林宗放",
        "content": "肯将苛政削民庐，好把宽仁答乘舆。\n襦袴剩夸今日富，春秋欣见有年书。\n门施水薤何须尔，庭卧桁杨只晏如。\n拟颂中和献天子，鲰生无语却踌躇。",
        "dynasty": "宋",
        "collection_info": null
    },
    {
        "title": "和龚太守巡江回署之作",
        "author": "林宗放",
        "content": "防秋纔过又防春，帅守忧边笑亦颦。\n五马去循江路稳，一帆回带雨潮新。\n知兵儒将功无敌，有道诸侯守在邻。\n筹胜名楼瞻手泽，阿翁世业肯沉沦。",
        "dynasty": "宋",
        "collection_info": null
    },
    {
        "title": "食兔",
        "author": "林宗放",
        "content": "弱质司明视，虚名直望舒。\n轶群辞上蔡，能事到中书。\n狡计空多窟，珍盘竟付厨。\n独将毫末效，曾纪汗青余。",
        "dynasty": "宋",
        "collection_info": null
    },
    {
        "title": "会文昌宫",
        "author": "林宗放",
        "content": "文曜炳天府，司禄辅时雍。\n妥灵俨宫宇，垂光耀词锋。\n牲齐蠲谷旦，英髦翕来宗。\n桂旗降剡剡，瑶席瞻颙颙。\n克诚致昭享，受嘏欣满容。\n宾筵列左右，旅觯欢横纵。\n美矣席上珍，何异金在镕。\n联举属兹岁，青云升九重。",
        "dynasty": "宋",
        "collection_info": null
    },
    {
        "title": "赋应斋卷后",
        "author": "林宗放",
        "content": "软红尘裏独君醒，拂袖归来醉六经。\n白雪阳春真寡和，高山流水要人听。\n平生艺圃头将白，依旧昭亭眼最青。\n莫问培风恣鹏运，只须隠几送鸿冥。",
        "dynasty": "宋",
        "collection_info": null
    },
    {
        "title": "和府判给事登迭嶂楼喜雨韵",
        "author": "林宗放",
        "content": "风流不独占才名，水镜冰壶表裏清。\n千里溪山娱暇日，一天风雨送秋声。\n饱聆玉屑霏谈麈，灿覩骊珠出管城。\n卧辙遮留能几日，捲帘烟景若为情。",
        "dynasty": "宋",
        "collection_info": null
    },
    {
        "title": "陪郡守游西园",
        "author": "林宗放",
        "content": "倒影扶阑印碧溪，玻璃盘上玉东西。\n落红那得愁如海，举白难逃醉似泥。\n郎宿高明香雾起，客星华耀烛花低。\n波心夜半鱼龙舞，都转天风入鼓鼙。",
        "dynasty": "宋",
        "collection_info": null
    },
    {
        "title": "北楼次韵",
        "author": "林宗放",
        "content": "浮空紫翠扑层台，谢守吟窗一夜开。\n云影四垂高捲□，□痕浑落浅胶杯。\n红莲绿水嘉簪盍，白鸟孤云八句来。\n缓□笙歌下楼去，凉州重听彻崔嵬。",
        "dynasty": "宋",
        "collection_info": null
    }
]