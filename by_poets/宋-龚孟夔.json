[
    {
        "title": "送孟和卿平阳寻母",
        "author": "龚孟夔",
        "content": "杜羔念母心最苦，岂意一朝逢泽潞。\n母惊儿貌似乃翁，儿抱母啼泪如雨。\n五十孺慕朱寿昌，刺血写经毛髮苍。\n间关同州晚相见，迎侍亲舆归故乡。\n人生百年一弹指，母恩未报情曷已。\n团圞尊前舞綵衣，大胜世间朱与紫。\n子行万里涉风沙，誓不见母不还家。\n儿今髮落母应老，道旁看者还咨嗟。\n临川孟氏号雍睦，家世来此澶渊族。\n婆娑老慕紫荆花，料想春风依旧绿。",
        "dynasty": "宋",
        "collection_info": null
    }
]