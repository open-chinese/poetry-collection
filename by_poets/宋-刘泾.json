[
    {
        "uuid": "3c52815478e1296a74d3c96ed6554ae9",
        "title": "减字木兰花 凭谁妙笔",
        "author": "刘泾",
        "content": "凭谁妙笔。\n横扫素缣三百尺。\n天下应无。\n此是钱塘湖上图。\n一般奇绝。\n云淡天高秋夜月。\n费尽丹青。\n只这些儿画不成。",
        "dynasty": "宋",
        "collection_info": null
    },
    {
        "uuid": "e05cd8bf86b77d4d73504ccddc6d358d",
        "title": "夏初临 泛水新荷",
        "author": "刘泾",
        "content": "泛水新荷，舞风轻燕，园林夏日初长。\n庭树阴浓，雏莺学弄新簧。\n小桥飞如横塘。\n跨青苹、绿藻幽香。\n朱阑斜倚，霜纨未摇，衣袂先凉。\n歌欢稀遇，怨别多同，路遥水远，烟淡梅黄。\n轻衫短帽，相携洞府流觞。\n况有红妆。\n醉归来、宝蜡成行。\n拂牙床。\n纱厨半开，月在回廊。",
        "dynasty": "宋",
        "collection_info": null
    },
    {
        "uuid": "f328c01aa2d3b38e056b2bc165c4a5c6",
        "title": "元章好古过人书画惊世起余作歌",
        "author": "刘泾",
        "content": "天下爱奇人没量，奇不谀人奇解相。\n奇人奇物方合璧，乞与世间人物样。\n六朝唐盛始兼得，访古知名已萧爽。\n人亡物丧付衰梦，注想后来逢好尚。\n元章心自鉴秋月，一路仍行九霄上。\n家时菜色无斗粟，书画奇奇世人望。\n譬如大海沈百宝，尔辈乘风得之浪。\n二王褚陆已天作，老顾如来更天匠。\n其余缇袭凡几重，但见光明烂垂象。\n珍犀瑞锦扶兰茝，龙跃鸾惊诃魍魉。\n金仙讵敢触以手，雪子玉人聊置掌。\n余家僻素最沈着，退舍还师觉难傍。\n世人往往力能干，未免目虾终惚恍。\n缄机僞谬各臣妾，未睹堂堂笔中王。\n袖间涩缩气如线，浄几明窗谩瞻仰。\n从来所有万钱价，不即臭帤当火葬。\n倾心妙绝岂求胜，妄意临摹须杀谤。\n端居自号书一品，好事如封绘三藏。\n诸郎青出即护持，未肯充饥谬为驵。\n余衰二物拟高阁，子可专之世无两。\n书来诗往但悠悠，尘土欺人正惆怅。",
        "dynasty": "宋",
        "collection_info": null
    },
    {
        "uuid": "953e152c6c3d31b146b5cbdc531a3869",
        "title": "题韩溪",
        "author": "刘泾",
        "content": "豪杰相从意气中，怜才倾倒独萧公。\n后来可是无奇客，东阁投名尚不通。",
        "dynasty": "宋",
        "collection_info": null
    },
    {
        "uuid": "50d6e589ae7b417fb458aea864b7b429",
        "title": "留题钓台",
        "author": "刘泾",
        "content": "水绿山青人可知，不知生气得之谁。\n钓竿已属严公手，直到元英解道诗。",
        "dynasty": "宋",
        "collection_info": null
    },
    {
        "uuid": "03c1d1fffda21ede4cd4738db35fac35",
        "title": "青城山",
        "author": "刘泾",
        "content": "拔地山争秀，藏天谷受虚。\n云开西蜀后，木老避秦初。",
        "dynasty": "宋",
        "collection_info": null
    },
    {
        "uuid": "202db5b32e08d6e78ad855377ff2707f",
        "title": "仙都山",
        "author": "刘泾",
        "content": "石城云屋抱浮丘，正是真人旧括州。\n会掷仙图争少胜，不知身到洞天游。",
        "dynasty": "宋",
        "collection_info": null
    },
    {
        "uuid": "97dcda3d5832cccdf908f2e855c3b312",
        "title": "石洞门  其一",
        "author": "刘泾",
        "content": "密竹流泉不居热，洞门深沉风雨歇。\n洗出清明快活天，醉弄江南谢家月。",
        "dynasty": "宋",
        "collection_info": null
    },
    {
        "uuid": "69b820a27e5b79a379cbd7e3dbc8cc7a",
        "title": "石洞门  其二",
        "author": "刘泾",
        "content": "未逢仙手破天荒，我得披云第一章。\n它日爱奇思谢客，却须因事忆刘郎。",
        "dynasty": "宋",
        "collection_info": null
    },
    {
        "uuid": "477945f9c1d5bcc6456b556a2c7d2ff2",
        "title": "和米元章龙真行",
        "author": "刘泾",
        "content": "秦火荡焚天地赤，孔堂坏后无余壁。\n不知科斗六书文，化作龙蛇二王迹。\n集贤他日作仙久，官姓篆章存历历。\n自怜黄眼未亲逢，一段因依徒夺魄。\n元章挥洒早惊动，秘箧墨皇曾敬识。\n孤标未要后生知，劣许下官论莫逆。\n好奇举世不多得，神物尤来终变易。\n神锋双合会有时，真玺一飞无处觅。\n颇闻秘箧作讹语，别有扰龙招异客。\n不如干没归去来，胜在箇家遭水厄。",
        "dynasty": "宋",
        "collection_info": null
    },
    {
        "uuid": "a07e44f318b089c4e2b5485b7c6be77a",
        "title": "天王寺",
        "author": "刘泾",
        "content": "金碧为家定化城，书床南偃略相迎。\n人间蝶梦正深黑，天上木鱼初发明。\n半里好风招隠士，一枝枯竹助闲行。\n已惭怀绂无高致，可更标门着姓名。",
        "dynasty": "宋",
        "collection_info": null
    },
    {
        "uuid": "254dfd7e44ae0c6251b5cf6c754d298b",
        "title": "登麻姑山  其一",
        "author": "刘泾",
        "content": "溪行爱宛转，石坐怜皴苍。\n白云起目前，如鹤两翼张。\n蜕我衣上尘，驾之以翱翔。\n欲揽恍不接，身在意飘扬。",
        "dynasty": "宋",
        "collection_info": null
    },
    {
        "uuid": "94e930b635714b4a4483a4340ed9ef6c",
        "title": "登麻姑山  其二",
        "author": "刘泾",
        "content": "石鼓埋入地，荆璧飞上天。\n呜呼鲁公碑，风雨三百年。\n爱字不爱石，磨灭安得传。\n不敢手触之，谓是甘棠篇。",
        "dynasty": "宋",
        "collection_info": null
    },
    {
        "uuid": "a13af3fbd0f4c6519ab7a407f21ac138",
        "title": "葛仙坛  其一",
        "author": "刘泾",
        "content": "天风吹余晦，万木晴扶疏。\n寒云淡山色，水墨涨秋图。\n驾言寥廓中，一径渺盘纡。\n却首谢尘世，培塿而潢污。",
        "dynasty": "宋",
        "collection_info": null
    },
    {
        "uuid": "8d0936a77b69f3e01bf2adcc4a62bce6",
        "title": "葛仙坛  其二",
        "author": "刘泾",
        "content": "谢公好登山，折屐第三谷。\n麻姑乃不到，颇负登山足。\n寒杉鸣古珰，涧道泻淙玉。\n筇竹白接䍦，吾将追往躅。",
        "dynasty": "宋",
        "collection_info": null
    },
    {
        "uuid": "5a62e96ae70c398584133f3095a0ed98",
        "title": "葛仙坛  其三",
        "author": "刘泾",
        "content": "空山万幽木，弹以终日风。\n无弦自秋曲，奏满天地中。\n爱之以心灵，听之以耳聪。\n道人抱琴来，此意不可通。",
        "dynasty": "宋",
        "collection_info": null
    },
    {
        "uuid": "5b7b3e5a429164b353dba609171d89a1",
        "title": "瀑布泉",
        "author": "刘泾",
        "content": "瀑布宜终宵，幽鸟时一吟。\n浩然太虚际，始识本来心。\n情闲日自长，步远意亦深。\n更携九节杖，插遍萧萧林。",
        "dynasty": "宋",
        "collection_info": null
    },
    {
        "uuid": "abfc0e4adbf3da79231a80ea5399076a",
        "title": "三岩游",
        "author": "刘泾",
        "content": "混成初造物，幽绝故离群。\n入户清容月，分栖淡借云。\n木阴阑暑气，泉滴厌秋闻。\n欲索秦人记，消磨篆不文。",
        "dynasty": "宋",
        "collection_info": null
    },
    {
        "uuid": "b726de1a4be772346efa7a3cc6dbb9cf",
        "title": "混元峰",
        "author": "刘泾",
        "content": "青泥切石剑无迹，丹水含英鼎飞出。\n仙风绝尘鷄犬喧，杉松老大如人立。",
        "dynasty": "宋",
        "collection_info": null
    },
    {
        "uuid": "4ebc8915f8a735313a230cc9352e61ae",
        "title": "题笼空岩",
        "author": "刘泾",
        "content": "苍崖如堂水如布，桥危如绳石如锯。\n不有樵夫踏破云，世间可復知深处。",
        "dynasty": "宋",
        "collection_info": null
    },
    {
        "uuid": "2fa918b00cd2398635fa7416898009e6",
        "title": "溪雨亭",
        "author": "刘泾",
        "content": "尘土孤城空自忙，不知精舍早秋凉。\n林间曲折磬三里，天上金光月满堂。\n浄饭打鱼刳老木，寒灰添火爇明香。\n鹁鸠山脚溪声好，流入人间雨意长。",
        "dynasty": "宋",
        "collection_info": null
    },
    {
        "uuid": "b1cb5eb0ac9a8e494bb73b28ac2823c6",
        "title": "句  其一",
        "author": "刘泾",
        "content": "初起褪红唇启绛，半沾斜绿眼横波。",
        "dynasty": "宋",
        "collection_info": null
    },
    {
        "uuid": "2f868a594c9cd72412e9579b87f3b335",
        "title": "句  其二",
        "author": "刘泾",
        "content": "晓来风入万花动，零落满头飞下时。",
        "dynasty": "宋",
        "collection_info": null
    }
]