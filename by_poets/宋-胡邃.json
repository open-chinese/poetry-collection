[
    {
        "uuid": "aa72de42dd5b6e4b7e1c6d1ee2e45f7f",
        "title": "建炎丞相成国吕忠穆公退老堂诗  其一",
        "author": "胡邃",
        "content": "名重功高服搢绅，精神图画在麒麟。\n去提黼扆还天子，归与园林作主人。\n三径松筠供啸傲，一堂风月替嚣尘。\n时平自有无穷事，谁解如公早退身。",
        "dynasty": "宋",
        "collection_info": null
    },
    {
        "uuid": "dd6c68602148bafb200ecf59f980a610",
        "title": "建炎丞相成国吕忠穆公退老堂诗  其二",
        "author": "胡邃",
        "content": "戡定兵戈古所难，盛名何啻重于山。\n收身矢石征诛外，放意林泉杳霭间。\n曾是神龙犹解蛰，岂惟飞鸟会知还。\n上方当宁思元老，正恐询谋未许闲。",
        "dynasty": "宋",
        "collection_info": null
    }
]