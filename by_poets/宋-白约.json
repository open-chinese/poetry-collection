[
    {
        "uuid": "e0430255bb7a29e5049dab13ef8717e4",
        "title": "游峨杂咏  其一",
        "author": "白约",
        "content": "祥光非实相，灵异只虚夸。\n岩静长留雪，山寒故放花。\n云川千万里，灯火两三家。\n荷篠人何处，悠悠步落霞。",
        "dynasty": "宋",
        "collection_info": null
    },
    {
        "uuid": "82d460f2309638689494256d21e11c05",
        "title": "游峨杂咏  其二",
        "author": "白约",
        "content": "树倒因成路，林开忽见村。\n鸟音传木杪，梵语出云根。\n雪色连春夏，风声接晓昏。\n徘徊幽兴极，回首谢烦喧。",
        "dynasty": "宋",
        "collection_info": null
    },
    {
        "uuid": "88226070d1705d05222237e389a3a0e3",
        "title": "游峨杂咏  其三",
        "author": "白约",
        "content": "文公太华游，惆怅无与共。\n翁从二三子，泉石恣披弄。\n草木被芳鲜，山岩落飞动。\n朝市足纷华，不入幽人梦。",
        "dynasty": "宋",
        "collection_info": null
    },
    {
        "uuid": "63e7dcdf287b63aec982dd65a640aaa6",
        "title": "伏虎山房",
        "author": "白约",
        "content": "入眼林峦皆可意，不惮间关千里至。\n白云随步入危梯，前时想像今真是。\n千岩万壑诚瑰杰，小草微花亦精緻。\n更随虎迹访幽深，恐有秦人来避地。",
        "dynasty": "宋",
        "collection_info": null
    }
]