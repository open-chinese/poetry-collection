[
    {
        "uuid": "0b11658542eb0ac11c74f2b5803ee536",
        "title": "声声慢 澄空初霁",
        "author": "陈郁",
        "content": "澄空初霁，暑退银塘，冰壶雁程寥寞。\n天阙清芬，何事早飘岩壑。\n花神更裁丽质，涨红波、一奁梳掠。\n凉影里，算素娥仙队，似曾相约。\n闲把两花商略。\n开时候、羞趁观桃阶药。\n绿幕黄帘，好顿胆瓶儿着。\n年年粟金万斛，拒严霜、绵丝围幄。\n秋富贵，又何妨、与民同乐。",
        "dynasty": "宋",
        "collection_info": null
    },
    {
        "uuid": "0b0d1ca51c528a2efb857cf873db9916",
        "title": "宝鼎现 虞弦清暑",
        "author": "陈郁",
        "content": "虞弦清暑，佳气葱郁，非烟非雾。\n人正在、东闱堂上，分瑞祥辉腾翠渚。\n奉玉斝，总欢呼称颂，争羡神光葆聚。\n庆诞节、弥生二佛，接踵瑶池仙母。\n最好英慧由天赋。\n有仁慈宽厚襟宇。\n每留念、修身忱意，博问谦勤亲保傅。\n染宝翰、镇规随宸画，心授家传有素。\n更吟咏、形容雅颂，隐隐赓歌风度。\n恩重汉殿传觞，宣付祝、恭承天语。\n对南熏初试，宫院笙箫竞举。\n但长愿，际升平世，万载皇基因睹。\n问寝日，俟鸡鸣舞拜，龙楼深处。",
        "dynasty": "宋",
        "collection_info": null
    },
    {
        "uuid": "2c539ad5a01a65c291f691cb8e74b889",
        "title": "绛都春 晴天媚晓",
        "author": "陈郁",
        "content": "晴天媚晓。\n正禁苑乍暖，莺声娇小。\n柳拂玉阑，花映朱帘韶光早。\n熙朝多暇舒长昼。\n庆圣主、新颁飞诏。\n贻谋恩重，齐家有训，万邦仪表。\n偏称宫闱欢笑。\n酿和气共结，天香缭绕。\n侍宴回车，韶部将迎金莲照。\n鸡鸣警戒丁宁了。\n但管取、咸常同道。\n东皇先报宜男，已生瑞草。",
        "dynasty": "宋",
        "collection_info": null
    },
    {
        "uuid": "5af91ecf55106676e2d558b94e35fda4",
        "title": "念奴娇 没巴没鼻",
        "author": "陈郁",
        "content": "没巴没鼻，霎时间、做出漫天漫地。\n不论高低并上下，平白都教一例。\n鼓动滕六，招邀巽二，一任张威势。\n识他不破，只今道是祥瑞。\n却恨鹅鸭池边，三更半夜，误了吴元济。\n东郭先生都不管，关上门儿稳睡。\n一夜东风，三竿暖日，万事随流水。\n东皇笑道，山河原是我底。",
        "dynasty": "宋",
        "collection_info": null
    },
    {
        "uuid": "609622f3682e822e8d7eaa098968afe9",
        "title": "赋薛侯",
        "author": "陈郁",
        "content": "薛侯俊健如生猱，不识中原生土豪。\n蛇矛丈八常在手，骆马蕃鞍云锦袍。\n往属嫖姚探虎穴，狐鸣萧萧风立髮。\n短鞯淋血斩将归，夜斲坚冰濡马渴。\n中都久住武城坊，屋头养骆如养羊。\n枯萁不饱篱壁尽，狭巷怒蹄盆盎伤。\n只今栖栖守环堵，五月樵风吹宿莽。\n千金夜出酬市儿，客帐昼眠听戏鼓。\n边人视死亦寻常，笑裏辞家登战场。\n铨劳定次屈壮士，两眼荧荧收泪光。\n齿坚食肉何曾老，骑马身轻飞一鸟。\n焉知不将万人行，横槊秋风贺兰道。",
        "dynasty": "宋",
        "collection_info": null
    },
    {
        "uuid": "c1dc40d66d126121d5e56b91c541689d",
        "title": "天赐白",
        "author": "陈郁",
        "content": "君不见书生镌羌勒兵入，羌来薄城束缚急。\n蜡丸飞出辞大家，帐下健儿纷雨泣。\n凿沙到石终无水，扰扰万人如渴蚁。\n挽絙窃出两将军，敌箭飞来风掠耳。\n道傍神马白雪毛，噤口不嘶深夜逃。\n忽闻汉语米脂下，黑雾压城风怒号。\n脱身归来对刀笔，短衣射虎朝朝出。\n自椎杂宝涂箭创，心折骨惊如昨日。\n谷城鲁公天下雄，阴陵一跌兵刀穷。\n檥舟不渡谢亭长，有何面目归江东。\n将军偶生名已弱，铁花暗涩龙文锷。\n缟帐肥刍酬马恩，閒望旄头向西落。",
        "dynasty": "宋",
        "collection_info": null
    },
    {
        "uuid": "21e936bae9fde7c141db640b04abd866",
        "title": "淮东楚客",
        "author": "陈郁",
        "content": "淮邦产宝皆奇士，楚客能词只小夫。\n些语凄凉君自感，未应山色独关渠。",
        "dynasty": "宋",
        "collection_info": null
    },
    {
        "uuid": "136a614ef9ad8c26529c9b796e2770cd",
        "title": "题梅仙观",
        "author": "陈郁",
        "content": "进了忠言隠姓名，万年香火此山灵。\n可怜沉醉功名者，血染咸阳唤不醒。",
        "dynasty": "宋",
        "collection_info": null
    },
    {
        "uuid": "d6cdf3b266b0f7c0e4cced6ae6fcdb57",
        "title": "石湖归途",
        "author": "陈郁",
        "content": "人与西风结约来，芙蓉花气扑吟杯。\n曲塘好处都行遍，带得一身秋色回。",
        "dynasty": "宋",
        "collection_info": null
    },
    {
        "uuid": "6ad0045ce3eba3abf130b51f1c75930e",
        "title": "城东看柳",
        "author": "陈郁",
        "content": "翻暖为寒一信风，画桥南北岸西东。\n春归杨柳无私意，深浅青黄自不同。",
        "dynasty": "宋",
        "collection_info": null
    },
    {
        "uuid": "02a89e771b2f9c4318b1987f81751232",
        "title": "上林归鸦",
        "author": "陈郁",
        "content": "夕阳鸦背敛残红，万点飞归傍帝宫。\n应是上林栖宿稳，可曾惊散月明中。",
        "dynasty": "宋",
        "collection_info": null
    },
    {
        "uuid": "9997da58a4733c0f840ff5eedd729d06",
        "title": "友人官满",
        "author": "陈郁",
        "content": "三年官满冰霜洁，一日春回宇宙宽。\n曾向厅前种杨柳，绿阴留与后人看。",
        "dynasty": "宋",
        "collection_info": null
    },
    {
        "uuid": "a8dbd547729c8e714d13b6c15e9f7d60",
        "title": "东园书所见",
        "author": "陈郁",
        "content": "娉婷游女步东园，曲径相逢一少年。\n不肯比肩花下过，含羞却立海棠边。",
        "dynasty": "宋",
        "collection_info": null
    },
    {
        "uuid": "27555cedbeed82f800a23193d9080ff5",
        "title": "苦吟",
        "author": "陈郁",
        "content": "水驿荒寒天正霜，夜深吟苦未成章。\n闭门不管庭前月，分付梅花自主张。",
        "dynasty": "宋",
        "collection_info": null
    },
    {
        "uuid": "cf184823f06226f5f7f275357e54c45f",
        "title": "苏堤晓望",
        "author": "陈郁",
        "content": "荷边清露袭人衣，风裏明蟾浴晓池。\n凉影润香吟不得，手扳堤柳立多时。",
        "dynasty": "宋",
        "collection_info": null
    },
    {
        "uuid": "4d06c8de9118fb5ce7226daa64a595b5",
        "title": "山行闻春禽",
        "author": "陈郁",
        "content": "初阳烘霁途，繁阴布幽林。\n山禽互嘲哳，为我流好音。\n倾耳须臾閒，已快清冷心。\n飞盖何为者，傲睨松之阴。\n翻然移他枝，余弄不可寻。",
        "dynasty": "宋",
        "collection_info": null
    },
    {
        "uuid": "4f21ac03e7197f23f7e24905e2373a0d",
        "title": "景灵宫孟享",
        "author": "陈郁",
        "content": "幸骖恭谢覩繁华，马上归来戴御花。\n老妇稚儿相顾问，也颁春色到诗家。",
        "dynasty": "宋",
        "collection_info": null
    },
    {
        "uuid": "1e487b9ec9bad2bb12721138ab688175",
        "title": "自赞",
        "author": "陈郁",
        "content": "年方九秩开，丹脸映碧眼。\n习静寸心安，味穷百事懒。\n由中以致和，闻道亦非晚。\n噫，十年譔述幸随龙，二圣在天应默眷。",
        "dynasty": "宋",
        "collection_info": null
    },
    {
        "uuid": "a341586ceb4061f06c232ee09eca59ba",
        "title": "赋翁仲",
        "author": "陈郁",
        "content": "铜仙擎露秋风表，珍重刘郎千万寿。\n老瞒攘鼎贻孙谋，因逼此仙俱受垢。\n仙宁折骨拒非招，耻为姦雄效奔走。\n污名翁仲俾司门，口不能言心自否。\n洛阳宫殿一灰飞，天上此标独长久。\n君不见堂堂冠剑隠霸城，万古六丁驱鬼守。",
        "dynasty": "宋",
        "collection_info": null
    },
    {
        "uuid": "18a4bdb2b72ef7ba34c0b02a45cba059",
        "title": "偕潘寒岩陈定轩游石湖次定轩韵",
        "author": "陈郁",
        "content": "貂裘绒帽护轻寒，坐马端如坐席安。\n自别石湖三月去，又携玉友一番看。\n霜催菊磵风悽恻，雨浃芦汀水渺漫。\n欲寄吟怀须胜地，千金同此买鱼竿。",
        "dynasty": "宋",
        "collection_info": null
    },
    {
        "uuid": "c50578e78e4a4f07d5c68619750e43b0",
        "title": "题梅花便面",
        "author": "陈郁",
        "content": "白团横写向南枝，冷蘂寒梢手自持。\n绝似晓空凉影裏，月明中有桂花时。",
        "dynasty": "宋",
        "collection_info": null
    },
    {
        "uuid": "12daae2ce8d94851fd18bac9731abae3",
        "title": "题林可山为倪龙辅所作梅村图后",
        "author": "陈郁",
        "content": "当年一句月黄昏，香到梅边七世孙。\n应爱君诗似和靖，为君依样画西村。",
        "dynasty": "宋",
        "collection_info": null
    },
    {
        "uuid": "f37b33dd075780fc1e5e278960a945fa",
        "title": "倦游",
        "author": "陈郁",
        "content": "水于东江皆臣妾，山到衡阳无弟兄。\n两处经行都已遍，老夫谁更别关情。",
        "dynasty": "宋",
        "collection_info": null
    },
    {
        "uuid": "3fa964fdf0956cba97d38b33d07cf3ec",
        "title": "赠东华老真钟逸士",
        "author": "陈郁",
        "content": "衣冠凉薄亦端严，为到贫时解养廉。\n京洛家风今尚在，宗王恩礼旧曾沾。\n谈高坚白囊无底，词纵题红笔退尖。\n自说学仙曾有遇，欲归岩壑理抽添。",
        "dynasty": "宋",
        "collection_info": null
    },
    {
        "uuid": "9c455b6db5f0eec608980e67801b561b",
        "title": "制梅花汤",
        "author": "陈郁",
        "content": "南枝开处觅春光，摘得冰葩蜜瓮藏。\n留煮午汤消暑渴，吟骚牙颊有浮香。",
        "dynasty": "宋",
        "collection_info": null
    },
    {
        "uuid": "9014a338452fe05cb7f7edc095e90ef5",
        "title": "忆浪颠",
        "author": "陈郁",
        "content": "偶同乡友校吟编，因得平安到浪颠。\n心不干时清似水，髮缘忧国白于棉。\n半生景慕空千里，一纸寒温废二年。\n何日支筇随此老，秋岩和菊荐冰泉。",
        "dynasty": "宋",
        "collection_info": null
    },
    {
        "uuid": "441235677577233e90710c888b3bdfad",
        "title": "忆钱春塘",
        "author": "陈郁",
        "content": "识面论心已半生，买山无计得同盟。\n行藏为是关天理，会聚因难遂客情。\n月户评春花影澹，风廊逃暑竹声清。\n安舲何日来城角，细举前吟为再赓。",
        "dynasty": "宋",
        "collection_info": null
    },
    {
        "uuid": "944c937ef98c7b480ea6207585741ce6",
        "title": "赠医官吴将使",
        "author": "陈郁",
        "content": "不合生来爱苦吟，书淫传癖到于今。\n江湖未遇医治手，烦向诗脾谩一鍼。",
        "dynasty": "宋",
        "collection_info": null
    },
    {
        "uuid": "a2ac08a6f268498c2b1bc93adf5fe017",
        "title": "赠僧玘长老",
        "author": "陈郁",
        "content": "客单近挂屋东偏，细看家风似阆仙。\n为载月舡来茂苑，因披云衲出潭田。\n诗篇熟诵如持咒，句法旁参若勘禅。\n既是西来须会意，此心还许野人传。",
        "dynasty": "宋",
        "collection_info": null
    },
    {
        "uuid": "907e47ab5bb844f75166e6f2aba092f6",
        "title": "赠道士李岫云",
        "author": "陈郁",
        "content": "闻说读黄庭，经年远俗情。\n为能参溟涬，因不赋清平。\n客满转呼酒，诗高偏避名。\n谪仙游戏耳，终有玉函迎。",
        "dynasty": "宋",
        "collection_info": null
    },
    {
        "uuid": "acff4b18feae9064447ab678bf42040d",
        "title": "赠丝桐墨蕙吕能甫淮东制阃之客",
        "author": "陈郁",
        "content": "子向诗书外，尤于艺事优。\n桐丝传古意，兰墨写离愁。\n黄阁能知己，朱衣必点头。\n从来奇特士，何患不封侯。",
        "dynasty": "宋",
        "collection_info": null
    },
    {
        "uuid": "ca90a449989bd9ec8b9c83b2f05f5d0e",
        "title": "赠鸿宿洲淮士",
        "author": "陈郁",
        "content": "洲沙宛在水中央，荻屋蓬窗似野航。\n不战弃城谁执咎，偷生避地子何伤。\n卖力已化诸山寨，沽酒从开万户坊。\n如此抚摩能几日，流民端可復耕桑。",
        "dynasty": "宋",
        "collection_info": null
    },
    {
        "uuid": "5ea6e1435234d4ed837f2a248a295c27",
        "title": "次韵赠张秋岩",
        "author": "陈郁",
        "content": "清高非一事，最好是吟怀。\n吴会相逢日，春风入酒杯。\n雪舟回石浦，云户掩秋崖。\n合作兰台客，朝家有逸才。",
        "dynasty": "宋",
        "collection_info": null
    },
    {
        "uuid": "d7080615d05951a990851774537af3ca",
        "title": "赠施秋渚",
        "author": "陈郁",
        "content": "四海东洲老，传家有阿戎。\n簪缨百年后，灯火一窗中。\n买宅邻台府，开园界水宫。\n山房喜相近，来往便诗筒。",
        "dynasty": "宋",
        "collection_info": null
    },
    {
        "uuid": "468b30657b8144ec3afb7f37f9862e58",
        "title": "赠翁运干",
        "author": "陈郁",
        "content": "春阳和且澄，榆烟袅新燧。\n兹晨适解后，万象献妩媚。\n悠哉高堂人，轩冕莫能累。\n颇珍湖海游，渐摩仁与义。\n因之玄思清，笔力挽春意。\n人生匪得朋，一欣何所寄。\n相期风花城，年年同健醉。",
        "dynasty": "宋",
        "collection_info": null
    },
    {
        "uuid": "3a09e61921ec244bff9d5f5df245c41a",
        "title": "以七字律羽扇赠行",
        "author": "陈郁",
        "content": "匹马东淮两月奇，归衔俄尔带新资。\n吟高已中唐人律，名重宜魁浙漕闱。\n彩舫香衝荷叶去，捷旗荣与菊花期。\n赠君羽扇还知否，文阵千军可一挥。",
        "dynasty": "宋",
        "collection_info": null
    },
    {
        "uuid": "614fe543471bbc059b022107ec0a24f3",
        "title": "赠勉周济川",
        "author": "陈郁",
        "content": "坐窗长记别时愁，欲讯平安尚未由。\n客袂重来惊日久，义怀高甚薄云浮。\n论心句好能令喜，到骨贫深不足忧。\n更向吟边策勋业，江湖近日欠清流。",
        "dynasty": "宋",
        "collection_info": null
    },
    {
        "uuid": "05dfa8fa75dbd2d8bc3f021e6dceb9ab",
        "title": "赠竹林翁",
        "author": "陈郁",
        "content": "为竹为花号不同，一般骚雅一般翁。\n东风红紫飘零后，须看琅玕立雪中。",
        "dynasty": "宋",
        "collection_info": null
    },
    {
        "uuid": "c80db8c3ec52a0ddd6c1626455238566",
        "title": "寄编修龚郎中",
        "author": "陈郁",
        "content": "说着池阳旧岁时，星郎事业世皆知。\n淮人自古真堪用，天下如今尚可为。\n江南烽高黄塞近，街头箭急赤囊驰。\n多应规抚烦君往，横槊随赓薄伐诗。",
        "dynasty": "宋",
        "collection_info": null
    },
    {
        "uuid": "dcfa92234abd22693c4ed0122e51457a",
        "title": "毛梧竹惠诗趁韵答赠",
        "author": "陈郁",
        "content": "三衢不住住王城，因向江湖得令名。\n朝士有书常倦答，骚坛分韵每先成。\n事临口画无遗策，交以心期肯待盟。\n贻我高吟粘屋壁，琅篇珠字照山楹。",
        "dynasty": "宋",
        "collection_info": null
    },
    {
        "uuid": "44e6a97f850690a6236d97efea710942",
        "title": "答王雪窗惠诗",
        "author": "陈郁",
        "content": "窗以雪为名，窗中人亦清。\n听无多淡话，含不尽幽情。\n世态秋云薄，吟怀霁月明。\n似闻藏古砚，石眼可曾晴。",
        "dynasty": "宋",
        "collection_info": null
    },
    {
        "uuid": "29563c06a1a163b24860cb1175f669ae",
        "title": "次韵谢乡陈浪颠  其一",
        "author": "陈郁",
        "content": "闻有上江船，令人喜欲颠。\n烹鱼开尺素，被毳得纯棉。\n细读蝇头字，谁欺鹤髮年。\n那堪寄来句，清比醉翁泉。",
        "dynasty": "宋",
        "collection_info": null
    },
    {
        "uuid": "6229e32de66228c5c1d2380778357fc6",
        "title": "次韵谢乡陈浪颠  其二",
        "author": "陈郁",
        "content": "流浪江湖久，空余雪雨颠。\n才无时展布，愁与病缠绵。\n暮景知前事，荣途看少年。\n终然归去是，家自有林泉。",
        "dynasty": "宋",
        "collection_info": null
    },
    {
        "uuid": "f0a4acb02fd7c54ff0381140fd7221d9",
        "title": "郭戆庵惠诗为谢",
        "author": "陈郁",
        "content": "相思长只认文星，霁后阑干卜夜凭。\n万斛笔头非录录，七年袍色未青青。\n字肩米老神尤健，诗角唐人气欲陵。\n尚拟酒边论契阔，看君谈笑吸沧溟。",
        "dynasty": "宋",
        "collection_info": null
    },
    {
        "uuid": "bcef5297484ccb70baf18e6e9be4e3ef",
        "title": "姜石帚贻书寄诗谢",
        "author": "陈郁",
        "content": "贪卧苏台一片云，嘉招虚辱远移文。\n吟人多半来投刺，倦客深惭自闭门。\n路隔江潮兼夕到，居连地势两州分。\n酬恩别有男儿事，它日逢君仔细论。",
        "dynasty": "宋",
        "collection_info": null
    },
    {
        "uuid": "5a75c3fda00f97443295ce839a7bc5ad",
        "title": "荼䕷次友人韵",
        "author": "陈郁",
        "content": "红紫委空尘，犹铺一架春。\n素瑶堆艷洁，绿带袅芳新。\n走雪诗能圣，扶香花有神。\n风流付杯酌，留与醉吟人。",
        "dynasty": "宋",
        "collection_info": null
    },
    {
        "uuid": "44e755a032ab01510e2a9fec0ba5acf8",
        "title": "洪桥客窗枕上",
        "author": "陈郁",
        "content": "桐叶飘零月似冰，并河灯火夜寒生。\n阑干倦倚投床去，卧听趋朝过马声。",
        "dynasty": "宋",
        "collection_info": null
    },
    {
        "uuid": "483e0851456650a8f6ee05478df75b82",
        "title": "听杨君弹古操",
        "author": "陈郁",
        "content": "年来雅道类聋瘖，到处笙歌只劝淫。\n肯抱焦桐闲访隠，应思尘世少知音。\n离鸾别鹄皆风月，二典三盘不古今。\n闻子细弹千载事，吟夫已见圣人心。",
        "dynasty": "宋",
        "collection_info": null
    },
    {
        "uuid": "645d8f65c6656527f6858137975cb482",
        "title": "忆古襄州西教场打毬",
        "author": "陈郁",
        "content": "忆参元帅古襄州，几度莎场马打毬。\n鞍辔闹装都一样，野夫不着皂貂裘。",
        "dynasty": "宋",
        "collection_info": null
    },
    {
        "uuid": "1d3a56d4fede4725f6b7b24d9a64348b",
        "title": "得卢蒲江刘惩斋倡和墨",
        "author": "陈郁",
        "content": "天锡吟笺慰老怀，笔花文藻卷中开。\n二分者作有如此，一世之雄安在哉。\n疁邑坟荒惟宿草，玉堂人去几秋槐。\n诗仙应赴诗家供，一展寒斋定一来。",
        "dynasty": "宋",
        "collection_info": null
    },
    {
        "uuid": "fade129da03353401f4963971110626b",
        "title": "观铸剑",
        "author": "陈郁",
        "content": "良铁曾收汉益州，规模因塑古吴鈎。\n鑪安吉位分龙虎，火逸神光射斗牛。\n入水淬锋疑电闪，临崖发刃有星浮。\n知君斩却楼兰了，戏袖青蛇住十洲。",
        "dynasty": "宋",
        "collection_info": null
    },
    {
        "uuid": "dd276a6d73c804b06025d855878be6c6",
        "title": "过列山庙下",
        "author": "陈郁",
        "content": "挝鼓扬旗向石头，列山山下使人愁。\n风前独倚危樯立，遥认西淮四五州。",
        "dynasty": "宋",
        "collection_info": null
    },
    {
        "uuid": "effa07e85ee99992e25baf7fb16dc20f",
        "title": "山中",
        "author": "陈郁",
        "content": "自入山中二十年，抗尘有道即为仙。\n差科难到耽闲地，种穫因无负郭田。\n细事亦参齐物论，大还长勘娱真篇。\n诗成不敢题崖石，怕有江湖姓字传。",
        "dynasty": "宋",
        "collection_info": null
    },
    {
        "uuid": "50bd290750fa8907db0d634f1bf483cf",
        "title": "秋潭为吴仲益赋",
        "author": "陈郁",
        "content": "不留一叶山骨瘦，祇浸几星波影寒。\n中有高人倚空阔，绝疑珠堕水晶盘。",
        "dynasty": "宋",
        "collection_info": null
    },
    {
        "uuid": "9a188ec06111eac07641d70075bea8d2",
        "title": "为证无得赋竹山",
        "author": "陈郁",
        "content": "好山虽可爱，懒入翠重重。\n静看千竿玉，清如五老峰。\n径阴禅履润，林密佛香浓。\n灵运知师意，无劳蹑屐蹑。",
        "dynasty": "宋",
        "collection_info": null
    },
    {
        "uuid": "1d907d37d60607f30967b7395c2ce464",
        "title": "空谷有幽兰",
        "author": "陈郁",
        "content": "空谷有幽兰，孤根倚白石。\n清晨作奇芬，凡卉各跼蹐。\n公子偶相值，□枝置锦席。\n敷荣忽变悴，色不贷一夕。\n信知倾国姿，羞任桃李责。\n所以富豪儿，睥睨林下客。",
        "dynasty": "宋",
        "collection_info": null
    },
    {
        "uuid": "11183f173dc8e7ad09683b98510c9ab4",
        "title": "昔人贵松柏",
        "author": "陈郁",
        "content": "昔人贵松柏，为有霜雪姿。\n折以赠远别，岁寒心不移。\n愿言且珍藏，聊慰千日思。\n青青陨秋黄，勿同杨柳丝。",
        "dynasty": "宋",
        "collection_info": null
    },
    {
        "uuid": "f6683f29e8bfa8283b62098c73e11c90",
        "title": "虞美人草",
        "author": "陈郁",
        "content": "彭城高会日置酒，猴冠犹在妇人手。\n仓皇垓下已重围，四面悲吟杂刁斗。\n当年举佩不倒戈，到此空余慷慨歌。\n虞兮反袂交淹泣，欲幸从兮可奈何。\n怨入青芜知几岁，舞恨摇芳无别意。\n妾身恨不事英雄，果是英雄安有泪。",
        "dynasty": "宋",
        "collection_info": null
    },
    {
        "uuid": "8d588928778e4a5aa47c171680e143df",
        "title": "赵园看白牡丹",
        "author": "陈郁",
        "content": "园林物物挟春光，独许名花压众芳。\n雨艷寒轻清入骨，雪肤香莹白含章。\n仙人聚土夸能染，学士承恩赋倚粧。\n几欲宝酥煎洛蘂，迟回未忍折云裳。",
        "dynasty": "宋",
        "collection_info": null
    },
    {
        "uuid": "eb1407e323c009c0366be78452c6eea8",
        "title": "看落花",
        "author": "陈郁",
        "content": "飞红飘白自交加，过了春光只嘆嗟。\n识得岁寒松竹耐，始知园圃谩栽花。",
        "dynasty": "宋",
        "collection_info": null
    },
    {
        "uuid": "0f0b86177f7e65df3a26b1af19691f30",
        "title": "鶑燕",
        "author": "陈郁",
        "content": "红杏墙连柳外门，春风池接暖烟村。\n阳和世界无分别，各自营巢长子孙。",
        "dynasty": "宋",
        "collection_info": null
    },
    {
        "uuid": "ccd57193c8993f8d0bf0758b823fa7e2",
        "title": "射雁马上口占",
        "author": "陈郁",
        "content": "脱手弦声破晓寒，鴈身和箭衮花团。\n檐前曝背山翁喜，催唤儿孙逐马看。",
        "dynasty": "宋",
        "collection_info": null
    },
    {
        "uuid": "084c866db8c49026751731255b7268ba",
        "title": "得狸奴",
        "author": "陈郁",
        "content": "穿鱼新聘一衔蝉，人说狸花最直钱。\n旧日畜来多不捕，于今得此始安眠。\n牡丹影裏嬉成画，薄荷香中醉欲颠。\n却是能知春信息，有声堪恨復堪怜。",
        "dynasty": "宋",
        "collection_info": null
    },
    {
        "uuid": "271fcf35b39707f810210d84567b6de2",
        "title": "书江亭壁",
        "author": "陈郁",
        "content": "人间风浪最倾危，君自深藏了不知。\n只恐随流禹门去，又翻头角露天池。",
        "dynasty": "宋",
        "collection_info": null
    },
    {
        "uuid": "c4b9f0029e6431c6d901e9642c4b2fc9",
        "title": "为薛叔载赋海隠",
        "author": "陈郁",
        "content": "见有阑干便舣航，不知炎日熬沙场。\n多应高枕归篷下，梦到此亭都是凉。",
        "dynasty": "宋",
        "collection_info": null
    },
    {
        "uuid": "fbfd0997eaa62244768f0f9c08310b0e",
        "title": "木庵为吴应祥隃赋",
        "author": "陈郁",
        "content": "木主乎东义近仁，斯庵名此称斯人。\n遥知虚室萧閒地，生意满怀都是春。",
        "dynasty": "宋",
        "collection_info": null
    },
    {
        "uuid": "233715ba2550f995489b9dfab59eff15",
        "title": "得琴砚古雅堂",
        "author": "陈郁",
        "content": "端溪湮塞焦桐已，罗旅文房尚奢侈。\n古风雅志莫养成，从此词章堕雕靡。\n仙岩名士独不然，家有琴砚皆世传。\n熨焦蛇断互左右，俾受弹弄供磨研。\n耳根笔泽千载意，字□挽回淳朴味。\n乃知旧物是筌蹄，熏染皇坟归茧纸。\n百篇因之奏帝傍，帝赉文美承恩光。\n归来筑堂标古雅，家学始末示不忘。\n迩来相传贵珠玉，或侈金屏夸绣缛。\n心游目视溺豪华，继发一言流近俗。\n嗟余僻好惟古文，敬此堂名如敬君。\n何时登堂相抚玩，古雅之意期与君平分。",
        "dynasty": "宋",
        "collection_info": null
    },
    {
        "uuid": "d8a026c90552e0a013591bb81701538f",
        "title": "琵琶亭",
        "author": "陈郁",
        "content": "二嘆浔阳送客翁，忍将吾道等秋蓬。\n茕然商妇千呼至，贵甚监州一笑同。\n力学本为明德计，能文祇是立言工。\n琶琵亭下愁情远，付与长江写不穷。",
        "dynasty": "宋",
        "collection_info": null
    },
    {
        "uuid": "1369b849dcce3b43942f3b0335efc894",
        "title": "题王南杰远明楼",
        "author": "陈郁",
        "content": "重栏俯江湄，四箔捲云表。\n晴晖烁纤翳，万里归一眇。\n清高楼上人，眼阔天地小。\n何当倚秋空，吟送飞鸿杳。",
        "dynasty": "宋",
        "collection_info": null
    },
    {
        "uuid": "e0034b5babbf84df263987f40bef7ea5",
        "title": "题朱氏隠闲楼",
        "author": "陈郁",
        "content": "卜筑虽城市，心安迹亦安。\n一楼深自适，万事少相干。\n月向重檐待，山于曲槛看。\n门前车马客，未必识天宽。",
        "dynasty": "宋",
        "collection_info": null
    },
    {
        "uuid": "ebd6c99718df86c94147234833173c7b",
        "title": "为古艾郑子刚赋可轩  其一",
        "author": "陈郁",
        "content": "未赴功名且钓船，忽勤王事即貂蝉。\n丈夫出处随时变，须卜此心然不然。",
        "dynasty": "宋",
        "collection_info": null
    },
    {
        "uuid": "c5e7b19f242d63d6de1cb97920cfdd7b",
        "title": "为古艾郑子刚赋可轩  其二",
        "author": "陈郁",
        "content": "不容不办屋三间，出即扃幽退隠闲。\n我蔽一言君记取，黄扉未必似青山。",
        "dynasty": "宋",
        "collection_info": null
    },
    {
        "uuid": "58c0a3cd3ece8f24443f5733a0404961",
        "title": "为朱柳州赋足庵",
        "author": "陈郁",
        "content": "名庵以足关天理，须向庵中静处参。\n底事此心无所欠，祇缘与世不生贪。\n书淫过似专房乐，蔬食多于列鼎甘。\n却怪紫芝曾漏泄，从来坤势阙东南。",
        "dynasty": "宋",
        "collection_info": null
    },
    {
        "uuid": "6b06e89d0916b799f67640548467e8f8",
        "title": "游葛氏山堂",
        "author": "陈郁",
        "content": "催诗雨裏载杯盘，名胜园林得借闲。\n百五日当春事闹，十三人坐宴堂宽。\n都抛世味言谈外，尽出家藏意玩间。\n不是主人风度远，客游那有许清欢。",
        "dynasty": "宋",
        "collection_info": null
    },
    {
        "uuid": "3e2b7d22c35c347a32f268c6a07bf94f",
        "title": "闭户",
        "author": "陈郁",
        "content": "坐到心清有妙香，蒲团纸帐任更长。\n闭门不受庭前月，分付梅花自主张。",
        "dynasty": "宋",
        "collection_info": null
    },
    {
        "uuid": "d57fd9590cf5722a23f3ed26d57f23cd",
        "title": "倚楼",
        "author": "陈郁",
        "content": "一声新鴈一声秋，独向江楼倚莫愁。\n江上片云将雨去，却留残照管汀洲。",
        "dynasty": "宋",
        "collection_info": null
    },
    {
        "uuid": "729d8fe5d48ca06f2e2c00b9df17280a",
        "title": "多景楼眺望",
        "author": "陈郁",
        "content": "江淮万里天，历历在楼前。\n对景独登览，因思几变迁。\n云横秋水外，鸟度夕阳边。\n倦倚阑干北，令人思黯然。",
        "dynasty": "宋",
        "collection_info": null
    },
    {
        "uuid": "a94ff7a31d13e19da77946cad3671f90",
        "title": "商驿楼东望有感",
        "author": "陈郁",
        "content": "山川去接汉江东，曾伴隋侯醉此中。\n歌遶夜梁珠宛转，舞娇春席雪朦胧。\n棠遗善政阴犹在，薤送哀声事已空。\n惆怅知音竟难得，两行清泪白杨风。",
        "dynasty": "宋",
        "collection_info": null
    },
    {
        "uuid": "0934a6c1cc733d234d4b9c673ee14c14",
        "title": "为僧如赋深居",
        "author": "陈郁",
        "content": "禅居自合入山林，阛阓之中岂是深。\n须信道人清似水，佳城如住海波心。",
        "dynasty": "宋",
        "collection_info": null
    },
    {
        "uuid": "78e9b53ad9e9865aeb7eefb3a4cfbbf1",
        "title": "登法海寺小阁",
        "author": "陈郁",
        "content": "绝顶危梯缓步登，俯空幽阁据崚嶒。\n不知吟到无穷处，但觉一层高一层。",
        "dynasty": "宋",
        "collection_info": null
    },
    {
        "uuid": "1c987b3d4a60c0fc8e3a0de31f974144",
        "title": "题治平寺壁",
        "author": "陈郁",
        "content": "越君尝胆苦心摧，娃馆春风正酒杯。\n絃管但知连夜乐，旌旗先已过溪来。\n麋衝晓雾游荒苑，鸦立斜阳噪古台。\n野客不谈兴废事，绿阴深处摘青梅。",
        "dynasty": "宋",
        "collection_info": null
    },
    {
        "uuid": "e9cbe31418be1119921f57cd4d8492c2",
        "title": "宿普化庵",
        "author": "陈郁",
        "content": "贪翫水云乡，来迟到夕阳。\n舣舡依钓石，欹枕借禅床。\n衾薄疑秋老，茶多觉夜长。\n节庵湖海客，语下不寻常。",
        "dynasty": "宋",
        "collection_info": null
    },
    {
        "uuid": "aa1ee47277a736fdfa88244087c9dcd5",
        "title": "题林月岩冷泉诗后",
        "author": "陈郁",
        "content": "岩裏空寒玉有声，亭前渊静镜生明。\n从他流入香尘去，不碍源头彻底清。",
        "dynasty": "宋",
        "collection_info": null
    },
    {
        "uuid": "e6f74bfee4f226328db5e0e924aa9cc8",
        "title": "读淮阴侯传",
        "author": "陈郁",
        "content": "必得真王乃镇齐，假王虽有亦奚为。\n区区吕姥何能尔，自是将军不三思。",
        "dynasty": "宋",
        "collection_info": null
    },
    {
        "uuid": "8d614e5fe4dc83a68f117087d4b8a6f8",
        "title": "读唐子西漂母传",
        "author": "陈郁",
        "content": "识得英雄为理贫，果能诛项灭三秦。\n老增事去方撞斗，羞见沙头澼絖人。",
        "dynasty": "宋",
        "collection_info": null
    },
    {
        "uuid": "c24b1cfb5fc1fd82a1c30314102087d1",
        "title": "读容斋三笔记",
        "author": "陈郁",
        "content": "大历谋臣匪尽忠，时君好佛遂成风。\n详陈福业因元载，轻授仪同付不空。\n此日有丘犹血刃，后来无赏失边功。\n代宗缪滥惟何甚，千古容斋直笔公。",
        "dynasty": "宋",
        "collection_info": null
    },
    {
        "uuid": "4a2ef4c7f077a63b6ebe3b44e8a5177e",
        "title": "送胡月山归湖山",
        "author": "陈郁",
        "content": "知从清浅水边来，标致孤高似老梅。\n华馆久同佳客住，锦囊多为贵人开。\n消除世虑抄花谱，发越吟情恋酒杯。\n记取逋仙欠诗嗣，古祠香火莫尘埃。",
        "dynasty": "宋",
        "collection_info": null
    },
    {
        "uuid": "cc9a103890f37fd385705dc0041623aa",
        "title": "送竹屿韩议事游边",
        "author": "陈郁",
        "content": "风雪垂垂岁欲除，若为驱马问长途。\n才兼文武如君少，量纳江湖近日无。\n吟旅笔灵花璀璨，带行刀古血模糊。\n经从渭水须留款，恐有论心老钓徒。",
        "dynasty": "宋",
        "collection_info": null
    },
    {
        "uuid": "8f5248b9a35d8963a7274992952679cc",
        "title": "寿史相",
        "author": "陈郁",
        "content": "崧高当日庆生申，先占韶光恰一旬。\n勋业已追□伊佐，文章独造孟轲醇。\n千龄社稷资盘石，万国黎元入化钧。\n余事吏将商麯糵，一时取作凤城春。",
        "dynasty": "宋",
        "collection_info": null
    },
    {
        "uuid": "295919a6b3b7c323f05cdd4db963a768",
        "title": "淮西何总卿",
        "author": "陈郁",
        "content": "频年增竈起边兵，给饷谁先足万营。\n凡有求焉皆越从，不言功者尚为卿。\n朝家岂是无公议，督府如何不动情。\n我为笺天天已许，且将勋业换长生。",
        "dynasty": "宋",
        "collection_info": null
    },
    {
        "uuid": "24e1f331cdf9dc0c2dda377830207112",
        "title": "寿黄復庵",
        "author": "陈郁",
        "content": "移家载雪河桥住，吟过余寒不出门。\n人遣奚奴传吉语，天教词客寿清樽。\n上林开到梨花了，次第牡丹红欲笑。\n眉端闻说点微黄，应捧金笺承密诏。\n名随春色满干坤，涪水之翁有耳孙。",
        "dynasty": "宋",
        "collection_info": null
    },
    {
        "uuid": "4a02a18b289d26ede14a0191afc7407e",
        "title": "寿毛荷塘",
        "author": "陈郁",
        "content": "尝于劝耕日，杯酒祝骚人。\n年与我俱老，友惟君最仁。\n种莲知性静，吟草见天真。\n处世安如此，鬓毛应耐春。",
        "dynasty": "宋",
        "collection_info": null
    },
    {
        "uuid": "288caa35b8183c5f2f819db0b986838f",
        "title": "赠眼齿科林殿干",
        "author": "陈郁",
        "content": "眼必延厥光，齿必全厥刚。\n裂眦不足贵，所贵者目瞭。\n穿龈不足畏，所畏者唇亡。\n故恃明者必察，恃刚者必伤。\n此林氏子以是语语我，我亦以是语信其医之良，因墨之右方。",
        "dynasty": "宋",
        "collection_info": null
    },
    {
        "uuid": "e759a643970d34c850716a5b6c97aec7",
        "title": "赠医士",
        "author": "陈郁",
        "content": "榆花着雨乱飘时，是处调虞费上池。\n好试平生医国手，呼卢作五有天知。",
        "dynasty": "宋",
        "collection_info": null
    },
    {
        "uuid": "8e9b28c1c47fda10e6ec4b9e3e6a91f6",
        "title": "赠谈命",
        "author": "陈郁",
        "content": "术不与今同，清名亦可宗。\n学虽精象数，妙亦发鸿蒙。\n政自愁傍午，胡为说併衝。\n生来忘利禄，祗合问诗穷。",
        "dynasty": "宋",
        "collection_info": null
    },
    {
        "uuid": "9d34c43105f25b4151e3e1ccfb9d08c9",
        "title": "送诗友归西湖",
        "author": "陈郁",
        "content": "诗到西湖渐逼真，便当于此老吟身。\n举头莫看王侯面，失脚恐为名利人。\n千载留芳惟好句，百年得意总微尘。\n镵君姓字中兴集，留伴梅花岁岁春。",
        "dynasty": "宋",
        "collection_info": null
    },
    {
        "uuid": "7345e350e0b27b458dcb6a756e25db86",
        "title": "送友人赴乡举",
        "author": "陈郁",
        "content": "我方治地种秋芳，君亦濡毫拟擅场。\n待得君归醉重九，捷旗如我菊花黄。",
        "dynasty": "宋",
        "collection_info": null
    },
    {
        "uuid": "61588afbb6a784cecddcd1a3ee95e27d",
        "title": "句  其一",
        "author": "陈郁",
        "content": "闢户夜通月，掬泉朝饮星。",
        "dynasty": "宋",
        "collection_info": null
    },
    {
        "uuid": "5a3e41d95a8104e0bf25e364c34e41ea",
        "title": "句  其二",
        "author": "陈郁",
        "content": "暖爆花岩日，晴眠藓石烟。",
        "dynasty": "宋",
        "collection_info": null
    },
    {
        "uuid": "52823e9c4f6c6fb7f07ac7740d4993a6",
        "title": "句  其三",
        "author": "陈郁",
        "content": "地旷日难晚，海宽天欲浮。",
        "dynasty": "宋",
        "collection_info": null
    },
    {
        "uuid": "facad89644a9d89ca05b672048ea54bc",
        "title": "句  其四",
        "author": "陈郁",
        "content": "与子纔分手，何人更赏心。",
        "dynasty": "宋",
        "collection_info": null
    },
    {
        "uuid": "325dfb0fd537a83c58de043b186e8c85",
        "title": "句  其五",
        "author": "陈郁",
        "content": "游归云衲破，定起石床温。",
        "dynasty": "宋",
        "collection_info": null
    },
    {
        "uuid": "85c89d8a9f1d482aef498a9b38074c4e",
        "title": "句  其六",
        "author": "陈郁",
        "content": "道至无偏党，心何有重轻。",
        "dynasty": "宋",
        "collection_info": null
    },
    {
        "uuid": "f41c74e37720ab4f74f124da19deeecb",
        "title": "句  其七",
        "author": "陈郁",
        "content": "万事岂容人有意，一春多被雨无情。",
        "dynasty": "宋",
        "collection_info": null
    }
]