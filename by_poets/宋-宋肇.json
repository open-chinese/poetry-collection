[
    {
        "uuid": "d7ebbbe6fc66f3a4829081b5b700ed70",
        "title": "三峡堂  其一",
        "author": "宋肇",
        "content": "林峦十里上巉岩，飞槛初凭缥缈间。\n夔子风烟依白帝，夜郎耕稼接乌蛮。\n砌横乱石遥临涧，门对高峰近带山。\n咫尺惊湍吁莫测，每来登此念乡关。",
        "dynasty": "宋",
        "collection_info": null
    },
    {
        "uuid": "b2897faef34251979caa512b810f9122",
        "title": "三峡堂  其二",
        "author": "宋肇",
        "content": "初寻磴道踏雪烟，渐引茅檐屋数椽。\n江影动摇波面日，山光隠见峡中天。\n放怀罇酒凭栏客，回首弦歌趁市船。\n要与舟人同此乐，移花种竹满檐前。",
        "dynasty": "宋",
        "collection_info": null
    },
    {
        "uuid": "bf411c646850ea6d60ce9391cfe4a3f7",
        "title": "白帝城",
        "author": "宋肇",
        "content": "江雨霏霏白帝城，秋草未枯春草生。\n古来战垒如云横，万里瞿塘断人行。\n至今三峡路峥嵘，时清不见更屯兵。\n荒凉废堞没春耕，但见牛羊日西平。",
        "dynasty": "宋",
        "collection_info": null
    },
    {
        "uuid": "55e83dbdef51da98a0ae9487a8f73dbf",
        "title": "峡口",
        "author": "宋肇",
        "content": "万里西南路，瞿唐据上游。\n峡分山对立，江合水争流。\n蛟鰐从来患，风波自古愁。\n几时飞两桨，归去幔帆秋。",
        "dynasty": "宋",
        "collection_info": null
    },
    {
        "uuid": "f68a40702b2eb1bab51c85d3d33c6ff5",
        "title": "夔冬暖雪不到地唯山高处尽白它皆霏雨而已",
        "author": "宋肇",
        "content": "密下斜飞片片愁，不堪飘泊向西州。\n思家对雪诚何味，只与羣山斗白头。",
        "dynasty": "宋",
        "collection_info": null
    },
    {
        "uuid": "60f8d777fd142ff0ce643ae133f0626b",
        "title": "晚晴",
        "author": "宋肇",
        "content": "古道遥临水，荒城早闭门。\n乱山衔落照，归鸟下空园。\n江口渔人舫，崖腰桑树村。\n客愁何可奈，有酒莫空樽。",
        "dynasty": "宋",
        "collection_info": null
    },
    {
        "uuid": "89ec24cb486a9cae0d31126659a0bd59",
        "title": "中秋对月用昌黎先生赠张功曹韵",
        "author": "宋肇",
        "content": "水精为鑑金为波，挂空影写山与河。\n清光此夜十分好，有酒有客宜高歌。\n去年今日行役苦，若宿溪边宿逢雨。\n传闻蜀道如天高，崖县壁绝哀猿号。\n波横剑戟不易上，陆有虎豹何由逃。\n江山旧恃白帝险，风俗犹带乌蛮操。\n驱驰两月到西塞，梦寐万里还东皋。\n嗅梅踏雪巴子里，路入鬼门欣不死。\n飞飞倦鸟惟思还，玉笋岂是鹿官班。\n余生但愿閒及酒，虚名宁顾触与蛮。\n良宵佳客十有五，云放月入樽罍间。\n颓然老子兴不浅，韩诗坡句聊追攀。\n君不见天宝霓裳羽衣歌，人间乐舞难同科。\n遗音犹在悲凉多，有酒且歌遑恤他。\n不饮如此良夜何。",
        "dynasty": "宋",
        "collection_info": null
    },
    {
        "uuid": "e11deae10cb0ebb3832e23adf30d4ced",
        "title": "杜鹃",
        "author": "宋肇",
        "content": "暖云无定半阴晴，茅屋纸窗深復明。\n乔木参天竹千茎，巴山欲晓风露清。\n杜鹃飞鸣遶江城，鱼復四月江水生。\n林花落尽空含情，瀼东瀼西朝暮声。",
        "dynasty": "宋",
        "collection_info": null
    },
    {
        "uuid": "1b73ef353defcc0ef8e28e68f2f61edb",
        "title": "句",
        "author": "宋肇",
        "content": "知君也厌雕肝肾，分我江南数斛愁。",
        "dynasty": "宋",
        "collection_info": null
    }
]