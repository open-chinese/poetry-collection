[
    {
        "title": "寄睦州苏七使君",
        "author": "张伯玉",
        "content": "阔步曾飞到广寒，一麾聊顿野云间。\n虬蟠涧底未失水，鹤在笼中且看山。\n旧日笑谈犹壮否，近来书信亦稀还。\n严滩桐岭宜秋醉，却恐才高不奈閒。",
        "dynasty": "宋",
        "collection_info": null
    },
    {
        "title": "桐庐苏七太守通判晏鲁望远寄倡和之什辄伸记美",
        "author": "张伯玉",
        "content": "桐君圃外州，树石最清幽。\n水截三吴秀，山当百粤秋。\n岩垧无俗土，宅舍有高楼。\n画隼真才望，题舆雅唱酬。\n滩声环醉枕，鹭影入茶瓯。\n蚤晚陪清躅，梯云奉俊游。",
        "dynasty": "宋",
        "collection_info": null
    },
    {
        "title": "寄新定苏七太守",
        "author": "张伯玉",
        "content": "闻道银符渡睦溪，桐山应为长清晖。\n渔翁几十迎舟拜，沙鸟成双夹斾飞。\n检点簿书茶贡蚤，体量风物橘奴肥。\n题舆自媿来何晚，未得云中瞩使威。",
        "dynasty": "宋",
        "collection_info": null
    },
    {
        "title": "之官新定同年李郎中以诗赋别即事感怀次韵上答",
        "author": "张伯玉",
        "content": "雨后惊涛激箭催，为君停棹把离杯。\n宦游向老令人笑，别恨伤春触处来。\n故国未归江令宅，全家且上子陵台。\n如今遇酒伸眉醉，休问多才与不才。",
        "dynasty": "宋",
        "collection_info": null
    },
    {
        "title": "之官新定寓兴三首  其一",
        "author": "张伯玉",
        "content": "关山雨雪征人泪，京洛风尘倦客心。\n谁信子陵溪上去，一川秋净涤烦襟。",
        "dynasty": "宋",
        "collection_info": null
    },
    {
        "title": "之官新定寓兴三首  其二",
        "author": "张伯玉",
        "content": "汴水东浮不繫舟，到官无事只轻鸥。\n不才自古侥天幸，请却俸钱溪上游。",
        "dynasty": "宋",
        "collection_info": null
    },
    {
        "title": "之官新定寓兴三首  其三",
        "author": "张伯玉",
        "content": "溪山千古绝浮埃，时拂朝衣上钓台。\n却恐被它渔父笑，糟醨不啜又閒来。",
        "dynasty": "宋",
        "collection_info": null
    },
    {
        "title": "之官新定却寄并州通判王几道",
        "author": "张伯玉",
        "content": "新定与并门，天南天北人。\n扁舟江外客，别乘塞垣身。\n朔马惊鸣橐，秋鲈上钓纶。\n何时叙离阔，把酒碧嵩春。",
        "dynasty": "宋",
        "collection_info": null
    },
    {
        "title": "七里滩",
        "author": "张伯玉",
        "content": "漱玉鸣珠七里滩，到今犹照客星寒。\n卢奴有水徒千顷，未得高贤一瞬看。",
        "dynasty": "宋",
        "collection_info": null
    },
    {
        "title": "舟次子陵钓台",
        "author": "张伯玉",
        "content": "十载从军去又来，强为颜面走尘埃。\n久惭簪笏未归去，且喜妻孥共此来。\n旋撷岸蔬供野饭，欲题岩壁拂苍苔。\n子陵昔日诚高趣，未必全家上钓台。",
        "dynasty": "宋",
        "collection_info": null
    },
    {
        "title": "睦州",
        "author": "张伯玉",
        "content": "千家楼阁丽朝晖，人到于今说钓矶。\n雨后数峯骄欲斗，春来两港活如飞。\n高吟多谢沈家令，中酒长怜杜紫微。\n更爱严城无锁处，白云摇漾去还归。",
        "dynasty": "宋",
        "collection_info": null
    },
    {
        "title": "送交代倅车晏十一鲁望",
        "author": "张伯玉",
        "content": "鲁望江南客，风骚猎将坛。\n高吟得意处，清韵逼人寒。\n场屋声华旧，襟灵渤澥宽。\n闺门尽羔鴈，庭野列芝兰。\n僶勉来新定，淹留就小官。\n酒论浩劫饮，山欲上天看。\n待月高峯寺，听猿七里滩。\n入云移翠簜，凿石引鸣湍。\n一日交符去，芳风善继难。\n红尘久离阔，白首此相欢。\n留方医鹤膝，贶别遗渔竿。\n虎杏宁知用，松筠幸未残。\n路长分骥騄，火烈辨琅玕。\n沙际多平仲，鸰原有谢安。\n卷舒知自得，不用苦弹冠。",
        "dynasty": "宋",
        "collection_info": null
    },
    {
        "title": "监州新定却寄并州旧僚",
        "author": "张伯玉",
        "content": "久从光禄长城戍，却到严陵旧钓滩。\n休问簿书边报急，且听宅舍水声寒。\n舟浮南渡云千里，睡起东窗日数竿。\n寄语晋溪溪上月，楚天虽远一般看。",
        "dynasty": "宋",
        "collection_info": null
    },
    {
        "title": "同年李郎中以诗见寄仍许见过次韵和答",
        "author": "张伯玉",
        "content": "新定溪山国，病怀忻所依。\n桐君谈药妙，严濑得鱼肥。\n吏退钞书谱，朋来典道衣。\n轩车如顾我，春酒上苔矶。",
        "dynasty": "宋",
        "collection_info": null
    },
    {
        "title": "乌龙寺祈雨回马上口占",
        "author": "张伯玉",
        "content": "官曹苦覊束，祈灵得幽便。\n夹路松披纷，蹑石烟分练。\n迎轩玉泉响，鸣驺沙鸟散。\n晓日破霜阴，前峯蔼葱蒨。\n逶迤步高阁，窈窕出云汉。\n坐来清思生，语余疏磬缓。\n方将尘滓涤，还忧簿书乱。\n偃旆拂归鞯，回首青猿断。",
        "dynasty": "宋",
        "collection_info": null
    },
    {
        "title": "西湖楼",
        "author": "张伯玉",
        "content": "积水照层峯，登临谁与同。\n望来生羽翼，醉欲上烟空。\n细细湿花雨，疏疏开袖风。\n新安江上景，尽属此楼中。",
        "dynasty": "宋",
        "collection_info": null
    },
    {
        "title": "玉泉祈雨",
        "author": "张伯玉",
        "content": "南州富潨射，万壑纵奔濑。\n兹泉一何高，夐与寥廓对。\n邈非猿鸟到，迅恐岩磝碎。\n霜落天地清，玉立江海外。\n人区未蒙泽，蛟龙兹有待。\n浅石谅难渟，当与云涨会。",
        "dynasty": "宋",
        "collection_info": null
    },
    {
        "title": "登乌龙山寺阁",
        "author": "张伯玉",
        "content": "桐川本无尘，况此幽阁逈。\n万木含秋声，一轩与天浄。\n前峯翠分滴，后谷语相应。\n槛下江云归，檐前古雪凝。\n岩僧对游客，湛若寒冰莹。\n百虑缘心空，独饭随疏磬。\n嗟余本林壑，谬与世纷竞。\n一作市朝人，几伤麋鹿性。\n旧山别来久，萝蔓锁幽径。\n长恐客沈深，未得归期定。\n息中来此境，时觉襟韵胜。\n犹媿招隠心，联为小山咏。",
        "dynasty": "宋",
        "collection_info": null
    },
    {
        "title": "后庵试茶",
        "author": "张伯玉",
        "content": "郡僻好藏身，心閒久无事。\n前轩饱食罢，后庵取茶试。\n岩边启茶钥，溪畔涤茶器。\n小竈松火然，深铛雪花沸。\n瓯中尽余绿，物外有深意。\n滥官来此游，时得拂尘累。\n莫笑后庵茶，閒中好滋味。",
        "dynasty": "宋",
        "collection_info": null
    },
    {
        "title": "郡斋閒步",
        "author": "张伯玉",
        "content": "花木方塘小，楼台宅院深。\n以何消俸禄，无事任山林。\n雨雪覊游路，风沙苦战心。\n若论当此景，不啻万黄金。",
        "dynasty": "宋",
        "collection_info": null
    },
    {
        "title": "到新定后却寄苏州蒋侍郎",
        "author": "张伯玉",
        "content": "遂翁亭畔碧桃开，招隠溪头画舫回。\n曾奉云鸿此真赏，到今羽翼出尘埃。\n閒窥玉字书千卷，渴饮金茎露一杯。\n别后霜天苦寥阔，海云深处望公台。",
        "dynasty": "宋",
        "collection_info": null
    },
    {
        "title": "自新定沿牒三衢舟中寓兴寄所知",
        "author": "张伯玉",
        "content": "井落瓯闽近，乡亭百粤连。\n一蓱游宦客，两桨上滩船。\n石壅千寻浪，山围几匝天。\n乱篙鸣远屿，羣譟捧危舷。\n峡断疑无路，汀回復济川。\n林深羡沙鸟，村近喜人烟。\n岂昧垂堂诫，都由稍食牵。\n家山旧庐在，蚤晚赋归田。",
        "dynasty": "宋",
        "collection_info": null
    },
    {
        "title": "舟次兰溪却寄新定太守",
        "author": "张伯玉",
        "content": "解纚向萧瑟，叙别喜英豪。\n野水征颿迥，秋天醉幕高。\n使旟标画隼，骑吹压霜涛。\n几日狂酲析，思君梦更劳。",
        "dynasty": "宋",
        "collection_info": null
    },
    {
        "title": "新安江舟中奉酬孙观书记",
        "author": "张伯玉",
        "content": "十年塞外忆江山，今日扁舟纵眼看。\n匝岸野花红似簇，避人沙鸟起成团。\n放怀自古酒为得，老笔到今诗最难。\n君解高吟我方饮，几人能共此清欢。",
        "dynasty": "宋",
        "collection_info": null
    },
    {
        "title": "送清溪郑中舍官满还京",
        "author": "张伯玉",
        "content": "郑宰金闺彦，年来解绂归。\n囊装轻剑在，场屋故人稀。\n水馆酒初罢，霜江颿欲飞。\n无烦重回首，行矣近天晖。",
        "dynasty": "宋",
        "collection_info": null
    },
    {
        "title": "桐庐官满先寄杭州资政待郎",
        "author": "张伯玉",
        "content": "海角千家郡，天南一水涯。\n倦游惭梗泛，多滞喜瓜时。\n弱羽诚难振，危根只自持。\n几门尝际遇，百步亦参差。\n万壑喷霆雾，千峯出险巇。\n牢愁客星见，孤节涧松知。\n贺厦宁无託，披云幸有期。\n鲁堂金石地，商欲再言诗。",
        "dynasty": "宋",
        "collection_info": null
    },
    {
        "title": "和王治臣新定即事",
        "author": "张伯玉",
        "content": "碧泉千脉泻金沟，名是东南俗阜州。\n任昉旧诗题县石，贺齐高迭照江流。\n月明几处游归客，春色何人醉倚楼。\n我是江潭钓鱼者，喜君相见且相留。",
        "dynasty": "宋",
        "collection_info": null
    },
    {
        "title": "王治臣以余在告宠示嘉什",
        "author": "张伯玉",
        "content": "新安泉石最为佳，多病何劳养岁华。\n药好幸依桐圃近，山安惟畏酒垆赊。\n狂思逸客浮沧海，渴想仙人饮绛霞。\n欲傍重阳搘策起，菊房新小玉生芽。",
        "dynasty": "宋",
        "collection_info": null
    },
    {
        "title": "次韵王治臣九日使君席上二章  其一",
        "author": "张伯玉",
        "content": "楚枫丹外客颿稀，水拍长天鴈字垂。\n乐事喜逢千日酒，凭高正在九秋时。\n吴歈调笑歌杨叶，蛮鼓鑑闳引柘枝。\n使骑相逢且留饮，行看卓马辔如丝。",
        "dynasty": "宋",
        "collection_info": null
    },
    {
        "title": "次韵王治臣九日使君席上二章  其二",
        "author": "张伯玉",
        "content": "新安江碧郡楼危，九日登临醉袖垂。\n莫笑松筠岁寒地，却胜桃李艳阳时。\n清渟酒莹红螺面，窈窕笙攒碧玉枝。\n未必尊前叹迟暮，几人如我始牵丝。",
        "dynasty": "宋",
        "collection_info": null
    },
    {
        "title": "答延平王八使君望江亭见怀之什",
        "author": "张伯玉",
        "content": "望江亭上望桐江，烟水茫然隔锁窗。\n擢第蚤同丹桂树，从军俱在碧油幢。\n天遥皓月人千里，书託红鳞锦一双。\n开府时多家令瘦，酒旗犹恐未相降。",
        "dynasty": "宋",
        "collection_info": null
    },
    {
        "title": "钓台",
        "author": "张伯玉",
        "content": "尽逐鲸鲵埽八区，故人惟我更无余。\n云台功将任图画，天上客星閒卷舒。\n若把杀人来逐鹿，争似全身归钓鱼。\n先生有意羲皇外，不为林泉傲帝居。",
        "dynasty": "宋",
        "collection_info": null
    },
    {
        "title": "罢新定至钱塘喜见孙观书记",
        "author": "张伯玉",
        "content": "桐江撝袂蚤三年，把臂重来讲旧篇。\n陌上风尘成底事，鬓边霜雪但悠然。\n虬蟠我亦思沧海，鹗荐初方上碧天。\n忍把离杯又抛掷，别愁纷泊满春烟。",
        "dynasty": "宋",
        "collection_info": null
    },
    {
        "title": "至和中得倅新定今领福唐再经此郡感旧书怀因呈使君刘孝叔",
        "author": "张伯玉",
        "content": "十年前倅北州来，平日风情尚壮哉。\n玉水声中寒濯笔，石楠乡裏夜衔杯。\n可怜白首成何事，犹得红旌向北回。\n太守故人应笑我，践言堪媿子陵台。",
        "dynasty": "宋",
        "collection_info": null
    },
    {
        "title": "饭芝川村舍",
        "author": "张伯玉",
        "content": "嫩苗苒苒头角秀，柔桑褭褭阴影轻。\n茆檐饭起上马去，一声雨后黄鹂鸣。",
        "dynasty": "宋",
        "collection_info": null
    },
    {
        "title": "宿普光寺",
        "author": "张伯玉",
        "content": "无端未得归林下，又向南方拥使麾。\n夜宿禅关更萧洒，一轩寒月照清池。",
        "dynasty": "宋",
        "collection_info": null
    },
    {
        "title": "宿桐庐县江口",
        "author": "张伯玉",
        "content": "桐庐江水碧，百丈见游鱼。\n元是新安水，流从下濑初。\n清风寒到底，明月静涵虚。\n尘土谁难濯，人心自不知。",
        "dynasty": "宋",
        "collection_info": null
    },
    {
        "title": "桐庐寺晓钟",
        "author": "张伯玉",
        "content": "扁舟下桐圃，霜月满寒潭。\n疏钟一声起，清与天地参。\n春容逗万壑，窈窕出层岚。\n覊魂不成寐，洗耳涤尘贪。",
        "dynasty": "宋",
        "collection_info": null
    },
    {
        "title": "桐江口见雪",
        "author": "张伯玉",
        "content": "无诸地无霜，从古困炎热。\n晓出桐江口，喜见羣峯雪。\n酌酒高颿下，归思满寥泬。\n从今不繫舟，泛泛老清澈。",
        "dynasty": "宋",
        "collection_info": null
    },
    {
        "title": "出七里泷口望桐庐县",
        "author": "张伯玉",
        "content": "泷口波自平，沧洲分两溪。\n辛勤下百粤，乍出天一涯。\n近入桐庐市，潮水滥中泜。\n不闻湍濑声，沙鸟浩然飞。\n然我两俱适，吾亦浩然归。",
        "dynasty": "宋",
        "collection_info": null
    },
    {
        "title": "龙门岩",
        "author": "张伯玉",
        "content": "未到子陵台，先见龙门石。\n万物镇羣峯，闯然耸双壁。\n清泉界中道，亢若高门闢。\n樵童走深径，渔户掩沈碧。\n白首钓鱼郎，不知有行客。",
        "dynasty": "宋",
        "collection_info": null
    },
    {
        "title": "至睦州泊新安江口",
        "author": "张伯玉",
        "content": "前岁过此州，手持七闽节。\n虽远更惮劳，揽辔迟明发。\n回瞻七里滩，何日榜舟歇。\n幸得满三年，解符下瓯粤。\n却到新安江，依然旧澄澈。\n敛巾照江水，无白可添髮。\n州人多故吏，罗立皆磬折。\n问我此去心，復有何施设。\n兴言顾诸老，谢尔相慰说。\n此度归来心，可共严陵说。",
        "dynasty": "宋",
        "collection_info": null
    },
    {
        "title": "港口渡",
        "author": "张伯玉",
        "content": "三月悲风瑟瑟寒，小船舟檝渡溪难。\n日高待得过岸去，回首修篁千万竿。",
        "dynasty": "宋",
        "collection_info": null
    },
    {
        "title": "送睦州丁郎中",
        "author": "张伯玉",
        "content": "雨后桐江木叶稀，坐棠无事枕閒欹。\n扁舟几认严君钓，古壁多逢沈令诗。\n夜静好当轮省宿，晓寒堪忆趁朝时。\n山城寂寞郎官贵，想对秋风动所思。",
        "dynasty": "宋",
        "collection_info": null
    },
    {
        "title": "寄睦州朱少卿",
        "author": "张伯玉",
        "content": "何幸乡枌託使麾，忆曾淮澨见风仪。\n泉分龙岫成新酿，庙锁琼蕤换旧枝。\n二水清涵潭月夜，千峯晴捲雪云时。\n向来萧洒称名郡，少缓龚黄次补期。",
        "dynasty": "宋",
        "collection_info": null
    },
    {
        "title": "经大洋吴氏别业",
        "author": "张伯玉",
        "content": "渐老故人少，与君兹晤言。\n方山共邻里，好畤旧田园。\n溪色寒生枕，松阴翠入轩。\n犹怜巾子在，相对举清尊。",
        "dynasty": "宋",
        "collection_info": null
    },
    {
        "title": "新定望湖楼",
        "author": "张伯玉",
        "content": "龙盘山影倒寒流，十里屏风翠入楼。\n画笔肯归涵碧手，湖光疑对涌金秋。\n主翁爱客排三雅，渔父忘机任直鈎。\n为访红云遶花岛，满船歌舞按梁州。",
        "dynasty": "宋",
        "collection_info": null
    },
    {
        "title": "同孝叔游萧洒亭",
        "author": "张伯玉",
        "content": "昔日贤侯多兴咏，为怜萧洒復潺湲。\n一桥飞处横牛渚，二水清来见浙源。\n雨涨瀑泉添岳面，晚晴春草带潮痕。\n好风新月相留意，只恐张纲拥使轩。",
        "dynasty": "宋",
        "collection_info": null
    },
    {
        "title": "题思范轩二首  其一",
        "author": "张伯玉",
        "content": "英衮多年去竹轩，更思风节记山樊。\n抗言后坐遗忠美，通使河源旧策存。\n诗石欲留千古永，棠阴还对一楼繁。\n使君才望须相继，莫厌林间驻画轓。",
        "dynasty": "宋",
        "collection_info": null
    },
    {
        "title": "题思范轩二首  其二",
        "author": "张伯玉",
        "content": "天下儒宗不世勋，履声今绝岂重闻。\n空余逸韵传流水，犹喜清风在此君。\n山倚孔祠分积翠，篆寻严濑挂香云。\n接花酬倡将三记，时拂尘篇见旧文。",
        "dynasty": "宋",
        "collection_info": null
    },
    {
        "title": "题玉泉",
        "author": "张伯玉",
        "content": "灵源曾记古篇章，飞入霜筠万丈长。\n六月林风吹宝瑟，九秋山翠坼银潢。\n试茶石鼎云含液，酿酒兵厨菊有香。\n到此欲知真玉性，不为圆折本来方。",
        "dynasty": "宋",
        "collection_info": null
    },
    {
        "title": "同孝叔游玉泉",
        "author": "张伯玉",
        "content": "石磴松阴一化城，泉源疑透古瑶京。\n僧知到耳此根静，客来洗心诸虑清。\n星记祥光重璧合，蓝田霁色暮烟生。\n潺湲似识君将去，相送出山多别情。",
        "dynasty": "宋",
        "collection_info": null
    },
    {
        "title": "初夏同孝叔游普光寺",
        "author": "张伯玉",
        "content": "鱼跳莲叶青钱小，雪压花枝玉燕参。\n细草使轓瞻鹿扰，微风池果落鶑含。\n满瓯春茗浮仙露，一点尖峯滴翠岚。\n却逐归舟更多景，晚来雌霓挂寒潭。",
        "dynasty": "宋",
        "collection_info": null
    },
    {
        "title": "初夏同孝叔游朱氏园",
        "author": "张伯玉",
        "content": "冻醪卢橘助登临，此地相逢旧有音。\n石润自知梅信蚤，池方应为玉流深。\n诗成千色排清砌，话久花枝转夕阴。\n不见避疆妨底事，月楼归去正龙吟。",
        "dynasty": "宋",
        "collection_info": null
    },
    {
        "title": "留题千峯榭呈孝叔",
        "author": "张伯玉",
        "content": "君把元英诗集披，羣山依旧遶轩墀。\n杜陵几醉花前地，谢客曾吟日落时。\n雨过荷香兼酒美，云深泉韵透帘迟。\n佳名大约称千数，百万岚盘一一奇。",
        "dynasty": "宋",
        "collection_info": null
    },
    {
        "title": "题新定郡斋寄孝叔二首",
        "author": "张伯玉",
        "content": "主人今向日边归，犹有清香满谢池。\n为嘱西风莫摇落，不禁顦顇夕阳时。",
        "dynasty": "宋",
        "collection_info": null
    },
    {
        "title": "古后池荷",
        "author": "张伯玉",
        "content": "花意知君改外台，乱红飞尽见苍苔。\n纵教颜色明年在，前度刘郎肯再来。",
        "dynasty": "宋",
        "collection_info": null
    },
    {
        "title": "留题玉泉山堂",
        "author": "张伯玉",
        "content": "动非缘境静非禅，物物前尘现四天。\n此地筌蹄求妙论，有时璎络献诸仙。\n欲梅泉石多秋思，过夏松篁聒昼眠。\n一箇攒眉招不至，劳师香火漏沈莲。",
        "dynasty": "宋",
        "collection_info": null
    },
    {
        "title": "题新定红渠阁",
        "author": "张伯玉",
        "content": "烟卷龙绡艳格殊，彩霞翻处好风俱。\n几杯仙露含秋色，一曲蟾宫在画图。\n雨送清香浮酒面，泉飞幽韵透城隅。\n州民多有东南美，尽应嘉招入幕无。",
        "dynasty": "宋",
        "collection_info": null
    },
    {
        "title": "州宅",
        "author": "张伯玉",
        "content": "万迭湖山烟水滨，朱门画戟閒松筠。\n登临不踏红尘路，燕寝长居紫府春。\n画静欲骖风外驾，夜寒疑是月中身。\n我惭白首方怀绂，犹得蓬莱作主人。",
        "dynasty": "宋",
        "collection_info": null
    },
    {
        "title": "赠范吏部",
        "author": "张伯玉",
        "content": "海天东下越王州，碧城缭绕环山丘。\n春晴紫翠堆绮屋，日暮烟雨藏朱楼。\n禹祠花底金穴峻，贺老门前银汉秋。\n何当独把钓竿手，笑拥一艘东去游。",
        "dynasty": "宋",
        "collection_info": null
    },
    {
        "title": "答王越州蓬莱阁",
        "author": "张伯玉",
        "content": "书报蓬莱高阁成，越山增翠越波明。\n云收海上天地静，人在月中金翠横。\n游女弄芳珠作佩，仙人度曲玉为笙。\n会须长揖浮丘伯，醉听银河秋浪声。",
        "dynasty": "宋",
        "collection_info": null
    },
    {
        "title": "蓬莱阁醉归",
        "author": "张伯玉",
        "content": "蓬莱阁上醉归时，犹索芳樽步步随。\n啼鸟似来留翠佩，旁人笑为整花枝。\n腰閒半亸黄金印，头上斜欹白接䍦。\n拍手向他宾从道，使君未老莫扶持。",
        "dynasty": "宋",
        "collection_info": null
    },
    {
        "title": "西楼晚望",
        "author": "张伯玉",
        "content": "迭岫敛余霞，轻舠簇远沙。\n斜阳媚城郭，细柳杂汀花。\n两两联归骑，萧萧起暮鸦。\n谁知故园兴，闲在使君家。",
        "dynasty": "宋",
        "collection_info": null
    },
    {
        "title": "逍遥堂寓兴",
        "author": "张伯玉",
        "content": "疎竹閒花阴，了无尘土侵。\n旌麾千骑长，风月一堂深。\n海气生吟榻，烟香披醉襟。\n山翁方自得，莫问去留心。",
        "dynasty": "宋",
        "collection_info": null
    },
    {
        "title": "小楼独酌",
        "author": "张伯玉",
        "content": "老去春来事事慵，春阴独酌小楼中。\n一千里色江南岸，二十四般花信风。\n祗有溪山迎醉目，更无尘土倦樊笼。\n鹪鹩自得诚堪笑，诗有余狂酒有功。",
        "dynasty": "宋",
        "collection_info": null
    },
    {
        "title": "清思堂昼坐",
        "author": "张伯玉",
        "content": "堂上萧然昼户开，澹松疎竹荫苍苔。\n白云无事不肯出，幽鸟有时还自来。\n何处覆车迷径路，几人缓颊走尘埃。\n支离得意谁知我，自对庭花引一杯。",
        "dynasty": "宋",
        "collection_info": null
    },
    {
        "title": "西楼早望",
        "author": "张伯玉",
        "content": "纤纤初日射西楼，楼上帘旌卷绣钩。\n数襞断云秦望晓，一声寒雁鑑湖秋。\n烟波憔悴西施国，风月飘零范蠡舟。\n莫向登临动怀古，有情多为等闲愁。",
        "dynasty": "宋",
        "collection_info": null
    },
    {
        "title": "蓬莱阁閒望写怀",
        "author": "张伯玉",
        "content": "越绝开华国，姚虞启后昆。\n昔闻句允霸，今作帝王藩。\n地得东南重，山侔岳渎尊。\n平湖来万壑，翠袖列千门。\n市井鱼盐合，居人组绣繁。\n牙旗开物表，州宅倚云根。\n六郡趋麟节，三峰出雉垣。\n秦游前事废，禹画旧书存。\n雁鹜来还去，鲸波吐復吞。\n菱歌秋溆远，江信暮潮浑。\n石古寒松偃，楼危昼霭昏。\n冷光浓可截，秀色净无痕。\n露袅还堤柳，风飞列寺旛。\n深林藏杞梓，芳径杂兰荪。\n巧笑花争艷，嬉游玉斗温。\n画船鵰鹢迅，绛袖绮霞翻。\n有意皆行乐，无忧可莳萱。\n乡惟知俎豆，土亦贲丘樊。\n巨舶联艘至，交衢百贷蕃。\n敲冰呈巧手，织素竞交鸳。\n丽圃红柑亚，通畦紫芋蹲。\n茶先春入焙，笋带雪黏盆。\n异萼随时坼，清香触处歕。\n吴趋惭种蠡，楚些陋湘沅。\n往事图难尽，前修孰可援。\n风流王与谢，唱和白兼元。\n顾我栖儒窦，胡为属使鞬。\n迂疎非吏法，蹇浅是辞源。\n谬览先生策，谁调伯氏埙。\n翦裁迷幅尺，追琢昧玙璠。\n学术何曾取，名场辄屡奔。\n技甘同鼫鼠，化敢望溟鲲。\n将幕闲留滞，乌台误选抡。\n埋轮惭避俗，折槛畏当轩。\n坎壈人奚顾，覊孤舌但扪。\n爱书疑有癖，怕事欲无言。\n薪米支离叟，蹄盂炙毂髠。\n一为华省吏，三驾使君轓。\n蹭蹬慵成性，龙钟病愈惛。\n因怀邸中绂，来访道山园。\n税鞅红尘外，班条碧海垠。\n披襟澄沆瀣，缓带涤潺湲。\n乐岁欢康洽，高黉礼让敦。\n南宫罗俊彦，东箭蔼瑶琨。\n退食求凋弊，吹毛析滞寃。\n庖刀怯余刃，櫑剑喜平反。\n重禄容虚受，期民肯惮烦。\n问贤思水薤，教俗养鸡豚。\n䆉䅉西成稻，逍遥北海樽。\n吏符多鹤立，僚友尽鸿骞。\n讵听棠阴颂，聊袪缿讼諠。\n行歌齐繫壤，坐啸比啼猨。\n洞邃宜招隠，时清耻叫阍。\n嗫嚅挥醉笔，伛偻曝晴暾。\n蹑险赍长屐，寻幽叱短辕。\n穷通方自适，语默且休论。\n厌把诗筒发，欣逢酒帟掀。\n桔槹肥果茹，竹马戏儿孙。\n以此为官业，何由报主恩。\n冰霜徒励操，渊谷可惊魂。\n蕙帐羞逋客，庭貆鄙素餐。\n行当解簪绂，归老白云邨。",
        "dynasty": "宋",
        "collection_info": null
    },
    {
        "title": "春日登望海亭",
        "author": "张伯玉",
        "content": "望海亭前春色深，风光澹澹海沈沈。\n潮如世路来还去，山带城芜古到今。\n坐见微云生别岸，吟惊幽鸟起层阴。\n劝君莫苦凭高望，惊动子牟千里心。",
        "dynasty": "宋",
        "collection_info": null
    },
    {
        "title": "再题州宅",
        "author": "张伯玉",
        "content": "昔览微之州宅篇，待将屏障写山川。\n更看白傅明月句，欲上高楼跨紫烟。\n盘纡星斗旁六郡，零落风骚三百年。\n乔木自存人自远，可怜香案旧神仙。",
        "dynasty": "宋",
        "collection_info": null
    },
    {
        "title": "清思堂晓雪初霁望飞来山",
        "author": "张伯玉",
        "content": "密雪晓初霁，朝阳霭融融。\n隠几高堂上，坐对飞来峰。\n梵塔倚天半，楼台出烟中。\n岧然金银阙，瑰碧交玲珑。\n渐转皎日高，杳杳闻疎钟。\n天和发秀彩，灏气如腾虹。\n况予世虑疎，久矣渟心胸。\n更临物外趣，愈觉万缘空。",
        "dynasty": "宋",
        "collection_info": null
    },
    {
        "title": "西园醉归",
        "author": "张伯玉",
        "content": "向晚西园饮乍阑，山公酩酊上轻鞍。\n东方千骑随车出，南国佳人夹路看。\n纵目渐迷山色远，迴头犹忆水声寒。\n归来未放宾游散，更赋新题刻烛观。",
        "dynasty": "宋",
        "collection_info": null
    },
    {
        "title": "鑑湖晚归",
        "author": "张伯玉",
        "content": "会稽太守无事时，缓带长作渔樵嬉。\n大航平榻引宾从，谈笑晚从湖上归。\n湖边居人望簇簇，湖岸花木情依依。\n环峰晻霭天四垂，渌水荡漾双红旗。\n城头迭角已平西，船上樽酒含余辉。\n冷风徐引江鹄飞，白云迴首清猿啼。\n渔讴菱棹烟火微，使人却厌千骑随。\n归来楼阁上灯后，时觉天风清满衣。",
        "dynasty": "宋",
        "collection_info": null
    },
    {
        "title": "会稽山",
        "author": "张伯玉",
        "content": "稽山何崔嵬，奠此东南区。\n羣山状趋附，万壑流萦纡。\n畴昔大禹来，简计天下书。\n诸侯率麏至，万玉争鳬趋。\n防风独强梁，后至行趦趄。\n天威不可舍，败骨盈高车。\n至今憔悴烟，惨澹藏封隅。\n遂令百世后，尊王无异图。\n乃知圣人心，赏罚尽贻谟。",
        "dynasty": "宋",
        "collection_info": null
    },
    {
        "title": "五云溪醉归",
        "author": "张伯玉",
        "content": "每日溪头醉脸红，归来庭院夕阳中。\n依稀听得家人语，扶起五云溪上翁。",
        "dynasty": "宋",
        "collection_info": null
    },
    {
        "title": "书应天寺壁",
        "author": "张伯玉",
        "content": "城郭鏁山林，自无尘土侵。\n一峰来海上，高塔起天心。\n世路有盈缩，灵泉无浅深。\n使君今老矣，閒处得閒吟。",
        "dynasty": "宋",
        "collection_info": null
    },
    {
        "title": "题禹庙",
        "author": "张伯玉",
        "content": "宝穴千峰下，严祠一水傍。\n夜声沧海近，秋势越山长。\n薄葬超前古，贻谋启后王。\n万灵何以报，终古咏怀襄。",
        "dynasty": "宋",
        "collection_info": null
    },
    {
        "title": "访禹穴至阳明洞",
        "author": "张伯玉",
        "content": "宛委山前舣画船，攀萝渐入太霄边。\n因寻大禹藏书穴，深入阳明古洞天。\n万壑秋光含细籁，数峰寒玉立苍烟。\n宝函金篆久稀阔，欲就皇人讲数篇。",
        "dynasty": "宋",
        "collection_info": null
    },
    {
        "title": "早谒禹庙",
        "author": "张伯玉",
        "content": "晓出五云扃，皎日丽初宿雾敛严祠款灵秘。\n拂衽天风散，不听。",
        "dynasty": "宋",
        "collection_info": null
    },
    {
        "title": "九日蕺山戒珠寺戏呈僚友",
        "author": "张伯玉",
        "content": "秦望山前晓雁斜，蕺山云外看黄花。\n谁能蔕芥关心绪，且插茱萸伴物华。\n岁计簿书宁有尽，日生公事了无涯。\n樽前况有兵厨酒，不待兵厨酒亦赊。",
        "dynasty": "宋",
        "collection_info": null
    },
    {
        "title": "书大禹寺壁",
        "author": "张伯玉",
        "content": "萧寺禹祠傍，人閒白日长。\n讽经闻海穴，洗钵动湖光。\n台殿留风月，烟云起栋梁。\n游人晚回首，松竹自苍苍。",
        "dynasty": "宋",
        "collection_info": null
    },
    {
        "title": "游大禹寺迴马上口占",
        "author": "张伯玉",
        "content": "永日跻云峰，向晚下秋谳。\n却望碧城中，楼台翠烟满。\n前旌拥归骑，缓辔徐驭隠。\n旷望写予心，平波海天远。\n顾予畴昔志，本以锄犁挽。\n敢望麋鹿资，遘此云龙旦。\n金门容窃步，玉殿叨灵睠。\n復此千骑来，日逐纷华战。\n平生知退意，长畏岁月晚。\n行当引初服，还把芰荷翦。",
        "dynasty": "宋",
        "collection_info": null
    },
    {
        "title": "寄毛都官",
        "author": "张伯玉",
        "content": "寄问副车毛国镇，别来风味久如何。\n蓬莱阁上谁同饮，宛委山前几番歌。\n应向兰亭摛彩笔，曾教西子画清蛾。\n若还问我今何似，比着前春醉更多。",
        "dynasty": "宋",
        "collection_info": null
    },
    {
        "title": "送花赵提刑",
        "author": "张伯玉",
        "content": "蓬莱阁上牡丹开，尽日凭栏望外台。\n不敢登门谒樽酒，且教山仆送花来。",
        "dynasty": "宋",
        "collection_info": null
    },
    {
        "title": "寄会稽刁景纯学士",
        "author": "张伯玉",
        "content": "雨后稽山紫翠毫，使君千骑压云鳌。\n楼台日暖花木丽，河汉夜凉丝竹高。\n瀛馆久淹骐骥足，越人今识凤凰毛。\n江南老守思离阔，梦想时过白鹭涛。",
        "dynasty": "宋",
        "collection_info": null
    },
    {
        "title": "和国镇晚秋斋中见寄",
        "author": "张伯玉",
        "content": "越国风光与众殊，贰车才调世应无。\n晴楼对酌云平海，夜榻分题月满湖。\n吟啸江山君好手，主张诗酒我非夫。\n行当乞挂朱轮去，别作香山九老图。",
        "dynasty": "宋",
        "collection_info": null
    },
    {
        "title": "得越",
        "author": "张伯玉",
        "content": "尺一除书与会稽，陋儒何以报天辉。\n岂惟大幕张红旆，更得全家住翠微。\n千骑晚随龙节去，一帆春送鹢舟飞。\n支离莫道攘空臂，乞得越州金印归。",
        "dynasty": "宋",
        "collection_info": null
    },
    {
        "title": "清明日",
        "author": "张伯玉",
        "content": "每年每遇清明节，把酒寻花特地忙。\n今日江城衰病起，佛前新火一鑢香。",
        "dynasty": "宋",
        "collection_info": null
    },
    {
        "title": "正旦呈诸僚友",
        "author": "张伯玉",
        "content": "拂雾酴酥酒满巡，越山如鬣水如鳞。\n日边虽望龙庭远，海上初传凤历新。\n好景融融来破雪，和风细细欲黏人。\n莫言老守无心计，排比宾僚醉过春。",
        "dynasty": "宋",
        "collection_info": null
    },
    {
        "title": "腊日喜雪",
        "author": "张伯玉",
        "content": "腊雪常闻百厉销，今年腊日雪飘飘。\n山公预喜明年熟，擘画开春买酒瓢。",
        "dynasty": "宋",
        "collection_info": null
    },
    {
        "title": "明月泉",
        "author": "张伯玉",
        "content": "至今千丈松，犹伴数岩雪。\n不见纤尘飞，寒泉皓明月。",
        "dynasty": "宋",
        "collection_info": null
    },
    {
        "title": "赠陈虞卿",
        "author": "张伯玉",
        "content": "东吴王孙归挂冠，玉丝红鲙满雕盘。\n狂吟但觉日月久，醉舞不知天地宽。\n小圃移花山客瘦，夜窗捣药橘童寒。\n新书近日成多少，且告先生旋借看。",
        "dynasty": "宋",
        "collection_info": null
    },
    {
        "title": "虎丘",
        "author": "张伯玉",
        "content": "东客从来过虎丘，橘花渡口维扁舟。\n阖闾宫殿不可见，但对古塔寒飕飗。\n忆昔夫差全胜日，水犀十万横吴钩。\n楚山既掘荆人冢，越岭仍将句践囚。\n岂谓西施能破国，谁知麋鹿上台游。\n唯有吴王在时月，夜深闲照剑池头。",
        "dynasty": "宋",
        "collection_info": null
    },
    {
        "title": "沪渎",
        "author": "张伯玉",
        "content": "泛泛松江水，迢迢笠泽边。\n万年知禹力，灌溉有余功。",
        "dynasty": "宋",
        "collection_info": null
    },
    {
        "title": "苏小小墓",
        "author": "张伯玉",
        "content": "小小仙踪去不还，空标遗冢落人间。\n钱塘门地家何地，回首临平隔断山。",
        "dynasty": "宋",
        "collection_info": null
    },
    {
        "title": "题月波楼",
        "author": "张伯玉",
        "content": "烟波万里浮舟国，云木华亭鹤唳乡。\n欲驻野王船一饷，数声风笛肯相将。",
        "dynasty": "宋",
        "collection_info": null
    },
    {
        "title": "诗一首",
        "author": "张伯玉",
        "content": "令狐太守好权奇，画楼新建月波晖。\n风光似逐水仙去，物色如从云汉归。\n春澹瀛洲浮海曲，涛惊渤澥起天围。\n从今便作月波唱，醉拍姮娥金缕衣。",
        "dynasty": "宋",
        "collection_info": null
    },
    {
        "title": "王敦城",
        "author": "张伯玉",
        "content": "晋氏开霸图，潜飞入坚壁。\n梦日有余祥，留鞭无旧迹。\n虽矜钱凤计，终堕太真策。\n不作忠良臣，高城有何益。",
        "dynasty": "宋",
        "collection_info": null
    },
    {
        "title": "齐山图",
        "author": "张伯玉",
        "content": "东南真赏有齐山，路隔江湖到者难。\n绝笔扫成千仞翠，数峯高挂一堂寒。\n林僧旧居云泉侣，刺史今为待从官。\n还似东阳重涵碧，丹青写入雍州看。",
        "dynasty": "宋",
        "collection_info": null
    },
    {
        "title": "遥题钱公辅众乐亭",
        "author": "张伯玉",
        "content": "句章太守钱君倚，湖上新为众乐亭。\n花木岂徒游子爱，笙歌长与郡人听。\n坐来高韵天风起，饮罢余香夕雨零。\n安得凭阑纵吟笔，玉觞遥对数峯青。",
        "dynasty": "宋",
        "collection_info": null
    },
    {
        "title": "游叔虞祠",
        "author": "张伯玉",
        "content": "庙中桐叶手中文，闲读高碑拂素尘。\n异陇归禾曾是主，徒林射兕独留神。\n关河莫问周秦事，花木谁分汉魏春。\n惟有门前旧溪水，秋风幽咽送行人。",
        "dynasty": "宋",
        "collection_info": null
    },
    {
        "title": "句",
        "author": "张伯玉",
        "content": "红梅花下一樽酒，抛掷清香是负伊。",
        "dynasty": "宋",
        "collection_info": null
    }
]