[
    {
        "uuid": "73f5bddfa4234ed07e63a0be6f00a33a",
        "title": "芙蓉",
        "author": "邵清甫",
        "content": "三秋犹解强颜红，绝好清晨风露中。\n不许涉江人错认，凌波着土两家风。",
        "dynasty": "宋",
        "collection_info": null
    },
    {
        "uuid": "8575e5dce25c1b060346ad6fd0002357",
        "title": "桂花",
        "author": "邵清甫",
        "content": "绝怜月殿好根荄，流入人间次第开。\n只有君家双种好，馨香曾达九天来。",
        "dynasty": "宋",
        "collection_info": null
    },
    {
        "uuid": "1405566857653f86e052404b3a7f9227",
        "title": "金钱花",
        "author": "邵清甫",
        "content": "也无棱郭也无神，露洗还同铸出新。\n青帝若教花底用，牡丹应是得钱人。",
        "dynasty": "宋",
        "collection_info": null
    },
    {
        "uuid": "74fb1569fada0063cabaf7fc04c7e01a",
        "title": "小楼",
        "author": "邵清甫",
        "content": "瓦迭鱼鳞栋展虹，清虚容膝小楼东。\n帘高甍耸朝迎日，窗静櫺疏昼捲风。\n岑远暮岚屏隠映，月残晓影玉玲珑。\n纱幮一枕华胥梦，看取逍遥田舍翁。",
        "dynasty": "宋",
        "collection_info": null
    },
    {
        "uuid": "2a0bc3f6a53499fc81c281ae76f7f434",
        "title": "牛水滴",
        "author": "邵清甫",
        "content": "铜牛肚裏虽无物，中有深深似涧渊。\n牧童不暇闲吹笛，苦为诗人滴砚泉。",
        "dynasty": "宋",
        "collection_info": null
    },
    {
        "uuid": "8b89684d117c7df39d23cdfb285b53a4",
        "title": "压书石鱼",
        "author": "邵清甫",
        "content": "凿石镌成一对鱼，风流未数玉蟾蜍。\n化时换上腰金袋，记取灯窗压尽书。",
        "dynasty": "宋",
        "collection_info": null
    },
    {
        "uuid": "944862f7dcb1568fdabc9be09442e2cb",
        "title": "蛟龙笔架",
        "author": "邵清甫",
        "content": "轩昂头角似真龙，偃仰毛锥有许功。\n直等主人投笔去，定应腾踏入云中。",
        "dynasty": "宋",
        "collection_info": null
    },
    {
        "uuid": "0d2d8578cb12d9ffd168025ccfeb02e3",
        "title": "画山水扇",
        "author": "邵清甫",
        "content": "岩脉交横簇乱峰，颠崖悬绝隠仙翁。\n不须远看连天色，尽在吾人掌握中。",
        "dynasty": "宋",
        "collection_info": null
    }
]