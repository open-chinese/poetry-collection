[
    {
        "uuid": "244c9f1449bfda862426e3b5b39d36bf",
        "title": "念奴娇 乱山深处",
        "author": "刘清夫",
        "content": "乱山深处，见寒梅一朵，皎然如雪。\n的皪妍姿羞半吐，斜映小窗幽绝。\n玉染香腮，酥凝冷艳、容态天然别。\n故人虽远，对花谁肯轻折。\n疑是姑射神仙，幔亭宴罢，迤逦停瑶节。\n爱此溪山供秀润，饱玩洞天风月。\n万石丛中，百花头上，谁与争高洁。\n粗桃俗李，不须连夜催发。",
        "dynasty": "宋",
        "collection_info": null
    },
    {
        "uuid": "2b599f2526c3761913c358ad3f2c0134",
        "title": "沁园春 浅碧芙蓉",
        "author": "刘清夫",
        "content": "浅碧芙蓉，素艳亭亭，前身阿娇。\n记湘滨露冷，酥容倍洁，华清水滑，酒晕全消。\n瑶剪丰肥，云翻碎萼，白羽鲜明时自摇。\n风流处，是古香幽韵，时度仙飙。\n琼枝璧月清标。\n对千朵婵娟倾翠瓢。\n况水晶台榭，低迷净绿，冰霜词调，隐约轻桡。\n细认金房，锺奇孕秀，已觉青衿横素腰。\n西风晚，看花开十丈，玉井非遥。",
        "dynasty": "宋",
        "collection_info": null
    },
    {
        "uuid": "50e0611512022dedee8d9279143b6b75",
        "title": "金菊对芙蓉 浅拂春山",
        "author": "刘清夫",
        "content": "浅拂春山，慢横秋水，玉纤闲理丝桐。\n按清冷繁露，淡伫悲风。\n素弦瑶轸调新韵，颤翠翘、金簇芙蓉。\n叠蠲重锁，轻挑慢摘，特地情浓。\n泛商刻羽无穷。\n似和鸣鸾凤，律应雌雄。\n问高山流水，此意谁同。\n个中只许知音听，有茂陵、车马雍容。\n画帘人静，琴心三叠，时倒金锺。",
        "dynasty": "宋",
        "collection_info": null
    },
    {
        "uuid": "89002ff2053e843247a51778d4c42824",
        "title": "水调歌头 残腊卷愁去",
        "author": "刘清夫",
        "content": "残腊卷愁去，春至莫闲愁。\n荣枯会有成说，无处着机谋。\n身世石中敲火，富贵草头垂露，何用苦贪求。\n三尺布衣剑，千载赤松游。\n忆亲朋，方丱角，总白头。\n羊肠世路巇崄，莫莫且休休。\n选甚范侯高爵，遮莫陶公鉅产，争似五湖舟。\n万事付蜗角，止坎谩乘流。",
        "dynasty": "宋",
        "collection_info": null
    },
    {
        "uuid": "1ff8c8a9070ee590ce72592d0ebd08d7",
        "title": "玉楼春 柳梢绿小眉如印",
        "author": "刘清夫",
        "content": "柳梢绿小眉如印。\n乍暖还寒犹未定。\n惜花长是为花愁，殢酒却嫌添酒病。\n蝇头蜗角都休竞。\n万古豪华同一尽。\n东君晓夜促归期，三十六番花递信。",
        "dynasty": "宋",
        "collection_info": null
    }
]