[
    {
        "uuid": "6cde16e0e7a5fd28014734167a17053f",
        "title": "径山冬日",
        "author": "释元肇",
        "content": "东西两径幽，岁晚得周游。\n壑雪阴犹在，溪云冻不浮。\n鸟惊樵斧重，猿挂树枝柔。\n怕有梅花发，因行到水头。",
        "dynasty": "宋",
        "collection_info": null
    },
    {
        "uuid": "77b3cae8a6c4ef569879d16688df8d72",
        "title": "洞霄宫",
        "author": "释元肇",
        "content": "夹道列苍官，回回水屈盘。\n一峯天柱杪，九鏁洞云寒。\n涧草受春绿，山茶落晓丹。\n霜髯雪眉叟，倚杖听惊湍。",
        "dynasty": "宋",
        "collection_info": null
    },
    {
        "uuid": "b75655576609341fb327972acd00a47f",
        "title": "虎丘",
        "author": "释元肇",
        "content": "沧海何年涌，秦传虎踞丘。\n池空剑光冷，坟缺鬼吟愁。\n石碍楼台侧，烟深草木浮。\n吴人贪胜槩，春尽亦来游。",
        "dynasty": "宋",
        "collection_info": null
    },
    {
        "uuid": "06f687f662cb956d76d961426300005f",
        "title": "枫桥",
        "author": "释元肇",
        "content": "出郭初逢寺，长洲茂苑西。\n塔风喧梵语，石雨暗唐题。\n日莫山如染，春深草欲迷。\n门前有流水，旧号越来溪。",
        "dynasty": "宋",
        "collection_info": null
    },
    {
        "uuid": "383d82c26759eb54ce29b3d7532eb9ee",
        "title": "齐云楼",
        "author": "释元肇",
        "content": "高压子城闉，檐牙半入云。\n人烟极目尽，天语举头闻。\n齐鲁犹堪望，江淮渺莫分。\n平生湖海气，独倚到斜曛。",
        "dynasty": "宋",
        "collection_info": null
    },
    {
        "uuid": "c97afd552ef141918dc4c692242a0d54",
        "title": "姑苏台",
        "author": "释元肇",
        "content": "古今兴废事，天地不能齐。\n水阔连湖外，山多在郭西。\n登临烟雨后，怅望夕阳低。\n若问乌栖曲，城头夜夜啼。",
        "dynasty": "宋",
        "collection_info": null
    },
    {
        "uuid": "bd75fd08f410dbe62ea8b9c99fe25dd8",
        "title": "洞庭翠峰",
        "author": "释元肇",
        "content": "峯点浮螺翠，遥波界玉田。\n云中听鷄犬，路入趁渔船。\n浓淡霜天晓，青黄橘户烟。\n寺因明觉住，清响有人传。",
        "dynasty": "宋",
        "collection_info": null
    },
    {
        "uuid": "c295cb75f9f289d59c7b16f515b66f71",
        "title": "道场山",
        "author": "释元肇",
        "content": "水国山为重，僧居占上头。\n钟声冠别寺，塔杪入他州。\n岩响寒泉雨，风欺老树秋。\n定回缘爱月，增起殿前楼。",
        "dynasty": "宋",
        "collection_info": null
    },
    {
        "uuid": "36c01f532eebc850001d479d9f9f9fe1",
        "title": "径山天开图画",
        "author": "释元肇",
        "content": "幽涧泻泠泠，千峯迭障屏。\n晓云开混沌，远水接沧溟。\n松影摇禅榻，苔衣上浄瓶。\n尘中梦不到，争欲买丹青。",
        "dynasty": "宋",
        "collection_info": null
    },
    {
        "uuid": "b439dfdbb31a377d51f1b5832638a039",
        "title": "石头城",
        "author": "释元肇",
        "content": "西风动古情，更上石头城。\n一片斜阳外，几番曾力争。\n天青云破碎，草碧鹭分明。\n寂寞潮回处，如今亦耦耕。",
        "dynasty": "宋",
        "collection_info": null
    },
    {
        "uuid": "547785cffe0caf72171e1e0d70c00fda",
        "title": "雨华台",
        "author": "释元肇",
        "content": "高立讲经台，浮云四面开。\n地中遗石子，天上雨华来。\n塔老香灯冷，夜深神鬼哀。\n回看六朝事，只有冢成堆。",
        "dynasty": "宋",
        "collection_info": null
    },
    {
        "uuid": "496cafa304605bfffe120dd8f5a610f3",
        "title": "乌衣园",
        "author": "释元肇",
        "content": "乌衣园裏过，不觉立多时。\n旧事人能说，春风燕得知。\n倒垂池上柳，斜插酒边旗。\n来往城南路，年年长别离。",
        "dynasty": "宋",
        "collection_info": null
    },
    {
        "uuid": "6afbaac12643267bcc2c7e73f10cd550",
        "title": "金山",
        "author": "释元肇",
        "content": "长江界楚吴，屹立两浮屠。\n潮觉山高下，云知树有无。\n狂澜中砥柱，静夜浑仪图。\n僧应何方供，飘飘踏一芦。",
        "dynasty": "宋",
        "collection_info": null
    },
    {
        "uuid": "8872ea4972b3460e26aa8ddf8c023bec",
        "title": "海门古城",
        "author": "释元肇",
        "content": "昔闻天祚际，城此镇东州。\n坏堑寻余镞，荒祠立故侯。\n荆榛无茂日，禾黍几番秋。\n江上寒潮水，依然到石头。",
        "dynasty": "宋",
        "collection_info": null
    },
    {
        "uuid": "6cf88f89af83d94b7072ad6bbfbcd404",
        "title": "狼山",
        "author": "释元肇",
        "content": "寺因先幻有，仙迹本虞君。\n渡口几点屋，山腰一抹云。\n长江浮地轴，孤塔焕天文。\n欲问秦皇事，高崖迥不闻。",
        "dynasty": "宋",
        "collection_info": null
    },
    {
        "uuid": "94b539ccb9e5d73ef8a776bf8b535911",
        "title": "破山兴福寺",
        "author": "释元肇",
        "content": "此山名最重，常建昔题来。\n大士讲经处，老龙拏石开。\n庭前缨络树，池内白莲台。\n几载惟闻说，何当到一回。",
        "dynasty": "宋",
        "collection_info": null
    },
    {
        "uuid": "ce1db60d69be1038ebb43c369a786dbf",
        "title": "霅城",
        "author": "释元肇",
        "content": "苕霅频年梦，今秋始一过。\n水霾寒气早，山出晚晴多。\n巷陌喧菱市，楼台接棹歌。\n一般清绝处，城裏见渔蓑。",
        "dynasty": "宋",
        "collection_info": null
    },
    {
        "uuid": "9affdf24fed33d2cc690e3c5af21079b",
        "title": "琼花",
        "author": "释元肇",
        "content": "胜地足繁华，灵根最可嘉。\n人间无别种，后土独开花。\n玉帐三千客，珠帘十万家。\n年年到初夏，来此醉流霞。",
        "dynasty": "宋",
        "collection_info": null
    },
    {
        "uuid": "5676c6c7c2521c2f946cbdc9c2193cc3",
        "title": "芍药",
        "author": "释元肇",
        "content": "旧说扬州有，移来此地栽。\n年年送春后，处处见花开。\n红药还相似，朱颜换不回。\n晴窗添水浸，吟媿谢公才。",
        "dynasty": "宋",
        "collection_info": null
    },
    {
        "uuid": "857e1aa3f448b0192313a92aff1e1be8",
        "title": "水仙",
        "author": "释元肇",
        "content": "仙家遗玉种，岁晚发幽芳。\n露重金杯侧，天寒翠袖长。\n神犹步洛汜，梦不到高唐。\n待得春风觉，游蜂空断肠。",
        "dynasty": "宋",
        "collection_info": null
    },
    {
        "uuid": "e8a4a124ff12cb7d3dc6dcf6714351fb",
        "title": "凤仙花",
        "author": "释元肇",
        "content": "凤者世难逢，花开瑞亦同。\n九苞元有种，五色自成丛。\n竹实无心食，池光照影中。\n玉箫吹不彻，飞起向秋风。",
        "dynasty": "宋",
        "collection_info": null
    },
    {
        "uuid": "6772103c2aa91b11456c02202af6ac83",
        "title": "胆瓶蕉",
        "author": "释元肇",
        "content": "解报窗前雨，清声细可听。\n一身都是胆，数叶共生缾。\n不作抽书样，休寻本草经。\n夏虫犹怕苦，莫敢近青青。",
        "dynasty": "宋",
        "collection_info": null
    },
    {
        "uuid": "77d0a6b8f9bb345362be320296974943",
        "title": "石菖蒲",
        "author": "释元肇",
        "content": "烟雨暝朝昏，龙湫鴈荡滨。\n移根来别处，终日伴閒身。\n劲气衝如髮，寒芒凛辟尘。\n年年看花者，应笑不曾春。",
        "dynasty": "宋",
        "collection_info": null
    },
    {
        "uuid": "a3bab9283c3940672bac719ebaf9e2cc",
        "title": "金鱼",
        "author": "释元肇",
        "content": "造物真成戏，鳞中亦有殊。\n黄金凡几尾，碧沼自相濡。\n众口安能铄，悬腰但可模。\n多因名色误，不得泳江湖。",
        "dynasty": "宋",
        "collection_info": null
    },
    {
        "uuid": "7cdc7d9a4bf01bab480758a9e48316eb",
        "title": "移竹",
        "author": "释元肇",
        "content": "南庭多绿竹，移种近西墙。\n远待三年后，阴成一片凉。\n月铺金鏁碎，风度玉铿锵。\n定爱常来坐，中间顿石床。",
        "dynasty": "宋",
        "collection_info": null
    },
    {
        "uuid": "527723bb782cced502be67304b10ec20",
        "title": "闻鴈有感",
        "author": "释元肇",
        "content": "秋思堪悲处，江城鴈到初。\n先声落羁旅，寒阵过空虚。\n淅淅黄芦际，茫茫碧水余。\n愁人在沙漠，可有寄来书。",
        "dynasty": "宋",
        "collection_info": null
    },
    {
        "uuid": "e2af003868ccaf599572709b1d9b67c5",
        "title": "竹邻",
        "author": "释元肇",
        "content": "虚怀似此君，所至爱为邻。\n寒影过墙绿，清风无俗尘。\n恐孤栖凤侣，不作钓鱼身。\n昔有吟人癖，移家更苦辛。",
        "dynasty": "宋",
        "collection_info": null
    },
    {
        "uuid": "40f7fe5e4fbee33371281cefcb550e86",
        "title": "蝶",
        "author": "释元肇",
        "content": "一捻翅如霜，閒飞宫样黄。\n年年因物化，日日为花忙。\n风雨惊相失，儿童趁欲狂。\n寻常见图画，安得遇滕王。",
        "dynasty": "宋",
        "collection_info": null
    },
    {
        "uuid": "71864ed7b7d7d2da7b222e672e938b25",
        "title": "蜘蛛",
        "author": "释元肇",
        "content": "罗网挂虚檐，将身僻罅潜。\n露含罾眼细，月镂藕丝织。\n作茧输他巧，飞虫苦被黏。\n静中观节物，能有几时炎。",
        "dynasty": "宋",
        "collection_info": null
    },
    {
        "uuid": "be9347ed59c76decbe2d2f2bfcda2cb5",
        "title": "茶花",
        "author": "释元肇",
        "content": "茗有花难识，山中采得来。\n试从枝上看，全胜琖中开。\n绿叶微如桂，黄心大似梅。\n晴窗澹相对，能遣睡魔回。",
        "dynasty": "宋",
        "collection_info": null
    },
    {
        "uuid": "ee82035e8da0c11c46bf1b91dcf02e2d",
        "title": "题草书洗兵马",
        "author": "释元肇",
        "content": "诸将收功日，山东平定时。\n妙须怀素笔，草出少陵诗。\n风雨驱驰疾，龙蛇变化宜。\n何当崖石上，见写次山碑。",
        "dynasty": "宋",
        "collection_info": null
    },
    {
        "uuid": "8a702c6054976a007f60424084191990",
        "title": "陈圃疏方池",
        "author": "释元肇",
        "content": "细斸苍苔地，东西曲带坡。\n取泥高壅竹，积水旋栽荷。\n明月自先到，清风应更多。\n丁宁安畧彴，时復小经过。",
        "dynasty": "宋",
        "collection_info": null
    },
    {
        "uuid": "3edf5b8d5f8651cf3da8f1e755b220c4",
        "title": "大水伤田家",
        "author": "释元肇",
        "content": "沙头秋日黄，烟水白茫茫。\n无处分畦畛，伤时贵粃糠。\n家鹅随野鹜，农父作渔郎。\n禹力成千古，孤吟欲断肠。",
        "dynasty": "宋",
        "collection_info": null
    },
    {
        "uuid": "7c9520096c5ee30d875b527496ef2b7a",
        "title": "宿福胜寺",
        "author": "释元肇",
        "content": "投宿三十里，过山千万层。\n天寒犹有菊，寺静更无僧。\n掘芋充朝供，寻薪点夜灯。\n望云归未得，惆怅一枝藤。",
        "dynasty": "宋",
        "collection_info": null
    },
    {
        "uuid": "ad2c293c9fd8bee89834e3fe19ae9f74",
        "title": "中秋下含辉亭",
        "author": "释元肇",
        "content": "秋意足凄冷，归心只自怜。\n乱峯分落照，隻鴈度遥天。\n拙学千金帚，浮生上水船。\n含晖亭畔月，最好别时圆。",
        "dynasty": "宋",
        "collection_info": null
    },
    {
        "uuid": "a120328ab58a682a1be36c94a5c1028b",
        "title": "雪",
        "author": "释元肇",
        "content": "风回急有声，欲住更娉婷。\n顷刻增奇观，依稀得细听。\n空庭禽啄树，吟屋冻生瓶。\n多是邻僧爱，柴扉晚不扃。",
        "dynasty": "宋",
        "collection_info": null
    },
    {
        "uuid": "f4abb2bcc24abd8676fe90958097935e",
        "title": "庭池",
        "author": "释元肇",
        "content": "窗外空无有，清池瞰屋除。\n去萍嫌碍月，留藻怕惊鱼。\n夜雨知深浅，晨光透碧虚。\n时时来顾影，照见白髭疎。",
        "dynasty": "宋",
        "collection_info": null
    },
    {
        "uuid": "651b09b48b5e337965cf8fc388f41ac0",
        "title": "迭石",
        "author": "释元肇",
        "content": "澄彻池光上，嵸巃相对闲。\n谁将太湖石，迭作小庐山。\n种树蟠春长，栽花带土悭。\n当时真隠者，只在篆烟间。",
        "dynasty": "宋",
        "collection_info": null
    },
    {
        "uuid": "9383b861f0d9735e947ed221f491417d",
        "title": "竹院",
        "author": "释元肇",
        "content": "爱竹真成癖，相传子又孙。\n苍寒云翳翳，碧浄玉温温。\n月散惊龙化，风喧醒鹤魂。\n几回清不寐，因雪夜开门。",
        "dynasty": "宋",
        "collection_info": null
    },
    {
        "uuid": "7bc16fba4b28551e296c72d60ae49d5a",
        "title": "南塔",
        "author": "释元肇",
        "content": "韶光将敛艷，麦野绿成堆。\n庵内人如在，庭前柏自栽。\n炉烟沿石碧，经梵杂风哀。\n诸子知仁孝，逢春好一来。",
        "dynasty": "宋",
        "collection_info": null
    },
    {
        "uuid": "68bb6bf1616581aab7fc359a24927945",
        "title": "海陵道中",
        "author": "释元肇",
        "content": "来往吴陵路，渔樵是切邻。\n雨容轻湿晓，水气暗浮春。\n野鴈情如客，汀鸥黠近人。\n梅花篷底见，倍觉有精神。",
        "dynasty": "宋",
        "collection_info": null
    },
    {
        "uuid": "b9f215d27b752b61289d7fa9b690748a",
        "title": "山居",
        "author": "释元肇",
        "content": "山寺偏宜夏，游尘不染苔。\n烟光收迥野，江影上层台。\n竹笋侵崖出，藤花借树开。\n幽禽如解意，飞去又飞来。",
        "dynasty": "宋",
        "collection_info": null
    },
    {
        "uuid": "b4c5f1e24bf0ffdd45e8d1a8ddc80b2b",
        "title": "秋晚庵中",
        "author": "释元肇",
        "content": "江边成独宿，彻夜听吟蛩。\n窗月低残影，客衣寒未重。\n林疎出幽磬，风迥递村舂。\n细采东篱菊，晓云横瘦筇。",
        "dynasty": "宋",
        "collection_info": null
    },
    {
        "uuid": "03788bf0a3088df1616968723f6040c1",
        "title": "閒居",
        "author": "释元肇",
        "content": "孤云自舒卷，万类各生成。\n迈世有贫士，长年无俗情。\n林塘初雨过，山鸟不时鸣。\n为问沧浪客，何须歌濯缨。",
        "dynasty": "宋",
        "collection_info": null
    },
    {
        "uuid": "50efe210bcca61e31dcbb200c7af163b",
        "title": "和许提干宿平远",
        "author": "释元肇",
        "content": "倾盖话平远，阴阴清昼长。\n沧波没鸥鹭，烟草暗牛羊。\n楼影欹东岭，钟声出上方。\n新诗吟不足，就月屡移床。",
        "dynasty": "宋",
        "collection_info": null
    },
    {
        "uuid": "1a328bff66ce13630a6f714f7804397b",
        "title": "病起",
        "author": "释元肇",
        "content": "江皋生远趣，尽日独沈吟。\n雨洗四郊浄，云分片地阴。\n黄梅成树落，青稻入村深。\n农事今如许，犹能一散襟。",
        "dynasty": "宋",
        "collection_info": null
    },
    {
        "uuid": "c8eccc1751caac0749d76569a4e0726e",
        "title": "山村初夏",
        "author": "释元肇",
        "content": "麦熟鸟声乐，桑空蚕箔温。\n阴阴傍山路，曲曲抱溪村。\n唤雨鸠夫妇，添林竹子孙。\n牛羊杂樵牧，随月到柴门。",
        "dynasty": "宋",
        "collection_info": null
    },
    {
        "uuid": "3fa3c2906477a7938e2fadba489289bc",
        "title": "中秋",
        "author": "释元肇",
        "content": "今夜中秋月，相看异楚江。\n侵阶如有雪，透屋欲无窗。\n鹊为无枝遶，钟因得句撞。\n不知风露冷，吟到影成双。",
        "dynasty": "宋",
        "collection_info": null
    },
    {
        "uuid": "7dc73965d396c3cc7efb370a1ddbfecb",
        "title": "林酒仙",
        "author": "释元肇",
        "content": "持犯苦相分，陶沈麯糵真。\n世间皆醉梦，师是独醒人。\n难合虚开口，长留坐化身。\n春风过东寺，苔砌落花新。",
        "dynasty": "宋",
        "collection_info": null
    },
    {
        "uuid": "d80f0fe5bddd96d9bb306cc95c0eb0db",
        "title": "腊雪",
        "author": "释元肇",
        "content": "从前知雪意，祇向夜中来。\n光逼鷄窗晓，寒催蝶梦回。\n开门思煮茗，摇树怕伤梅。\n高处偏多积，因高却易隤。",
        "dynasty": "宋",
        "collection_info": null
    },
    {
        "uuid": "f2616ff8ee084ccbfd6a06f13191ac4e",
        "title": "大阅",
        "author": "释元肇",
        "content": "吴宫旧有名，阅武事非轻。\n金鼓从天落，戈鍪照雪明。\n令严云鸟绝，机发鬼神惊。\n士气贾余勇，归笳奏太平。",
        "dynasty": "宋",
        "collection_info": null
    },
    {
        "uuid": "61047715c46e2a783dfa022215cd2af7",
        "title": "春雪",
        "author": "释元肇",
        "content": "干坤公道在，又见雪来苏。\n贵贱皆白屋，高低尽坦涂。\n莫嫌春力浅，犹胜去年无。\n却忆寻芳者，还成访戴图。",
        "dynasty": "宋",
        "collection_info": null
    },
    {
        "uuid": "112e6c6ac744576aab2329da5e9b4ac1",
        "title": "送春",
        "author": "释元肇",
        "content": "又送春归去，幽居转寂寥。\n林花皆落尽，鬓雪不曾消。\n明日无三月，愁吟过一宵。\n更添檐外雨，点点在芭蕉。",
        "dynasty": "宋",
        "collection_info": null
    },
    {
        "uuid": "8fcb488e4da47fc5cc0c9e6e4484e1dc",
        "title": "清明",
        "author": "释元肇",
        "content": "寒食清明节，家家拜扫辰。\n酒杯难醉土，泪眼不知春。\n旧冢连新冢，今人叹昔人。\n路傍无主认，几箇石麒麟。",
        "dynasty": "宋",
        "collection_info": null
    },
    {
        "uuid": "a144bfe0f6bedd4cc1f2dfa34be29ac0",
        "title": "哀通城",
        "author": "释元肇",
        "content": "闻道通城破，伤心不可论。\n隔江三日火，故里几人存。\n哭透青天裂，冤衔白昼昏。\n时逢过来者，恐是梦中魂。",
        "dynasty": "宋",
        "collection_info": null
    },
    {
        "uuid": "c6321c2c7641af3c03cf515742a3f518",
        "title": "掬泉",
        "author": "释元肇",
        "content": "一坳寒贮玉，非沼又非渠。\n捉月弄清浅，把山摇碧虚。\n久晴应不竭，积雨亦无余。\n陆羽来题品，他泉定弗如。",
        "dynasty": "宋",
        "collection_info": null
    },
    {
        "uuid": "1189e93244cfe3f2e7f1b70fc2b2c055",
        "title": "时敬庵",
        "author": "释元肇",
        "content": "主人时孝敬，结屋尉幽灵。\n山近岚生砌，池清月在庭。\n鸟行窥施食，鹤立听看经。\n有客来相过，林扉且莫扃。",
        "dynasty": "宋",
        "collection_info": null
    },
    {
        "uuid": "a56092dfab36bc1bc05df9a0f4cb9f12",
        "title": "夜坐",
        "author": "释元肇",
        "content": "露坐黄昏后，城居若在村。\n天阴萤火亮，秋近草虫喧。\n老去浑无睡，贫来不闭门。\n也知疎拙甚，此意与谁论。",
        "dynasty": "宋",
        "collection_info": null
    },
    {
        "uuid": "b56bd00f17b76bb302f0a5e77df65c21",
        "title": "七夕",
        "author": "释元肇",
        "content": "年年逢七夕，鹊遶故枝惊。\n天上谁曾会，人间自动情。\n巧云还易散，曲月岂长明。\n大拙无如我，孤吟晓未成。",
        "dynasty": "宋",
        "collection_info": null
    },
    {
        "uuid": "dffc6991211a49117ed013aaa8584c37",
        "title": "雪中访赵守宗簿",
        "author": "释元肇",
        "content": "终岁揜柴荆，雪中乘兴行。\n水光相莽苍，云意自从横。\n风压孤舟重，烟消野店明。\n休寻戴安道，且访谢宣城。",
        "dynasty": "宋",
        "collection_info": null
    },
    {
        "uuid": "34cb81bddc56373b7cae5f46d2283564",
        "title": "送赵守寺丞除郎",
        "author": "释元肇",
        "content": "专城不两年，千骑促朝天。\n星宿明前席，江神护奏篇。\n梅开堠亭雪，柳绽御楼烟。\n怅望寒汀晚，芦花一钓船。",
        "dynasty": "宋",
        "collection_info": null
    },
    {
        "uuid": "67490f44684b5cf3c34087f9e63ee968",
        "title": "送仲新恩",
        "author": "释元肇",
        "content": "倍喜逢乡老，离家岁月长。\n衣霑新雨露，面带旧风霜。\n云气侵晴槛，泉声入夜堂。\n明朝出山去，后会说重阳。",
        "dynasty": "宋",
        "collection_info": null
    },
    {
        "uuid": "e09b8abcd7c864ec5e28faee79c85993",
        "title": "送凌佥判",
        "author": "释元肇",
        "content": "江皋秋意足，倚策送君行。\n戍皷声方断，登楼赋已成。\n野潮漫晓白，乡岫出烟迎。\n只有津亭柳，摇摇繫别情。",
        "dynasty": "宋",
        "collection_info": null
    },
    {
        "uuid": "5a39e909786f7180bb26909d1cf80920",
        "title": "送孙教授翔父",
        "author": "释元肇",
        "content": "泮宫留不得，廊庙嘆才难。\n远送嫌江碍，深思上阁看。\n菊开秋意足，鴈到水天寒。\n德释关民社，何须问改官。",
        "dynasty": "宋",
        "collection_info": null
    },
    {
        "uuid": "c0bec36f9354335befc3aacd8792d65d",
        "title": "寄赵东阁",
        "author": "释元肇",
        "content": "与君生己酉，年月日时中。\n除郄吟相似，其它事不同。\n梦寒春草绿，天阔莫江空。\n见面知何处，东华踏软红。",
        "dynasty": "宋",
        "collection_info": null
    },
    {
        "uuid": "3e668f1d0c99b3aaccddef955b18f022",
        "title": "访方蕙岩不值",
        "author": "释元肇",
        "content": "吴城多第宅，毋过蕙岩家。\n不是门如海，都缘刺似麻。\n风声虚动竹，日影渐移花。\n清兴浑无奈，归来自煮茶。",
        "dynasty": "宋",
        "collection_info": null
    },
    {
        "uuid": "080412ec9b18809a2ff1ee233a4464d0",
        "title": "和宋松竹",
        "author": "释元肇",
        "content": "保障风寒地，勤劳不问家。\n年来对松竹，客至话桑麻。\n灵运池塘草，玄都观裏花。\n打门惊梦起，上苑赐新茶。",
        "dynasty": "宋",
        "collection_info": null
    },
    {
        "uuid": "17d153b7f1ba1eb5a4978c7fbf834de7",
        "title": "和方新恩",
        "author": "释元肇",
        "content": "诗礼擅英华，源流奕世家。\n已攀天上桂，不弃道傍麻。\n乌鹊朝来噪，青灯昨夜花。\n惭无报琼句，相对只杯茶。",
        "dynasty": "宋",
        "collection_info": null
    },
    {
        "uuid": "bab36e0162ccd640ab6eddcc19013ce8",
        "title": "送致政许朝请",
        "author": "释元肇",
        "content": "相遇在东州，相分十五秋。\n挂冠当健日，见子早封侯。\n城外钟寒寺，山阴雪夜舟。\n还经钓台过，不媿客星游。",
        "dynasty": "宋",
        "collection_info": null
    },
    {
        "uuid": "34087d659e411fdd0cbe471e9fce9b65",
        "title": "方蕙岩宅",
        "author": "释元肇",
        "content": "移宅住园中，高怀便不同。\n生涯虽最少，乐地却无穷。\n人记为州日，家传处士风。\n閒来对岩石，坐到夕阳红。",
        "dynasty": "宋",
        "collection_info": null
    },
    {
        "uuid": "7a882a83d70fcf6542995a52a470231b",
        "title": "题陈藏一山房",
        "author": "释元肇",
        "content": "浩浩人如海，吟居独可嘉。\n远山长入户，万卷是生涯。\n挂石添名画，分缾插买花。\n多应市朝客，无暇到君家。",
        "dynasty": "宋",
        "collection_info": null
    },
    {
        "uuid": "a4e5edc8cf4df29942e120589680a079",
        "title": "寄龟翁史君",
        "author": "释元肇",
        "content": "添藁近方开，传从越上来。\n不曾经道句，真箇是仙才。\n禹庙题新在，兰亭到几回。\n莫教儿辈觉，瓜戍恐相催。",
        "dynasty": "宋",
        "collection_info": null
    },
    {
        "uuid": "826e4398a386b19232a65272c95b6659",
        "title": "寄项秘监",
        "author": "释元肇",
        "content": "吴中住岁余，所乐在诗书。\n有句题幽石，无人识借居。\n蓬莱最高处，雅颂正关渠。\n此道能如古，今谁伴直庐。",
        "dynasty": "宋",
        "collection_info": null
    },
    {
        "uuid": "890beda5caea18312fd0a2116752e0cf",
        "title": "寄御史王少卿",
        "author": "释元肇",
        "content": "朝阳有鸣凤，天下喜初闻。\n去棹轻如叶，閒心淡似云。\n杯羹留奉母，一饭不忘君。\n千古濠梁水，流清涤世氛。",
        "dynasty": "宋",
        "collection_info": null
    },
    {
        "uuid": "da9f2cec111e4cdab8cb8b56cfb5e91f",
        "title": "和黄东浦早秋韵",
        "author": "释元肇",
        "content": "门径半交莎，幽居事若何。\n地偏人到少，云淡自怡多。\n林杪危凉叶，池容减翠荷。\n翻思种阳艷，终竟不如禾。",
        "dynasty": "宋",
        "collection_info": null
    },
    {
        "uuid": "02436e51438025b8d9dbccb48a5eddb0",
        "title": "寄郑司业直院右史",
        "author": "释元肇",
        "content": "由来行所学，最是得时难。\n春草书带绿，东风御柳寒。\n金炉烟喷晓，玉署漏声残。\n献纳丝纶样，流传盛代看。",
        "dynasty": "宋",
        "collection_info": null
    },
    {
        "uuid": "c107a38fc7b7fd087819e2cae2afe89c",
        "title": "次韵赵竹所书诗卷后",
        "author": "释元肇",
        "content": "江湖三十载，每听说君诗。\n古寺过逢处，寒城欲莫时。\n自看霜落后，唯倚竹相知。\n吟垒惭无律，虚劳为出奇。",
        "dynasty": "宋",
        "collection_info": null
    },
    {
        "uuid": "04c63a6d50988d1ddf32bc8129c1c65e",
        "title": "周伯弜诗送僧至吴",
        "author": "释元肇",
        "content": "周友别多时，湖山翠染衣。\n宦情如纸薄，诗句逐云飞。\n一片孤鸿影，三高钓雪矶。\n只消传此意，知我似君稀。",
        "dynasty": "宋",
        "collection_info": null
    },
    {
        "uuid": "912ab8ed8ddc2c07a65544c700b2add9",
        "title": "书薛野鹤水竹稿",
        "author": "释元肇",
        "content": "野性昂如鹤，期君寿合坚。\n虽然传去世，必定得为仙。\n华表千年后，崖铭几字全。\n诗名长不泯，集是石龟编。",
        "dynasty": "宋",
        "collection_info": null
    },
    {
        "uuid": "005aab224bf400d6b0a47ed317c73476",
        "title": "送周肖白",
        "author": "释元肇",
        "content": "新年纔两日，又见送行人。\n画好难投俗，诗工不疗贫。\n烟深杨柳岸，雨瘦鹭鸶身。\n且莫东归去，京华易得春。",
        "dynasty": "宋",
        "collection_info": null
    },
    {
        "uuid": "6a0ef8a9e04093c20e67c18294319e31",
        "title": "题石瑶林山录",
        "author": "释元肇",
        "content": "天姥紫芝岑，僊灵宅下临。\n幽光千古月，孝德一生心。\n拱木秋声早，寒泉泪滴深。\n彼苍知不远，同聘入书林。",
        "dynasty": "宋",
        "collection_info": null
    },
    {
        "uuid": "4ba1b8adb1ddb81fbec8bd5b05051f0e",
        "title": "足庵寄朱新父",
        "author": "释元肇",
        "content": "知机何太蚤，庵以足为题。\n动静关天理，纤洪类物齐。\n鱼游池水满，鸟宿树枝低。\n来往门前客，黄尘没马蹄。",
        "dynasty": "宋",
        "collection_info": null
    },
    {
        "uuid": "9971ceb87cbb5e9c1e978d8e08096686",
        "title": "汤西楼新居",
        "author": "释元肇",
        "content": "闻君移住处，相近太平坊。\n旧日同吟侣，新来认草堂。\n避喧犹未可，在陋亦何妨。\n只有西楼月，清光不改常。",
        "dynasty": "宋",
        "collection_info": null
    },
    {
        "uuid": "be0274e6e1d8e00db61b0668d2b2f525",
        "title": "和王郎中韵",
        "author": "释元肇",
        "content": "淮水入吴深，乘流住到今。\n石幢寒日影，铁塔夜风吟。\n举世无知己，惟公识此心。\n朝来惠新作，三嘆有余音。",
        "dynasty": "宋",
        "collection_info": null
    },
    {
        "uuid": "61f9be71eb033bb9dcf8633141630545",
        "title": "梅山",
        "author": "释元肇",
        "content": "历阳风土秀，清气在梅山。\n自古英灵出，垂名天地间。\n相传司业句，又逐省郎还。\n岁岁春消息，宁忘问故关。",
        "dynasty": "宋",
        "collection_info": null
    },
    {
        "uuid": "7d0896fb0f8bda60bc644484dc33f83e",
        "title": "小閤",
        "author": "释元肇",
        "content": "老子小婆娑，装成安乐窝。\n不堪人狭隘，足称自吟哦。\n爱日烘窗暖，承檐听雨多。\n来春在铃下，思治作民和。",
        "dynasty": "宋",
        "collection_info": null
    },
    {
        "uuid": "2915fd8e464b49327203b49a414cdbb2",
        "title": "吊毛惜惜",
        "author": "释元肇",
        "content": "妓者有毛嫱，高沙駡贼狂。\n一身虽就死，千古不曾亡。\n嗟尔男儿活，羞它冢树傍。\n史应收烈传，祀合御睢阳。",
        "dynasty": "宋",
        "collection_info": null
    },
    {
        "uuid": "73c0961c510c6ad241ca33fe3d8c33d7",
        "title": "晓谷",
        "author": "释元肇",
        "content": "长夜何时旦，藏修只任真。\n惜阴常起早，吹律自生春。\n处处闻啼鸟，声声若应人。\n日高云散后，方始正衣巾。",
        "dynasty": "宋",
        "collection_info": null
    },
    {
        "uuid": "499d3c9fa5968faaa3b6215c73eb81b9",
        "title": "送张明府知黄岗",
        "author": "释元肇",
        "content": "去作黄岗县，风寒护上流。\n近时登要路，皆用试边头。\n赤壁应无恙，雪堂还在不。\n多将民疾苦，归日奏宸旒。",
        "dynasty": "宋",
        "collection_info": null
    },
    {
        "uuid": "8e561841a05a83883613b8ef8bc47321",
        "title": "送潘提干",
        "author": "释元肇",
        "content": "圣代重伦魁，难教佐外台。\n天文动星象，云气上蓬莱。\n道士携琴送，吟船载鹤回。\n中兴紫岩老，今日又重来。",
        "dynasty": "宋",
        "collection_info": null
    },
    {
        "uuid": "61b94446fac3b8c2fc2a656a77e17fcd",
        "title": "送王右曹知南剑",
        "author": "释元肇",
        "content": "列宿守延平，旌旗过浙迎。\n地传龙化剑，州傍水为城。\n劲气民情直，澄波政样清。\n公庭应事简，所得是诗名。",
        "dynasty": "宋",
        "collection_info": null
    },
    {
        "uuid": "b3164a5a5648939485bff3c111143692",
        "title": "送山阴僧还西山",
        "author": "释元肇",
        "content": "香城高处住，瀑布挂檐间。\n莫雨滕王阁，白云秦望山。\n到家如客寄，直语对人悭。\n却忆来时路，松门夜不关。",
        "dynasty": "宋",
        "collection_info": null
    },
    {
        "uuid": "8938e929d822b1f76bd1f65acfb10f9f",
        "title": "赠缝人",
        "author": "释元肇",
        "content": "传来家法远，妙在自通方。\n到处逢僧说，前年离帝乡。\n腰围怜我瘦，舞袖为谁长。\n不用悬牌额，兰深路有香。",
        "dynasty": "宋",
        "collection_info": null
    },
    {
        "uuid": "df15f8992724812912f2e99db82011fe",
        "title": "云谷日者",
        "author": "释元肇",
        "content": "卖卜不论钱，开囊乞赠篇。\n先生虽有术，野客不知年。\n披雪穿吴市，占星落楚天。\n茫茫寰海内，为觅隠神僊。",
        "dynasty": "宋",
        "collection_info": null
    },
    {
        "uuid": "66ba14aeafe7e29e4fd339f439224eb0",
        "title": "送陈省元归通川",
        "author": "释元肇",
        "content": "买宅船桥住，情深得共论。\n儿能学吴语，老念出齐门。\n绿树阴行色，清江涨别痕。\n邻人相过处，欢乐胜羌村。",
        "dynasty": "宋",
        "collection_info": null
    },
    {
        "uuid": "86789ce64b8d32d86ca4e198cfd35c3a",
        "title": "岁晚过上竺礼天目",
        "author": "释元肇",
        "content": "幽怀日成趣，与世不相闻。\n瘦似梅花树，闲如竺岭云。\n叶间新句法，石上旧苔纹。\n送我溪桥路，松梢又夕曛。",
        "dynasty": "宋",
        "collection_info": null
    },
    {
        "uuid": "ef954c9e60e4680985a6d25cfe37db85",
        "title": "和天目送行",
        "author": "释元肇",
        "content": "握手下层翠，秋声动泬寥。\n叶寒山径响，雨积水程遥。\n古甸分烟树，孤城带晚潮。\n怀人在空谷，谊不就旌招。",
        "dynasty": "宋",
        "collection_info": null
    },
    {
        "uuid": "821d89672b636cc3be832f920930dbde",
        "title": "访天目梁渚",
        "author": "释元肇",
        "content": "烟渚落渔篷，行行访隠踪。\n野禽衝断径，樵子指前峯。\n云閟安禅石，霜清得句钟。\n长淮一千里，九日却重逢。",
        "dynasty": "宋",
        "collection_info": null
    },
    {
        "uuid": "0629b5630a5e7e9aaa801793156c1349",
        "title": "谢焕书记画",
        "author": "释元肇",
        "content": "住寺近郊台，禅林扣遍回。\n门从斋后闭，客自雨中来。\n静胜方知妙，吟成不敢催。\n相思渺何许，时展画图开。",
        "dynasty": "宋",
        "collection_info": null
    },
    {
        "uuid": "9651b1cce62b12d960e4b401847c5a81",
        "title": "送江西益禅人",
        "author": "释元肇",
        "content": "世路今方隘，情亲别更难。\n孤篷和雨宿，十月渡江寒。\n诗到愁时涩，书来约岁阑。\n青青狼伍寺，何日共阑干。",
        "dynasty": "宋",
        "collection_info": null
    },
    {
        "uuid": "91836b43e41686036afdcc3b14aabcd8",
        "title": "送深禅人归衡岳隠山",
        "author": "释元肇",
        "content": "江浙参寻遍，仍思故隠山。\n不知人住处，惟见鴈飞还。\n说法龙来听，长年云闭关。\n莫将残菜叶，流落在溪间。",
        "dynasty": "宋",
        "collection_info": null
    },
    {
        "uuid": "542ddc1eda177f39bd37832757a9b00d",
        "title": "送同游归里",
        "author": "释元肇",
        "content": "俱有萱庭念，相依岁月深。\n平时行乐地，此夜别离心。\n晓渡吴云湿，秋生楚岫阴。\n独怜乌鹊喜，不到我家林。",
        "dynasty": "宋",
        "collection_info": null
    },
    {
        "uuid": "bcd20e20bb1bf8d1e205ffca253c0bd0",
        "title": "寄远",
        "author": "释元肇",
        "content": "拄策穷西望，闲云去復生。\n乱鸦栖落日，孤鴈叫寒更。\n坐久灯生晕，衣单梦不成。\n遥知今夜月，还向故人明。",
        "dynasty": "宋",
        "collection_info": null
    },
    {
        "uuid": "76d9a4da4d42499a2ab5cf1b5c6c57c6",
        "title": "送珂书记游金陵",
        "author": "释元肇",
        "content": "两度扣幽扃，知君无俗情。\n远抛孤屿碧，久住冷泉清。\n吟骨瘦欲出，行囊贫得轻。\n天寒犹未返，贪看石头城。",
        "dynasty": "宋",
        "collection_info": null
    },
    {
        "uuid": "c931f2e81a2ce7ec60f916c2220cfca7",
        "title": "更深亭",
        "author": "释元肇",
        "content": "幽趣上林梢，添高一把茅。\n干坤常在定，日月自相交。\n云怕人知处，门开僧不敲。\n丛台歌舞散，空有燕来巢。",
        "dynasty": "宋",
        "collection_info": null
    },
    {
        "uuid": "2196123e9a994b7678ee6c9f9c305634",
        "title": "怀人",
        "author": "释元肇",
        "content": "自觉怀人远，閒房独揜扃。\n去时梅着子，归晚竹添丁。\n海岸无山碧，天涯有草青。\n春潮知信候，日日过夷亭。",
        "dynasty": "宋",
        "collection_info": null
    },
    {
        "uuid": "a576827cab5286daf3c4c4af12eae6d9",
        "title": "送僧东归",
        "author": "释元肇",
        "content": "欲作庐山去，幡然兴已收。\n故乡一夜梦，明月两中秋。\n落叶堆寒色，孤帆挂远愁。\n不知从此后，谁上仲宣楼。",
        "dynasty": "宋",
        "collection_info": null
    },
    {
        "uuid": "cd0019a6773c40725817fbb19e59c53f",
        "title": "送沅清溪游江西",
        "author": "释元肇",
        "content": "桐庐山下水，彻底照人清。\n流向西江去，吟高旧日声。\n洪崖千丈雪，黄鹤一楼晴。\n知是何时到，随缘不算程。",
        "dynasty": "宋",
        "collection_info": null
    },
    {
        "uuid": "c772f09a36aea9969c59d341121b2ec0",
        "title": "写照王肖岩",
        "author": "释元肇",
        "content": "王君善写真，当世独超伦。\n纔见皆能识，方知妙入神。\n鸳行传国士，麟阁貌功臣。\n安有工夫到，寒岩枯木身。",
        "dynasty": "宋",
        "collection_info": null
    },
    {
        "uuid": "eec0bc2ff53a0da9a98e8f9e9e55a67f",
        "title": "寄冷泉康书状",
        "author": "释元肇",
        "content": "康庐有隠君，久爱北山文。\n磵底弄清泚，岭头吟白云。\n月随行处影，猿向定中闻。\n寄得书来说，怜余在鹭群。",
        "dynasty": "宋",
        "collection_info": null
    },
    {
        "uuid": "5301ff5ce51a42d01ec1ed4dca4d4cab",
        "title": "渡越",
        "author": "释元肇",
        "content": "半月金陵路，今朝渡浙河。\n回头吴岫在，到耳越音多。\n贺监湖边柳，右军池上鹅。\n宛然风物在，人事几消磨。",
        "dynasty": "宋",
        "collection_info": null
    },
    {
        "uuid": "21d2c34722b0d90937f37e17fb18e7bb",
        "title": "剡中",
        "author": "释元肇",
        "content": "雨宿剡中寺，晓行犹未晴。\n诸峯云不定，迭磵水争鸣。\n野店穿心过，村樵当面横。\n寻思戴安道，千古一溪清。",
        "dynasty": "宋",
        "collection_info": null
    },
    {
        "uuid": "a3b53c35dc1010c68b332d20a90f3482",
        "title": "新昌石像",
        "author": "释元肇",
        "content": "愿力坚如石，三生凿得开。\n始知真实相，元不假胚胎。\n宝阁层层见，香云冉冉回。\n尽诚皈敬者，莫待下生来。",
        "dynasty": "宋",
        "collection_info": null
    },
    {
        "uuid": "8b7428a058f6cf05f2561d985e92f8d4",
        "title": "天姥",
        "author": "释元肇",
        "content": "自登天姥岭，飞雪满千峯。\n采药难寻径，啼猿不见踪。\n赤城应改色，白道定相逢。\n渐觉吾庐近，微闻日暮钟。",
        "dynasty": "宋",
        "collection_info": null
    },
    {
        "uuid": "2a0a40cf3ed49ddd891719cb7d5d7b61",
        "title": "石桥",
        "author": "释元肇",
        "content": "绝景隔凡尘，探幽雪未分。\n飞来双磵瀑，摊作一桥云。\n圣迹常时现，人间到处闻。\n煎茶亭上立，花乳自纷纷。",
        "dynasty": "宋",
        "collection_info": null
    },
    {
        "uuid": "8fb95e8a0e6e5d0ee12902fcdbe42c49",
        "title": "送照晦岩赴下竺",
        "author": "释元肇",
        "content": "法道日堪嗟，邪师似稻麻。\n灵山承付嘱，佛陇正传家。\n曲水慈云石，芗风御苑花。\n昙猷桥畔别，烟树思无涯。",
        "dynasty": "宋",
        "collection_info": null
    },
    {
        "uuid": "a1a2bf7cade6ea4dedff9d821dd4a9a1",
        "title": "桐柏观",
        "author": "释元肇",
        "content": "仙者曾居地，峯峦特异常。\n泉飘箫乐响，松暗洞门藏。\n玉井通三岛，琼台接上苍。\n有时闻鹤下，醮罢月侵廊。",
        "dynasty": "宋",
        "collection_info": null
    },
    {
        "uuid": "96d7e0a33635988fa2354555888358cd",
        "title": "酬赵菊庄",
        "author": "释元肇",
        "content": "读来诗百首，清绝少如君。\n碧水有明月，青天无片云。\n台山才一见，衡岳又相分。\n此处多回鴈，新题到里枌。",
        "dynasty": "宋",
        "collection_info": null
    },
    {
        "uuid": "bba199c100c3be8df4d4bb7fa66dfe3f",
        "title": "华顶峰",
        "author": "释元肇",
        "content": "台岭碧重重，中高华顶峯。\n尽头沧海出，半被白云封。\n屋冷僧抛去，僊来井有踪。\n绝无猿鸟路，争得世人逢。",
        "dynasty": "宋",
        "collection_info": null
    },
    {
        "uuid": "47344152b1cd1a2d2aeb2be76075e1d2",
        "title": "罗汉树",
        "author": "释元肇",
        "content": "岭上罗汉树，魁梧迥不群。\n死心虽灭火，直气尚凌云。\n空得浑无物，中能着数君。\n非同木居士，题号涉功勋。",
        "dynasty": "宋",
        "collection_info": null
    },
    {
        "uuid": "f9c5706ec8f94800e4d51af5d51e27c5",
        "title": "宿广闰寺庾岭方丈",
        "author": "释元肇",
        "content": "两程行始到，寺与海波邻。\n插草炖煌士，传衣庾岭人。\n话长缘久别，月澹欲侵晨。\n忆在凌霄日，相同是夙因。",
        "dynasty": "宋",
        "collection_info": null
    },
    {
        "uuid": "62b601929fffb5f6bbae84fd51687dfb",
        "title": "寄南叔凯",
        "author": "释元肇",
        "content": "苦思南叔凯，相别已多年。\n生与慈云近，灯从智者传。\n怜渠如我癖，忤俗是诗篇。\n桥畔青松老，期来看瀑泉。",
        "dynasty": "宋",
        "collection_info": null
    },
    {
        "uuid": "06d725f12b7d570acbc758e39e1af9a8",
        "title": "雪中",
        "author": "释元肇",
        "content": "篮舆走白沙，风雪正交加。\n片石皆成玉，茎茅尽着花。\n禽危巢欲堕，樵失路应差。\n归晚堪寻处，清溪一綫斜。",
        "dynasty": "宋",
        "collection_info": null
    },
    {
        "uuid": "358069476d6cad5dbb527a29d04b6e28",
        "title": "寒岩",
        "author": "释元肇",
        "content": "信宿到寒岩，灵踪出晓岚。\n悬崖嵌似凿，着屋巧如龛。\n石月观心处，霜钟是对谭。\n徧寻双隠句，风叶已䰐鬖。",
        "dynasty": "宋",
        "collection_info": null
    },
    {
        "uuid": "68ad81c465656933c5e43ded87be8a95",
        "title": "明岩",
        "author": "释元肇",
        "content": "不与众峯同，纔容寸步通。\n跨门岩响屧，县度水行空。\n僧住知无厌，人来看莫穷。\n相传幽洞透，寒拾往还中。",
        "dynasty": "宋",
        "collection_info": null
    },
    {
        "uuid": "b283bb11e7211d7d02b300ca1adbadea",
        "title": "天封",
        "author": "释元肇",
        "content": "神指灵墟地，峯从华顶分。\n东封时未至，西域教先闻。\n丈室高皇字，重修笠泽文。\n幽寻三十里，穿破石桥云。",
        "dynasty": "宋",
        "collection_info": null
    },
    {
        "uuid": "c4601c35590b7ed17cb7b87c74532fb2",
        "title": "赤城",
        "author": "释元肇",
        "content": "秀气融台岳，虚玄第玉京。\n飞霞染丹石，危堞露层城。\n华雨无时歇，松风夹道鸣。\n昙猷洗肠处，泉井至今赪。",
        "dynasty": "宋",
        "collection_info": null
    },
    {
        "uuid": "2305ad22a735838ca9f59461e91be668",
        "title": "莲华峰",
        "author": "释元肇",
        "content": "绝顶高峰上，如何下手栽。\n崔嵬出云际，菡萏向天开。\n大寂身千劫，浮图雪一桅。\n横担楖栗去，曾有几人来。",
        "dynasty": "宋",
        "collection_info": null
    },
    {
        "uuid": "4bd9b9b04c2548f4c6684e877195a23a",
        "title": "台城道中",
        "author": "释元肇",
        "content": "枝暗花成子，风飘絮作萍。\n雨侵溪涨白，山脱晚云青。\n又过仙人渡，还登酌水亭。\n往来人自老，双鹭立烟汀。",
        "dynasty": "宋",
        "collection_info": null
    },
    {
        "uuid": "e3cc437f8defd1cead62354cb2eab12c",
        "title": "寄吴荆溪大监",
        "author": "释元肇",
        "content": "水心铭未立，属望在荆溪。\n一字如山重，何人落笔题。\n昌黎悬斗柄，皇甫接天梯。\n草木无情者，垂垂露泣低。",
        "dynasty": "宋",
        "collection_info": null
    },
    {
        "uuid": "06f42ee236296244c54ead2b6af262f2",
        "title": "碧沼",
        "author": "释元肇",
        "content": "潋滟一池莲，禅房住半边。\n北通关市路，西透马塍泉。\n碧色冷摇日，香风近扑天。\n远公虽不作，清社有人传。",
        "dynasty": "宋",
        "collection_info": null
    },
    {
        "uuid": "1ea06b4cf903eba2744470a4be834714",
        "title": "酬上官右史",
        "author": "释元肇",
        "content": "住山今几年，归兴只飘然。\n野水无边际，浮云自变迁。\n螭坳曾侍立，渔火对愁眠。\n二老成来往，三生定有缘。",
        "dynasty": "宋",
        "collection_info": null
    },
    {
        "uuid": "1297884dbd1100f21f5f69a8b71e8895",
        "title": "泊然",
        "author": "释元肇",
        "content": "真箇无营者，方能向此居。\n花间谁是蝶，池上不知鱼。\n竹户清阴碎，苔阶翠点疎。\n东西几片壁，只贴坐忘书。",
        "dynasty": "宋",
        "collection_info": null
    },
    {
        "uuid": "c0c3c59a2e896426ec071fc386645521",
        "title": "天台道中",
        "author": "释元肇",
        "content": "麦壠桑麻接，行行百里赊。\n一番飞谷雨，满地落桐花。\n水曲成三渡，山坳忽数家。\n归来襟袖上，犹带赤城霞。",
        "dynasty": "宋",
        "collection_info": null
    },
    {
        "uuid": "4ac62d55300924797159b7dd43f17732",
        "title": "怡云",
        "author": "释元肇",
        "content": "云是无心物，悠悠天地间。\n长年抱幽石，何处觅深山。\n白日看舒卷，清风任往还。\n有时随雨去，不似老僧闲。",
        "dynasty": "宋",
        "collection_info": null
    },
    {
        "uuid": "ecbdc872374b9c6d4d5b36800aff2c6a",
        "title": "施东洲苍云",
        "author": "释元肇",
        "content": "东洲一片云，凝住石湖滨。\n群岫堆苍玉，万松生翠鳞。\n相看碑上字，不死墓中人。\n曾笔中兴事，伤时在泣麟。",
        "dynasty": "宋",
        "collection_info": null
    },
    {
        "uuid": "22a6c336c8a65fe6e8378cf394461969",
        "title": "渔父",
        "author": "释元肇",
        "content": "身外即江山，流行坎止间。\n烟波垂钓直，天地一舟闲。\n到岸卖鱼去，无钱得酒还。\n不知尘世换，几度月弯弯。",
        "dynasty": "宋",
        "collection_info": null
    },
    {
        "uuid": "40de73401ca50d64d378cf31be4cd082",
        "title": "水竹园",
        "author": "释元肇",
        "content": "开园多傍水，种竹近临皋。\n试问诸君子，何须快剪刀。\n清风招六逸，碧浪识三高。\n却笑任公子，持竿欲钓鰲。",
        "dynasty": "宋",
        "collection_info": null
    },
    {
        "uuid": "3b7b1f41aafac4f915dc44bf9c661246",
        "title": "寄张书监",
        "author": "释元肇",
        "content": "张公深隠处，花墅竹间篱。\n不作明时用，能令薄俗移。\n高风喧地籁，清节照天池。\n月下常来往，幽禽野鹿知。",
        "dynasty": "宋",
        "collection_info": null
    },
    {
        "uuid": "c635b7f01867f9703105a159391453f5",
        "title": "琴川图",
        "author": "释元肇",
        "content": "胜处着幽亭，烟林四望平。\n高山千古意，流水七弦情。\n偃室犹堪仰，虞风旧有名。\n丹青难下手，松竹自传声。",
        "dynasty": "宋",
        "collection_info": null
    },
    {
        "uuid": "eef98c8aa0b65ed4543611ba36b5c109",
        "title": "上官右史庆幸堂",
        "author": "释元肇",
        "content": "先生何庆幸，年老乐安闲。\n得地无多亩，营堂不数间。\n种花皆结子，移石便成山。\n只有双双鹤，相随日往还。",
        "dynasty": "宋",
        "collection_info": null
    },
    {
        "uuid": "95657329a37a93506ce13c5669875412",
        "title": "竹石",
        "author": "释元肇",
        "content": "修篁拥翠幢，魁石坐端方。\n劲节经寒在，新梢入夏长。\n云从根上起，玉向实中藏。\n为雨从龙后，清风满菊堂。",
        "dynasty": "宋",
        "collection_info": null
    },
    {
        "uuid": "4120b99b3e56e0506ca8306047020b8a",
        "title": "润云",
        "author": "释元肇",
        "content": "高结据空虚，吴中大隠居。\n碧云生暮景，清气浥楼书。\n座上通玄客，门前长者车。\n东隅贯休阁，相望復何如。",
        "dynasty": "宋",
        "collection_info": null
    },
    {
        "uuid": "5cb5eedac6811130947be4b5a966d774",
        "title": "宜静",
        "author": "释元肇",
        "content": "日月忙推毂，干坤着草亭。\n一波才底定，万化自消停。\n幽极风敲竹，微闻鹤振翎。\n白云虽自在，争似远山青。",
        "dynasty": "宋",
        "collection_info": null
    },
    {
        "uuid": "2ee83287c59ad7330c132530b4c813e7",
        "title": "梅月",
        "author": "释元肇",
        "content": "堂上传风雅，高标一段奇。\n韵清梅蘸水，生白月来时。\n有影皆成画，无声总是诗。\n屋头春信早，催发向南枝。",
        "dynasty": "宋",
        "collection_info": null
    },
    {
        "uuid": "0c9428d92e9220cd725e1c155f1909b8",
        "title": "过郑文昌庵",
        "author": "释元肇",
        "content": "腊天三四日，曾到锦峯来。\n世上无知己，松根坐古苔。\n茶烟凝户晓，风雪打舡回。\n却忆星辰履，如今安在哉。",
        "dynasty": "宋",
        "collection_info": null
    },
    {
        "uuid": "2dc4c8b38e75e28b9ffa87d42664fa32",
        "title": "和洪提举送平斋集",
        "author": "释元肇",
        "content": "平斋大全集，千古播幽芳。\n骚雅杜陵老，雄深马子长。\n天能留稷契，世可致虞唐。\n乐府尤清丽，难回铁石肠。",
        "dynasty": "宋",
        "collection_info": null
    },
    {
        "uuid": "837811a229f140b5f678c95e8da0db25",
        "title": "得坐",
        "author": "释元肇",
        "content": "一室坐春空，寥寥万境容。\n月移旁砌竹，风借别楼钟。\n暗处元非滞，明边亦是逢。\n五更侵早起，清露滴长松。",
        "dynasty": "宋",
        "collection_info": null
    },
    {
        "uuid": "a1b5f822a4deadad4048885abd48d110",
        "title": "落花",
        "author": "释元肇",
        "content": "万紫及千红，枝头一饷空。\n多因伤夜雨，曾不怨春风。\n片片随流去，纷纷夕照中。\n自开还自落，只与去年同。",
        "dynasty": "宋",
        "collection_info": null
    },
    {
        "uuid": "14c784140fd518add22690063e8973a8",
        "title": "秋日庵居",
        "author": "释元肇",
        "content": "开门一径通，花木四时同。\n阴密松成盖，香多桂作丛。\n凿池要皓月，移竹种清风。\n未息尘机者，应难到此中。",
        "dynasty": "宋",
        "collection_info": null
    },
    {
        "uuid": "29f029944e54ebfe1bcc5b5b18ea7055",
        "title": "九日",
        "author": "释元肇",
        "content": "今逢重九名，居野见幽清。\n地静黄花早，天空落叶声。\n耕人齐上垄，荒日半沈城。\n除却陶彭泽，同谁话此情。",
        "dynasty": "宋",
        "collection_info": null
    },
    {
        "uuid": "0d3e63312d07f31958a0921ea3d3a2be",
        "title": "火閤",
        "author": "释元肇",
        "content": "装折围炉地，方方七尺强。\n易容元亮膝，难着浄名床。\n省炭功虽小，烧香味较长。\n晏然宜袖手，免去暴朝阳。",
        "dynasty": "宋",
        "collection_info": null
    },
    {
        "uuid": "bb30a03d0a81a0c77c1af18d8ff0fcd8",
        "title": "乖目相者",
        "author": "释元肇",
        "content": "一双乖角眼，阅世妙无伦。\n白日常穿市，青云少见人。\n未尝眠锁店，午后听钟邻。\n盍向边头看，谁为阁上麟。",
        "dynasty": "宋",
        "collection_info": null
    },
    {
        "uuid": "2f1a956b2a4ae6ac66a88249483c7441",
        "title": "披云庵",
        "author": "释元肇",
        "content": "绝顶住居安，千峯翠作攒。\n风吹云影破，天漏月光寒。\n野水无行路，孤松半倚看。\n有时吟到晓，清韵激飞湍。",
        "dynasty": "宋",
        "collection_info": null
    },
    {
        "uuid": "9068fa73bfb91dcad76307a0929b746d",
        "title": "马宋英画松",
        "author": "释元肇",
        "content": "元气淋漓湿，画师今几人。\n宋英传古色，韦偃是前身。\n森竦髯如猬，粼皴铁作鳞。\n蟠根岩壑底，多幸不遭秦。",
        "dynasty": "宋",
        "collection_info": null
    },
    {
        "uuid": "2375bf0b8808819298c5cd5142f938f6",
        "title": "寄题赵山台莲华方丈",
        "author": "释元肇",
        "content": "十尺方围地，一枰云锦衣。\n禅心不着水，天女暗投机。\n莫道荣枯异，谁云语默非。\n荷间休结屋，趣入道山归。",
        "dynasty": "宋",
        "collection_info": null
    },
    {
        "uuid": "1785dcd43eb2c1ab402e88ffe45f2761",
        "title": "啸岩",
        "author": "释元肇",
        "content": "丘石虎西蹲，月明烟水村。\n扣舷穿蠡口，长啸彻苏门。\n要得却胡骑，应须梦至尊。\n苦吟天地窄，万物本同根。",
        "dynasty": "宋",
        "collection_info": null
    },
    {
        "uuid": "45e25121c15d5ad48be54cd0656e3614",
        "title": "送印宝章知温州",
        "author": "释元肇",
        "content": "东嘉山水郡，灵运后知名。\n孤屿云簪笔，清江玉带城。\n伏波思鴈远，春草梦诗成。\n五马人生贵，二难时共荣。",
        "dynasty": "宋",
        "collection_info": null
    },
    {
        "uuid": "8b246bf22d1b97c2cd537207c7ab50db",
        "title": "蒙斋",
        "author": "释元肇",
        "content": "蒙居养正斋，清景湛灵台。\n迭石移山至，开池待月来。\n是谁游象外，求我放心回。\n庭际风敲竹，分阴满绿苔。",
        "dynasty": "宋",
        "collection_info": null
    },
    {
        "uuid": "18771c1730cf4460c05a373703990cb4",
        "title": "水心先生挽章二首  其一",
        "author": "释元肇",
        "content": "归自金陵后，情疎狎隠沦。\n身缘忧国瘦，家为着书贫。\n江海星沈夜，池塘草不春。\n门生天下是，椽笔付何人。",
        "dynasty": "宋",
        "collection_info": null
    },
    {
        "uuid": "abb00da7ecfcd497a822ded825737c55",
        "title": "水心先生挽章二首  其二",
        "author": "释元肇",
        "content": "孤屿秋风寺，三过夫子家。\n古心坚铁石，软语带烟霞。\n别岭栖双径，逢人问永嘉。\n重看送行句，殒泪墨欹斜。",
        "dynasty": "宋",
        "collection_info": null
    },
    {
        "uuid": "bec2b5bc82a0eab56febe1128b63028a",
        "title": "方蕙岩常簿二首  其一",
        "author": "释元肇",
        "content": "名教非无乐，何缘事上眉。\n不闲因接物，先老为忧时。\n两郡垂棠荫，东园长桂枝。\n用公浑未尽，一世有余悲。",
        "dynasty": "宋",
        "collection_info": null
    },
    {
        "uuid": "40e2ef3350d226d7bcf077128f4b8661",
        "title": "方蕙岩常簿二首  其二",
        "author": "释元肇",
        "content": "夙昔住山缘，来吴已八年。\n独怜寒塔影，时到碧岩前。\n埋玉亡何日，愁云过别天。\n东风减回首，家学子能传。",
        "dynasty": "宋",
        "collection_info": null
    },
    {
        "uuid": "e5a5b7e1a9e4f52c2c91f8cb82fa397a",
        "title": "张廉州奏院",
        "author": "释元肇",
        "content": "合浦归来久，迟敲月下门。\n今朝隔生死，无处问干坤。\n斜日寒天短，愁云远水吞。\n湖趺溪畔石，空忆繫舟痕。",
        "dynasty": "宋",
        "collection_info": null
    },
    {
        "uuid": "0f46776710fb4c55d59608facf61a697",
        "title": "吴荆溪大监",
        "author": "释元肇",
        "content": "遥辞下石桥，南岳阻招邀。\n五载未相见，三除不入朝。\n玉楼催作记，琼阙伴吹箫。\n嘆世无知己，文章竟寂寥。",
        "dynasty": "宋",
        "collection_info": null
    },
    {
        "uuid": "71259fd456113c9f0bac55544b4b1715",
        "title": "赵东阁奏院",
        "author": "释元肇",
        "content": "东阁王孙贵，才名似谪仙。\n可怜颁郡下，不及盖棺前。\n家乏千金计，诗应万古传。\n生来同四柱，岂料哭君先。",
        "dynasty": "宋",
        "collection_info": null
    },
    {
        "uuid": "44bc3bd246d90a9627a51f6a1e075e68",
        "title": "周伯弜明府",
        "author": "释元肇",
        "content": "昨过杨州日，知君病已侵。\n殊非折腰具，竟作断弦吟。\n远信逢秋笛，惊哀彻树禽。\n有才无命者，从古至于今。",
        "dynasty": "宋",
        "collection_info": null
    },
    {
        "uuid": "2448405af918274434e2fbc266a88557",
        "title": "印佥判",
        "author": "释元肇",
        "content": "才业魁多士，英声早岁驰。\n宦涂将晚达，贤路有深知。\n月借山城白，风飘鼓角悲。\n用公浑不尽，珠树照清时。",
        "dynasty": "宋",
        "collection_info": null
    },
    {
        "uuid": "4fb9ce5f8035f2136d9071b76b069441",
        "title": "陆税院",
        "author": "释元肇",
        "content": "甫里云间谱，知几类计然。\n本期抛旧宅，岂料见新阡。\n宦远无年及，门高有子传。\n乡音何处认，哀泣似淮堧。",
        "dynasty": "宋",
        "collection_info": null
    },
    {
        "uuid": "aa1e3c3549b8f362e8bef67a54bdac5d",
        "title": "陈孺人",
        "author": "释元肇",
        "content": "静正成家道，贤明训子孙。\n园林冬出笋，霜露早摧萱。\n有泪瞻遗像，无言似倚门。\n伤心夜台月，不照再承恩。",
        "dynasty": "宋",
        "collection_info": null
    },
    {
        "uuid": "a3c5415e25dcf85e6640ae353fde6c59",
        "title": "宁少耘",
        "author": "释元肇",
        "content": "逢师竹涧旁，岁惨下归航。\n我独疑深隠，僧来说坐亡。\n草墟曾住寺，尘鏁别营房。\n渺渺吴中道，无因过上塘。",
        "dynasty": "宋",
        "collection_info": null
    },
    {
        "uuid": "20df3aaf90f3d7b46229623b056a1392",
        "title": "舟别浦禅师塔",
        "author": "释元肇",
        "content": "诸老凋零尽，江湖转忆君。\n人经十年换，寺革一番焚。\n庭冷池来月，山空塔裹云。\n惟应有游衲，时到炷炉熏。",
        "dynasty": "宋",
        "collection_info": null
    },
    {
        "uuid": "dbc27cffa9338cd90b979a90e721e0c5",
        "title": "天台山中十首  其一",
        "author": "释元肇",
        "content": "道丧几千载，不復还其淳。\n强者用诈力，弱者伤夷沦。\n芒芒大块中，何人得其真。\n已矣难重陈，吾将谁与邻。",
        "dynasty": "宋",
        "collection_info": null
    },
    {
        "uuid": "ff9d4d22886e86acd76a6ba000705c3f",
        "title": "天台山中十首  其二",
        "author": "释元肇",
        "content": "千山万山中，翠薜相交罗。\n春风来何迟，积雪常峩峩。\n折木有清响，采薇闻远歌。\n不因寻石桥，长年无人过。",
        "dynasty": "宋",
        "collection_info": null
    },
    {
        "uuid": "e2551a60c8d88a1d52ea5bcecf1d81fe",
        "title": "天台山中十首  其三",
        "author": "释元肇",
        "content": "面对香炉峰，朝昏起云雾。\n飘飘无定形，忽被风吹去。\n去去还復留，半挂长松树。\n悠然会我心，政自有佳趣。",
        "dynasty": "宋",
        "collection_info": null
    },
    {
        "uuid": "e93768208212a802bc70cd1b1ce5a0ce",
        "title": "天台山中十首  其四",
        "author": "释元肇",
        "content": "四时多幽禽，日日鸣前林。\n呼唤烟树重，应答山水深。\n静中无别响，独听有余音。\n载歌仍载吟，半晴还半阴。",
        "dynasty": "宋",
        "collection_info": null
    },
    {
        "uuid": "06a75c7c4d07d1f29e62e97e952d2518",
        "title": "天台山中十首  其五",
        "author": "释元肇",
        "content": "涧底有清泉，日夜鸣涓涓。\n风声过树头，月色当窗前。\n起坐不成寐，白髮悲流年。\n向来称达人，两耳何缘溅。",
        "dynasty": "宋",
        "collection_info": null
    },
    {
        "uuid": "d496f1af22305e58daf4c09d3fba92f6",
        "title": "天台山中十首  其六",
        "author": "释元肇",
        "content": "山中产灵药，四望清蔼蔼。\n神僊久不逢，世上何人采。\n桃源路岂遥，蓬莱非隔海。\n惟有天地根，古今常独在。",
        "dynasty": "宋",
        "collection_info": null
    },
    {
        "uuid": "406086a30ee1dff1ad17d469a2a2af74",
        "title": "天台山中十首  其七",
        "author": "释元肇",
        "content": "兰生在深林，众草相陆沈。\n微承雨露滋，积受霜雪侵。\n幽芗时一吹，樵牧空见寻。\n采采当我前，远此违世心。",
        "dynasty": "宋",
        "collection_info": null
    },
    {
        "uuid": "421a3cbb8fff223ee58f7bd530a3bedc",
        "title": "天台山中十首  其八",
        "author": "释元肇",
        "content": "红红白白花，万万千千树。\n开亦不知名，落亦不知数。\n幽禽来上啼，野鹿衔将去。\n可望不可攀，四向高无路。",
        "dynasty": "宋",
        "collection_info": null
    },
    {
        "uuid": "ce1c64639abe779bd3a2c1d2e07e3ed5",
        "title": "天台山中十首  其九",
        "author": "释元肇",
        "content": "野草纷其类，托根孤高地。\n谁荣谁瘁之，动摇春风至。\n凄迷烟雨中，碧满闲庭际。\n王孙归不归，山深易寒气。",
        "dynasty": "宋",
        "collection_info": null
    },
    {
        "uuid": "aeaabf74932e296d6acd2526c5d7256a",
        "title": "天台山中十首  其一○",
        "author": "释元肇",
        "content": "为爱檐前竹，特立万竿玉。\n萧萧送雨声，沈沈照窗绿。\n风雪凌压之，可摧不可曲。\n澹然如幽人，长年在空谷。",
        "dynasty": "宋",
        "collection_info": null
    },
    {
        "uuid": "aa7654fb053a51246d4d55eac24439d4",
        "title": "许来亭",
        "author": "释元肇",
        "content": "猗欤观石桥，境物皆天趣。\n山高碍鸟飞，瀑响惊龙睡。\n真流半千尊，只在云中住。\n验尽世间人，到此煎茶去。\n昙猷昔何为，苦苦欲相遇。\n餠峯忽面墙，石上穿双泪。\n他年许重来，老却青松树。",
        "dynasty": "宋",
        "collection_info": null
    },
    {
        "uuid": "61a04ebed803c17ecb371eac3bdd62ea",
        "title": "拟寒山吴下庵居",
        "author": "释元肇",
        "content": "一昨离天台，事事皆不会。\n西风信杖藜，吹落齐关外。\n主人新卜筑，林塘倏苍荟。\n埤堄隠周遭，市声隔繁碎。\n出门与入门，朝昏随向背。\n浮图一两尖，云际忽相对。\n鴈阵拽如绳，鸦唤斜阳队。\n有僧来扣门，路跨田翁耒。\n人应笑我疎，我笑人多昧。\n古今佳遯情，可在此庵内。",
        "dynasty": "宋",
        "collection_info": null
    },
    {
        "uuid": "525a813a1ca14e327b5ebbcd6aac900a",
        "title": "题杨梅山人渭川图",
        "author": "释元肇",
        "content": "不识山人面，今见山人竹。\n鹅溪半幅间，渭川千亩足。\n细细穿石泉，猗猗动寒绿。\n望之意已凉，况当亲㨫触。\n贤哉怀隠居，畴能继高躅。",
        "dynasty": "宋",
        "collection_info": null
    },
    {
        "uuid": "ce62eafe0cfb2ab9502d69ac78b253ff",
        "title": "罗汉树",
        "author": "释元肇",
        "content": "人生天地间，飘然无根蔕。\n贵贱寿夭形，总被造物戏。\n达者常晏如，不作包桑计。\n如何閒草木，刚受人妩媚。\n寒松作大夫，枯木号居士。\n便有徼福人，未免斧斤至。\n孤高本无心，反以名疣赘。\n此树亦岁寒，婆娑立苍翠。\n着子秋纍纍，何啻五百位。\n颅圆从谁度，身紫何人赐。\n问之无人说，法门入不二。\n乔特不世情，与我却相类。\n许我折一枝，幽窗浸缶器。\n辞柯漏已空，森然遂生意。\n荏苒三暑寒，傲睨万物顇。\n翻思阴阳家，水木推生利。\n但存节操坚，莫讶垛根异。\n鴈荡与天台，泉石平生志。\n木上座脱洒，竹尊者风味。\n何当笑相逢，同归第一义。",
        "dynasty": "宋",
        "collection_info": null
    },
    {
        "uuid": "fb4813cc9e3848567036e00715316ea1",
        "title": "县胥归耕",
        "author": "释元肇",
        "content": "笼中无乐鸟，槛外无乐兽。\n何尝费饮啄，不忘念翔骤。\n子今既知此，欲拂事公袖。\n不将无事眉，闲为鞭笞皱。\n社瓮虽浊醪，胜醉歌楼酎。\n妇馌虽糗粝，胜冷书案豆。\n门前有追胥，皂衣皆我旧。\n布谷鸣春深，斯言诚可復。",
        "dynasty": "宋",
        "collection_info": null
    },
    {
        "uuid": "dbb4579ea92e55690bb87a241b3b7c78",
        "title": "高鼓院桃村",
        "author": "释元肇",
        "content": "举头见青山，高与天齐平。\n俯首鑑灵泉，派分天池清。\n是中十亩园，烂若红霞蒸。\n夫差昔不国，舞榭歌台倾。\n风惊柳腰折，雨集蛙部鸣。\n霭霭墟里烟，纷纷鷄犬声。\n寂寥千载后，公来畅幽情。\n手种桃千株，草架屋数楹。\n厥壤宜芬芳，昭俭易落成。\n子孙相追随，日夕生遐征。\n公今云台仙，轻强垂百龄。\n支筇歌紫芝，倚松诵黄庭。\n绿阴长蟠实，白莲闯池生。\n客从何方来，畧不通姓名。\n自云多昔人，食之能飞升。\n更老上所尊，只恐蒲轮征。\n公乎笑而已，客言曾不听。\n归来向人说，洞口云纵横。",
        "dynasty": "宋",
        "collection_info": null
    },
    {
        "uuid": "000abbd31d4abe2aa3e94fddf7fd90c5",
        "title": "二虫诗",
        "author": "释元肇",
        "content": "蛛螫包祸心，满腹皆素丝。\n补缀曾无功，贪伤不知疲。\n谁云禁网密，施设近茅茨。\n旦暮待游蚋，所得亦已卑。\n蝎虎夸捷巧，缘壁行跂跂。\n蛜蝛青蝇辈，苦遭暗中窥。\n失身在蛛网，竟日秋檐垂。\n蛛犹惧蝎绐，睥睨不敢为。\n蛛网既已裂，蝎命不亦危。\n嗟哉復嗟哉，诚大黠小痴。\n纷纷事争夺，復何异于斯。\n我闵为解粘，蝎去何所知。\n但令嬉饱日，莫忘倒县时。\n感彼两物情，成此一篇诗。",
        "dynasty": "宋",
        "collection_info": null
    },
    {
        "uuid": "713fac965bf67f64925c485ffdceeeae",
        "title": "和上官右史韵",
        "author": "释元肇",
        "content": "夫子作春秋，大义明素王。\n至于游夏辈，一字不敢当。\n文风下秦汉，诗体更晋唐。\n世道有隆替，人才随翕张。\n致君与泽民，夷险公备尝。\n山川寻谢屐，风月归奚囊。\n满城风雨朝，采采篱下黄。\n临风怀美人，在彼天一方。",
        "dynasty": "宋",
        "collection_info": null
    },
    {
        "uuid": "7e947501d92b9c974a428e002b25abe4",
        "title": "上水心先生三首  其一",
        "author": "释元肇",
        "content": "文字滔滔江汉东，早从伊洛定宗风。\n中兴之后数人物，北斗以南唯此公。\n闻道治平犹草奏，向来持论不和戎。\n匪伊再入修门去，只有孤忠与昔同。",
        "dynasty": "宋",
        "collection_info": null
    },
    {
        "uuid": "5c5fa8c697c0e3e96b435c43d22b7bce",
        "title": "上水心先生三首  其二",
        "author": "释元肇",
        "content": "华髮萧骚减带围，可胜忧国更伤时。\n乐天名位微堪酒，灵运池塘不废诗。\n架上牙籤烧烛短，窗间花影转春迟。\n天教惜取如椽笔，要勒磨崖大字碑。",
        "dynasty": "宋",
        "collection_info": null
    },
    {
        "uuid": "f0253a3f389af65640dc8a89a3c09858",
        "title": "上水心先生三首  其三",
        "author": "释元肇",
        "content": "十年缾钵走天涯，四海声名一永嘉。\n不趁新霜尝橘柚，了无归梦到蒹葭。\n江头来往春强半，门外推敲月又斜。\n换骨夺胎如得妙，愿从勾漏问丹砂。",
        "dynasty": "宋",
        "collection_info": null
    },
    {
        "uuid": "ef05e2d1195870884549b7f748225959",
        "title": "寄上制使贾端明二首  其一",
        "author": "释元肇",
        "content": "洛阳声贾自传胪，三十专城总要涂。\n黄鹤楼中纳云梦，碧油幢下重江都。\n争夸国士无双杰，堪对琼花独一株。\n王事只消谈笑了，好吟佳句继欧苏。",
        "dynasty": "宋",
        "collection_info": null
    },
    {
        "uuid": "48f7568887b841275f4d35f93b858e19",
        "title": "寄上制使贾端明二首  其二",
        "author": "释元肇",
        "content": "天台山压众峰高，极胜穷幽是石桥。\n在昔一诗留翠壁，至今万壑响青霄。\n淮南草木皆霑润，塞北烟尘即便销。\n将相功名古来有，可曾江上问渔樵。",
        "dynasty": "宋",
        "collection_info": null
    },
    {
        "uuid": "49f7d378c8f9d574cf101e14f45c0cae",
        "title": "江心春日",
        "author": "释元肇",
        "content": "江边春日正迟迟，岸草汀蒲绿涨肥。\n有户不扃僧懒出，种花无地客来稀。\n破烟白鸟成双下，度壍昏鸦接翅归。\n流转自怜乡国异，风光随处不相违。",
        "dynasty": "宋",
        "collection_info": null
    },
    {
        "uuid": "f4d8c13dae2300c9055f7f18357c2bf8",
        "title": "次吕教授游江心韵",
        "author": "释元肇",
        "content": "鱼龙吹浪雪霏霏，更着青山倚落晖。\n一幅风帆到烟寺，十年尘土愧征衣。\n渔家蓑笠应堪换，老宿缾盂未可依。\n回首谢公楼上去，池塘春草昔人非。",
        "dynasty": "宋",
        "collection_info": null
    },
    {
        "uuid": "9fdff69e615273291f4a73f5a0d29631",
        "title": "湖上",
        "author": "释元肇",
        "content": "五年踏破几芒鞋，山色湖光识再来。\n鱼鸟散时浮鼓吹，烟云缺处见楼台。\n白绵飞尽苏公柳，青豆初尝处士梅。\n小立东风争渡急，句中无地着尘埃。",
        "dynasty": "宋",
        "collection_info": null
    },
    {
        "uuid": "e1ef47d0935a9740a7aa993c627950dc",
        "title": "庵中牡丹",
        "author": "释元肇",
        "content": "谁将根底种灵丹，开处凡花比亦难。\n胜赏莫嫌僧院僻，久长留到子孙看。\n有时垂泪伤多雨，未肯扶头怯晓寒。\n自笑色空俱照了，也来随例并阑干。",
        "dynasty": "宋",
        "collection_info": null
    },
    {
        "uuid": "cecef00970938035d85183da0213cacb",
        "title": "春郊有感",
        "author": "释元肇",
        "content": "用舍行藏只自伤，五年留滞在江乡。\n青松远引来南塔，白髮犹欣见北堂。\n麦浪有时迎燕舞，菜花无頼学鶑黄。\n骑馿又打津头过，杨柳飞绵出短墙。",
        "dynasty": "宋",
        "collection_info": null
    },
    {
        "uuid": "7af6db4419e91b4408ad5b107df21cd7",
        "title": "舟中",
        "author": "释元肇",
        "content": "三月长安似梦中，回头春事已成空。\n桑麻暗锁村村雨，蒲稗新翻浦浦风。\n燕子不知家远近，杜鹃长怨客西东。\n篱根竹外无人见，犹有残花堕晓红。",
        "dynasty": "宋",
        "collection_info": null
    },
    {
        "uuid": "48e50133b90b8f209e19281d51887e26",
        "title": "春日书怀",
        "author": "释元肇",
        "content": "静倚晴窗笑此生，出游归隠两无成。\n故园小作三春梦，倦翼长垂万里情。\n庭树欲红闻鸟闹，郊原新绿见人耕。\n湖山旧友如相问，只向梅花说姓名。",
        "dynasty": "宋",
        "collection_info": null
    },
    {
        "uuid": "9b7ededcfb81889b11fd6edbed829ec7",
        "title": "雪窦",
        "author": "释元肇",
        "content": "上尽崎岖脚力微，毳袍零碎染烟霏。\n妙高峯顶见日出，千丈岩前看雪飞。\n寒木着霜山衣锦，清池得月镜交辉。\n翩然又作东南去，肯落台温第二机。",
        "dynasty": "宋",
        "collection_info": null
    },
    {
        "uuid": "8e8ed6b3f653544a771d6246a9ee9ca4",
        "title": "鴈山夏夜",
        "author": "释元肇",
        "content": "浮岚空翠湿衣襟，合磵流泉奏玉琴。\n古殿芗寒起僧定，莫楼烟重咽钟音。\n随风萤火光明灭，得雨芭蕉语浅深。\n猛省南来二千里，不应翻作兔投林。",
        "dynasty": "宋",
        "collection_info": null
    },
    {
        "uuid": "77f7d0173a56a6c2328e8e61f35234bc",
        "title": "张宰湖山堂",
        "author": "释元肇",
        "content": "别来萍梗浙东西，得向湖山手重携。\n风定波间鸥出没，云深天阔鴈高低。\n拟将修竹题归隠，长恐扁舟路欲迷。\n明日棹歌回首处，苇花苹叶冷凄凄。",
        "dynasty": "宋",
        "collection_info": null
    },
    {
        "uuid": "28f9f75d73e118cbdeb5e08ef3d918c6",
        "title": "狼山池上有感",
        "author": "释元肇",
        "content": "池上凉多生万松，登临怀感兴何穷。\n催诗不雨云空黑，结社无人莲自红。\n翡翠得鱼忙蘸水，蜻蜓避燕巧低风。\n灵龟未解蒙庄意，慇慇时来乱叶中。",
        "dynasty": "宋",
        "collection_info": null
    },
    {
        "uuid": "848b278385fdbfa1a7e45f97c0ded2a6",
        "title": "蔡守监丞得祠次韵送之",
        "author": "释元肇",
        "content": "墨行儒名固可麾，愧无织锦别梭机。\n隔林喜听黄鹂语，离岸愁看画鹢飞。\n松菊未荒三径在，山川都是几人非。\n只应父老千行泪，立尽斜阳未肯归。",
        "dynasty": "宋",
        "collection_info": null
    },
    {
        "uuid": "b53d2d0753b0037245c6e9c2211b8801",
        "title": "和杨节使登径山",
        "author": "释元肇",
        "content": "阊阖门西湖水临，深深院落见春心。\n梨花风弄影来去，燕子日长谈古今。\n起早每缘朝玉阙，归迟多是宴琼林。\n肯将吹竹弹丝耳，来听重云钟鼓音。",
        "dynasty": "宋",
        "collection_info": null
    },
    {
        "uuid": "aede039b05538441dbc916acf0e72d6d",
        "title": "过无怀故庐",
        "author": "释元肇",
        "content": "壮岁无心预祖图，莫年卜筑伴林逋。\n閒名已在羲皇上，诗句曾将岛可奴。\n尚想风流悲断柳，更无人共致生刍。\n自怜淮海飘零客，也向春风听鹧鸪。",
        "dynasty": "宋",
        "collection_info": null
    },
    {
        "uuid": "bb82555fa0be0678863706162cd0b46c",
        "title": "和白玉蟾韵",
        "author": "释元肇",
        "content": "蓬莱仙客兴无酬，汗漫来游海上州。\n明月满山歌踏踏，红尘入市笑休休。\n钓竿不用空遮日，诗句时能一掉头。\n醉后抱琴归去也，人间知是几春秋。",
        "dynasty": "宋",
        "collection_info": null
    },
    {
        "uuid": "f1f8e140e83ac026a8d58789df8feaae",
        "title": "舟中雪",
        "author": "释元肇",
        "content": "扁舟泊晚橹咿哑，飘洒随风整復斜。\n照夜初疑篷背月，隔溪遥认树头花。\n村深浦远人迷路，苇折荷倾鴈着沙。\n渔父披蓑归去后，带烟茅屋两三家。",
        "dynasty": "宋",
        "collection_info": null
    },
    {
        "uuid": "2dd9dd6ce89324e4f5bd4d671265818d",
        "title": "九日",
        "author": "释元肇",
        "content": "晓烟和露湿秋光，幽鸟声声在翠篁。\n世事又随明日别，菊花只作去年香。\n风前落帽人千古，云外惊寒鴈一行。\n脱木萧疎砧杵急，倚筇无语到斜阳。",
        "dynasty": "宋",
        "collection_info": null
    },
    {
        "uuid": "5142a665de5635320cb84b0167d32bc9",
        "title": "闻边报",
        "author": "释元肇",
        "content": "高皇宏远立规模，建武犹能復壮图。\n闻道烟尘暗淮海，梦成风雨落江湖。\n可无归鴈传家信，定有非熊出钓徒。\n目断关河正愁绝，东风吹绿入平芜。",
        "dynasty": "宋",
        "collection_info": null
    },
    {
        "uuid": "78a2cc065d2969f5555afe9a72bd79dd",
        "title": "赠画僧之金陵",
        "author": "释元肇",
        "content": "澹薄轻云横素秋，缓行篱落菊香浮。\n我今已是沟中断，君去还同水上鸥。\n钟磬僧敲烟际寺，管弦人在夕阳楼。\n一江风月浑依旧，六代英雄画得不。",
        "dynasty": "宋",
        "collection_info": null
    },
    {
        "uuid": "b05d727536fbb0d2a2703100a74a7f66",
        "title": "别心首座",
        "author": "释元肇",
        "content": "四面湖山展画屏，故人相见眼偏青。\n迎风春鸟语犹滑，过雨山花睡欲醒。\n出处既分南北海，别离空恨短长亭。\n明朝又作松江去，几棹烟波月满汀。",
        "dynasty": "宋",
        "collection_info": null
    },
    {
        "uuid": "ad00d83bb0e61b10f78183ed0c3a2ab4",
        "title": "仲子平下第二首  其一",
        "author": "释元肇",
        "content": "直道干时徒尔劳，归来门径长蓬蒿。\n朱研玉露点周易，灯拨金花读楚骚。\n时把渔竿钓烟雨，閒同僧饭荐溪芼。\n儿曹不会箇中意，只管区区问绿袍。",
        "dynasty": "宋",
        "collection_info": null
    },
    {
        "uuid": "74ac215211d029cb1439076dd1eb5c0f",
        "title": "仲子平下第二首  其二",
        "author": "释元肇",
        "content": "不是云林胜市朝，都将名利等鸿毛。\n床头纸被今年破，林外霜风昨夜高。\n虚白室无儋石计，清新诗有十分豪。\n黄花时节明朝是，冷眼相看栗里陶。",
        "dynasty": "宋",
        "collection_info": null
    },
    {
        "uuid": "80e2bd9593c5a5edf5a48e6a4ab41006",
        "title": "次陈平甫提干晚春韵",
        "author": "释元肇",
        "content": "莫云岂特看江东，朋旧如今四海中。\n花落不禁三日雨，颜衰消得几春风。\n檐前雏竹娟娟粉，阶下樱桃滴滴红。\n辛苦广骚将底用，弋人何处慕冥鸿。",
        "dynasty": "宋",
        "collection_info": null
    },
    {
        "uuid": "e7e2748ba71b501fc62241049ddfa4aa",
        "title": "次柳倅见寄",
        "author": "释元肇",
        "content": "是中空洞任天游，去住飘然百不忧。\n黄独有苗师懒瓒，碧云无语继汤休。\n才名如此分千里，道术相忘混九流。\n寄得诗来乘月看，满身风露一庭秋。",
        "dynasty": "宋",
        "collection_info": null
    },
    {
        "uuid": "ee3ba3bf298fbfed7884dabaaaeea298",
        "title": "见海门韩宰",
        "author": "释元肇",
        "content": "心远遥知地自偏，杖藜随处有云泉。\n朝来原上一犂雨，春到淮南二月天。\n短短菰蒲初弄水，依依杨柳欲摇烟。\n渊明自是无为者，能使懦夫怀凛然。",
        "dynasty": "宋",
        "collection_info": null
    },
    {
        "uuid": "8fc011c8f616dc49d3d344692f6b1a60",
        "title": "徐丞见一堂",
        "author": "释元肇",
        "content": "菊长新丛春事成，先生归赋见深情。\n麻衣草座自行乐，明月清风人不争。\n郡榻莫留青眼旧，客星闲傍紫微明。\n箇中万象浑无碍，门外何妨车马声。",
        "dynasty": "宋",
        "collection_info": null
    },
    {
        "uuid": "28d08a51545f730636aef2c012984a4c",
        "title": "喜雨",
        "author": "释元肇",
        "content": "去年民病屡思安，天意为霖不作难。\n地脉无穷窥井浅，波光不断倚楼宽。\n梅林时落黄金弹，荷沼新擎碧玉盘。\n蛙吹莫供闲客耳，一时去和老农欢。",
        "dynasty": "宋",
        "collection_info": null
    },
    {
        "uuid": "307568e433ab058d5f28e723cc45e229",
        "title": "雪",
        "author": "释元肇",
        "content": "斗舞争飞住復飘，寒林开尽玉枝条。\n清缘煮茗开蓬户，冷为寻梅过野桥。\n髣髴村前出图画，依稀江上见渔樵。\n墙根屋角且宁耐，留与诗人款寂寥。",
        "dynasty": "宋",
        "collection_info": null
    },
    {
        "uuid": "33d79527c52d42e268effa2783280206",
        "title": "送杜守",
        "author": "释元肇",
        "content": "一麾长啸静边陲，丹诏飞催上玉墀。\n送别莫辞行路远，感恩深是到州时。\n名垂岘首山能重，誓指江流水自知。\n他日登临见遗爱，太平楼外柳丝丝。",
        "dynasty": "宋",
        "collection_info": null
    },
    {
        "uuid": "478c6ba63e99eef6b5f57ffcdecbc4c5",
        "title": "送尹教授",
        "author": "释元肇",
        "content": "鴈塔题名二十年，青衫手板坐无毡。\n时清朝野诸公荐，句好江湖万口传。\n杜宇不啼淮树冷，宫鶑未老上林烟。\n麟台凤阁思灵彻，只在山边与水边。",
        "dynasty": "宋",
        "collection_info": null
    },
    {
        "uuid": "74fedc726098ad4746ad515dad58f2a9",
        "title": "送林陶懽",
        "author": "释元肇",
        "content": "不见陶懽今四载，欣然復会在通川。\n行囊觉重添新藁，颜貌如前转少年。\n到处诸侯争下榻，醉来骑马似乘船。\n掉头又向何方去，笑指长洲万顷莲。",
        "dynasty": "宋",
        "collection_info": null
    },
    {
        "uuid": "ce056a461442b4c2dfa45ea0c15eb96b",
        "title": "宿旧巢",
        "author": "释元肇",
        "content": "故庐重到莫春时，物色风光总欠诗。\n柳絮有情飞满袖，牡丹无语恨空枝。\n燕归不用深垂幕，笋出应须密护篱。\n明日篮舆又东去，迢迢烟草绿相随。",
        "dynasty": "宋",
        "collection_info": null
    },
    {
        "uuid": "c8fc484c83ecfe50754c85e4a65fa854",
        "title": "中秋",
        "author": "释元肇",
        "content": "满目依然明镜流，无家空折大刀头。\n人间动是经年别，客裏尤深此夜愁。\n牢落关河还出塞，萧条江国更登楼。\n不知何处风砧发，添得诗人两鬓秋。",
        "dynasty": "宋",
        "collection_info": null
    },
    {
        "uuid": "0dd16b2b35e614519fd8d86166302745",
        "title": "宿西禅",
        "author": "释元肇",
        "content": "竹杖芒鞋去问津，波生鸭绿草铺茵。\n雨迷阡陌留连客，风入园林着摸人。\n寂寞数家收市井，萧条一榻卧埃尘。\n避人幽鸟浑无语，桃李明朝依旧春。",
        "dynasty": "宋",
        "collection_info": null
    },
    {
        "uuid": "b0fb7c1fab7b9cb2fa8d1573c9f17ba4",
        "title": "寄赵检法",
        "author": "释元肇",
        "content": "津头梅白柳青青，却忆春时送别情。\n纸上有怀难尽写，梦中相见不分明。\n清台婉画从轻典，紫禁催班识重名。\n几欲寄君无好句，夕阳秋色满江城。",
        "dynasty": "宋",
        "collection_info": null
    },
    {
        "uuid": "cd035323237d743abfdf46da41c8fdf0",
        "title": "和赵寺丞中秋韵",
        "author": "释元肇",
        "content": "太守能诗赵倚楼，良宵开宴领清秋。\n挂檐玉鑑明如洗，划汉银河近欲流。\n雅兴自来轻庾亮，颂声翕尔变营丘。\n关河万里须长啸，莫问膏腴在橘洲。",
        "dynasty": "宋",
        "collection_info": null
    },
    {
        "uuid": "33ba84c0d0740b39302ba631520ae6c3",
        "title": "春雪",
        "author": "释元肇",
        "content": "竹边声细夜方阑，开尽南窗独自看。\n桃杏学梅唯欠瘦，池塘堆絮怪能寒。\n纤纤尚舞东风力，片片还随晓气干。\n芳草已滋三径绿，谁知陋巷有袁安。",
        "dynasty": "宋",
        "collection_info": null
    },
    {
        "uuid": "c09a7af83a74be50b36fd3351138a5ef",
        "title": "喝石岩",
        "author": "释元肇",
        "content": "皓首来迎宴坐师，山灵易地致俱胝。\n要知弘法回天力，但看精诚裂石时。\n一径藓苔春寂寞，断崖文字雨淋漓。\n徘徊想像登云处，风撼松杉万壑悲。",
        "dynasty": "宋",
        "collection_info": null
    },
    {
        "uuid": "ae6a16dec2a9035c352bf10f553362a6",
        "title": "菖蒲田",
        "author": "释元肇",
        "content": "一从神武挂冠缨，便入千峰适性情。\n已向耆英逃姓字，肯因杨柳作歌行。\n石田水冷菖蒲节，茅屋云深薜荔荣。\n白髮山僧知此意，时时来听野泉声。",
        "dynasty": "宋",
        "collection_info": null
    },
    {
        "uuid": "354e82756c4b64929c3576893cec89d9",
        "title": "树王",
        "author": "释元肇",
        "content": "翠丝缜密赤心存，肤腠凌风溜雨皴。\n直节向时曾遇上，微荄率土莫非臣。\n轮囷古柏空生蜀，偃蹇寒松枉仕秦。\n瀑布青山堪带砺，森森同见万年春。",
        "dynasty": "宋",
        "collection_info": null
    },
    {
        "uuid": "602ac1511a87359c5c065c3c6cbbfb38",
        "title": "与印学正",
        "author": "释元肇",
        "content": "郢手由来善运斤，楚天空阔鹗书频。\n蛟龙岂是池中物，虮虱聊为地上臣。\n细雨斜风潜入夜，岸花汀草已知春。\n君如不负虚前席，治体当言寝积薪。",
        "dynasty": "宋",
        "collection_info": null
    },
    {
        "uuid": "8c3e88527753973e36b30b8c9ee48d80",
        "title": "上浙翁",
        "author": "释元肇",
        "content": "凌霄峰顶极高寒，中有高人把钓竿。\n万里江湖未归客，满天风雪独凭阑。\n医和世遇肱三折，慈氏门开指一弹。\n管领梅花春有意，免教回首望长安。",
        "dynasty": "宋",
        "collection_info": null
    },
    {
        "uuid": "8b6164b49dcf0f653819787c9f3ee8aa",
        "title": "见北磵",
        "author": "释元肇",
        "content": "橘洲骨冷不容呼，正始遗音扫地无。\n一代风流今北磵，十年妙语得西湖。\n人皆去献辽东豕，我亦来观屋上乌。\n春尽闭门无恙不，杨花飞作雪模糊。",
        "dynasty": "宋",
        "collection_info": null
    },
    {
        "uuid": "aa8625ce3702ec4870853ecacd29407e",
        "title": "寄江西益侍者",
        "author": "释元肇",
        "content": "狼伍峯前一御风，十年消息莫相通。\n山从入望何曾极，水若知愁不向东。\n芳草天迷云梦泽，垂杨烟暝舘娃宫。\n闻君已作包桑计，可念余生尚转蓬。",
        "dynasty": "宋",
        "collection_info": null
    },
    {
        "uuid": "59322fc84e8857d3398855a971de7649",
        "title": "吴江",
        "author": "释元肇",
        "content": "不到松江又一年，且于佳处小留连。\n千寻彩影虹垂地，万顷清寒玉浸天。\n塘路罕逢骑马客，人家少似钓鱼船。\n三高冷眼应相笑，送往迎来亦可怜。",
        "dynasty": "宋",
        "collection_info": null
    },
    {
        "uuid": "3b8947cccf0a3413db7be17e29010f8c",
        "title": "次赵莼湖饱看风雨楼韵",
        "author": "释元肇",
        "content": "江山高处据胡床，豪气如虹贯野塘。\n且去已知元亮醉，兴来非是次公狂。\n满天风雨供吟眺，一幅潇湘不卷藏。\n听得鷄鸣还待旦，莼羹虽美在他乡。",
        "dynasty": "宋",
        "collection_info": null
    },
    {
        "uuid": "cbe21ad9a771e537843656460d7b6ce2",
        "title": "次方蕙岩行春韵",
        "author": "释元肇",
        "content": "及时槃乐足幽闲，近自丘园远到关。\n见綵桃符知岁换，带黄杨柳觉春还。\n飘飘衣袂风雩转，草草杯行笑语间。\n高兴磊然降不下，更须相约过西山。",
        "dynasty": "宋",
        "collection_info": null
    },
    {
        "uuid": "a402b4fee52da3701deb1ae1d55e2815",
        "title": "寄江阴史君尹梅津",
        "author": "释元肇",
        "content": "清简何曾五马荣，时艰念虑在生灵。\n江如谢脁诗中静，山似岳阳楼上青。\n戢戢鱼头曝冬日，翩翩鸦字出宸庭。\n三吴父老遥相祝，几向天边望福星。",
        "dynasty": "宋",
        "collection_info": null
    },
    {
        "uuid": "33ec04abf2f902d7bda2d713ee18460e",
        "title": "寄池阳许史君",
        "author": "释元肇",
        "content": "紫塞将军有重名，雄藩正管翠微亭。\n西来江水依前碧，北面淮山似旧青。\n因报平安逢驿使，悬知临照老人星。\n寄言文选楼中主，莫道汤休语不灵。",
        "dynasty": "宋",
        "collection_info": null
    },
    {
        "uuid": "abfc5bf214536ee2765b70c5fd3ee99c",
        "title": "狼山",
        "author": "释元肇",
        "content": "仙子飞昇岁月閒，游人犹向此跻攀。\n五峯寺踞葱茏处，孤塔云撑杳霭间。\n波渺渺边来汉水，望青青际是吴山。\n风帆沙鸟无今古，潮落潮生自往还。",
        "dynasty": "宋",
        "collection_info": null
    },
    {
        "uuid": "da58ffb020ee36a61ab3f5cc08bb7692",
        "title": "寄题钓台",
        "author": "释元肇",
        "content": "汉代高人曾钓此，至今山水有清辉。\n多年祠像真还不，旧日台矶是也非。\n尚想扁舟成独往，问他明月几时归。\n双双鸥鹭应相识，飞落前滩更不飞。",
        "dynasty": "宋",
        "collection_info": null
    },
    {
        "uuid": "385616c876a879df6ef7ba5f8d62a756",
        "title": "送周伯弜帐管",
        "author": "释元肇",
        "content": "不见山楹喜见君，才名端不愧芳尘。\n青云自古迟佳士，白髮如今尚选人。\n鹦鹉洲边文寂寞，滕王阁上句清新。\n相逢无语又相别，红叶残阳野水滨。",
        "dynasty": "宋",
        "collection_info": null
    },
    {
        "uuid": "015eb28ab1f77d7b1325732591498bf6",
        "title": "送方常簿赴召",
        "author": "释元肇",
        "content": "门径森阴带草堂，修篁摇翠间垂杨。\n不知梦到三竿日，又拜除音一炷香。\n池上游鱼觅清影，天边仪凤集朝阳。\n袖中大有安时策，长乐钟声夜未央。",
        "dynasty": "宋",
        "collection_info": null
    },
    {
        "uuid": "0a5a02e88ea80c7f3f26809c22a7987a",
        "title": "姑苏台放生",
        "author": "释元肇",
        "content": "高台一上一消魂，触目犹多古迹存。\n溪水流来闻越号，舟人指点是胥门。\n烟云弄晓青山澹，城郭初晴碧瓦昏。\n鱼跃鸢飞归至化，当时歌舞不须论。",
        "dynasty": "宋",
        "collection_info": null
    },
    {
        "uuid": "49edfa9abf63906e30f94416384c79c3",
        "title": "牡丹",
        "author": "释元肇",
        "content": "娇红腻紫炫晴芳，好本传来自洛阳。\n谱上有方曾换骨，花中无比合称王。\n道妆宜贮黄金屋，素艷堪居白玉堂。\n罗幕重重护风日，几家歌管惜春光。",
        "dynasty": "宋",
        "collection_info": null
    },
    {
        "uuid": "78122f2c58325842f0b815bfb2d6d50a",
        "title": "送朔斋右司赴宣城",
        "author": "释元肇",
        "content": "鸳鹭胡为久未归，江东民瘦要公肥。\n诏飜云露宫鸦湿，帆起秋风画鹢飞。\n把酒敬亭呼李白，高吟静练压玄晖。\n不须举手遮西日，花待刘郎对紫微。",
        "dynasty": "宋",
        "collection_info": null
    },
    {
        "uuid": "e4d45629409c8396c7b7c02fbb8a9a8f",
        "title": "和魏侍郎登虎丘",
        "author": "释元肇",
        "content": "朱轮千骑出行秋，览胜须登海涌丘。\n水与天光远相接，云遮山色半如羞。\n先贤祠下修时敬，古剑池边记昔游。\n醉墨淋浪足酬唱，归来鼓角动城头。",
        "dynasty": "宋",
        "collection_info": null
    },
    {
        "uuid": "df4a0220507b54cc3b297592014e58e5",
        "title": "天台道中",
        "author": "释元肇",
        "content": "台岭岧峣道路长，周遭无数接青苍。\n溪头枯树如人立，峯顶孤松似伞张。\n片片开田种阶级，家家垒石作门墙。\n篮舆摇兀东风裏，却忆西州上野航。",
        "dynasty": "宋",
        "collection_info": null
    },
    {
        "uuid": "c56f921b9b5da62f7e52e1813eaef9c9",
        "title": "万年开新塘",
        "author": "释元肇",
        "content": "八峯聚首最幽奇，驱石拦云贮碧池。\n倒拥旌幢千影树，平沈星象一枰碁。\n争鸣已被蛙先觉，归宿多应鹭未知。\n肝胆到来都照了，何须更待入门时。",
        "dynasty": "宋",
        "collection_info": null
    },
    {
        "uuid": "8d38d3910f3bb0686b95ca66aecafc03",
        "title": "巾山",
        "author": "释元肇",
        "content": "一登峯顶思悠然，始觉城临沧海边。\n水趁半江流缺月，塔将双笔写青天。\n茫茫帆影随潮远，杳杳钟声带郭圆。\n可是任蕃来宿后，独留诗句到今传。",
        "dynasty": "宋",
        "collection_info": null
    },
    {
        "uuid": "3bb37f5067daebcce17a19ec0294fd5d",
        "title": "西渡",
        "author": "释元肇",
        "content": "復渡钱塘又六年，山川风物只依然。\n海潮有信看人老，江月无情却自圆。\n满棹白苹催去国，五更朱旆喝朝天。\n独怜皓首江湖上，不立沙鸥一点烟。",
        "dynasty": "宋",
        "collection_info": null
    },
    {
        "uuid": "32545a876a7e6889cdf2b35e5960c2fd",
        "title": "霜夜有感",
        "author": "释元肇",
        "content": "寒漏时闻一两声，夜窗危坐对孤檠。\n半千里外无家客，十五年前旧月明。\n世事萧萧黄叶下，交情汩汩白鸥惊。\n市人应笑疎狂甚，莫怪庞公不入城。",
        "dynasty": "宋",
        "collection_info": null
    },
    {
        "uuid": "d3b73f642992ca47012549f0ee2a170f",
        "title": "扬州",
        "author": "释元肇",
        "content": "高陵为谷曲池平，亭馆多存旧日名。\n风月岂关兴废事，江山不尽古今情。\n浪花飞雪雄新堑，杨柳垂云护细营。\n欲识扬州奇绝处，庙前琼树尚敷荣。",
        "dynasty": "宋",
        "collection_info": null
    },
    {
        "uuid": "18c20855ac03d0866520a525629df151",
        "title": "秀野园",
        "author": "释元肇",
        "content": "洛阳园圃久荒烟，秀野佳名向此传。\n云外移山高出屋，门前远水静兼天。\n四时争发花无数，五亩中分竹半边。\n不用笙歌与银烛，夜深渔唱月娟娟。",
        "dynasty": "宋",
        "collection_info": null
    },
    {
        "uuid": "663ae4f4a6c77b5e2452a8afda989a5e",
        "title": "和上官右史韵",
        "author": "释元肇",
        "content": "虽然身世两相违，不以无为碍有为。\n偶被闲名难免俗，因将黄叶强题诗。\n一年好是中秋节，万事能如采菊时。\n自古圣贤观出处，只今谁解帝王师。",
        "dynasty": "宋",
        "collection_info": null
    },
    {
        "uuid": "c0ee2f962696a48a802bae20f90b4206",
        "title": "归旧隠",
        "author": "释元肇",
        "content": "六载城尘闹压头，一朝脱屣返林丘。\n青山不远迎人笑，绿水依前遶郭流。\n随意野花开欲遍，尽情幽鸟语相留。\n门前若有敲门客，多谢山阴王子猷。",
        "dynasty": "宋",
        "collection_info": null
    },
    {
        "uuid": "3b14e8f2169ae221531b0128a5ae9214",
        "title": "暮春",
        "author": "释元肇",
        "content": "顾我疎慵事事休，三间茅屋碧溪头。\n喜添新竹当门碍，踏破苍苔怕客游。\n菜叶不教随水去，松花应待及时收。\n有时乘兴登皋望，上水舟衝下水舟。",
        "dynasty": "宋",
        "collection_info": null
    },
    {
        "uuid": "7a7267e530d505c69f280eb5b6f4148a",
        "title": "送正西堂",
        "author": "释元肇",
        "content": "弟兄相见竟何如，一见尤胜寄百书。\n况是青春三月莫，相看白首七旬余。\n劳生衮衮谁休息，世事悠悠我定居。\n索去自言生处乐，干坤等是一蘧庐。",
        "dynasty": "宋",
        "collection_info": null
    },
    {
        "uuid": "28d5825549bc195d50804f0201aaccfc",
        "title": "寄鄂渚印知府",
        "author": "释元肇",
        "content": "黄鹤楼前鹦鹉洲，高持麾节去悠悠。\n功名自古无双地，人物当今第一流。\n句裏可逢崔颢者，樽前还得祢生不。\n思君日夜廑西望，欲买浔阳江上舟。",
        "dynasty": "宋",
        "collection_info": null
    },
    {
        "uuid": "322859673cb3505ea780b5be801f2674",
        "title": "洞庭用白乐天韵  其一",
        "author": "释元肇",
        "content": "两丸跳掷几昇沉，谁识僊源洞府深。\n月在波间明片玉，舟从水口出横金。\n夫差醉后无吴舞，范蠡来时有越吟。\n千古烟波兴废事，白鸥渔叟是知心。",
        "dynasty": "宋",
        "collection_info": null
    },
    {
        "uuid": "912159ba86c8bea729e8f972097fb488",
        "title": "洞庭用白乐天韵  其二",
        "author": "释元肇",
        "content": "西缈东峨日未沉，洞庭山水更幽深。\n微茫雪浪疑浮玉，杳霭烟霞似紫金。\n坛上绿毛遗竈冷，橘中皓首采芝吟。\n桃花洞口年年发，自是寻人不尽心。",
        "dynasty": "宋",
        "collection_info": null
    },
    {
        "uuid": "6026557ac266270db9dc66f103be1c11",
        "title": "丁巳生朝",
        "author": "释元肇",
        "content": "露白风清八月时，晨光初度透熹微。\n更添来岁一分健，便是浮生七十稀。\n识得荣枯皆是妄，了知出处未全非。\n旁人不用相熏祝，自有天香桂子飞。",
        "dynasty": "宋",
        "collection_info": null
    },
    {
        "uuid": "823940ac7a238f0030f54bb27f5783fb",
        "title": "寄冯深居",
        "author": "释元肇",
        "content": "人世还如客路同，可堪垂老尚飘蓬。\n旧年两向吴中见，今日相思白下东。\n乌鹊桥边望明月，凤凰台上咏秋风。\n满题红叶随流去，惆怅才高命不通。",
        "dynasty": "宋",
        "collection_info": null
    },
    {
        "uuid": "140b3a6554f28f4d75f9f5492c0253e0",
        "title": "董丞相去国",
        "author": "释元肇",
        "content": "宝佑丙辰七月前，相公力请得归田。\n圣朝已致无为治，天下今逢大有年。\n诸葛终身出师表，留侯底事学神僊。\n何人得似鸱夷子，万顷烟波一钓舡。",
        "dynasty": "宋",
        "collection_info": null
    },
    {
        "uuid": "dee6218417bdae012496bcab68012a48",
        "title": "挽高鼓院",
        "author": "释元肇",
        "content": "叶堕遥空万景沈，致刍谁不重伤心。\n仕当钓石归来蚤，闲比香山乐更深。\n一片新碑难载德，百年故土绝遗音。\n定从兜率天中去，莫向桃源路上寻。",
        "dynasty": "宋",
        "collection_info": null
    },
    {
        "uuid": "69050833d149645b238c6f332f03df84",
        "title": "上官右史",
        "author": "释元肇",
        "content": "螭坳立后别明光，岁晚婆娑庆幸堂。\n鹤怨只能随髮白，菊愁竟不上腰黄。\n西归有地从先垄，北望长江是故乡。\n枌下解空情已尽，西风吹泪湿斜阳。",
        "dynasty": "宋",
        "collection_info": null
    },
    {
        "uuid": "ca1fee13d0f6d3cef3a6e5ed4e7294c9",
        "title": "陈府判",
        "author": "释元肇",
        "content": "考亭真派落姑苏，克己工夫到物初。\n文好祇教供草檄，命悭聊得坐题舆。\n循良殄瘁悲民社，儒道凋零泣里闾。\n素业可传双桂子，家留经训是菑畬。",
        "dynasty": "宋",
        "collection_info": null
    },
    {
        "uuid": "ffca902966816b5029a7553c39ee43d9",
        "title": "陆主簿",
        "author": "释元肇",
        "content": "洽人恩惠在乡闾，石有玙璠水有珠。\n爱日欲烘阴枳棘，寿星怅望落姑苏。\n池台旧宅流沧海，丘壠新封近太湖。\n却忆渡江同到处，寒城渺渺夜啼乌。",
        "dynasty": "宋",
        "collection_info": null
    },
    {
        "uuid": "5ec4f6170080cb2820d72c4c15f28cd4",
        "title": "高辇院",
        "author": "释元肇",
        "content": "人生七十古难过，贤德如公未足多。\n晚岁伤心非故土，东洲有泪是恩波。\n青松护垄云成盖，白玉遗箴世不磨。\n湖海旧游终践约，夕阳来此挂烟蓑。",
        "dynasty": "宋",
        "collection_info": null
    },
    {
        "uuid": "7bd52fdaa65ffc0dbff214b6e6702b4f",
        "title": "陆教授致政",
        "author": "释元肇",
        "content": "去秋哭子过蒸山，岂料今年逝不还。\n自是广文甘独冷，卑从神武乐高闲。\n枌闾南望无回日，莲土西归觉梦间。\n同队相看成白首，先将老泪为君潸。",
        "dynasty": "宋",
        "collection_info": null
    },
    {
        "uuid": "89085f3c7a404efb2a9df76fbe2d113a",
        "title": "陈子翔殿元",
        "author": "释元肇",
        "content": "少年飞鹗上秋空，二十四青杨柳风。\n庭草未霑恩绶绿，种花空作状元红。\n三更共渡追前事，半世生涯似梦中。\n燕子归来谈寂寞，旧巢零落布洲东。",
        "dynasty": "宋",
        "collection_info": null
    },
    {
        "uuid": "c594a62f99f0d4f248cf8bffa0812b2d",
        "title": "清月溪",
        "author": "释元肇",
        "content": "万劫高超一念轻，来非住相去何曾。\n定逢葱岭当年使，谁访洪川旧日僧。\n舍利未安无缝塔，伽梨空对短檠灯。\n凌霄多少熏风泪，吹入淮南紫翠层。",
        "dynasty": "宋",
        "collection_info": null
    },
    {
        "uuid": "09779b00c256c4107b23384827ff7d30",
        "title": "江上雪",
        "author": "释元肇",
        "content": "人道瓯闽不识寒，北风吹雪夜漫漫。\n断蓬折苇沧江上，只作淮南旧日看。",
        "dynasty": "宋",
        "collection_info": null
    },
    {
        "uuid": "1d8ba30e4ee98412ca0485ef23e6c37e",
        "title": "湖上秋日",
        "author": "释元肇",
        "content": "湖上新晴人竞游，幽怀无处领清秋。\n夕阳送尽歌船了，始放钟声出寺楼。",
        "dynasty": "宋",
        "collection_info": null
    },
    {
        "uuid": "7df29c9d49e1ced1f7a8891304003904",
        "title": "秋莲",
        "author": "释元肇",
        "content": "波面盈盈照影红，月寒露重怨房空。\n鹭鸶目趁鱼行急，惊得残粧散晓风。",
        "dynasty": "宋",
        "collection_info": null
    },
    {
        "uuid": "8f4d68ed86c366c5b93da1a96074e517",
        "title": "荷叶浦",
        "author": "释元肇",
        "content": "苕花蓼穗细明川，荷盖经风半欲眠。\n隔浦有人歌宛转，日斜不见采莲船。",
        "dynasty": "宋",
        "collection_info": null
    },
    {
        "uuid": "e19f24691f612d913fedb94c08ef2856",
        "title": "禁渡",
        "author": "释元肇",
        "content": "渺渺烟江春思长，杏花风急燕归忙。\n衔泥不解如精卫，又只来巢旧屋梁。",
        "dynasty": "宋",
        "collection_info": null
    },
    {
        "uuid": "1817b7efcb65cb050ddc94bde56d8ccc",
        "title": "络纬",
        "author": "释元肇",
        "content": "沙塞风高纩帛轻，春蚕到死只吞声。\n寒机未织回文字，夜夜篱边诉月明。",
        "dynasty": "宋",
        "collection_info": null
    },
    {
        "uuid": "673ff19e723ce350d5c4db051a20ac9e",
        "title": "起夫",
        "author": "释元肇",
        "content": "木叶初飞夫去时，家家连夜办征衣。\n关河只在淮南北，未着寒衣可得归。",
        "dynasty": "宋",
        "collection_info": null
    },
    {
        "uuid": "10afd1c64efa5d1ae048c9e6071d4905",
        "title": "卖菊",
        "author": "释元肇",
        "content": "故国风烟几换秋，今年看菊御街头。\n长安市上人无数，只买秋光不买愁。",
        "dynasty": "宋",
        "collection_info": null
    },
    {
        "uuid": "8db4530a6d41e72732dd2fcba220bc06",
        "title": "寄归",
        "author": "释元肇",
        "content": "燕子辞巢始别家，杜鹃啼处在天涯。\n十分春事都看了，尽是他人园裏花。",
        "dynasty": "宋",
        "collection_info": null
    },
    {
        "uuid": "f6747d05f92524835f6e65c89b10dda7",
        "title": "赠日者",
        "author": "释元肇",
        "content": "君推造化最幽玄，白屋曾经定状元。\n休向深云问消息，春风只在杏花园。",
        "dynasty": "宋",
        "collection_info": null
    },
    {
        "uuid": "d458750013f099a9a08c69773ce11a24",
        "title": "送人",
        "author": "释元肇",
        "content": "春尽江南二月时，盈盈陌上燕差池。\n游丝日暖垂千尺，不为行人繫别离。",
        "dynasty": "宋",
        "collection_info": null
    },
    {
        "uuid": "aef4ba05bdbe4ab059bb052edb0ae4fa",
        "title": "送僧还里",
        "author": "释元肇",
        "content": "送君重迭上高台，到得亲庭却早来。\n杨子江头应看取，无情潮水亦西回。",
        "dynasty": "宋",
        "collection_info": null
    },
    {
        "uuid": "3b3dbc67236d90e37cc294a911a3738d",
        "title": "送僧归淮西二首  其一",
        "author": "释元肇",
        "content": "高堂无地寄征衣，淮水西边近解围。\n想得夜阑更秉烛，天寒木落一僧归。",
        "dynasty": "宋",
        "collection_info": null
    },
    {
        "uuid": "6807785c4d52ee5821aee688fa724702",
        "title": "送僧归淮西二首  其二",
        "author": "释元肇",
        "content": "满目乡心怕着秋，东州见了又西州。\n明年莫看中秋月，曾是当时照别愁。",
        "dynasty": "宋",
        "collection_info": null
    },
    {
        "uuid": "cdabb8f3351d4e52fdbcc91c43e2b79a",
        "title": "北堂寄布",
        "author": "释元肇",
        "content": "消息虽真见若何，愁中日月手中梭。\n莫言不写平安信，布眼争如望眼多。",
        "dynasty": "宋",
        "collection_info": null
    },
    {
        "uuid": "d1db3a0063d8e92589e8cc20b8db998d",
        "title": "同游归故隠",
        "author": "释元肇",
        "content": "庭前杏树手亲栽，曾见空花两度开。\n闻道蒙蒙烟雨裏，乱禽争子落莓苔。",
        "dynasty": "宋",
        "collection_info": null
    },
    {
        "uuid": "017ed960fe66bb3f17dcac651ad8ee86",
        "title": "送僧游岳",
        "author": "释元肇",
        "content": "上人年少易抛乡，湖海茫茫道路长。\n凭内州军莫游尽，鴈飞不肯过衡阳。",
        "dynasty": "宋",
        "collection_info": null
    },
    {
        "uuid": "103c1be67be57fc59cab28007a656ab0",
        "title": "宿凤山寄枫桥诠无言",
        "author": "释元肇",
        "content": "泽国春深绿暗天，来时已不见君船。\n十年湖海飘零恨，一夜空山听杜鹃。",
        "dynasty": "宋",
        "collection_info": null
    },
    {
        "uuid": "3595fcc34f2a0ec0519b78a4208af6c6",
        "title": "石湖晚泊",
        "author": "释元肇",
        "content": "磨子峰头日已倾，楞伽塔顶月初生。\n鸱夷去后烟波冷，怅望吴台与越城。",
        "dynasty": "宋",
        "collection_info": null
    },
    {
        "uuid": "132c5cafba1659e478ced7ceb6100fb8",
        "title": "西园晚春",
        "author": "释元肇",
        "content": "水影烟光上客衣，楼前燕子自由飞。\n秋韆春去无人管，相伴垂杨舞落晖。",
        "dynasty": "宋",
        "collection_info": null
    },
    {
        "uuid": "34ed8a595dfffdd29eb97410b5a0ec53",
        "title": "谢史春坊远招",
        "author": "释元肇",
        "content": "支林烟雨旧池台，麾节将春今几回。\n湖上梅花方做梦，楼头画角又相催。",
        "dynasty": "宋",
        "collection_info": null
    },
    {
        "uuid": "b632faea91dd14346a6570a8edb894e5",
        "title": "徐神公墓",
        "author": "释元肇",
        "content": "出郭门东宿霭披，僊公灵迹尚堪追。\n空林日日传清响，敝帚年年付与谁。",
        "dynasty": "宋",
        "collection_info": null
    },
    {
        "uuid": "e796c5c8788ec290a25c8f0e34a6eb57",
        "title": "送客",
        "author": "释元肇",
        "content": "迟迟送客过前溪，脱木风高日易低。\n寂寞归来理残菊，野禽啼在竹篱西。",
        "dynasty": "宋",
        "collection_info": null
    },
    {
        "uuid": "488a3f6c333652300d7e07435691c78a",
        "title": "寒食",
        "author": "释元肇",
        "content": "荒冢无人捧土修，夕阳芳草替生愁。\n路傍知是谁家子，犹把花枝插满头。",
        "dynasty": "宋",
        "collection_info": null
    },
    {
        "uuid": "fbac2da97b1e7b878b52f048bc1b35cb",
        "title": "江路午行",
        "author": "释元肇",
        "content": "谁家吠犬出低篱，桥在村西人未知。\n白鸟自来还自去，柳阴浓处立多时。",
        "dynasty": "宋",
        "collection_info": null
    },
    {
        "uuid": "109fc8e4c1861d5823507b79a89c9cc1",
        "title": "归涂雪",
        "author": "释元肇",
        "content": "蹇馿骑破野村前，爱惜飞花懒着鞭。\n到得归来山舍晚，竹篱遥认煮茶烟。",
        "dynasty": "宋",
        "collection_info": null
    },
    {
        "uuid": "39f7b097dcafa2b268311e4a5c9700ee",
        "title": "秋霁",
        "author": "释元肇",
        "content": "一室虫悲万感生，林梢攧雨湿秋声。\n诗成后夜无人问，月到云间不肯明。",
        "dynasty": "宋",
        "collection_info": null
    },
    {
        "uuid": "32bf6c329d2b4af6446a52bfc1e7fe0e",
        "title": "送僧归武昌",
        "author": "释元肇",
        "content": "赤壁西边旧武昌，吴波蜀浪几兴亡。\n归来黄鹤楼前看，半是寒涛半夕阳。",
        "dynasty": "宋",
        "collection_info": null
    },
    {
        "uuid": "9941b84204e5112114c100928262613c",
        "title": "晓过吴江",
        "author": "释元肇",
        "content": "雨洗云梳晓色迟，空江枫冷一虹垂。\n渔人偷钓烟波破，鸥鹭沙头睡不知。",
        "dynasty": "宋",
        "collection_info": null
    },
    {
        "uuid": "ea960fe7e88a41b9ff4e1d21167e8b10",
        "title": "渡江",
        "author": "释元肇",
        "content": "天地无情日夜流，树烟浓澹岸沈浮。\n浪花倏忽千堆雪，白似江南去客头。",
        "dynasty": "宋",
        "collection_info": null
    },
    {
        "uuid": "6490064310671273dafca68e28894698",
        "title": "别菊",
        "author": "释元肇",
        "content": "世情迁变总由他，冷眼相看只此花。\n露叶霜枝愁不语，主人明日又天涯。",
        "dynasty": "宋",
        "collection_info": null
    },
    {
        "uuid": "3a00260f9007a5b974e897df313e33df",
        "title": "题饮仙图",
        "author": "释元肇",
        "content": "蹇馿破帽少陵寒，吐出歌辞字字酸。\n渭水骊山肠断日，诸公肯待醒时看。",
        "dynasty": "宋",
        "collection_info": null
    },
    {
        "uuid": "a56f9baa903bf5a72c0b39c80d0fe53f",
        "title": "牧野图",
        "author": "释元肇",
        "content": "焦头烈尾痛成功，麟阁何曾见画工。\n争似淡烟杨柳岸，四无阑圈自西东。",
        "dynasty": "宋",
        "collection_info": null
    },
    {
        "uuid": "a8fb0a386a56e1a4783e533f26b1f45d",
        "title": "送僧",
        "author": "释元肇",
        "content": "含晖亭上曾辞我，狼伍峯前又送君。\n只有月明相记忆，月明争得不逢云。",
        "dynasty": "宋",
        "collection_info": null
    },
    {
        "uuid": "c1181fab30505165f8bc2526b36b839b",
        "title": "所寓",
        "author": "释元肇",
        "content": "旧恨新愁海样深，关河鱼鴈各飞沈。\n芭蕉也似知人意，日日窗前吐寸心。",
        "dynasty": "宋",
        "collection_info": null
    },
    {
        "uuid": "cf94712c9a26c773fde3f29e66c06e58",
        "title": "兰",
        "author": "释元肇",
        "content": "绝无人处有香飘，树底岩根雪未消。\n千古醒魂招不返，晚风斜日恨萧萧。",
        "dynasty": "宋",
        "collection_info": null
    },
    {
        "uuid": "f0d9234f63594a7108c61693e7983bd9",
        "title": "子规",
        "author": "释元肇",
        "content": "今古相传望帝魂，见之再拜感孤臣。\n天津桥上人初听，肠断江南三月春。",
        "dynasty": "宋",
        "collection_info": null
    },
    {
        "uuid": "aec6512c1b81c9180633b9a232ca6044",
        "title": "王乔",
        "author": "释元肇",
        "content": "弃世还如弃屣轻，玉箫吹彻月分明。\n许由不受尧天下，却道风瓢树有声。",
        "dynasty": "宋",
        "collection_info": null
    },
    {
        "uuid": "25b7a52716049d67b79f721fee1b7a10",
        "title": "见梅花",
        "author": "释元肇",
        "content": "闲爱梅花住武林，换人岁月已侵寻。\n水边竹外相逢瘦，一寸枝头一寸心。",
        "dynasty": "宋",
        "collection_info": null
    },
    {
        "uuid": "5eb2f582a37ec7dedee0dfcdbc8094ee",
        "title": "探梅",
        "author": "释元肇",
        "content": "冰雪催诗瘦入肩，几回山后又山前。\n枝头不见春消息，空倚阑干忆去年。",
        "dynasty": "宋",
        "collection_info": null
    },
    {
        "uuid": "aa151f7e0427160fc56338062afe790e",
        "title": "孤山",
        "author": "释元肇",
        "content": "老柏槎牙自古今，两翁陈迹石泉深。\n孤山风物皆迁变，只有梅花独姓林。",
        "dynasty": "宋",
        "collection_info": null
    },
    {
        "uuid": "fa78d79f435a25e1902e463ac211df9a",
        "title": "柳絮",
        "author": "释元肇",
        "content": "飞时如雪聚成毬，长是随风不自由。\n便使化为萍去后，烟波无限更飘流。",
        "dynasty": "宋",
        "collection_info": null
    },
    {
        "uuid": "d199a45e825e800898b8d593b77ddc73",
        "title": "杨补之梅",
        "author": "释元肇",
        "content": "一幅霜绡染壑烟，茹琼吐雪似年年。\n上林多少春风面，白首杨郎正草玄。",
        "dynasty": "宋",
        "collection_info": null
    },
    {
        "uuid": "ff6db47862246ed9544f24b670542803",
        "title": "海棠",
        "author": "释元肇",
        "content": "昭阳殿裏醉含情，三十六宫颜色轻。\n几向春风怜薄命，少陵诗史不书名。",
        "dynasty": "宋",
        "collection_info": null
    },
    {
        "uuid": "77b16a756c5fd8b52f72469cc4d37c28",
        "title": "客陈园二首  其一",
        "author": "释元肇",
        "content": "原上萧条寒食雨，江边牢落苦吟身。\n朝来也伴园林主，分白移红学种春。",
        "dynasty": "宋",
        "collection_info": null
    },
    {
        "uuid": "c405be1ea65270f2030dc23de0be89d8",
        "title": "客陈园二首  其二",
        "author": "释元肇",
        "content": "客来日日待花开，待得花开客又回。\n未肯尽情皆吐露，似应留客少徘徊。",
        "dynasty": "宋",
        "collection_info": null
    },
    {
        "uuid": "eebe5d0b71b5d4e5e5a7b7d8f9d1bc59",
        "title": "吊无着塔",
        "author": "释元肇",
        "content": "一定空山五百年，不须惆怅启颓砖。\n路傍多少麒麟冢，转眼无人赠纸钱。",
        "dynasty": "宋",
        "collection_info": null
    },
    {
        "uuid": "65b9134a239e234ee19493895c031e42",
        "title": "送赵宪使除郎归班二首  其一",
        "author": "释元肇",
        "content": "使星照福八州城，新岁还依玉座明。\n直上垂虹高处望，空江一片接天清。",
        "dynasty": "宋",
        "collection_info": null
    },
    {
        "uuid": "fcc12b68b7d781e4f40b93a91146699a",
        "title": "送赵宪使除郎归班二首  其二",
        "author": "释元肇",
        "content": "淮云吹过浙西山，只在皇华指顾间。\n天际悠悠无定向，愿随霖雨不知还。",
        "dynasty": "宋",
        "collection_info": null
    },
    {
        "uuid": "4b8db0101598b24cb12c814735407024",
        "title": "赠日者鑑堂",
        "author": "释元肇",
        "content": "镜裏难逃陌上尘，广陵消息听来真。\n吴王故苑秋风起，欲采苹花寄远人。",
        "dynasty": "宋",
        "collection_info": null
    },
    {
        "uuid": "a6e96ffb1637d98cb00d70c78eda3a0e",
        "title": "大梅山",
        "author": "释元肇",
        "content": "梅子青黄几烟雨，荷衣零落又秋风。\n松花满地无人食，粥鼓斋鱼两寺中。",
        "dynasty": "宋",
        "collection_info": null
    },
    {
        "uuid": "7265672e6c67ae674d851554d51a4247",
        "title": "海门道中",
        "author": "释元肇",
        "content": "云驶前林雨脚回，炎风赫日马蹄埃。\n道傍官柳应相笑，十二年中四往来。",
        "dynasty": "宋",
        "collection_info": null
    },
    {
        "uuid": "f21c808fefe17da46704fca9f99311db",
        "title": "春日二首  其一",
        "author": "释元肇",
        "content": "柳塘春水涨如醅，掠眼风光燕子回。\n最苦杏花留不得，夜来雷雨尽惊开。",
        "dynasty": "宋",
        "collection_info": null
    },
    {
        "uuid": "5ea65f42b0a17a02fb566d1db9aceac9",
        "title": "春日二首  其二",
        "author": "释元肇",
        "content": "乍雨新晴媚物华，孤烟落日晚人家。\n柳摇浅浅深深水，篱露红红白白花。",
        "dynasty": "宋",
        "collection_info": null
    },
    {
        "uuid": "df58ea461863e692d8ac50731787e12f",
        "title": "赠殷道人",
        "author": "释元肇",
        "content": "经旬门巷揜苍苔，不觉春从何处来。\n想见道人殷七七，万红千紫为渠开。",
        "dynasty": "宋",
        "collection_info": null
    },
    {
        "uuid": "97aa5c72322f1d6812beefc46024f365",
        "title": "山居四首  其一",
        "author": "释元肇",
        "content": "四壁萧然一室风，只多诗债与诗穷。\n枯梅尽日临窗舞，时有寒禽动竹丛。",
        "dynasty": "宋",
        "collection_info": null
    },
    {
        "uuid": "33614ab3972e07fc7210584902633941",
        "title": "山居四首  其二",
        "author": "释元肇",
        "content": "欲向西山学采薇，可怜身瘦得名肥。\n天边多少能鸣鴈，不到衡阳不肯归。",
        "dynasty": "宋",
        "collection_info": null
    },
    {
        "uuid": "319d9346b8072015ab5a1fc16cefd6d9",
        "title": "山居四首  其三",
        "author": "释元肇",
        "content": "因笑红尘箇箇忙，故人沦落在殊方。\n地炉无火灰成字，却傍前轩曝夕阳。",
        "dynasty": "宋",
        "collection_info": null
    },
    {
        "uuid": "d25ff99bcaac02429dd562de791ac0bb",
        "title": "山居四首  其四",
        "author": "释元肇",
        "content": "覆榻一床单纸被，挂身三事旧麻衣。\n吾庐只在深云裏，笑折梅花月下归。",
        "dynasty": "宋",
        "collection_info": null
    },
    {
        "uuid": "6da2d865fe6b58f4a4250b6b852ccadd",
        "title": "永宁寺",
        "author": "释元肇",
        "content": "寺出平郊开雨云，村藏桃李几家春。\n尘埃不渡沧洲梦，杨柳溪桥影照人。",
        "dynasty": "宋",
        "collection_info": null
    },
    {
        "uuid": "44d7f32d12c90ea1968680e623dc7475",
        "title": "和天目见寄",
        "author": "释元肇",
        "content": "共折梅花竹岭西，白云粘袖带诗归。\n东风着尽青青子，双径峯前落照微。",
        "dynasty": "宋",
        "collection_info": null
    },
    {
        "uuid": "16d7baff91206366ca276ced9e96b6d5",
        "title": "和天目上竺守岁",
        "author": "释元肇",
        "content": "林木悲嘶带断霞，淡烟楼阁梵王家。\n明朝岁律从头起，绕遍山茶一树花。",
        "dynasty": "宋",
        "collection_info": null
    },
    {
        "uuid": "140aa91d3863902b555c08dc5bcde19b",
        "title": "礼嵩明教塔二首  其一",
        "author": "释元肇",
        "content": "饥寒万卷寄萧疎，越路三千去上书。\n明主既知尧舜事，故山依旧爱吾庐。",
        "dynasty": "宋",
        "collection_info": null
    },
    {
        "uuid": "cad06c9e3c865156f061185c8aa85020",
        "title": "礼嵩明教塔二首  其二",
        "author": "释元肇",
        "content": "落磵流泉势欲豗，断碑古塔蚀苍苔。\n雨声一夜卷春去，风撼千山我独来。",
        "dynasty": "宋",
        "collection_info": null
    },
    {
        "uuid": "cdc80d7a96425e8ef3306bf53811ef10",
        "title": "登刘寺后山",
        "author": "释元肇",
        "content": "落日山光半有无，白鸥渔艇散晴湖。\n贵妃泉石无人管，寂寞孤僧信杖扶。",
        "dynasty": "宋",
        "collection_info": null
    },
    {
        "uuid": "ada13859620fcee5af1e048492330d6d",
        "title": "牵牛花",
        "author": "释元肇",
        "content": "星河明灭映篱根，风露开成碧玉温。\n晓色未开忙敛恨，柔条无力绊天孙。",
        "dynasty": "宋",
        "collection_info": null
    },
    {
        "uuid": "4890cf0a5270723591e6394b1522feba",
        "title": "春寒",
        "author": "释元肇",
        "content": "草色青青没烧瘢，游人未敢踏春寒。\n梅花吐尽溪头雪，只有沙鸥独自看。",
        "dynasty": "宋",
        "collection_info": null
    },
    {
        "uuid": "41d6f4a136ad03bcd0bbb8cb3aeeae51",
        "title": "与郑明府四首  其一",
        "author": "释元肇",
        "content": "疎烟漠漠走风沙，古木寒芜欲莫鸦。\n拾穗村童涉溪水，数声渔笛隔芦花。",
        "dynasty": "宋",
        "collection_info": null
    },
    {
        "uuid": "2377e7bb4b28148e69b05b2c194ad335",
        "title": "与郑明府四首  其二",
        "author": "释元肇",
        "content": "柴门窄窄对江开，脉脉寒潮入浦回。\n笑语邻翁倚篱落，夕阳微处竹舆来。",
        "dynasty": "宋",
        "collection_info": null
    },
    {
        "uuid": "8b3df353de10f4a2211009aa06a4d977",
        "title": "与郑明府四首  其三",
        "author": "释元肇",
        "content": "结束才容四五人，绠长尤恐井生浑。\n浊醪不受殷勤劝，笑把黄花过一村。",
        "dynasty": "宋",
        "collection_info": null
    },
    {
        "uuid": "95c2028969c6152542223a008c8ef379",
        "title": "与郑明府四首  其四",
        "author": "释元肇",
        "content": "天外横河泣露寒，中秋月好傍楼看。\n高标不及康庐远，难博渊明一笑懽。",
        "dynasty": "宋",
        "collection_info": null
    },
    {
        "uuid": "5a07384d4ae015280d8316673a2648d4",
        "title": "送人",
        "author": "释元肇",
        "content": "疎雨梧桐滴滴秋，凉吹别袂上归舟。\n釜山青立苍茫外，潮落潮生一点愁。",
        "dynasty": "宋",
        "collection_info": null
    },
    {
        "uuid": "90cbf71a5e2354443fddbfa0f794a731",
        "title": "送月上人之东州",
        "author": "释元肇",
        "content": "洞庭波上木兰舟，只解年年载客愁。\n月到甬东天似水，钓丝全力重金鈎。",
        "dynasty": "宋",
        "collection_info": null
    },
    {
        "uuid": "d87ea25cddcfadc59dc2e601c18bdd07",
        "title": "送祖书记之武昌",
        "author": "释元肇",
        "content": "黄鹤楼前旧月明，吴王台上莫秋声。\n离情只在斜阳裏，断柳荒烟写不成。",
        "dynasty": "宋",
        "collection_info": null
    },
    {
        "uuid": "4d382d4402feba283640a95a9b84a930",
        "title": "华夷图",
        "author": "释元肇",
        "content": "禹迹茫茫宇宙宽，等閒移向壁间安。\n从头指点须开展，莫只东南角上看。",
        "dynasty": "宋",
        "collection_info": null
    },
    {
        "uuid": "adcc1b69627006f546de6f1a0d2c4fd4",
        "title": "池梅",
        "author": "释元肇",
        "content": "水浄方塘晓镜清，依依冷照玉娉婷。\n昭君莫怨毛延寿，此意如何画得成。",
        "dynasty": "宋",
        "collection_info": null
    },
    {
        "uuid": "fbf5c4af79c8086393afca1b03300653",
        "title": "春意",
        "author": "释元肇",
        "content": "山客偶来城裏住，频年孤负惜芳心。\n一株杨柳南池上，日日看春到浅深。",
        "dynasty": "宋",
        "collection_info": null
    },
    {
        "uuid": "aeac5063f9f370d028f168a0f2d6b995",
        "title": "哀通人俘虏二首  其一",
        "author": "释元肇",
        "content": "沙漠无春雪满天，不知旧岁与新年。\n如何化得身双翼，飞向南方学杜鹃。",
        "dynasty": "宋",
        "collection_info": null
    },
    {
        "uuid": "3e90cc31180b8f629e89b24baaa10b69",
        "title": "哀通人俘虏二首  其二",
        "author": "释元肇",
        "content": "见鴈南飞欲寄音，裂衣刳血写乡心。\n书成刬地添惆怅，又恐无人射上林。",
        "dynasty": "宋",
        "collection_info": null
    },
    {
        "uuid": "b9503c72485c1538ed31da2df0af1674",
        "title": "酬杜北山",
        "author": "释元肇",
        "content": "杜君世胄本蝉联，流落南天不记年。\n买箇草堂湖上住，醉吟如在曲江边。",
        "dynasty": "宋",
        "collection_info": null
    },
    {
        "uuid": "03e22ac3ca121925641120da0404e673",
        "title": "初至建邺",
        "author": "释元肇",
        "content": "六朝陈迹认应难，只有春风燕子还。\n陌上花开又花落，看人来往是钟山。",
        "dynasty": "宋",
        "collection_info": null
    },
    {
        "uuid": "7a09ff0d68a3c46874cdbccb707a4890",
        "title": "怀吴中",
        "author": "释元肇",
        "content": "消息传来竟不真，杨花落后更无春。\n谁知十载游吴梦，却作桑干渡水人。",
        "dynasty": "宋",
        "collection_info": null
    },
    {
        "uuid": "d5b2fe2495cc5f585d64461790a981c8",
        "title": "行宫词",
        "author": "释元肇",
        "content": "一片红云拥不开，天津桥上久徘徊。\n当时未了中兴业，应待君王法驾来。",
        "dynasty": "宋",
        "collection_info": null
    },
    {
        "uuid": "9c1994cb92acd1b28d6dd310daf7dbf3",
        "title": "晋元帝庙",
        "author": "释元肇",
        "content": "元帝遗宫在石头，年年长吏祀春秋。\n几多整顿干坤手，閒遶回廊看不休。",
        "dynasty": "宋",
        "collection_info": null
    },
    {
        "uuid": "5c37bad22523332587c7e576d078114d",
        "title": "王荆公半山祠",
        "author": "释元肇",
        "content": "来往钟山住半腰，骑馿松下莫萧萧。\n只因墩号分人我，到了经纶恨不消。",
        "dynasty": "宋",
        "collection_info": null
    },
    {
        "uuid": "8c42f398fddc0d1e9d7ef703401a7775",
        "title": "桃红菊",
        "author": "释元肇",
        "content": "桃叶桃根逐水流，冷烟凉月几番秋。\n篱边强作春风面，满地黄金不替愁。",
        "dynasty": "宋",
        "collection_info": null
    },
    {
        "uuid": "0e568826e5980cc83fa2a2bb07c5a609",
        "title": "酬张槎溪",
        "author": "释元肇",
        "content": "一笑相逢白下城，秋光满路雨初晴。\n沧江上与天河接，应是乘槎到玉清。",
        "dynasty": "宋",
        "collection_info": null
    },
    {
        "uuid": "3282a349249fd5e29fdb3b2238d5108f",
        "title": "用赵倅韵二首  其一",
        "author": "释元肇",
        "content": "江山陈迹六朝遗，寂历寒花野水湄。\n犹有石头城畔月，夜深还照昔人诗。",
        "dynasty": "宋",
        "collection_info": null
    },
    {
        "uuid": "9c2a78ad726b752a299f2c174f946cb3",
        "title": "用赵倅韵二首  其二",
        "author": "释元肇",
        "content": "凭高一望兴何穷，晴雨朝昏景不同。\n莫向吟边苦怀古，败荷疎柳怯西风。",
        "dynasty": "宋",
        "collection_info": null
    },
    {
        "uuid": "1f69b9924054537f928e9d65a1f1d5c8",
        "title": "寄题孤屿琚师半云",
        "author": "释元肇",
        "content": "江上悠悠寄此身，一间茅屋半边云。\n长年相伴闲怡悦，去住无心不用分。",
        "dynasty": "宋",
        "collection_info": null
    },
    {
        "uuid": "d9f699abc55c7f17fb1bba2cddb86088",
        "title": "送黄宰之江陵",
        "author": "释元肇",
        "content": "滑石桥寒玉万寻，到君游日正春深。\n诗人今拥油幢坐，曾听孤猿月下吟。",
        "dynasty": "宋",
        "collection_info": null
    },
    {
        "uuid": "4829d66df0d86243f2d6b132828d96e9",
        "title": "寄归",
        "author": "释元肇",
        "content": "鴈过天南菊又开，故乡抛了十年来。\n可怜乱后皆无定，梦过寒江却自回。",
        "dynasty": "宋",
        "collection_info": null
    },
    {
        "uuid": "dbebde56a6e4ff4b65369d9ab6ffbfa7",
        "title": "立虚舟游洞庭",
        "author": "释元肇",
        "content": "君向洞庭看秋色，软琉璃地黄金国。\n兴来题破晓霜天，七十二峯几点墨。",
        "dynasty": "宋",
        "collection_info": null
    },
    {
        "uuid": "b6af00fe46ecc76176ac9a22886b8d23",
        "title": "赠四明赵秀才",
        "author": "释元肇",
        "content": "梅雪初消柳欲金，弄春天气昼沈沈。\n当时东越西吴事，试上高台为一吟。",
        "dynasty": "宋",
        "collection_info": null
    },
    {
        "uuid": "b82940a7a02923f442e18a4139ac6e82",
        "title": "梅溪",
        "author": "释元肇",
        "content": "三花两蘂开枝上，淡月微云动水边。\n坐到夜深谁是伴，阳春雪曲和潺湲。",
        "dynasty": "宋",
        "collection_info": null
    },
    {
        "uuid": "164864850f20d7d1839201f40610fa46",
        "title": "赵计议半云",
        "author": "释元肇",
        "content": "苍苍茫茫烟树昏，静是青山动是云。\n待得从龙为雨后，一间茅屋与平分。",
        "dynasty": "宋",
        "collection_info": null
    },
    {
        "uuid": "5be83e99558638d0ffbd60605043aaaa",
        "title": "忆冯宗谕",
        "author": "释元肇",
        "content": "去岁无辜出帝乡，石头城下水云长。\n凤凰台上多今古，李白题诗恐断肠。",
        "dynasty": "宋",
        "collection_info": null
    },
    {
        "uuid": "09e485d35475cfbe292dccd3b70fd037",
        "title": "题远景山水四首  其一",
        "author": "释元肇",
        "content": "老树风烟醉，危桥野水寒。\n玉流飞作綫，牵补断云残。",
        "dynasty": "宋",
        "collection_info": null
    },
    {
        "uuid": "d2c02908e5e5c148ec992bfb79caf4d7",
        "title": "题远景山水四首  其二",
        "author": "释元肇",
        "content": "剎景重遮壑，钟声出莫楼。\n欲寻归寺路，滩畔问渔舟。",
        "dynasty": "宋",
        "collection_info": null
    },
    {
        "uuid": "5b5f109804447a257170677795788e99",
        "title": "题远景山水四首  其三",
        "author": "释元肇",
        "content": "缭白认飞流，千峰暗不收。\n何人拄寒瘦，担雨到溪头。",
        "dynasty": "宋",
        "collection_info": null
    },
    {
        "uuid": "e7d090a396a877ad48985a1b37b4c70b",
        "title": "题远景山水四首  其四",
        "author": "释元肇",
        "content": "山远天高下，云深树有无。\n出关曾万里，惯识晓行图。",
        "dynasty": "宋",
        "collection_info": null
    },
    {
        "uuid": "b2ccc298a383ea789035427ecbc1dbf2",
        "title": "杜少陵像",
        "author": "释元肇",
        "content": "许国丹心苦，唐天春日低。\n蹇馿应借得，吟过瀼溪西。",
        "dynasty": "宋",
        "collection_info": null
    },
    {
        "uuid": "86efd99b28e11dc81476fa5d39f747ea",
        "title": "贾浪仙像",
        "author": "释元肇",
        "content": "捻鬚耸瘦肩，蹇步兀如颠。\n大尹不衝撞，清狂直上天。",
        "dynasty": "宋",
        "collection_info": null
    },
    {
        "uuid": "19a460030b11ffcc2bcb956aadbc0479",
        "title": "题江心寺",
        "author": "释元肇",
        "content": "晏岁着脚来东瓯，始觉坤轴东南浮。\n百川同归无异味，有如天子朝诸侯。\n何年飞落两巨石，孤撑骯脏分江流。\n初疑炼失女娲手，又恐鰲脱任公鈎。\n冯夷海若不敢有，涌出精舍中连洲。\n楼高百尺蜃吐气，塔耸双角龙昂头。\n蒲牢撞撞鼍坎坎，潮声衮衮风飕飕。\n妙高峯顶德云住，海门山上焦公留。\n长淮在望铁瓮近，大浪不洗英雄愁。\n孰知隶古百粤地，今为礼乐衣冠州。\n池塘春草年年绿，谢公胜事遗江楼。\n蓝田无颣蟾驾夜，黄金作颗人家秋。\n客帆渺茫拂辰极，渔舠散漫同鳬鸥。\n丽天红日记初浴，五云扶上烟氛收。\n孤臣涕泗如此水，恨不从帝崆峒游。",
        "dynasty": "宋",
        "collection_info": null
    },
    {
        "uuid": "955bb6122b06f29b2a9eb6d241c0f370",
        "title": "次水心先生鴈山韵",
        "author": "释元肇",
        "content": "方壶圆峤神僊经，远不可到虚其名。\n东嘉自古山水郡，往往俗驾回山灵。\n了知天地不终惜，鴈荡殿出集大成。\n辋川无人王宰死，五日十日徒劳形。\n有生莫厌行荦确，四十九折重盘萦。\n珠玑乱撒龙斗富，楼殿巧着僧争清。\n巅崖咫尺分阴晴，幽壑噫欠生雷霆。\n新诗弹压得二妙，厖眉雪顶交懽迎。\n煮茶夜坐发深省，古涧旋汲铜花青。\n老子于此兴不浅，落红千点春无情。",
        "dynasty": "宋",
        "collection_info": null
    },
    {
        "uuid": "5c0bf98fd165870a65a915348b3893af",
        "title": "登狼山",
        "author": "释元肇",
        "content": "江南见山犹可惜，千里万里行不极。\n江北见山绝可怜，三峯两峯谩堆积。\n平生未识蜀道难，頼此为余双眼碧。\n真人僊去狼不来，突兀与江相怒射。\n寻诗更上最高峰，莫嘆能消几緉屐。\n水光山色只依然，顾我重来鬓非昔。\n笑归丘壑横胸臆，别倩东风吹脚力。",
        "dynasty": "宋",
        "collection_info": null
    },
    {
        "uuid": "f16025d44007bbc4743ba6c6e1f2c000",
        "title": "和宁川王大卿寄游天台韵",
        "author": "释元肇",
        "content": "我观人生天地间，古今吁嗟行路难。\n跻攀尺寸不可上，太行蜀道凋朱颜。\n天台胜绝神僊录，遐方企仰倾心读。\n跬步之间未暇登，多缘重耳而轻目。\n胸量汪汪沧海窄，笔端旧有回天力。\n莫年闲伴赤松游，兴来不负东山屐。\n华顶万八千丈高，衡南泰北齐堪招。\n凌风矫首欲飞举，收拾万象穷秋毫。\n方广云中忽披觌，半千圣者皆相识。\n妙法轰轰两涧宣，危磴蜒蜒一潭碧。\n安得妙手李伯时，貌取牛背刘凝之。\n猗欤樗散岩壑底，与世聿兀略不覊。\n爱山只愁山可移，独许明月清风知。\n兴公按图曾作赋，拂庵未到先题诗。",
        "dynasty": "宋",
        "collection_info": null
    },
    {
        "uuid": "bb224ab8aeb54407082bf24004587a04",
        "title": "诗一首",
        "author": "释元肇",
        "content": "大夫去作栋梁材，无復清阴覆绿苔。\n惆怅月波亭上望，夜深惟见鹤归来。",
        "dynasty": "宋",
        "collection_info": null
    },
    {
        "uuid": "661d28346983d580f32a0c4ed17ab4d5",
        "title": "惜松",
        "author": "释元肇",
        "content": "不为栽松种茯苓，祇缘山色四时青。\n老僧只恐移松去，留与青山作画屏。",
        "dynasty": "宋",
        "collection_info": null
    },
    {
        "uuid": "ee8c1eaadbfa96eed7496e2b1f522ac2",
        "title": "讚达磨偈",
        "author": "释元肇",
        "content": "踏翻地轴与天关，合国人追不再还。\n去去一身轻似叶，长江千古浪如山。",
        "dynasty": "宋",
        "collection_info": null
    }
]