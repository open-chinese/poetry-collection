[
    {
        "title": "摸鱼儿 又西风、四桥疏柳",
        "author": "李演",
        "content": "又西风、四桥疏柳，惊蝉相对秋语。\n琼荷万笠花云重，袅袅红衣如舞。\n鸿北去。\n渺岸芷汀芳，几点斜阳字。\n吴亭旧树。\n又系我扁舟，渔乡钓里，秋色淡归鹭。\n长干路。\n草莽疏烟断墅。\n商歌如写羁旅。\n丹溪翠岫登临事，苔屐尚黏苍土。\n鸥且住。\n怕月冷吟魂，婉冉空江暮。\n明灯暗浦。\n更短笛衔风，长云弄晚，天际画秋句。",
        "dynasty": "宋",
        "collection_info": null
    },
    {
        "title": "声声慢 轻鞯绣谷",
        "author": "李演",
        "content": "轻鞯绣谷。\n柔屐烟堤，六年遗赏新续。\n小舫重来，惟有寒沙鸥熟。\n徘徊旧情易冷，但溶溶、翠波如縠。\n愁望远，甚云销月老，暮山自绿。\n嚬笑人生悲乐，且听我尊前，渔歌樵曲。\n旧阁尘封，长得树阴如屋。\n凄凉五桥归路，载寒秀、一枝疏玉。\n翠袖薄，晚无言、空倚修竹。",
        "dynasty": "宋",
        "collection_info": null
    },
    {
        "title": "醉桃源・阮郎归 双鸳初放步云轻",
        "author": "李演",
        "content": "双鸳初放步云轻。\n香帘蒸未晴。\n杏熔暗泪结红冰。\n留春蝴蝶情。\n寒薄薄，日阴阴。\n锦鸠花底鸣。\n春怀一似草无凭。\n东风吹又生。",
        "dynasty": "宋",
        "collection_info": null
    },
    {
        "title": "南乡子 芳水戏桃英",
        "author": "李演",
        "content": "芳水戏桃英。\n小滴燕支浸绿云。\n待觅琼觚藏彩信，流春。\n不似题红易得沈。\n天上许飞琼。\n吹下蓉笙染玉尘。\n可惜素鸾留不得，更深。\n误剪灯花断了心。",
        "dynasty": "宋",
        "collection_info": null
    },
    {
        "title": "八六子 乍鸥边、一番腴绿",
        "author": "李演",
        "content": "乍鸥边、一番腴绿，流红又怨苹花。\n看晚吹、约晴归路，夕阳分落渔家。\n轻云半遮。\n萦情芳草无涯。\n还报舞香一曲，玉瓢几许春华。\n正细柳青烟，旧时芳陌，小桃朱户，去年人面，谁知此日重来系马，东风淡墨敧鸦。\n黯窗纱。\n人归绿阴自斜。",
        "dynasty": "宋",
        "collection_info": null
    },
    {
        "title": "祝英台近 采芳苹",
        "author": "李演",
        "content": "采芳苹，萦去舻。\n归步翠微雨。\n柳色如波，萦恨满烟浦。\n东君若是多情，未应花老，心已在、绿成阴处。\n困无语。\n柔被褰损梨云，间修牡丹谱。\n妒粉争香，双燕为谁舞。\n年年红紫如尘，五桥流水，知送了、几番愁去。",
        "dynasty": "宋",
        "collection_info": null
    },
    {
        "title": "贺新凉・贺新郎 笛叫东风起",
        "author": "李演",
        "content": "笛叫东风起。\n弄尊前、杨花小扇，燕毛初紫。\n万点淮峰孤角外，惊下斜阳似绮。\n又婉娩、一番春意。\n歌舞相缪愁自猛，卷长波、一洗空人世。\n闲热我，醉时耳。\n绿芜冷叶瓜州市。\n最怜予、洞箫声尽，阑干独倚。\n落落东南墙一角，谁护山河万里。\n问人在、玉关归未。\n老矣青山灯火客，抚佳期、漫洒新亭泪。\n歌哽咽，事如水。",
        "dynasty": "宋",
        "collection_info": null
    }
]