[
    {
        "uuid": "8fe1491946c47abdd35d7beff097bb2b",
        "title": "耕图二十一首 浸种",
        "author": "楼璹",
        "content": "溪头夜雨足，门外春水生。\n筠篮浸浅碧，嘉谷抽新萌。\n西畴将有事，耒耜随晨兴。\n隻鸡祭句芒，再拜祈秋成。",
        "dynasty": "宋",
        "collection_info": null
    },
    {
        "uuid": "d6850a28149a387ff4c70d4a6bf45a50",
        "title": "耕图二十一首 耕",
        "author": "楼璹",
        "content": "东皋一犂雨，布谷初催耕。\n绿野暗春晓，乌犍苦肩赪。\n我衔劝农字，杖策东郊行。\n永怀历山下，法事关圣情。",
        "dynasty": "宋",
        "collection_info": null
    },
    {
        "uuid": "b35ab91d7f750dcd9772a3e323ae086f",
        "title": "耕图二十一首 杷耨",
        "author": "楼璹",
        "content": "雨笠冒宿雾，风蓑拥春寒。\n破块得甘霔，啮塍浸微澜。\n泥深四蹄重，日暮两股酸。\n谓彼牛后人，着鞭无作难。",
        "dynasty": "宋",
        "collection_info": null
    },
    {
        "uuid": "b8ac134f5c6fad56e7d49967d1e4df27",
        "title": "耕图二十一首 耖",
        "author": "楼璹",
        "content": "脱绔下田中，盎浆着塍尾。\n巡行遍畦畛，扶耖均泥滓。\n迟迟春日斜，稍稍樵歌起。\n薄暮佩牛归，共浴前溪水。",
        "dynasty": "宋",
        "collection_info": null
    },
    {
        "uuid": "4c6ddba44b0b030b577bbc42bcf704c1",
        "title": "耕图二十一首 碌碡",
        "author": "楼璹",
        "content": "力田巧机事，利器由心匠。\n翩翩转圜枢，衮衮鸣翠浪。\n三春欲尽头，万顷平如掌。\n渐暄牛已喘，长怀丙丞相。",
        "dynasty": "宋",
        "collection_info": null
    },
    {
        "uuid": "421a0c38bd71c10314bf5e21eb4669b8",
        "title": "耕图二十一首 布秧",
        "author": "楼璹",
        "content": "旧谷发新颖，梅黄雨生肥。\n下田初播殖，却行手奋挥。\n明朝望平畴，绿鍼刺风漪。\n审此一寸根，行作合穗期。",
        "dynasty": "宋",
        "collection_info": null
    },
    {
        "uuid": "83cc4841dc3b4b132100419a1b3eec4e",
        "title": "耕图二十一首 淤荫",
        "author": "楼璹",
        "content": "杀草闻吴儿，洒灰传自祖。\n田田皆沃壤，泫泫流膏乳。\n塍头乌啄泥，谷口鸠唤雨。\n敢望稼如云，工夫盖如许。",
        "dynasty": "宋",
        "collection_info": null
    },
    {
        "uuid": "6e0c1f2bd5bcd413ebf4b30406f0778b",
        "title": "耕图二十一首 拔秧",
        "author": "楼璹",
        "content": "新秧初出水，渺渺翠毯齐。\n清晨且拔擢，父子争提携。\n既沐青满握，再栉根无泥。\n及时趁芒种，散着畦东西。",
        "dynasty": "宋",
        "collection_info": null
    },
    {
        "uuid": "28f5b9aefb4ba77b29dddbac3554e739",
        "title": "耕图二十一首 插秧",
        "author": "楼璹",
        "content": "晨雨麦秋润，午风槐夏凉。\n溪南与溪北，啸歌插新秧。\n抛掷不停手，左右无乱行。\n我将教秧马，代劳民莫忘。",
        "dynasty": "宋",
        "collection_info": null
    },
    {
        "uuid": "6466805874c53966996e5529058748fa",
        "title": "耕图二十一首 一耘",
        "author": "楼璹",
        "content": "时雨既已降，良苗日怀新。\n去草如去恶，务令尽陈根。\n泥蟠任犊鼻，膝行生浪纹。\n眷惟圣天子，傥亦思鸟耘。",
        "dynasty": "宋",
        "collection_info": null
    },
    {
        "uuid": "69ed3121fea14d039d41fa7372bfa266",
        "title": "耕图二十一首 二耘",
        "author": "楼璹",
        "content": "解衣日炙背，戴笠汗濡首。\n敢辞冒炎蒸，但欲去莨莠。\n壶浆与箪食，亭午来饷妇。\n要儿知稼穑，岂曰事携幼。",
        "dynasty": "宋",
        "collection_info": null
    },
    {
        "uuid": "dc68240ff96486b5d4ce95fe5415f9b3",
        "title": "耕图二十一首 三耘",
        "author": "楼璹",
        "content": "农田亦甚劬，三復事耘耔。\n经年苦艰食，喜见苗薿薿。\n老农念一饱，对此出馋水。\n愿天均雨旸，满野如云委。",
        "dynasty": "宋",
        "collection_info": null
    },
    {
        "uuid": "94567e599bf6845fea80b2c66f23b2f9",
        "title": "耕图二十一首 灌溉",
        "author": "楼璹",
        "content": "揠苗鄙宋人，抱瓮惭蒙庄。\n何如衔尾鸦，倒流竭池塘。\n䆉䅉舞翠浪，籧篨生昼凉。\n斜阳耿衰柳，笑歌閒女郎。",
        "dynasty": "宋",
        "collection_info": null
    },
    {
        "uuid": "74f731d1c05a914178b32ace565ff0dd",
        "title": "耕图二十一首 收刈",
        "author": "楼璹",
        "content": "田家刈穫时，腰鎌竞仓卒。\n霜浓手龟坼，日永身罄折。\n儿童行拾穗，风色凌短褐。\n欢呼荷担归，望望屋山月。",
        "dynasty": "宋",
        "collection_info": null
    },
    {
        "uuid": "0ec9de1ddfff009fe79dd764d1baadf1",
        "title": "耕图二十一首 登场",
        "author": "楼璹",
        "content": "禾黍已登场，稍觉农事优。\n黄云满高架，白水空西畴。\n用此可卒岁，愿言免防秋。\n太平本无象，村舍炊烟浮。",
        "dynasty": "宋",
        "collection_info": null
    },
    {
        "uuid": "c7273ed74a51a0a74328542a1c0ba02b",
        "title": "耕图二十一首 持穗",
        "author": "楼璹",
        "content": "霜时天气佳，风劲木叶脱。\n持穗及此时，连枷声乱发。\n黄鸡啄遗粒，乌鸟喜聒聒。\n归家抖尘埃，夜屋烧榾柮。",
        "dynasty": "宋",
        "collection_info": null
    },
    {
        "uuid": "95758dc96d81ce0d402267d4225df3a7",
        "title": "耕图二十一首 簸扬",
        "author": "楼璹",
        "content": "临风细扬簸，糠粃零风前。\n倾泻雨声碎，把翫玉粒圆。\n短裙箕帚妇，收拾亦已专。\n岂图较斗升，未敢忘凶年。",
        "dynasty": "宋",
        "collection_info": null
    },
    {
        "uuid": "162d13e5ddc80823abab73457e08bd09",
        "title": "耕图二十一首 砻",
        "author": "楼璹",
        "content": "推挽人摩肩，展转石砺齿。\n殷床作春雷，旋风落云子。\n有如布山川，部娄势相峙。\n前时斗量珠，满眼俄有此。",
        "dynasty": "宋",
        "collection_info": null
    },
    {
        "uuid": "8c54764c3081dae257c80217556ae7fb",
        "title": "耕图二十一首 舂碓",
        "author": "楼璹",
        "content": "娟娟月过墙，簌簌风吹叶。\n田家当此时，村舂响相答。\n行闻炊玉香，会见流匙滑。\n更须水转轮，地碓劳蹴蹋。",
        "dynasty": "宋",
        "collection_info": null
    },
    {
        "uuid": "a9603165e7b5865287b944a3328391a7",
        "title": "耕图二十一首 籭",
        "author": "楼璹",
        "content": "茅檐閒杵臼，竹屋细籭簸。\n照人珠琲光，奋臂风雨过。\n计功初不浅，饱食良自贺。\n西邻华屋儿，醉饱正高卧。",
        "dynasty": "宋",
        "collection_info": null
    },
    {
        "uuid": "a829d6fc873a178b73f7937d37609a63",
        "title": "耕图二十一首 入仓",
        "author": "楼璹",
        "content": "天寒牛在牢，岁暮粟入庾。\n田父有余乐，炙背卧檐庑。\n却愁催赋租，胥吏来旁午。\n输官王事了，索饭儿叫怒。",
        "dynasty": "宋",
        "collection_info": null
    },
    {
        "uuid": "fdae0b2d131c88179363b5b455e12766",
        "title": "织图二十四首 浴蚕",
        "author": "楼璹",
        "content": "农桑将有事，时节过禁烟。\n轻风归燕日，小雨浴蚕天。\n春衫卷缟袂，盆池弄清泉。\n深宫想斋戒，躬桑率民先。",
        "dynasty": "宋",
        "collection_info": null
    },
    {
        "uuid": "0125d6ebfa245c7a0f91bd21cdc48000",
        "title": "织图二十四首 下蚕",
        "author": "楼璹",
        "content": "谷雨无几日，溪山暖风高。\n华蚕初破殻，落纸细于毛。\n柔桑摘蝉翼，簌簌才容刀。\n茅檐纸窗明，未觉眼力劳。",
        "dynasty": "宋",
        "collection_info": null
    },
    {
        "uuid": "e6d6c556da0c6edd0f69a64f65393cb6",
        "title": "织图二十四首 餵蚕",
        "author": "楼璹",
        "content": "蚕儿初饭时，桑叶如钱许。\n扳条摘鹅黄，藉纸观蚁聚。\n屋头草木长，窗下儿女语。\n日长人颇閒，鍼线随缉补。",
        "dynasty": "宋",
        "collection_info": null
    },
    {
        "uuid": "8a5bc93bd3ad6bce966847c3d70a004a",
        "title": "织图二十四首 一眠",
        "author": "楼璹",
        "content": "蚕眠白日静，鸟语青春长。\n抱胫聊假寐，孰能事梳妆。\n水边多丽人，罗衣蹋春阳。\n春阳无限思，岂知问农桑。",
        "dynasty": "宋",
        "collection_info": null
    },
    {
        "uuid": "8c9a9905045caf173ec10e6d7975cbba",
        "title": "织图二十四首 二眠",
        "author": "楼璹",
        "content": "吴蚕一再眠，竹屋下帘幕。\n拍手弄婴儿，一笑姑不恶。\n风来麦秀寒，雨过桑沃若。\n日高蚕未起，谷鸟鸣百箔。",
        "dynasty": "宋",
        "collection_info": null
    },
    {
        "uuid": "7b4039f4fb23e082d52055c1a5a70e3a",
        "title": "织图二十四首 三眠",
        "author": "楼璹",
        "content": "屋裏蚕三眠，门前春过半。\n桑麻绿阴合，风雨长檠暗。\n叶底虫丝繁，卧作字画短。\n偷閒一枕肱，梦与杨花乱。",
        "dynasty": "宋",
        "collection_info": null
    },
    {
        "uuid": "e096710d316c91474fec3a46e0919e88",
        "title": "织图二十四首 分箔",
        "author": "楼璹",
        "content": "三眠三起余，饱叶蚕局促。\n众多旋分箔，早晚磓满屋。\n郊原过新雨，桑柘添浓绿。\n竹閒快活吟，惭愧麦饱熟。",
        "dynasty": "宋",
        "collection_info": null
    },
    {
        "uuid": "6cec3029b4e8c7ddc8e0c44b363810ec",
        "title": "织图二十四首 采桑",
        "author": "楼璹",
        "content": "吴儿歌采桑，桑下青春深。\n邻里讲欢好，逊畔无欺侵。\n筠篮各自携，筠梯高倍寻。\n黄鹂饱紫葚，哑咤鸣绿阴。",
        "dynasty": "宋",
        "collection_info": null
    },
    {
        "uuid": "f0b84d152695f7c92026e4989f2707c4",
        "title": "织图二十四首 大起",
        "author": "楼璹",
        "content": "盈箱大起时，食桑声似雨。\n春风老不知，蚕妇忙如许。\n呼儿刈青麦，朝饭已过午。\n妖歌得绫罗，不易青裙女。",
        "dynasty": "宋",
        "collection_info": null
    },
    {
        "uuid": "9c0bef1ed0b89bc0e434ea62f7b61e7b",
        "title": "织图二十四首 捉绩",
        "author": "楼璹",
        "content": "麦黄雨初足，蚕老人愈忙。\n辛勤减眠食，颠倒着衣裳。\n丝肠映绿叶，练练金色光。\n松明照夜屋，杜宇啼东冈。",
        "dynasty": "宋",
        "collection_info": null
    },
    {
        "uuid": "41ca283323507a8f7889143ccbb4fefb",
        "title": "织图二十四首 上簇",
        "author": "楼璹",
        "content": "采采绿叶空，翦翦白茅短。\n撒簇轻放手，蚕老丝肠嫩。\n山市浮晴岚，风日作妍暖。\n会看茧如瓮，纍纍光眩眼。",
        "dynasty": "宋",
        "collection_info": null
    },
    {
        "uuid": "c709d1c4b93a05ca5cf830f140d71d90",
        "title": "织图二十四首 炙箔",
        "author": "楼璹",
        "content": "峩峩爇薪炭，重重下帘幕。\n初出虫结网，遽若雪满箔。\n老翁不胜勤，候火珠汗落。\n得閒儿女子，困卧呼不觉。",
        "dynasty": "宋",
        "collection_info": null
    },
    {
        "uuid": "ddb27b89a5b4b2752ed8b520a175c3cd",
        "title": "织图二十四首 下簇",
        "author": "楼璹",
        "content": "晴明开雪屋，门巷排银山。\n一年蚕事办，下簇春向阑。\n邻里两相贺，翁媪一笑欢。\n后妃应献茧，喜色开天颜。",
        "dynasty": "宋",
        "collection_info": null
    },
    {
        "uuid": "dead2fe5a0e19623735e7d4ab3b8b770",
        "title": "织图二十四首 择茧",
        "author": "楼璹",
        "content": "大茧至八蚕，小茧止独蛹。\n茧衣绕指柔，收拾拟何用。\n冬来作缥絖，与儿御寒冻。\n衣帛非不能，债多租税重。",
        "dynasty": "宋",
        "collection_info": null
    },
    {
        "uuid": "9e94a3bba12b67800547eebc0b319255",
        "title": "织图二十四首 窖茧",
        "author": "楼璹",
        "content": "盘中水晶咸，井上梧桐叶。\n陶器固封泥，窖茧过旬浃。\n门前春水生，布谷催畚锸。\n明朝蹋缫车，车轮缠白氎。",
        "dynasty": "宋",
        "collection_info": null
    },
    {
        "uuid": "e2c72313cf48334e2fdd5b1e967cc020",
        "title": "织图二十四首 缫丝",
        "author": "楼璹",
        "content": "连村煮茧香，解事谁家娘。\n盈盈意媚竈，拍拍手探汤。\n上盆颜色好，转轴头绪长。\n晚来得少休，女伴语隔墙。",
        "dynasty": "宋",
        "collection_info": null
    },
    {
        "uuid": "df0ea46823c95570365a6c141aac8973",
        "title": "织图二十四首 蚕蛾",
        "author": "楼璹",
        "content": "蛾初脱缠缚，如蝶栩栩然。\n得偶粉翅光，散子金粟圜。\n岁月判悠悠，种嗣期绵绵。\n送蛾临远水，早归属明年。",
        "dynasty": "宋",
        "collection_info": null
    },
    {
        "uuid": "c07868364c27ab76a2d5b23c8a2302e5",
        "title": "织图二十四首 祝谢",
        "author": "楼璹",
        "content": "春前作蚕市，盛事传西蜀。\n此邦享先蚕，再拜丝满目。\n马革裹玉肌，能神不为辱。\n虽云事渺茫，解与民为福。",
        "dynasty": "宋",
        "collection_info": null
    },
    {
        "uuid": "fef17f9430ebeb920de8231ca7462c31",
        "title": "织图二十四首 络丝",
        "author": "楼璹",
        "content": "儿夫督机丝，输官趁时节。\n向来催租瘢，正为坐踰越。\n朝来掉籰勤，宁復辞腕脱。\n辛勤夜未眠，败屋灯明灭。",
        "dynasty": "宋",
        "collection_info": null
    },
    {
        "uuid": "9ffad0d22091a3d080ff16a45fd0b501",
        "title": "织图二十四首 经",
        "author": "楼璹",
        "content": "素丝头绪多，羡君好安排。\n青鞋不动尘，缓步交去来。\n眽眽意欲乱，眷眷首重回。\n王言正如丝，亦付经纶才。",
        "dynasty": "宋",
        "collection_info": null
    },
    {
        "uuid": "b55b07ab85c7150d235069495a23ecae",
        "title": "织图二十四首 纬",
        "author": "楼璹",
        "content": "浸纬供织作，寒女两髻丫。\n缱绻一缕丝，成就百种花。\n弄水春笋寒，卷轮蟾影斜。\n人閒小阿香，晴空转雷车。",
        "dynasty": "宋",
        "collection_info": null
    },
    {
        "uuid": "48832e45c1a692d62ac2cce30a0bd2ed",
        "title": "织图二十四首 织",
        "author": "楼璹",
        "content": "青镫映帏幙，络纬鸣井栏。\n轧轧挥素手，风露凄已寒。\n辛勤度几梭，始復成一端。\n寄言罗绮伴，当念麻苎单。",
        "dynasty": "宋",
        "collection_info": null
    },
    {
        "uuid": "e1781ffc5771b46677ae4e32001e025c",
        "title": "织图二十四首 攀花",
        "author": "楼璹",
        "content": "时态尚新巧，女工慕精勤。\n心手暗相应，照眼花纷纭。\n殷勤挑锦字，曲折读回文。\n更将无限思，织作雁背云。",
        "dynasty": "宋",
        "collection_info": null
    },
    {
        "uuid": "32ea6480e114fc0543eba5e3bb95b8a6",
        "title": "织图二十四首 翦帛",
        "author": "楼璹",
        "content": "低眉事机杼，细意把刀尺。\n盈盈彼美人，翦翦其束帛。\n输官给边用，辛苦何足惜。\n大胜汉缭绫，粉涴不再着。",
        "dynasty": "宋",
        "collection_info": null
    }
]