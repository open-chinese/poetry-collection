[
    {
        "uuid": "87bd398f5f06edf3b23b81f51feba1a6",
        "title": "临江仙 不见昭阳宫内柳",
        "author": "许庭",
        "content": "不见昭阳宫内柳，黄金齐拈轻柔。\n东君昨夜到皇州。\n玉阶金井，无处不风流。\n怅望翠华春欲暮，六宫都锁春愁。\n暖风吹动绣帘钩。\n飞花委地，时转玉香球。",
        "dynasty": "宋",
        "collection_info": null
    },
    {
        "uuid": "c9ddedf4bfc55f6330b335f59a050662",
        "title": "临江仙 不见隋河堤上柳",
        "author": "许庭",
        "content": "不见隋河堤上柳，绿阴流水依依。\n龙舟东下疾于飞。\n千条万叶，浓翠染旌旗。\n记得当年春去也，锦帆不见西归。\n故抛轻絮点人衣。\n如将亡国恨，说与路人知。",
        "dynasty": "宋",
        "collection_info": null
    },
    {
        "uuid": "8a40be7f153546e5b06232f349b99311",
        "title": "临江仙 不见陶家门外柳",
        "author": "许庭",
        "content": "不见陶家门外柳，柴扉一径遥通。\n闭门终日掩清风。\n感君高节，绿荫向人浓。\n篱落萧疏鸡犬静，日长飞絮蒙蒙。\n先生一醉万缘空。\n经时高卧，不到翠阴中。",
        "dynasty": "宋",
        "collection_info": null
    },
    {
        "uuid": "68873cd41106effa17fe29d082f7ddce",
        "title": "临江仙 不见都门亭畔柳",
        "author": "许庭",
        "content": "不见都门亭畔柳，春来绿尽长条。\n柳边行色马萧萧。\n一枝折赠，相见又何朝。\n酒尽曲终人去也，风前亦自无聊。\n祗应于我恨偏饶。\n东君特地，付与沈郎腰。",
        "dynasty": "宋",
        "collection_info": null
    },
    {
        "uuid": "a44ae67f2300b70ede6ae3a3303558d7",
        "title": "临江仙 不见灞陵原上柳",
        "author": "许庭",
        "content": "不见灞陵原上柳，往来过尽蹄轮。\n朝离南楚暮西秦。\n不成名利，赢得鬓毛新。\n莫怪枝条憔悴损，一生唯苦征尘。\n两三烟树倚孤村。\n夕阳影里，愁杀宦游人。",
        "dynasty": "宋",
        "collection_info": null
    }
]