[
    {
        "uuid": "dcec504fdc5b9d733e610636c5531ac6",
        "title": "永嘉证道歌",
        "author": "玄觉",
        "content": "君不见，绝学无为閒道人，不除妄想不求真。\n无明实性即佛性，幻化空身即法身。\n法身觉了无一物，本源自性天真佛。\n五阴浮云空去来，三毒水泡空出没。\n证实相，无人法，剎那灭却阿鼻业。\n若将妄语诳众生，自招拔舌尘沙劫。\n顿觉了，如来禅，六度万行体中圆。\n梦裏明明有六趣，觉后空空无大千。\n无罪福，无损益，寂灭性中莫问觅。\n比来尘镜未曾磨，今日分明须剖析。\n谁无念？谁无生？若实无生无不生。\n唤取机关木人问，求佛施功早晚成。\n放四大，莫把提，寂灭性中随饮啄。\n诸行无常一切空，即是如来大圆觉。\n决定说，表真僧，有人不许任情征。\n直（一作「真」）截根源佛所叩，摘叶寻枝我不能。\n摩尼珠，人不识，如来藏裏亲收得。\n六般神用空不空，一颗圆光色非色。\n净五眼，得五力，唯证乃知难可测。\n镜裏看形见不片，水中捉月争拈得。\n常独行，常独步，达者同游湼槃路。\n调古神清风自高，貌悴骨刚人不顾。\n穷释子，口称贫，实是身贫道不贫。\n贫则身常披缕褐，道则心藏无价珍。\n无价珍，用无尽，利物应机终不吝。\n三身四智体中圆，八解六通心地印。\n上士一决一切了，中下多闻多不信，但自怀中解垢衣，谁能向外夸精进。\n从他谤，任他非，把火烧天徒自疲。\n我闻恰似饮甘露，销融顿入不思议。\n观恶言，是功德，此即成吾善知识。\n不因讪谤成冤亲，何表无生慈忍力。\n宗亦通，说亦通，定慧圆明不滞空。\n非但我今独达了，恆沙诸佛体皆同。\n师子吼，无畏说，百兽闻之皆脑裂。\n香象奔波失却威，天龙寂听生欣悦。\n游江海，涉山川，寻师访道为参禅。\n自从认得曹溪路，了知生死不相关。\n行亦禅，坐亦禅，语默动静体安然。\n纵遇锋刀常坦坦，假饶毒药也閒閒。\n我师得见然灯佛，多劫曾为忍辱仙。\n几迴生，几迴死，生死悠悠无定止。\n自从顿悟了无生，于诸荣辱何忧喜。\n入深山，住兰若，岑崟幽邃长松下。\n优游静坐野僧家，阒寂安居实萧洒。\n觉即了，不施功，一切有为法不同。\n住相布施生天福，犹如仰箭射虚空。\n势力尽，箭还坠，招得来生不如意。\n争似无为实相门，一超直入如来地。\n但得本，莫愁末，如净瑠璃含宝月。\n既能解此如意珠，自利利他终不竭。\n江月照，松风吹，永夜清宵何所为？佛印戒珠心地印，雾露云霞体上衣。\n降龙钵，解虎锡，两股金环鸣历历。\n不是标形虚事持，如来宝杖亲踪迹。\n不求真，不断妄，了知二法空无相。\n无相无空无不空，即是如来真实相。\n心镜明，鉴无碍，廓然莹彻周沙界。\n万象森罗影现中，一颗圆光非内外。\n豁达空，拨因果，漭漭荡荡招殃祸。\n弃有着空病亦然，还如避溺而投火。\n舍妄心，取真理，取舍之心成巧僞。\n学人不了用修行，深成认贼将为子。\n损法财，灭功德，莫不由斯心意识。\n是以禅门了却心，顿入无生知见力。\n大丈夫，秉慧剑，般若锋兮金刚燄。\n非但能摧外道心，早曾落却天魔胆。\n震法靁，击法鼓，布慈云兮洒甘露。\n龙象蹴蹋润无边，三乘五戒皆惺悟。\n雪山肥腻更无杂，纯出醍醐我常纳。\n一性圆通一切性，一法徧含一切法，一月普现一切水，一切水月一月摄。\n诸佛法身入我性，我性还共如来合。\n一地俱足一切地，非色非心非行业。\n弹指圆成八万门，剎那灭却阿鼻业。\n一切数句非数句，与吾灵觉何交涉。\n不可毁，不可讚，体若虚空勿涯岸。\n不离当处常湛然，觅则知君不可见。\n取不得，舍不得，不可得中只么得。\n默时说，说时默，大施门开无壅塞。\n有人问我解何宗，报道摩诃般若力。\n或是或非人不识，逆行顺行天莫测。\n吾早曾经多劫修，不是等閒相诳惑。\n建法幢，立宗旨，明明佛敕曹溪是。\n第一迦叶首传灯，二十八代西天记。\n法东流，入此土，菩提达摩为初祖。\n六代传衣天下闻，后人得道何穷数。\n真不立，妄本空，有无俱遣不空空。\n二十空门元不着，一性如来体自同。\n心是根，法是尘，两种犹如镜上痕。\n痕垢尽除光始现，心法双忘性即真。\n嗟末法，恶时世，众生福薄难调制。\n去圣远兮邪见深，魔强法弱多怨害。\n问说如来顿教门，恨不灭除令瓦碎。\n作在心，殃在身，不须冤诉更尤人。\n欲得不招无閒业，莫谤如来正法轮。\n旃檀林，无杂树，郁密深沈师子住。\n境静林间独自游，走兽飞禽皆远去。\n师子儿，众随后，三岁便能大哮吼。\n若是野干逐（一作「随」）法王，百年妖怪虚开口。\n圆顿教，勿人情，有疑不决直须争。\n不是山僧逞人我，修行恐落断常坑。\n非不非，是不是，差之毫釐失千里。\n是即龙女顿成佛，非即善星生陷坠。\n吾早年来积学问，亦曾讨疏寻经论。\n分别名相不知休，入海算沙徒自困。\n却被如来苦诃责，数他珍宝有何益。\n从来蹭蹬觉虚行，多年枉作风尘客。\n种性邪，错知解，不达如来圆顿制。\n二乘精进勿道心，外道聪明无智慧。\n亦愚痴，亦小騃，空拳指上生实解。\n执指为月枉施功，根境法中虚揑怪。\n不见一法即如来，方得名为观自在。\n了即业障本来空，未了应须偿夙债。\n饥逢玉膳不飡，病遇医王争得差。\n在欲行禅知见力，火中生莲终不坏。\n勇施犯重悟无生，早时成佛于今在。\n师子吼，无畏说，深嗟懵懂顽皮靼（音折）。\n祇知犯重障菩提，不见如来开秘诀。\n有二比丘犯淫杀，波离萤光增罪结。\n维摩大士顿除疑，犹如赫日销霜雪。\n不思议，解脱力，妙用恆沙也无极。\n四事供养敢辞劳，万两黄金亦销得。\n粉骨碎身未足酬，一句了然超百亿。\n法中王，最高胜，河沙如来同共证。\n我今解此如意珠，信受之者皆相应。\n了了见，无一物，亦无人，亦无佛。\n大千沙界海中沤，一切圣贤如电拂。\n假使铁轮顶上旋，定慧圆明终不失。\n日可冷，月可热，众魔不能坏真说。\n象驾峥嵘谩进途，谁见螗螂能拒辙。\n大象不游于兔径，大悟不拘于小节。\n莫将管见诳苍苍，未了吾今为君决。\n（见《四部丛刊三编》影宋本《景德传灯录》卷三十、冒广生刊《永嘉诗人祠堂丛刻》第一册释玄觉《永嘉集》附录）（按：《永嘉集》附录杨亿《无相大师行状》云：「着《禅宗悟修圆旨》，自浅之深，庆州刺史魏静缉而序之成十篇，目为《永嘉集》，及《证道歌》一首，并盛行于世云尔。\n」）。",
        "dynasty": "唐",
        "collection_info": null
    }
]