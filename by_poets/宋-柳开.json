[
    {
        "uuid": "949e659802a0bd8101d2eb7aec10a371",
        "title": "袁姬哀辞",
        "author": "柳开",
        "content": "彼美袁姬兮，柔芳懿懿。\n瑶沈蕣瘁兮，追惟弗洎。\n阴质弱卑兮，资阳望贵。\n寿康攸遂兮，夭愆所利。\n北塞南荒兮，偕行万里。\n宁期不修兮，溘然而逝。\n奔服勤劬兮，丧尔母子。\n恫毒我怀兮，摧伤骨髓。\n高旻孔仁兮，皇适予委。\n明知有生兮，亦必有死。\n无如奈何兮，情思冈已。\n倏焉胡往兮，音容莫寄。\n余玩遗香兮，忍孰为视。\n桂山崭崭兮，翠攒若指。\n曷能可忘兮，我心于此。\n西流之日兮，东流之水。\n瞬息一去兮，终天远矣。",
        "dynasty": "宋",
        "collection_info": null
    },
    {
        "uuid": "f3aad95c61e635159f7628d2cd548bf6",
        "title": "赠梦英诗",
        "author": "柳开",
        "content": "昼光夜魄阴阳祖，五纬天立五行父。\n万灵蕃昌根此树，刚柔各斗清浊聚。\n形类纷然填下土，精英閒见羣宁侣。\n雄剧唯神时可主，功格无先明竞睹。\n舍羊犬猪用彪虎，气包茫昧廓区宇。\n刓髮披缁心有取，蜕免羁跼脱潜去。\n身投西佛学东鲁，尘视诸徒飈远举。\n狂呼饱醉贱今古，公室侯庭迎走户。\n如攀乔柯腰俯偻，搜经抉诰将完补。\n声号大荒铿簨簴，笔诟斯冰卑尔汝。\n戟枝曳阵孰御侮，二十游秦老还楚。\n蛟蟠枯泓骥追鼠，停舟湘濆吾兴语。\n归返终南恨睽阻。",
        "dynasty": "宋",
        "collection_info": null
    },
    {
        "uuid": "262be8ef8d626b986998f5dca886cb5a",
        "title": "讽虞嫔诗",
        "author": "柳开",
        "content": "惟尧则天舜弗復，诞妃冈极恩亭育。\n遏密无闻血盈目，南巡胡为泪染竹。\n父轻夫重当何淑，沅湘岸筠烟莓覆。\n凝纹迭斑殷郁郁，猿缘鼯号钩辀宿。\n朋悽助惋声几哭，剩疑下尤禹湮渎。\n功充民戴荷百禄，重晖并耀难停毂。\n元居不宁逝如逐，悲啼负冤生莫卜。\n卒颠沈澜远昌族，讴讼肇私归永福，柔阴惨克咎深速。\n前睇九山排矗矗，到今云颜愁可掬。",
        "dynasty": "宋",
        "collection_info": null
    },
    {
        "uuid": "55955b4d408d2dd9a5cb9ac91ce4c002",
        "title": "赠诸进士诗",
        "author": "柳开",
        "content": "今年举进士，必谁登高第。\n孙传及孙仅，外復有丁谓。\n到京见陈访，好尚同韩洎。\n馆中诸仙郎，纶閤贤三字。\n翰林四主人，列辟羣英粹。\n厝腾走大名，淜轰天邑沸。\n怒浪航斯济，骏蹄御良辔。\n缘险径梯空，饿肠劳填味。\n我何为欣欢，名身苦将悴。\n北塞绝戎勋，南荒政遭坠。\n焦焦家殚穷，口众食增累。\n雏豝余十辈，业学莫能器。\n髮白壮心衰，不觉老之至。\n跼缩步九衢，羞畏同腐婢。\n仰瞻尔数子，吾道终焉寄。\n无为忽于予，斯文幸专继。",
        "dynasty": "宋",
        "collection_info": null
    },
    {
        "uuid": "1381e2216fd057d7fe42bc4be9ef3827",
        "title": "与侄柳瀛",
        "author": "柳开",
        "content": "皇唐二百八十年，柳氏家门世有贤。\n出众文章惟子厚，不羣书札独公权。\n本朝事去同灰烬，圣代吾思绍衫先。\n感叹尽应余庆在，今来见汝又堪怜。",
        "dynasty": "宋",
        "collection_info": null
    },
    {
        "uuid": "5a20a8b9dd7a82306a459ce8b524489c",
        "title": "塞上",
        "author": "柳开",
        "content": "鸣髇直上一千尺，天静无风声更干。\n碧眼胡儿三百骑，尽提金勒向云看。",
        "dynasty": "宋",
        "collection_info": null
    },
    {
        "uuid": "68a06e9dcac7b3d248ac6b3af36b05bc",
        "title": "盘石",
        "author": "柳开",
        "content": "古寺耸山椒，公堂去不遥。\n寻僧忘俗虑，盘道出尘嚣。\n疏箔捲烟雾，明时望泬漻。\n渔翁江上立，指我在云霄。",
        "dynasty": "宋",
        "collection_info": null
    },
    {
        "uuid": "688538b60f2bb84abd4ca6ab40cf7475",
        "title": "楚南伟观楼",
        "author": "柳开",
        "content": "洗尽蛮烟几案空，登临直见楚山雄。\n坐当鸿鹄高飞处，身在干坤灏气中。\n木落有情瞻北阙，霜轻无梦入西风。\n凭兰自是蓬瀛客，独对潇湘与未穷。",
        "dynasty": "宋",
        "collection_info": null
    },
    {
        "uuid": "550395b0347d5bdbefe57ed39d4bcca6",
        "title": "句  其一",
        "author": "柳开",
        "content": "空门今日见张华。",
        "dynasty": "宋",
        "collection_info": null
    },
    {
        "uuid": "a24a9f0a4a837309142d7a30df6ed768",
        "title": "句  其二",
        "author": "柳开",
        "content": "九重城阙新天子，万卷诗书老舍人。",
        "dynasty": "宋",
        "collection_info": null
    }
]