[
    {
        "title": "庆宫春・高阳台 春翦绿波",
        "author": "刘澜",
        "content": "春翦绿波，日明金渚，镜光尽浸寒碧。\n喜溢双蛾，迎风一笑，两情依旧脉脉。\n那时同醉，锦袍湿、乌纱敧侧。\n英雄何在，满目青山，飞下孤白。\n片帆谁上天门，我亦明朝，是天门客。\n平生高兴，青莲一叶，从此飘然八极。\n矶头绿树，见白马、书生破敌。\n百年前事，欲问东风，酒醒长笛。",
        "dynasty": "宋",
        "collection_info": null
    },
    {
        "title": "瑞鹤仙 向阳看未足",
        "author": "刘澜",
        "content": "向阳看未足。\n更露立阑干，日高人独。\n江空佩鸣玉。\n问烟鬟霞脸，为谁膏沐。\n情闲景淑。\n嫁东风、无媒自卜。\n凤台高，贪伴吹笙，惊下九天霜鸪。\n红蹙。\n花开不到，杜老溪庄，已公茅屋。\n山城水国。\n欢易断，梦难续。\n记年时马上，人酣花醉，乐奏开元旧曲。\n夜归来，驾锦漫天，绛纱万烛。",
        "dynasty": "宋",
        "collection_info": null
    },
    {
        "title": "齐天乐 玉钗分向金华后",
        "author": "刘澜",
        "content": "玉钗分向金华后，回头路迷仙苑。\n落翠惊风，流红逐水，谁信人间重见。\n花深半面。\n尚歌得新词，柳家三变。\n绿叶阴阴，可怜不似那时看。\n刘郎今度更老，雅怀都不到，书带题扇。\n花信风高，苕溪月冷，明日云帆天远。\n尘缘较短。\n怪一梦轻回，酒阑歌散。\n别鹤惊心，感时花泪溅。",
        "dynasty": "宋",
        "collection_info": null
    },
    {
        "title": "买陂塘・摸鱼儿 御风来、翠乡深处",
        "author": "刘澜",
        "content": "御风来、翠乡深处，连天云锦平远。\n卧游已动蓬舟兴，那在芙蓉城畔。\n巾懒岸。\n任压顶嵯峨，满鬓丝零乱。\n飞吟水殿。\n载十丈青青，随波弄粉，菰雨泪如霰。\n斜阳外，也有新妆半面。\n无言应对花怨。\n西湖千顷腥尘暗。\n更忆鉴湖一片。\n何日见。\n试折藕占丝，丝与肠俱断。\n遐征渐倦。\n当颍尾湖头，绿波彩笔，相伴老坡健。",
        "dynasty": "宋",
        "collection_info": null
    },
    {
        "title": "桐江晓泊",
        "author": "刘澜",
        "content": "风萧萧，冰瑟瑟，淡烟空蒙冠朝日。\n滩头枯木如画出，鸜鹆飞来添一笔。",
        "dynasty": "宋",
        "collection_info": null
    },
    {
        "title": "夜访侃直翁",
        "author": "刘澜",
        "content": "疏瓴乱见星，危坐冷无灯。\n索句髭先白，餐蔬貌欲青。\n栖禽翻麓雪，堕栗破溪冰。\n昨夜中峰顶，同看海日升。",
        "dynasty": "宋",
        "collection_info": null
    },
    {
        "title": "句",
        "author": "刘澜",
        "content": "东风半绿官圩草，西日遥红别岸山。",
        "dynasty": "宋",
        "collection_info": null
    }
]