[
    {
        "uuid": "db9deab6b327ecf00c8facad3f6a6b18",
        "title": "瑞鹧鸪 雨多庭石上苔文",
        "author": "徐照",
        "content": "雨多庭石上苔文。\n门外春光老几分。\n为把旧书藏宝带，误翻残酒湿绡裙。\n风头花片难装缀，愁里莺声怯听闻。\n恰似翦刀裁破恨，半随妾处半随君。",
        "dynasty": "宋",
        "collection_info": null
    },
    {
        "uuid": "0ed2b93039e3c1d3de8b4c26e568216e",
        "title": "南歌子 帘影筛金线",
        "author": "徐照",
        "content": "帘影筛金线，炉烟篆翠丝。\n菰芽新出满盆池。\n唤起玉瓶添水、养鱼儿。\n意取钗虫碧，慵梳髻翅垂。\n相思无处说相思。\n笑把画罗小扇、觅春词。",
        "dynasty": "宋",
        "collection_info": null
    },
    {
        "uuid": "10e219f934968742786bf5008c525000",
        "title": "清平乐 绿围红绕",
        "author": "徐照",
        "content": "绿围红绕。\n一枕屏山晓。\n怪得今朝偏起早。\n笑道牡丹开了。\n迎人卷上珠帘，小螺未拂眉尖。\n贪教玉笼鹦鹉，杨花飞满妆奁。",
        "dynasty": "宋",
        "collection_info": null
    },
    {
        "uuid": "1909c10ba764c4efbbaf7ca2a111d366",
        "title": "阮郎归 绿杨庭户静沈沈",
        "author": "徐照",
        "content": "绿杨庭户静沈沈。\n杨花吹满襟。\n晚来闲向水边寻。\n惊飞双浴禽。\n分别后，忍登临。\n暮寒天气阴。\n妾心移得在君心。\n方知人恨深。",
        "dynasty": "宋",
        "collection_info": null
    },
    {
        "uuid": "1993b3ae81c282247d9dbb2e088b7e1c",
        "title": "玉楼春 萤飞月里无光色",
        "author": "徐照",
        "content": "萤飞月里无光色。\n波水不摇楼影直。\n每怜宿粉涴啼痕，懒把旧书观字迹。\n枯荷露重时闻滴。\n君梦不来谁阻隔。\n妾身不畏浙江风，飞去飞来方瞬息。",
        "dynasty": "宋",
        "collection_info": null
    },
    {
        "uuid": "d34f50cb0fa835b432c4d20bc2b318dc",
        "title": "送翁诚之",
        "author": "徐照",
        "content": "又作巴陵县，南州旧有声。\n未凭湘水绿，能似长官清。\n笛冷君山月，帆轻夏浦晴。\n五言多好句，颜杜减诗名。",
        "dynasty": "宋",
        "collection_info": null
    },
    {
        "uuid": "99fcd3c86ff953b724a0b31ad8364c23",
        "title": "送徐玑",
        "author": "徐照",
        "content": "一舸寒江上，梅花共别离。\n不来相送处，愁有独归时。\n去梦千峰远，为官三岁期。\n思君难可见，新集见君诗。",
        "dynasty": "宋",
        "collection_info": null
    },
    {
        "uuid": "1f5c0b1b9255d84747e91769b8be5470",
        "title": "舟中",
        "author": "徐照",
        "content": "秋气清如水，推篷夜不眠。\n芦花新有鴈，莎叶尚鸣蝉。\n心向征途老，诗凭物景全。\n渔童看月上，吹笛柁楼前。",
        "dynasty": "宋",
        "collection_info": null
    },
    {
        "uuid": "f25194fb016f80b274b24f2b235e8f1d",
        "title": "送陈郎中知严州",
        "author": "徐照",
        "content": "去作严光郡，前为列宿官。\n水程趋阙近，丰岁得民安。\n公暇行随鹤，宵寒卧听滩。\n千峰临旧榭，曾约野人看。",
        "dynasty": "宋",
        "collection_info": null
    },
    {
        "uuid": "f0897925efeca0c2a8b6efe18df39c6e",
        "title": "宿翁灵舒幽居期赵紫芝不至",
        "author": "徐照",
        "content": "江城过一雨，秋气入宵浓。\n蛩响移砧石，萤光出瓦松。\n月迟将近晓，角尽即闻钟。\n又起行庭际，思君恨几重。",
        "dynasty": "宋",
        "collection_info": null
    },
    {
        "uuid": "1c670dc4aa8a5a1249c69204d401397c",
        "title": "赠江心寺钦上人",
        "author": "徐照",
        "content": "客至启幽户，笋鞋行曲廊。\n潮侵坐禅石，雨润读经香。\n古砚传人远，新篁过塔长。\n城中如火热，此地独清凉。",
        "dynasty": "宋",
        "collection_info": null
    },
    {
        "uuid": "ab2cc790794c19f5b0a3d46b4e96134f",
        "title": "白下",
        "author": "徐照",
        "content": "白下严州近，崎岖昔未经。\n年丰山米贱，溪涸石苔腥。\n一月无新句，千岑役瘦形。\n人家今畏虎，未晚户先扃。",
        "dynasty": "宋",
        "collection_info": null
    },
    {
        "uuid": "46008604f6f6e4ecbdc68e828aa857ff",
        "title": "赠刘明远",
        "author": "徐照",
        "content": "一生嫌世俗，不向市中居。\n既是未攀桂，却堪同钓鱼。\n疾除禅老药，诗答野人书。\n又说成丹鼎，吾生媿不如。",
        "dynasty": "宋",
        "collection_info": null
    },
    {
        "uuid": "85a3fb4039e85e3fdf6341174db3c0cb",
        "title": "送尘老入广化米开田",
        "author": "徐照",
        "content": "行李衝冰雪，途程半是船。\n去从人乞米，归要海成田。\n遇景因开画，思茶自掬泉。\n好风名舶趠，相候立江边。",
        "dynasty": "宋",
        "collection_info": null
    },
    {
        "uuid": "db0acb2e744f02ec25bd9acf6e498b7e",
        "title": "送朱严伯",
        "author": "徐照",
        "content": "好别无愁思，风霜一岁残。\n去因贫事迫，归有暮年安。\n远水维舟晚，青山遶舍寒。\n又谁怜静者，得句不同看。",
        "dynasty": "宋",
        "collection_info": null
    },
    {
        "uuid": "c07f02f1bdc42087765a91a3fa83be89",
        "title": "寄赵紫芝",
        "author": "徐照",
        "content": "频年游阙下，近日喜言归。\n及我成行役，与君还别离。\n梦长忘路远，计拙任人非。\n杨柳塘何处，要看题壁诗。",
        "dynasty": "宋",
        "collection_info": null
    },
    {
        "uuid": "97bad9d45a56e8ab001c0b1977f2d69d",
        "title": "途中",
        "author": "徐照",
        "content": "隻影微阳外，青山自鬰盘。\n未经千里远，欲寄一书难。\n堠碣苔侵字，鱼塘水过栏。\n西风吹树叶，不问客衣单。",
        "dynasty": "宋",
        "collection_info": null
    },
    {
        "uuid": "6632cf608eb790d92aaad3ccf3719be6",
        "title": "寄翁灵舒",
        "author": "徐照",
        "content": "游远令人瘦，思君甚渴饥。\n恨无如意事，懒乞送行诗。\n帝陌喧车马，王门守鹿貔。\n何时借僧榻，切勿负幽期。",
        "dynasty": "宋",
        "collection_info": null
    },
    {
        "uuid": "dce6d6de6d832a87e344a4e835ceb5c4",
        "title": "赠潘德久",
        "author": "徐照",
        "content": "住近容成洞，归来髮未霜。\n出骑随驾马，晴晒入朝裳。\n收帖重开画，煎茶即当觞。\n诗书难得力，戎力重清漳。",
        "dynasty": "宋",
        "collection_info": null
    },
    {
        "uuid": "84aa633fb27f0f52264a9f76f7e2ba4f",
        "title": "还旧山作",
        "author": "徐照",
        "content": "云驳天初霁，携儿下短篷。\n数茎归髮白，一袖俗尘空。\n日子差潮候，秋容在蓼丛。\n江神应念我，平稳不生风。",
        "dynasty": "宋",
        "collection_info": null
    },
    {
        "uuid": "c5a1e1925a9b01f2cef1e65e1564fef2",
        "title": "山中",
        "author": "徐照",
        "content": "世事已无营，翛然物外形。\n野蔬僧饭洁，山葛道衣轻。\n扫叶烧茶鼎，标题记药瓶。\n敲门旧宾客，稚子会相迎。",
        "dynasty": "宋",
        "collection_info": null
    },
    {
        "uuid": "94f4c776148fb187fb220f9abcc183c9",
        "title": "宿寺",
        "author": "徐照",
        "content": "古殿清灯冷，虚堂叶扫风。\n掩关人迹外，得句佛香中。\n鹤睡应无梦，僧谈必悟空。\n坐惊窗欲晓，片月在林东。",
        "dynasty": "宋",
        "collection_info": null
    },
    {
        "uuid": "4a8d728c3a9fb9d247b4d8850b31ef3e",
        "title": "题钓台",
        "author": "徐照",
        "content": "当时廊庙去，此地也成空。\n草木多年换，儿孙近代穷。\n无言伤末俗，久立慕高风。\n梅福神僊者，新知是妇翁。",
        "dynasty": "宋",
        "collection_info": null
    },
    {
        "uuid": "449b498178d2d22188765dbfd73bdb96",
        "title": "题真娘墓",
        "author": "徐照",
        "content": "骨成泉下土，何物是游魂。\n一代颜容尽，千年名姓存。\n善缘依佛地，巧咏任人言。\n几听钱塘曲，风松静似喧。",
        "dynasty": "宋",
        "collection_info": null
    },
    {
        "uuid": "5a472343edd795a24b3a8a8b6dfb037a",
        "title": "题江心寺",
        "author": "徐照",
        "content": "两寺今为一，僧多外国人。\n流来天际水，截断世间尘。\n鸦宿腥林径，龙归损塔轮。\n却疑成片石，曾坐谢公身。",
        "dynasty": "宋",
        "collection_info": null
    },
    {
        "uuid": "aa07d15bba73ba946e5d8be742536ae7",
        "title": "题罗隠故居",
        "author": "徐照",
        "content": "片水静无尘，青山是四邻。\n上天如有意，此地着诗人。\n吟得物俱尽，罚令生世贫。\n因来寻古迹，只见石为麟。",
        "dynasty": "宋",
        "collection_info": null
    },
    {
        "uuid": "96ae7984366ad9cfc89d556427298caa",
        "title": "题陶贞白故居",
        "author": "徐照",
        "content": "征君上天后，有屋在松根。\n一片仙坛石，却当僧寺门。\n居山称宰相，隔代绝儿孙。\n太傅新为记，今来亦不存。",
        "dynasty": "宋",
        "collection_info": null
    },
    {
        "uuid": "3b2a0a3941e3fb666b1f346ea5510fa1",
        "title": "题桃花夫人庙",
        "author": "徐照",
        "content": "一树桃花发，桃花即是君。\n空祠临野水，何处觅行云。\n事迹樵人说，炉香过客焚。\n雨添碑上藓，难读古时文。",
        "dynasty": "宋",
        "collection_info": null
    },
    {
        "uuid": "c232526cee78e5f71737df48ab8d38aa",
        "title": "谢徐玑惠茶",
        "author": "徐照",
        "content": "建山惟上贡，采撷极艰辛。\n不拟分奇品，遥将寄野人。\n角开秋月满，香入井泉新。\n静室无来客，碑黏陆羽真。",
        "dynasty": "宋",
        "collection_info": null
    },
    {
        "uuid": "e93f10183273eab6a6ce31a6b447b635",
        "title": "愁",
        "author": "徐照",
        "content": "愁与诗相似，能令鬚髮新。\n意清尘不没，道直事多屯。\n水石惟宜夏，田桑独致贫。\n不除闲懒性，前世必僧身。",
        "dynasty": "宋",
        "collection_info": null
    },
    {
        "uuid": "e76f99d0b5b6b221cd291a194e3e5891",
        "title": "送李伟归黄山",
        "author": "徐照",
        "content": "心和无白髮，长带一琴行。\n几路到君屋，数峰当郡城。\n妻儿贫自乐，丹药岁烧成。\n未必圣明代，终令隠姓名。",
        "dynasty": "宋",
        "collection_info": null
    },
    {
        "uuid": "7168210385b2c134035d432419b1be99",
        "title": "怀如顺上人",
        "author": "徐照",
        "content": "西湖湖上寺，一别二三年。\n旧住房长闭，新栽树已圆。\n空多相忆梦，不得寄来篇。\n喜见邻僧说，归期是腊前。",
        "dynasty": "宋",
        "collection_info": null
    },
    {
        "uuid": "6299205848e3bf20397d5dbfa33e817f",
        "title": "答徐玑",
        "author": "徐照",
        "content": "君有新诗题我石，我因吟赏每登亭。\n塞门鴈到云边失，海口山来树裏青。\n几度寄书亲入郭，有谁载酒更过汀。\n欲知生事全无长，买纸闲传相鹤经。",
        "dynasty": "宋",
        "collection_info": null
    },
    {
        "uuid": "17b6cd2e785f4f8ae1649c1b96ee3e8d",
        "title": "题鲍史君林园",
        "author": "徐照",
        "content": "水波一带隔秋城，不许尘埃接地生。\n浓露渐成红蓼色，野风添作小松声。\n客来喜自开楼锁，病去逢人语药名。\n闲意却多官意懒，旁人传说似渊明。",
        "dynasty": "宋",
        "collection_info": null
    },
    {
        "uuid": "90ad119f05f53d8a9846e1488791d745",
        "title": "酬翁常之",
        "author": "徐照",
        "content": "半掩柴门一径深，山中免见俗尘侵。\n愁因有酒春生面，老不饶贫雪满簪。\n旧井远通幽谷水，翠藤新长小窗阴。\n扁舟莫负林间约，好把清诗慰此心。",
        "dynasty": "宋",
        "collection_info": null
    },
    {
        "uuid": "8b0445228317834954f2d103f9a30f47",
        "title": "赠从善上人",
        "author": "徐照",
        "content": "骨气清泠无片尘，即应僧可是前身。\n诗因缘解堪呈佛，棋与禅通可悟人。\n扫地就凉松日少，煮茶消困石泉新。\n不能来住城中寺，去买青山约我邻。",
        "dynasty": "宋",
        "collection_info": null
    },
    {
        "uuid": "007d2fbd312f8966eaebe9d8adb3b2b4",
        "title": "访赵紫芝",
        "author": "徐照",
        "content": "意欲寻君忘路远，入城还又出城来。\n菊明紫色天霜下，鱼没圆痕水垢开。\n新背古碑藏素箧，冻研山砚滴香醅。\n竹林好着君名姓，只恐君为禄仕催。",
        "dynasty": "宋",
        "collection_info": null
    },
    {
        "uuid": "e497d105e303336938abaa57247df081",
        "title": "山中寄翁卷",
        "author": "徐照",
        "content": "忽看春至復春还，门外烟云没野间。\n吟有好怀忘瘦苦，贫多难事坏清闲。\n柳花未散色全绿，杜宇乍啼声更蛮。\n闻道扫松溪雨后，梦随溪雨到岩关。",
        "dynasty": "宋",
        "collection_info": null
    },
    {
        "uuid": "770261ec14cac7db7a6343eab8cad303",
        "title": "送尘老归旧房",
        "author": "徐照",
        "content": "数间茅屋残山外，片石崚嶒树影交。\n给假两旬秋易尽，相寻一舍地非遥。\n盆栽怪木缘能画，池养嘉鱼不入庖。\n闻道水松三百步，梦随流水到溪桥。",
        "dynasty": "宋",
        "collection_info": null
    },
    {
        "uuid": "bc136a35ac5e29b81e33a07f4701a500",
        "title": "猿皮",
        "author": "徐照",
        "content": "路逢巴客买猿皮，一片蒙茸似黑丝。\n常向小窗铺坐处，却思空谷听啼时。\n弩伤忍见痕犹在，笛响谁夸骨可吹。\n古树团团行路曲，无人来作野宾诗。",
        "dynasty": "宋",
        "collection_info": null
    },
    {
        "uuid": "d45a99c1882c90738bfc621227e5d837",
        "title": "会饮鲍史君池台",
        "author": "徐照",
        "content": "案上一琴书数卷，不须此地有笙歌。\n厌居市井观天小，喜到君家见月多。\n叶满地飞随步履，鹤于人熟听吟哦。\n明朝也向山中去，手把松枝养太和。",
        "dynasty": "宋",
        "collection_info": null
    },
    {
        "uuid": "998d156c93c923038142ecc8ac1915ce",
        "title": "宿翁卷书斋",
        "author": "徐照",
        "content": "一山秋色同谁看，又復相寻出郭来。\n邻竹种成高碍月，井泉汲少近生苔。\n忽惊寒事砧初动，不辨晨光户尽开。\n君爱苦吟吾喜听，世人谁更重清才。",
        "dynasty": "宋",
        "collection_info": null
    },
    {
        "uuid": "fdbcf6292c8d25482096bf907fcb1a00",
        "title": "渔者",
        "author": "徐照",
        "content": "瑟瑟风吹鬓髮飞，自将莎草补蓑衣。\n小船撑入芦花去，家在溪边多不归。",
        "dynasty": "宋",
        "collection_info": null
    },
    {
        "uuid": "8bd3bc9aac6e4cf46910c5ed85264fe6",
        "title": "观所养鸂鶒",
        "author": "徐照",
        "content": "一身文采异常流，却使闲身不自由。\n永日翠笼相并睡，岂无魂梦到沧洲。",
        "dynasty": "宋",
        "collection_info": null
    },
    {
        "uuid": "d847a30ec536e1321bc568a6f78f30d7",
        "title": "柳下闻蝉",
        "author": "徐照",
        "content": "晚凉多处听蝉声，齐女当年变化成。\n不合着身杨柳上，也令千古动离情。",
        "dynasty": "宋",
        "collection_info": null
    },
    {
        "uuid": "e5a2039b1c064e73791a3f7692bfca9c",
        "title": "题赵运管吟篷",
        "author": "徐照",
        "content": "飞尘难到碧波中，波上烟云尽不同。\n吟断不知惊鹭起，汀花一半在船篷。",
        "dynasty": "宋",
        "collection_info": null
    },
    {
        "uuid": "752f8f6b46075ac559757e9c790cf395",
        "title": "和翁常之",
        "author": "徐照",
        "content": "八尺蕲州桃竹簟，坐来疑是水侵裳。\n垂杨叶下闲吟久，又与鸣蝉共晚凉。",
        "dynasty": "宋",
        "collection_info": null
    },
    {
        "uuid": "95c42219830f20eb5a09a217bef53f4d",
        "title": "桃花岭",
        "author": "徐照",
        "content": "诸岭桃花岭最高，冰枯泉脉草身高。\n四山相并疑无日，若是南山雪不消。",
        "dynasty": "宋",
        "collection_info": null
    },
    {
        "uuid": "799a21b3dc5e95c9a7cc1be6e4e8114b",
        "title": "舟上",
        "author": "徐照",
        "content": "小船停桨逐潮还，四五人家住一湾。\n贪看晓光侵月色，不知云气失前山。",
        "dynasty": "宋",
        "collection_info": null
    },
    {
        "uuid": "02f9595f3b5932608ce089a72aad4632",
        "title": "访观公不遇",
        "author": "徐照",
        "content": "卧犬闻人出，门当青栎林。\n固知多不在，自欲远相寻。\n宵短余香印，林疎出磬音。\n昨来曾寄茗，应念苦吟心。",
        "dynasty": "宋",
        "collection_info": null
    },
    {
        "uuid": "819b383521370e80ed249cd17ca02441",
        "title": "中夕",
        "author": "徐照",
        "content": "中夕独依依，闲行未掩扉。\n水边山出月，松上雨沾衣。\n棹响初如近，萤光渐欲稀。\n不甘尘内事，长与此心违。",
        "dynasty": "宋",
        "collection_info": null
    },
    {
        "uuid": "06fd1aae809caefbf8723a79aade703a",
        "title": "会宿赵紫芝宅",
        "author": "徐照",
        "content": "残烛照屏风，高堂暑气空。\n初旬长少月，半夜忽来鸿。\n旧集三年久，清吟四坐同。\n城楼杀更点，声在雨声中。",
        "dynasty": "宋",
        "collection_info": null
    },
    {
        "uuid": "cba6012b458e29628a24bfa11094afd8",
        "title": "题丁少瞻林园",
        "author": "徐照",
        "content": "州分低岭外，来向此园行。\n路改初栽树，堂成未有名。\n药苗如草长，岩溜入池清。\n欲识怀君意，时闻鹤一鸣。",
        "dynasty": "宋",
        "collection_info": null
    },
    {
        "uuid": "94375dedbe0547fea0f8b4ecfeb6de48",
        "title": "哭居尘禅师",
        "author": "徐照",
        "content": "今朝闻实信，一隻海船遥。\n此世永相隔，何僧可与交。\n茶从秋后尽，门绝月中敲。\n昨夜山家梦，亲曾到石桥。",
        "dynasty": "宋",
        "collection_info": null
    },
    {
        "uuid": "9521c42b4b9900f7889774dc21ad62d3",
        "title": "露",
        "author": "徐照",
        "content": "立久衣襟润，空中气结成。\n光凝兰叶腻，冷逼鹤阴清。\n又觉为霜近，犹能向日明。\n惟知汉宫内，千尺有金茎。",
        "dynasty": "宋",
        "collection_info": null
    },
    {
        "uuid": "8cebe5cb04ed7a398239ba7b7207063a",
        "title": "菊",
        "author": "徐照",
        "content": "气受一岁足，千花极后芳。\n蕊浮茶鼎沸，色染道衣黄。\n天上虚星落，人间寿水香。\n邓州兵革外，流种遍江乡。",
        "dynasty": "宋",
        "collection_info": null
    },
    {
        "uuid": "d6014c6f1de6fe40704d163f331156f8",
        "title": "衰柳",
        "author": "徐照",
        "content": "风吹无一叶，不復翠成窠。\n枝脆经霜气，根空入水波。\n寒栖江鹭早，暗出野萤多。\n废苑荒堤外，人嗟旧迹过。",
        "dynasty": "宋",
        "collection_info": null
    },
    {
        "uuid": "59d9b831415f3d26533b919dd5735595",
        "title": "子规",
        "author": "徐照",
        "content": "羽类是游魂，哀多属曙昏。\n一时亡国恨，千古向人言。\n山竹已应裂，野花犹更繁。\n昔曾令杜甫，再拜忆君尊。",
        "dynasty": "宋",
        "collection_info": null
    },
    {
        "uuid": "a5afa731f08d710620102634747e46ee",
        "title": "鹭鸶",
        "author": "徐照",
        "content": "一点白如雪，顶黏丝数茎。\n沙边行有迹，空外过无声。\n高柳巢方稳，危滩立不惊。\n每看闲意思，渔父是前生。",
        "dynasty": "宋",
        "collection_info": null
    },
    {
        "uuid": "7982bc5bc44050efdeead1b14b9145fe",
        "title": "陈保之访宿",
        "author": "徐照",
        "content": "不作王侯客，一身如散僊。\n少闻人世事，多欠酒家钱。\n省语初如傲，高文旧已传。\n去灯烧蜡炬，相对坐茫然。",
        "dynasty": "宋",
        "collection_info": null
    },
    {
        "uuid": "cdbb53cabd586afa07fa71f577e6e54a",
        "title": "白岩僧舍",
        "author": "徐照",
        "content": "佳景多为寺，一房当翠微。\n炉香穿野霭，杉露滴僧衣。\n割蜜蜂喧牖，抛生鸟候扉。\n山深随兴味，斜日不须归。",
        "dynasty": "宋",
        "collection_info": null
    },
    {
        "uuid": "33b259000959bb8acfdfa119ee40d0ba",
        "title": "登歙山寺",
        "author": "徐照",
        "content": "石径半欹倾，山头路始平。\n步因花树息，吟忘寺僧迎。\n一面门无水，东隅路入京。\n青峰三十六，霜晓见分明。",
        "dynasty": "宋",
        "collection_info": null
    },
    {
        "uuid": "482871d312ef965d9e642faabfb89d82",
        "title": "和潘德久喜徐文渊赵紫芝还里",
        "author": "徐照",
        "content": "故交南北去，谁復念幽人。\n夕别惊初见，相知乐似新。\n竹声当暑浄，茶味得泉珍。\n贫与诗相涉，诗清不怨贫。",
        "dynasty": "宋",
        "collection_info": null
    },
    {
        "uuid": "0b8c0bd5d7d23bd3a31b878a060e8f6b",
        "title": "塔山作",
        "author": "徐照",
        "content": "东岸沙新淤，西村半失田。\n夕阳明望外，寒鴈落愁边。\n懒下遮风帽，谁添买酒钱。\n小坡人不渡，灯火压潮船。",
        "dynasty": "宋",
        "collection_info": null
    },
    {
        "uuid": "add4d7dd633e1c4d53f1e51485859bf5",
        "title": "挽王大夫",
        "author": "徐照",
        "content": "两任身为郡，里中如不知。\n民归清浄化，家似困穷时。\n秦木凄秋韵，湘云结暮姿。\n若无遗爱在，何得后人思。",
        "dynasty": "宋",
        "collection_info": null
    },
    {
        "uuid": "50b501faf602d347ecb097e03ca98a70",
        "title": "刘明远会宿翁灵舒西斋",
        "author": "徐照",
        "content": "秋色侵肌骨，还将鬓色侵。\n自来难会宿，安得废清吟。\n竹露滋丛菊，邻钟觉曙禽。\n城中同此月，不起故山心。",
        "dynasty": "宋",
        "collection_info": null
    },
    {
        "uuid": "e9846fb0f94a940919880eb0b5b0d343",
        "title": "归来",
        "author": "徐照",
        "content": "归来长独坐，谁更伴吾行。\n不念为生拙，偏思得句清。\n园晴秋菜少，井涸夜泉生。\n爱听灯前雨，松声相杂鸣。",
        "dynasty": "宋",
        "collection_info": null
    },
    {
        "uuid": "833d74bb95a73634914fe16a590261c3",
        "title": "赠溪上翁",
        "author": "徐照",
        "content": "生事付诸儿，日高眠起迟。\n本无尘内事，亦有鬓边丝。\n远取泉烹茗，新移棘补篱。\n晚来持钓出，一犬自相随。",
        "dynasty": "宋",
        "collection_info": null
    },
    {
        "uuid": "b48cb2285cd12b726847b2cacbb53dcc",
        "title": "访可公宿",
        "author": "徐照",
        "content": "枯株围古寺，长觉莫寒增。\n坐听吹风雪，吟移照佛灯。\n试茶铛则水，点笔砚生冰。\n门外营营者，谁人及似僧。",
        "dynasty": "宋",
        "collection_info": null
    },
    {
        "uuid": "820b875434a1d019f1c7fffe6388c00e",
        "title": "赠实老",
        "author": "徐照",
        "content": "夏高头半白，不肯住招提。\n汲井篱花落，挂衣巢鸟啼。\n林间曾有约，世上尽如迷。\n却把南华卷，从人论物齐。",
        "dynasty": "宋",
        "collection_info": null
    },
    {
        "uuid": "e6d75e741c3c125eb0cf963b8cea3c41",
        "title": "渔家",
        "author": "徐照",
        "content": "阿翁年纪老，生计在纶丝。\n野水无人占，扁舟逐处移。\n数鳞新柳串，一笛小儿吹。\n有酒人家醉，公卿要识谁。",
        "dynasty": "宋",
        "collection_info": null
    },
    {
        "uuid": "f51de4195c2901acd1ae9fdf636549eb",
        "title": "山中即事",
        "author": "徐照",
        "content": "着履上崔嵬，呼儿注瓦杯。\n千岑经雨后，一鴈带秋来。\n野艇乘潮发，山园逐主开。\n余生落樵牧，开卷少尘埃。",
        "dynasty": "宋",
        "collection_info": null
    },
    {
        "uuid": "55ea5ebfecad6b747ba4857f24aebc7f",
        "title": "贫居",
        "author": "徐照",
        "content": "既与世不合，当令人事疎。\n引泉鱼走石，扫径叶平蔬。\n谁念交情浅，难如识面初。\n荣途多宠辱，未敢怨贫居。",
        "dynasty": "宋",
        "collection_info": null
    },
    {
        "uuid": "04d0ea207660c1c6af8eaa380fae0ed9",
        "title": "访僧居",
        "author": "徐照",
        "content": "客至无他事，房门不厌敲。\n好山元带郭，损屋旋铺茅。\n静砌生灵药，高林出远郊。\n水禽冬不见，春暖渐营巢。",
        "dynasty": "宋",
        "collection_info": null
    },
    {
        "uuid": "c0530bb59a989636427199f5ab9578c4",
        "title": "送翁诚之赴阙",
        "author": "徐照",
        "content": "我亦清湘去，何年可会君。\n贫惟诗送别，愁觉酒难醺。\n郊祀随天仗，台占识瑞云。\n定知分美郡，音问欲相闻。",
        "dynasty": "宋",
        "collection_info": null
    },
    {
        "uuid": "1c3b50598a1da92c7b5c06b67f441741",
        "title": "石门瀑布",
        "author": "徐照",
        "content": "一派从天落，曾经李白看。\n千年流不尽，六月地长寒。\n洒木喷微沫，衝崖激怒湍。\n人言深碧处，常有老龙蟠。",
        "dynasty": "宋",
        "collection_info": null
    },
    {
        "uuid": "63f80bff0ba500660048f8d2108d54cb",
        "title": "括溪和徐文渊",
        "author": "徐照",
        "content": "隔乡山万迭，前路见新年。\n云雾寒疑雪，溪干步当船。\n梅初开竹下，鴈不至沙边。\n共向湘中去，诗将远地传。",
        "dynasty": "宋",
        "collection_info": null
    },
    {
        "uuid": "b58387c14fbea6d0772d2d9b09b1fdc0",
        "title": "溪行寄灵舒",
        "author": "徐照",
        "content": "滩恶过金水，波声远亦闻。\n诗同家信发，灯向钓船分。\n数夜仍无月，看山半是云。\n又须登岸宿，回望却思君。",
        "dynasty": "宋",
        "collection_info": null
    },
    {
        "uuid": "f7a095bdc950373d58046045363cbc86",
        "title": "宿永康",
        "author": "徐照",
        "content": "路有三千里，春容若水浓。\n浅塘饥鹭下，晴霭市烟衝。\n孤望生遥思，频过记昔踪。\n宿程知近县，闻打发灯钟。",
        "dynasty": "宋",
        "collection_info": null
    },
    {
        "uuid": "4fd181de0c48894d202fcc854b61a1b3",
        "title": "途中寄赵紫芝",
        "author": "徐照",
        "content": "筠永州同路，人如异约何。\n雪风吟不废，山水忆同过。\n仙去家长在，时平石可磨。\n梦知归路远，全觉梦君多。",
        "dynasty": "宋",
        "collection_info": null
    },
    {
        "uuid": "e5ea10e6582ca7d4a770e44d6576b43f",
        "title": "题衢州石壁寺",
        "author": "徐照",
        "content": "岸上横生脉，平林一里溪。\n众船寒渡集，高寺远山齐。\n残磬吹风断，眠禽压竹低。\n自嫌昏黑至，难认壁间题。",
        "dynasty": "宋",
        "collection_info": null
    },
    {
        "uuid": "434ceaded303423158ef7be4187359dc",
        "title": "信州水南",
        "author": "徐照",
        "content": "众寺临溪上，东西屋数间。\n诗传叔伦句，真认贯休颜。\n柳过深潭碧，人随白鸟还。\n斜阳三百里，高甚水晶山。",
        "dynasty": "宋",
        "collection_info": null
    },
    {
        "uuid": "a2e92542c855d33acc7807fcce967c59",
        "title": "题信州祥符寺",
        "author": "徐照",
        "content": "冰溪清绝地，谁拟此身来。\n寺古逢僧老，山高见水回。\n岩菲寒未拆，风霭復难开。\n塔下看碑石，因寻跨鹤台。",
        "dynasty": "宋",
        "collection_info": null
    },
    {
        "uuid": "101ecdbc8a2be30307a90139496c2878",
        "title": "题李商叟半村壁",
        "author": "徐照",
        "content": "一径苍苔合，连年不出门。\n风高松有韵，溪满石无痕。\n不自知名重，令人觉道尊。\n更忧征诏至，移室向深村。",
        "dynasty": "宋",
        "collection_info": null
    },
    {
        "uuid": "92ff5b4ea472932be0b9d1090cc4a2ed",
        "title": "题李半村晒蓑台",
        "author": "徐照",
        "content": "松枝宿雨碎滴下，野鹤巢边多水禽。\n不见蓑衣台上晒，来人自起钓鱼心。",
        "dynasty": "宋",
        "collection_info": null
    },
    {
        "uuid": "ff999e730f70941691d97d3be441e282",
        "title": "题信州赵昌甫林居",
        "author": "徐照",
        "content": "谱接江西派，声名过浙间。\n弃官从早岁，买屋向深山。\n文集通僧借，渔舟载鹤还。\n待予归旧里，又得到柴关。",
        "dynasty": "宋",
        "collection_info": null
    },
    {
        "uuid": "3ba6ffb55ff7fa78a3a6124ef106a577",
        "title": "路逢杨嘉猷赴官严州",
        "author": "徐照",
        "content": "诗合诚斋意，难将片石镌。\n相逢因在道，惜别未移船。\n野步僧同话，宵吟吏废眠。\n思君还有梦，前到钓台边。",
        "dynasty": "宋",
        "collection_info": null
    },
    {
        "uuid": "339ab7c513ab3524cb347a9d24adc108",
        "title": "过鄱阳湖",
        "author": "徐照",
        "content": "港中分十字，蜀广亦通连。\n四望空无地，孤舟若在天。\n龙尊收巨浪，鸥少没苍烟。\n未渡皆惊畏，吾今已帖然。",
        "dynasty": "宋",
        "collection_info": null
    },
    {
        "uuid": "ee276cdc7ae5a4d33e5537cbcd1367fb",
        "title": "洪州城下作",
        "author": "徐照",
        "content": "野霭初收见远汀，数株杨柳是官亭。\n渔人向晚各归去，一阵风来钓具腥。",
        "dynasty": "宋",
        "collection_info": null
    },
    {
        "uuid": "a7d7658c9419d48d2e0f181016652e0d",
        "title": "题芗林",
        "author": "徐照",
        "content": "祇为登山远，当门迭石为。\n人来嗟故迹，景胜入名诗。\n立鹤高过槛，欹花半在池。\n百年庭际木，新长挂冠枝。",
        "dynasty": "宋",
        "collection_info": null
    },
    {
        "uuid": "9b540d8893e3c2c3c32f9577466ff726",
        "title": "宿吉州永庆寺",
        "author": "徐照",
        "content": "古邑溪边寺，吟人爱寂寥。\n少僧斋室废，乞食钓乡遥。\n钟韵含霜气，楼檐近斗杓。\n汉时铜铸佛，瞻礼到今朝。",
        "dynasty": "宋",
        "collection_info": null
    },
    {
        "uuid": "70880b27106b97317558e1b452f44dbf",
        "title": "入湘二首  其一",
        "author": "徐照",
        "content": "入湘无浊水，天亦悯忠臣。\n阴结鱼龙气，香闻兰杜春。\n高吟方有思，静望忽伤神。\n舟上多渔父，应无似昔人。",
        "dynasty": "宋",
        "collection_info": null
    },
    {
        "uuid": "dcee83872cb6f3749f1eb9edf39ad9af",
        "title": "入湘二首  其二",
        "author": "徐照",
        "content": "土若丹砂颜色赤，山无高势小成丛。\n江船未惯行湘水，越客新能下楚风。\n兰杜满汀过绿草，鸳鸯近日别轻鸿。\n地涂先识永陵郡，曾看邻翁画轴中。",
        "dynasty": "宋",
        "collection_info": null
    },
    {
        "uuid": "5f0c291180da577bfb55a08cb2881baf",
        "title": "湘中中秋",
        "author": "徐照",
        "content": "出望月轮小，不如临海生。\n又疑今夜看，难比故乡明。\n立柏正无影，清猿偏有声。\n数家弦管外，专此照离情。",
        "dynasty": "宋",
        "collection_info": null
    },
    {
        "uuid": "077d1a1531deff44bf65708028caece6",
        "title": "湘中寒夜",
        "author": "徐照",
        "content": "本自家于越，何期滞楚邦。\n吟多头易白，归切思难降。\n但听风收竹，谁知雪满江。\n叉鱼中夜急，烧火照楼窗。",
        "dynasty": "宋",
        "collection_info": null
    },
    {
        "uuid": "bd233b2160cd9445a009a1f58a5f21af",
        "title": "题怀素台",
        "author": "徐照",
        "content": "昔时怀素屋，临郭少埃氛。\n草没栽蕉地，云藏瘗笔坟。\n年深碑不坏，名重世间闻。\n钗服吾能识，犹如已见君。",
        "dynasty": "宋",
        "collection_info": null
    },
    {
        "uuid": "5fd06cdcbbce836e3277a06724b5b071",
        "title": "题愚溪堂",
        "author": "徐照",
        "content": "水流深见底，不是此溪愚。\n谪宦休嗟命，乡人为读书。\n文章传海裔，屋室在州图。\n儒者凡经此，须来看所居。",
        "dynasty": "宋",
        "collection_info": null
    },
    {
        "uuid": "d3f6fad951f092e0d1368db208823149",
        "title": "题浯溪",
        "author": "徐照",
        "content": "知是漫郎宅，舟中闻寺钟。\n小溪通正港，高石迭群峰。\n绿木成春荫，荒台见古踪。\n唐碑三十本，独免野苔封。",
        "dynasty": "宋",
        "collection_info": null
    },
    {
        "uuid": "effaf1323d9124ec805dacdef2a4b6db",
        "title": "题淡岩",
        "author": "徐照",
        "content": "一石高千尺，惟留一面空。\n寸窥横嶂绿，圆透夕阳红。\n僧定遗人世，猿藏畏雪风。\n却怜黄太史，不至雁山中。",
        "dynasty": "宋",
        "collection_info": null
    },
    {
        "uuid": "2a4e5394780bbb5e7478ea0396f3485c",
        "title": "永州书怀",
        "author": "徐照",
        "content": "嗜茶疑是病，羸瘦见诗形。\n天断征鸿过，汀多香草青。\n兴高贫不觉，身远事皆经。\n归路当游岳，僧言极可听。",
        "dynasty": "宋",
        "collection_info": null
    },
    {
        "uuid": "69a79d39cae33bf12be11db188faaffa",
        "title": "游潇东和徐文渊",
        "author": "徐照",
        "content": "天吏今如隠，相随步野坡。\n山高临古郡，天小入江波。\n香草春生遍，幽禽暮见多。\n更增游岳思，昨有寺僧过。",
        "dynasty": "宋",
        "collection_info": null
    },
    {
        "uuid": "e42c02d31aaae6dd9db35ae60c551090",
        "title": "永州寄翁灵舒",
        "author": "徐照",
        "content": "古郡百蛮边，苍梧九点烟。\n去家疑万里，归计在明年。\n风顺眠听角，楼高望见船。\n筠州当半道，长得秀诗篇。",
        "dynasty": "宋",
        "collection_info": null
    },
    {
        "uuid": "80b4b79400a1c2b2755509ef64236ad5",
        "title": "寄刘孝若",
        "author": "徐照",
        "content": "难得刘夫子，生平极爱予。\n有时吟好句，特地到贫居。\n远别宁无恨，平安莫问书。\n梦穿庭际菊，密叶过畦蔬。",
        "dynasty": "宋",
        "collection_info": null
    },
    {
        "uuid": "92bda1dd762e54b38a2618fe811de420",
        "title": "寄筠阳赵紫芝推官",
        "author": "徐照",
        "content": "府后岩峦众，何时访古僊。\n井甘邻室共，钟远雪风传。\n病去茶难废，诗多石可镌。\n蜀江春未动，犹得缓归船。",
        "dynasty": "宋",
        "collection_info": null
    },
    {
        "uuid": "c7be573e99972ac3229c244d06efeb04",
        "title": "同徐文渊登永州高山寺",
        "author": "徐照",
        "content": "画图旧识高山寺，今在高山寺裏行。\n千古崄峰长自直，一春潇水未曾清。\n孤城吹角寒猿应，破屋寻碑野鼠惊。\n天遣二人来远地，要将新景就诗名。",
        "dynasty": "宋",
        "collection_info": null
    },
    {
        "uuid": "50fe0ae297a0ad2f37a27ace70165d00",
        "title": "湘口",
        "author": "徐照",
        "content": "庙前物景非人世，独独来看路径遥。\n船板鹭行干有迹，菊花鹿践曲生苗。\n合流水急声难尽，过片云轻色易销。\n黄叶未成伤远思，西风先向客衣飘。",
        "dynasty": "宋",
        "collection_info": null
    },
    {
        "uuid": "3b7f6e6d893c3faabcf9f79bb94774ea",
        "title": "赠邓都监",
        "author": "徐照",
        "content": "能吟能画俱精到，多得声名在世间。\n少病高年惟髮白，为官远地却身闲。\n深林有寺唐碑在，古庙无人楚竹斑。\n物景可吟兼可画，乞君篇幅未应悭。",
        "dynasty": "宋",
        "collection_info": null
    },
    {
        "uuid": "74fa4df53c855adf912e28e141d601ce",
        "title": "高山寺晚望",
        "author": "徐照",
        "content": "石路近门方不险，刺桐疎处见僧归。\n小坡重迭无平屋，四月阴寒尚夹衣。\n山到道州高莫比，水分湘口绿相围。\n暮云不隔东南望，一片遥兼白鸟飞。",
        "dynasty": "宋",
        "collection_info": null
    },
    {
        "uuid": "9b49767d10b8cb140ee71915c7c37a37",
        "title": "题永州唐德明竹园",
        "author": "徐照",
        "content": "渭川千亩空闻说，得似君家亦是难。\n畦仆不知生凤实，野翁祇欲乞鱼竿。\n忽惊残粉飘苍雪，最喜幽声胜远滩。\n六月火云飞不尽，谁知此处独清寒。",
        "dynasty": "宋",
        "collection_info": null
    },
    {
        "uuid": "ffbfb3b848988f73f7e392a53639aa36",
        "title": "闻水",
        "author": "徐照",
        "content": "灯光难照客怀开，忽听寒声响似雷。\n天气无风树无叶，道州半夜水流来。",
        "dynasty": "宋",
        "collection_info": null
    },
    {
        "uuid": "3a95632534a62a0b171f77c71f86b7e1",
        "title": "寄家书作",
        "author": "徐照",
        "content": "屋头桑叶大如钱，知是吴蚕第一眠。\n远水忽来潇岸没，家书却寄道州船。",
        "dynasty": "宋",
        "collection_info": null
    },
    {
        "uuid": "763ceba6e316276ccf15b1526f13cf8e",
        "title": "题何仙姑旧居",
        "author": "徐照",
        "content": "身居何处洞，潇岸看云行。\n既已通仙籍，奚烦赠道名。\n幌红花日影，香断寺钟声。\n题句君应识，君诗亦自清。",
        "dynasty": "宋",
        "collection_info": null
    },
    {
        "uuid": "b99997c2e9f7c258cd1756616ace9836",
        "title": "访潇岸黄仲立",
        "author": "徐照",
        "content": "长似在船裏，松声如水声。\n门当岗路掩，云向井栏生。\n道进渔樵客，家空世俗轻。\n阶前桐叶响，云是白鹇行。",
        "dynasty": "宋",
        "collection_info": null
    },
    {
        "uuid": "ce650c763336a2c3cadd16b00fff2dc0",
        "title": "夜听黄仲立弹广陵",
        "author": "徐照",
        "content": "月色照君琴，移床出木阴。\n数声广陵水，一片古人心。\n投剑功无补，衝冠怒亦深。\n踪能清客耳，还是乱时音。",
        "dynasty": "宋",
        "collection_info": null
    },
    {
        "uuid": "9449faacb8149f97a61ca6a1f4559f47",
        "title": "求邓叔珍画",
        "author": "徐照",
        "content": "画要天机到，常人学不成。\n胸中无世事，笔下有诗情。\n断岸孤村接，高林远岫平。\n不能求片幅，空自识先生。",
        "dynasty": "宋",
        "collection_info": null
    },
    {
        "uuid": "eec86f603157e5c9dac1c9eb99c6a002",
        "title": "鴈",
        "author": "徐照",
        "content": "今春北归鴈，秋至又南征。\n冷避燕关雪，暖逢湘水晴。\n连行衝烧断，并食杂鸥行。\n沙上无缯弋，相呼一夜鸣。",
        "dynasty": "宋",
        "collection_info": null
    },
    {
        "uuid": "7154f433b7f0798bc12b470fff94f0e9",
        "title": "蝉",
        "author": "徐照",
        "content": "叶落无蝉在，又随林叶生。\n不离荒苑处，偏感异乡情。\n幽韵松风合，枵肠竹露清。\n无端溪鸟逐，飞落地中行。",
        "dynasty": "宋",
        "collection_info": null
    },
    {
        "uuid": "eeac7177c0027fb8a193a31d4987518e",
        "title": "相中别邓该",
        "author": "徐照",
        "content": "隔水鹧鸪鸣，一汀香草生。\n自怜为客久，谁忍送君行。\n后会期何日，归途喜乍晴。\n它春科甲上，必欲见题名。",
        "dynasty": "宋",
        "collection_info": null
    },
    {
        "uuid": "9e038b958b190ef62bdd237ab9d62bee",
        "title": "题单丙文画像",
        "author": "徐照",
        "content": "几年无字学，宋代出王钟。\n鈎锁全遗力，锥沙不露锋。\n神明还旧观，时辈获稀逢。\n点曳连烟雾，崩腾动凤龙。\n势成期险峻，意造绝纤秾。\n八法因知永，三分可问踪。\n丰多寻圣病，求务废眠饔。\n若匪蒙提耳，终难免击胸。\n道玄令自悟，恩大报无从。\n新砚传沅石，寒煤扫岳松。\n缺碑年号在，古器土泥重。\n注分元非浅，舒情似独隆。\n租人脂晓辖，离馆听秋蛩。\n贾岛铜为像，平原绣作容。\n简编流越海，魂梦历蛮峰。\n先喜趋朝日，应须领戟僮。",
        "dynasty": "宋",
        "collection_info": null
    },
    {
        "uuid": "4c745fbde2f4fa214f93fa3500ec956e",
        "title": "游衡山",
        "author": "徐照",
        "content": "衡山七十二，高是祝融峰。\n下界蛮方近，中天岳势崇。\n四维皆佛占，绝顶正秋浓。\n翼宿平垂地，雷池暗起龙。\n简书曾禹授，燔祭自周封。\n拜庙巡阴石，看桥入古松。\n雪深居板屋，日转动厨钟。\n片水清如镜，洞庭微见踪。",
        "dynasty": "宋",
        "collection_info": null
    },
    {
        "uuid": "5c40ff48da7344743ed6d0bf04a3af49",
        "title": "题岳僧房",
        "author": "徐照",
        "content": "夏腊高于众，音容亦未衰。\n终经迎客晚，煮药任僮饥。\n苔上抛生石，猿惊挂衲枝。\n山高九千丈，百事不曾知。",
        "dynasty": "宋",
        "collection_info": null
    },
    {
        "uuid": "5744369de3a954ca5e754f463d34329e",
        "title": "上封寺",
        "author": "徐照",
        "content": "步经千万歇，两日至山平。\n磬逐炉香尽，猿摇树雪倾。\n昔曾因画见，谁拟得吟行。\n又出穹林阁，终宵看日生。",
        "dynasty": "宋",
        "collection_info": null
    },
    {
        "uuid": "cf0f43c459dcb22c8af13229ea9cefaf",
        "title": "南岳万年松",
        "author": "徐照",
        "content": "所高无二丈，盘折数枝悬。\n两树死一树，多年言万年。\n节坚全化石，根蠹半盛泉。\n便可招琴悟，相同把笔传。",
        "dynasty": "宋",
        "collection_info": null
    },
    {
        "uuid": "260addd3f50469bcf8135be815f097b5",
        "title": "登祝融峰",
        "author": "徐照",
        "content": "祝融高莫比，身到胜传闻。\n日动洞庭水，风开衡岳云。\n老僧冬离寺，群修夜归坟。\n后洞连方广，山头路即分。",
        "dynasty": "宋",
        "collection_info": null
    },
    {
        "uuid": "4a5d55101c6a0bfcab15d0c20a03fb22",
        "title": "光武庙",
        "author": "徐照",
        "content": "帐闭炉烟聚，山龙帝者衣。\n真人元有道，社鬼忽无威。\n画剥金犹在，碑平字半非。\n鼓鸣村犬吠，祭罢数翁归。",
        "dynasty": "宋",
        "collection_info": null
    },
    {
        "uuid": "b9aff11e825017bc14938a68d19d03ab",
        "title": "杜甫坟",
        "author": "徐照",
        "content": "耒阳知县非知己，救厄无踪岂忍闻。\n若更声名可埋没，行人定不吊空坟。",
        "dynasty": "宋",
        "collection_info": null
    },
    {
        "uuid": "b3a51b26c5fd70e671e3200e9ccb988b",
        "title": "桂阳道中",
        "author": "徐照",
        "content": "官树标牌号，遮阴种已成。\n井干人立久，芦密兽行鸣。\n接洞多空地，居城半是兵。\n未能忘好古，缺石认题名。",
        "dynasty": "宋",
        "collection_info": null
    },
    {
        "uuid": "d22e8a9b92f88eceddc96fd7f3e19d00",
        "title": "郴州苏仙人宅",
        "author": "徐照",
        "content": "一石升天处，分明孝得仙。\n今人修母冢，古宅抵官田。\n云似飞来鹤，丹随汲上泉。\n吾家数十里，回望忽凄然。",
        "dynasty": "宋",
        "collection_info": null
    },
    {
        "uuid": "7c95cff55dce1a9954d2ded060f5de5c",
        "title": "石家洞口",
        "author": "徐照",
        "content": "数朶山如削，青烟起墓墟。\n圣朝惟大度，蛮党亦安居。\n练卒来呈箭，生儿遣读书。\n更须看榜示，一与省人如。",
        "dynasty": "宋",
        "collection_info": null
    },
    {
        "uuid": "06ec667dd1f2349ef060c5b0984748d9",
        "title": "筠州送赵判院归九江",
        "author": "徐照",
        "content": "相逢今半月，夜雨厌同闻。\n远地长为客，还家极羡君。\n诗低劳尽写，茶美许重分。\n一马衝寒去，庐峰正雪云。",
        "dynasty": "宋",
        "collection_info": null
    },
    {
        "uuid": "7aa071a40f360ad2f692c0fe3563888f",
        "title": "题筠州赵县丞寒谷",
        "author": "徐照",
        "content": "栽梅一百树，有屋二三间。\n此地长宜隠，为官却未闲。\n路移存古井，城逼失前山。\n喜共红蕖客，来吟至夕还。",
        "dynasty": "宋",
        "collection_info": null
    },
    {
        "uuid": "441b5239c3a4ac0931ce3f5fe6aec08b",
        "title": "筠州赠邓汉卿",
        "author": "徐照",
        "content": "客路相逢欣道合，未尝一日不相随。\n僊坛观水天晴后，古苑寻梅雪落时。\n不娶自然忘世累，云山何苦动归思。\n行年未老头全白，只我知君为作诗。",
        "dynasty": "宋",
        "collection_info": null
    },
    {
        "uuid": "5340db98f51beda3a0243945765c0183",
        "title": "筠州同陈主簿游园",
        "author": "徐照",
        "content": "一见情先熟，相同野外行。\n林园仙士守，笔砚小童擎。\n鸟上阶除近，冰悬石窦明。\n知君吟易就，清思逼寒生。",
        "dynasty": "宋",
        "collection_info": null
    },
    {
        "uuid": "01203862735b787bbc9487b61dedbe34",
        "title": "移家雁池",
        "author": "徐照",
        "content": "不向山中住，城中住此身。\n家贫儿废学，寺近佛为邻。\n雪长官河水，鸿惊钓渚春。\n夜来游岳梦，重见日东人。",
        "dynasty": "宋",
        "collection_info": null
    },
    {
        "uuid": "eb2e96120c358c82425f0d07cf2ab5bc",
        "title": "哭翁诚之  其一",
        "author": "徐照",
        "content": "因识诗情性，为官亦是清。\n吉人天不佑，直道世难行。\n寄讽曾称菊，思归或上城。\n赠余诗一轴，追和隔今生。",
        "dynasty": "宋",
        "collection_info": null
    },
    {
        "uuid": "63627de2535df6b52c8d6fe94184d938",
        "title": "哭翁诚之  其二",
        "author": "徐照",
        "content": "高义似君稀，思量泪滴衣。\n公余长对坐，路远未容归。\n橘井尝甘冷，兰亭辨是非。\n谁怜穷贾岛，临老失栖依。",
        "dynasty": "宋",
        "collection_info": null
    },
    {
        "uuid": "d034cd158045333cab47e22fd8a33987",
        "title": "送翁灵舒游边",
        "author": "徐照",
        "content": "孤剑色磨青，深谋秘鬼灵。\n离山春值雪，忧国夜观星。\n奏凯边人悦，翻营战地腥。\n期君归幕下，何石可书名。",
        "dynasty": "宋",
        "collection_info": null
    },
    {
        "uuid": "08ee705fe197225d638200efd88ff0a1",
        "title": "赠朱道士",
        "author": "徐照",
        "content": "新营一间屋，种柳是前春。\n此地已逃俗，何时可卜邻。\n吟诗能愈疾，得酒自忘贫。\n九十头无雪，多应笑野人。",
        "dynasty": "宋",
        "collection_info": null
    },
    {
        "uuid": "7f6f8fb86861d450ccb31bffd51e960b",
        "title": "送徐文渊赴省试",
        "author": "徐照",
        "content": "永州官满后，借屋静中居。\n两岁不参部，一心惟读书。\n孤经期榜首，行日离春初。\n即有杏花宴，题诗众弗如。",
        "dynasty": "宋",
        "collection_info": null
    },
    {
        "uuid": "5a3b43965675777880647c8a4fb79915",
        "title": "忆赵紫芝",
        "author": "徐照",
        "content": "一别一百日，无书直至今。\n几回成夜梦，犹自废秋吟。\n小雪衣犹绤，荒年米似金。\n知音人亦有，谁若尔知心。",
        "dynasty": "宋",
        "collection_info": null
    },
    {
        "uuid": "92cfd31e9621b227090f26e7f187d972",
        "title": "谢薛总干惠茶盏",
        "author": "徐照",
        "content": "色变天星照，姿贞蜀土成。\n视形全觉巨，到手却如轻。\n盛水蟾轮漾，浇茶雪片倾。\n价令金帛贱，声击水冰清。\n拂拭忘衣袖，留藏有竹籝。\n入经思陆羽，联句待弥明。\n贪动丹僧见，从来相府荣。\n感情当爱物，随坐更随行。",
        "dynasty": "宋",
        "collection_info": null
    },
    {
        "uuid": "fbd5adcace34568b116865f5c892e3ae",
        "title": "送陈池州十二韵",
        "author": "徐照",
        "content": "急诏下林间，天教公未闲。\n虎符重领郡，鸳序暂离班。\n道直言皆壮，心和鬓不斑。\n紫骝曾识驾，白羽可平姦。\n边地尘初静，邻邦化匪艰。\n前途从吏接，后乘约僧还。\n旗影明寒水，梅花动晓关。\n下车逢日吉，涤印破春悭。\n惠政流人至，清吟俗事删。\n条依萧守迹，仙认窦君颜。\n千古同歌袴，期年即赐环。\n敢云能下榻，同看九华山。",
        "dynasty": "宋",
        "collection_info": null
    },
    {
        "uuid": "57b491117f32516aea127e192eeff224",
        "title": "哭潘德久",
        "author": "徐照",
        "content": "不得身为郡，归来两鬓青。\n方言营隠地，岂拟落文星。\n字有佳人学，琴无野鹤听。\n伤心共吟处，残墨在窗櫺。",
        "dynasty": "宋",
        "collection_info": null
    },
    {
        "uuid": "be55aea8baeb69cf15b9253eb97614ad",
        "title": "赠九华李丹士",
        "author": "徐照",
        "content": "长记零陵郡，共看江上峰。\n平生轻世事，几度认仙踪。\n转式驱雷电，封泥伏虎龙。\n三千三百里，今日又相逢。",
        "dynasty": "宋",
        "collection_info": null
    },
    {
        "uuid": "0183912da1d9fabdfda6d2d9b8791f00",
        "title": "赠不食姑",
        "author": "徐照",
        "content": "衣以青为色，谓如天骨青。\n近年全不食，饮水自通灵。\n心信生狂语，清羸改俗形。\n半空仙乐奏，曾向静中听。",
        "dynasty": "宋",
        "collection_info": null
    },
    {
        "uuid": "3c304bf034baf60a9883708abfa0338e",
        "title": "酬赠徐玑",
        "author": "徐照",
        "content": "每到斋门敲始应，池禽双戏动清波。\n爱闲却道无官好，住僻如嫌有客多。\n字学晋碑终日写，诗成唐体要人磨。\n山民百事今全懒，祇合烟江着短莎。",
        "dynasty": "宋",
        "collection_info": null
    },
    {
        "uuid": "2c37c6add896f62aba7b6d05fcba31fc",
        "title": "同刘孝若野步",
        "author": "徐照",
        "content": "杖屦相随步野田，坐临阶石和诗篇。\n要看隔水人家菊，试借繫门渔父船。\n且缓归情知有月，不生酒兴为无钱。\n寒来莫问家中事，纔得身闲即是仙。",
        "dynasty": "宋",
        "collection_info": null
    },
    {
        "uuid": "b01f16455428c010aa03966c90f579f7",
        "title": "哭鲍清卿  其一",
        "author": "徐照",
        "content": "立性全夷淡，移家避俗氛。\n酒醺馿倒载，吟苦鹤曾闻。\n连任虚分竹，长年祇爱云。\n伤心见儿辈，犹读旧时文。",
        "dynasty": "宋",
        "collection_info": null
    },
    {
        "uuid": "ceaef79bf6931c89a9e9b0ece5f0bf44",
        "title": "哭鲍清卿  其二",
        "author": "徐照",
        "content": "一病居闲久，恩荣自及孙。\n真传未老貌，禅赞在山言。\n沙鸟巢庭树，渔舟泊水门。\n重来旧游处，空有竹舆存。",
        "dynasty": "宋",
        "collection_info": null
    },
    {
        "uuid": "2e7d457b4fb8da12dd6e3dbf5d5c2398",
        "title": "挽陈西老母",
        "author": "徐照",
        "content": "夫人年八十，头髮未如银。\n有子缘能孝，居家不似贫。\n案头经尚在，箱内药初陈。\n至日西门外，无非送葬人。",
        "dynasty": "宋",
        "collection_info": null
    },
    {
        "uuid": "4bd66cdeddb5e2c34f3e58a136909e18",
        "title": "挽陈益谦",
        "author": "徐照",
        "content": "先生胡不仕，高卧在林泉。\n忧国能先见，无人肯荐贤。\n月明新冢上，橘熟旧庐前。\n所着书成箧，多应后世传。",
        "dynasty": "宋",
        "collection_info": null
    },
    {
        "uuid": "2a004e40d4a1ade171454a2e18272854",
        "title": "喜蒋德瞻还里",
        "author": "徐照",
        "content": "长作汤村梦，今来免所思。\n丹灵年命永，琴裂壁风吹。\n开户秋花发，终经午饭迟。\n岳阳何日去，后集要君诗。",
        "dynasty": "宋",
        "collection_info": null
    },
    {
        "uuid": "0d24987fbe2224a3045d823aebb02b30",
        "title": "病起呈灵舒紫芝寄文渊",
        "author": "徐照",
        "content": "唐世吟诗侣，一时生在今。\n不因吾疾重，谁识尔情深。\n解愿衣赊酒，更医药费金。\n天教残息在，安敢废清吟。",
        "dynasty": "宋",
        "collection_info": null
    },
    {
        "uuid": "b81cb2a3aaaf5a1237412c8cd25998f4",
        "title": "送潘才叔倅新安",
        "author": "徐照",
        "content": "大臣曾列荐，声誉有人闻。\n古郡知临水，黄山望似云。\n道情因病长，公务被吟分。\n天上除书近，时危必用君。",
        "dynasty": "宋",
        "collection_info": null
    },
    {
        "uuid": "ff3dfa38d037a01ace70505b0886d5b7",
        "title": "送薛子舒福州省觐",
        "author": "徐照",
        "content": "一马背西风，斑衣与古同。\n暂时离膝下，邻郡是闽中。\n到日残秋兔，还期早塞鸿。\n即须同邑里，来迓黑头公。",
        "dynasty": "宋",
        "collection_info": null
    },
    {
        "uuid": "99c32714cc6c25eb8fe7397b605b2215",
        "title": "送奭上人化缘",
        "author": "徐照",
        "content": "专志事皆成，期师此一行。\n阁盛灵佛像，碑载施人名。\n江阔风催渡，村深雪废程。\n暂劳曾共说，终可遂闲情。",
        "dynasty": "宋",
        "collection_info": null
    },
    {
        "uuid": "dab9a30eeaa16855d170cfba3f416003",
        "title": "同赵紫芝宿翁灵舒所居",
        "author": "徐照",
        "content": "不期欣会面，如即失炎蒸。\n废寝看迟月，同吟忆远僧。\n过旬河復见，无雨露多凝。\n得句争书写，蛾飞扑灭灯。",
        "dynasty": "宋",
        "collection_info": null
    },
    {
        "uuid": "5210da02ae421399f0747380fe92007f",
        "title": "题陈待制湖楼",
        "author": "徐照",
        "content": "天游观妙化，人世事皆轻。\n沆瀣藏仙境，津涯截海城。\n一身凌汗漫，品类仰高明。\n有道行藏小，无心视听精。\n上疑灵蜃吐，下觉巨鳌擎。\n雨气西帘入，月华东槛生。\n山临左辅近，湖自会昌成。\n风起僧钟直，村回野艇横。\n莲枯收绣段，松静发琴声。\n濠濮观鱼鸟，潇湘欠药蘅。\n一层休更上，百尺有谁评。\n昏日寒峰淡，残星远笛鸣。\n醉如元亮兴，归引仲宣情。\n阆苑琼为贵，黄州竹过清。\n郡图添圣迹，画轴记新营。\n奏乐渔人听，投车坐客盈。\n八篇移古咏，四字立嘉名。\n未必终成隠，清朝待秉衡。",
        "dynasty": "宋",
        "collection_info": null
    },
    {
        "uuid": "8ad1144483628466445b87bc1f6d4434",
        "title": "寄徐文渊",
        "author": "徐照",
        "content": "别君一百一十日，喜听人传八句诗。\n只在邻州难得见，却思前任远相随。\n分名丹荔画成轴，出处子鱼糟过时。\n近日有谁论字法，似闻检法是同师。",
        "dynasty": "宋",
        "collection_info": null
    },
    {
        "uuid": "d35e09e8ecb7ca73ad32d57cc03ab8b8",
        "title": "不寐",
        "author": "徐照",
        "content": "拥衾多不寐，吟思被愁分。\n雪气衝帘入，鸿声带雨闻。\n儿饥因废学，亲没未营坟。\n何致贫如此，肝肠痛莫云。",
        "dynasty": "宋",
        "collection_info": null
    },
    {
        "uuid": "51141084052bef057cb6c3a658d5086e",
        "title": "赠大罗山李秀才",
        "author": "徐照",
        "content": "大罗山上客，后主是宗亲。\n莫是为诗苦，却令生世贫。\n荒年家口众，少日鬓毛新。\n近又重遭祸，虚星必照身。",
        "dynasty": "宋",
        "collection_info": null
    },
    {
        "uuid": "50cff047e437dc5f8c6e9854cf938a1b",
        "title": "白石岩",
        "author": "徐照",
        "content": "一石入遥天，千峰迭在前。\n人行不到处，仙去未多年。\n窦暗云生像，檐斜日照泉。\n皇朝宣赐物，弟子尚相传。",
        "dynasty": "宋",
        "collection_info": null
    },
    {
        "uuid": "d0f0f356171c4a269952bd27c664f6b2",
        "title": "题薛景石瓜庐",
        "author": "徐照",
        "content": "何地有瓜庐，平湖四亩余。\n自锄畦上草，不放手中书。\n人远来求字，童闲去钓鱼。\n山民山上住，却羡水边居。",
        "dynasty": "宋",
        "collection_info": null
    },
    {
        "uuid": "9e1fc5a0c421fca499650041a64dd7b8",
        "title": "浄光山四咏呈水心先生 宿觉庵",
        "author": "徐照",
        "content": "公说曹溪事，经今六百年。\n庵基平地筑，碑记远人传。\n种竹初遮日，疏岩只欠泉。\n自当居鼎鼐，岂在学修禅。",
        "dynasty": "宋",
        "collection_info": null
    },
    {
        "uuid": "73a08f38ca33a3fc705675daaebba25a",
        "title": "浄光山四咏呈水心先生 绝境亭",
        "author": "徐照",
        "content": "高顶宜登望，吾州见地形。\n水通蛮国远，山出海门青。\n藓径僧行迹，风枝鹤退翎。\n公能同众乐，私帑建官亭。",
        "dynasty": "宋",
        "collection_info": null
    },
    {
        "uuid": "a5678660f4846f46ec28c69b244b4bf9",
        "title": "浄光山四咏呈水心先生 会景轩",
        "author": "徐照",
        "content": "不见日东上，西原雨一晴。\n逐时看景异，风物入诗清。\n立久飞云灭，身高去鸟平。\n石峰何处是，归思忽然生。",
        "dynasty": "宋",
        "collection_info": null
    },
    {
        "uuid": "25f3c9a5479755f22980bef4c2d39e51",
        "title": "浄光山四咏呈水心先生 茶山堂",
        "author": "徐照",
        "content": "片山唐国赐，茶有数根留。\n几番见人说，今朝还独游。\n远波分段白，宿霭向晴收。\n却有觉庵主，犹能学道州。",
        "dynasty": "宋",
        "collection_info": null
    },
    {
        "uuid": "ba4ffa54d59eb12daeefcedb578253ae",
        "title": "游雁荡山 寿昌道中",
        "author": "徐照",
        "content": "碣字芙蓉驿，喜行行不难。\n路侵沧海过，人得异山看。\n圆石蚝黏满，平涂鹭立寒。\n一游期一月，回日必冬残。",
        "dynasty": "宋",
        "collection_info": null
    },
    {
        "uuid": "6701932ea90d7c48fd2b518d5cb7a192",
        "title": "游雁荡山 能仁寺",
        "author": "徐照",
        "content": "寺置有碑传，观音岩石前。\n殿高灯焰短，山合磬声圆。\n窗静吹寒雪，舂鸣落夜泉。\n清游人岂识，谓不似秋天。",
        "dynasty": "宋",
        "collection_info": null
    },
    {
        "uuid": "221f58c3ae585460fca5c13fe4463676",
        "title": "游雁荡山 大龙湫瀑布",
        "author": "徐照",
        "content": "飞下数千尺，全然无定形。\n电横天日射，龙出石云腥。\n壮势春曾看，寒声佛共听。\n昔人云此水，洗目最能灵。",
        "dynasty": "宋",
        "collection_info": null
    },
    {
        "uuid": "fd2aa7f6b04e59f7afe4d6963e7506be",
        "title": "游雁荡山 灵岩",
        "author": "徐照",
        "content": "雁荡最奇处，众岩生此间。\n问名僧尽识，得句客方闲。\n洞峻猕猴入，天晴瀑布悭。\n古时山未显，谢守只空还。",
        "dynasty": "宋",
        "collection_info": null
    },
    {
        "uuid": "776f84e24038200a3739ce487fcd6e7d",
        "title": "游雁荡山 灵峰",
        "author": "徐照",
        "content": "我来无一语，闲认昔游踪。\n谁种路傍树，却遮山上峰。\n潭干沉石露，人立去禽衝。\n樵说仙桥险，因思在上封。",
        "dynasty": "宋",
        "collection_info": null
    },
    {
        "uuid": "d94af2fba0eecbb61388207204926c5a",
        "title": "游雁荡山 石门庵",
        "author": "徐照",
        "content": "庵是何年立，其中有一僧。\n苍崖从古险，白日少人登。\n众物清相映，吾生隠未能。\n夜来新过虎，抓折树根藤。",
        "dynasty": "宋",
        "collection_info": null
    },
    {
        "uuid": "0783495fe1b6d7451f26515a87d64616",
        "title": "游雁荡山 宝冠寺",
        "author": "徐照",
        "content": "寺基低且狭，半被石岩分。\n水响常如雨，林寒忽聚云。\n空房人暂宿，半夜雁初闻。\n此处能通荡，僧家却不云。",
        "dynasty": "宋",
        "collection_info": null
    },
    {
        "uuid": "a6ccb468002f179d9bb9be410f3ffc9e",
        "title": "游雁荡山 赠东庵约公",
        "author": "徐照",
        "content": "白髮白髭鬚，僧年八十余。\n已成重阁在，别置一庵居。\n客喜逢煎茗，童寒免灌蔬。\n小师南北去，近日各无书。",
        "dynasty": "宋",
        "collection_info": null
    },
    {
        "uuid": "3f7261ebbad3086c0685c130fd2c39fb",
        "title": "题夏景清湘中阁",
        "author": "徐照",
        "content": "湘中山似水，自古有人云。\n此是曾游地，今来尽属君。\n残风吹岸草，空庙入江云。\n却忆还乡梦，清猿半夜闻。",
        "dynasty": "宋",
        "collection_info": null
    },
    {
        "uuid": "526d3d2823110947edc7e57fe9198f3d",
        "title": "题翁卷山居  其一",
        "author": "徐照",
        "content": "十年前有约，今却在城居。\n羡尔能携子，深山自结庐。\n引泉移岸石，栽药就园蔬。\n见说高林外，樵人听诵书。",
        "dynasty": "宋",
        "collection_info": null
    },
    {
        "uuid": "1e619bf74aecd665f0e2f31b22ed4efc",
        "title": "题翁卷山居  其二",
        "author": "徐照",
        "content": "空山无一人，君此寄闲身。\n水上花来远，风中树动频。\n虫行黏壁字，茶煮落巢薪。\n若有高人至，何妨不裹巾。",
        "dynasty": "宋",
        "collection_info": null
    },
    {
        "uuid": "f40f6dd642bbb8ffef566ea59769844c",
        "title": "题赵明叔新居",
        "author": "徐照",
        "content": "社坛侧近地图宽，所作园池亦在间。\n十万人家城裏住，少闻人有对门山。",
        "dynasty": "宋",
        "collection_info": null
    },
    {
        "uuid": "85376396719f808723b936caee5c6ec7",
        "title": "题张提举西墅",
        "author": "徐照",
        "content": "渡头风景如前日，谁种桃花在两边。\n未晚人家门户闭，鹭鸶闲立钓鱼船。",
        "dynasty": "宋",
        "collection_info": null
    },
    {
        "uuid": "11b8b76970b187f941226d85e70a8f17",
        "title": "登宿觉庵",
        "author": "徐照",
        "content": "雨过山庵树色鲜，江城四月尚衣绵。\n本来行饭尝新茗，又得凭栏看插田。",
        "dynasty": "宋",
        "collection_info": null
    },
    {
        "uuid": "9c0614eb825ba8c92bb361cad643b0c9",
        "title": "怀赵紫芝翁灵舒",
        "author": "徐照",
        "content": "紫芝别我天台去，翁十深山自结茅。\n但见春愁随日长，不知庭叶蔽禽巢。",
        "dynasty": "宋",
        "collection_info": null
    },
    {
        "uuid": "2fa4fb70bcafac7eff3ebc31d9b4beba",
        "title": "重题翁卷山居",
        "author": "徐照",
        "content": "山中白日无尘迹，只有啼禽在树头。\n土蚁上鞋行径叶，楝花黏手掬溪流。\n高吟未许常人学，清福多应积世修。\n新茗一瓶蒙见惠，家童言是社前收。",
        "dynasty": "宋",
        "collection_info": null
    },
    {
        "uuid": "f4ac5df511931445363c8f291d991f0d",
        "title": "送张真翁赴举",
        "author": "徐照",
        "content": "端修修德在，门族盛如初。\n常有人登第，今称尔读书。\n南风舟去疾，西墅客来疎。\n所着青衫旧，前官拟别除。",
        "dynasty": "宋",
        "collection_info": null
    },
    {
        "uuid": "7b269e435c189cc3608aa6db1cc7a6b7",
        "title": "送木宗院",
        "author": "徐照",
        "content": "此职司天派，员分南与西。\n事稀从吏懒，诗好笑人低。\n丹荔开屏画，青榕盖鹤栖。\n必思随侍日，曾有旧留题。",
        "dynasty": "宋",
        "collection_info": null
    },
    {
        "uuid": "eea5841651614f7f4e2c7c680cf58c32",
        "title": "陈待制五月十四日生朝",
        "author": "徐照",
        "content": "羲辔迟中夏，生贤国世宁。\n隔宵蟾欲满，经溽雨初停。\n分派来沩水，储神应德星。\n高楼参造物，健笔倒沧冥。\n几郡流威惠，今人识典刑。\n随行惟一鹤，堆案有群经。\n道直言皆壮，心和鬓益青。\n即须调鼎铉，未许在林垧。\n斸石逢云母，栽松长茯苓。\n龟巢莲叶上，公见却千龄。",
        "dynasty": "宋",
        "collection_info": null
    },
    {
        "uuid": "789a02398c88bc849f61efd38277a7d7",
        "title": "寄赠葛朴翁",
        "author": "徐照",
        "content": "头上一方巾，西湖住宅新。\n古今称句法，岛贺是僧身。\n买马因添口，将钱或施贫。\n有轩名数竹，还復属何人。",
        "dynasty": "宋",
        "collection_info": null
    },
    {
        "uuid": "ded5ac8083d52843a704fce7c7a4f40a",
        "title": "挽陈夫人",
        "author": "徐照",
        "content": "平阳林给事，有女识经书。\n为妇极能孝，今人皆不如。\n得年非饵药，了葬自餐蔬。\n闽峤嗟埋骨，新碑到野庐。",
        "dynasty": "宋",
        "collection_info": null
    },
    {
        "uuid": "9a5bb28d04c794b5b6be269fe192472f",
        "title": "挽徐一之",
        "author": "徐照",
        "content": "生平空献赋，不得似相如。\n圣代无遗逸，深溪自隠居。\n僧传诗藁远，鸟宿墓林虚。\n有弟情还切，碑将谏笔书。",
        "dynasty": "宋",
        "collection_info": null
    },
    {
        "uuid": "f037351952dfc416db02cd85edd98273",
        "title": "病中作",
        "author": "徐照",
        "content": "一行三步歇，屋漏坐频移。\n妻欲藏茶鼎，僧能施药资。\n邻园梅尽发，河岸草生迟。\n天解怜贫病，难令不作诗。",
        "dynasty": "宋",
        "collection_info": null
    },
    {
        "uuid": "ebdba280577522fdf09ebb6709f09a93",
        "title": "和翁灵舒冬日书事  其一",
        "author": "徐照",
        "content": "石缝敲冰水，凌寒自煮茶。\n梅迟思闰月，枫远误春花。\n贫喜田新长，吟令鬓已华。\n城中寻小屋，岁晚欲移家。",
        "dynasty": "宋",
        "collection_info": null
    },
    {
        "uuid": "a19d7d5860b8ccb3c3c907ff5589e07b",
        "title": "和翁灵舒冬日书事  其二",
        "author": "徐照",
        "content": "秀句出寒饿，从人笑过清。\n步溪波逐影，吟竹鸟譍声。\n酒裏安天运，春边见物情。\n耕桑犹罄乐，何事可营生。",
        "dynasty": "宋",
        "collection_info": null
    },
    {
        "uuid": "16eef9dd1a7c9269bc3ec98e8d196b9a",
        "title": "和翁灵舒冬日书事  其三",
        "author": "徐照",
        "content": "十日南山雪，今朝又北风。\n烧衝崖石断，梅映野堂空。\n难语伤时事，无成愧野翁。\n一生吟思味，独喜与君同。",
        "dynasty": "宋",
        "collection_info": null
    },
    {
        "uuid": "4657933d23eec6ad3a8a38018d15b4cf",
        "title": "道书记房老梅",
        "author": "徐照",
        "content": "香有竹风知，无尘杂野姿。\n为怜新白髮，重记旧题诗。\n藓带龙鳞剥，蜂沾蠹屑垂。\n不来三十载，半树是孙枝。",
        "dynasty": "宋",
        "collection_info": null
    },
    {
        "uuid": "91d6be8feb75ec002499e26407d74207",
        "title": "访奭公宿和其韵",
        "author": "徐照",
        "content": "枯株围古寺，长觉夜寒增。\n坐听风吹雪，吟移佛照灯。\n灰沉麟骨碎，茶沸蟹涎凝。\n何计从师老，生涯若履冰。",
        "dynasty": "宋",
        "collection_info": null
    },
    {
        "uuid": "12f2e5933a0a8b102428ca3607856061",
        "title": "送侯宁",
        "author": "徐照",
        "content": "芳兰杂萧艾，独鹤随鸡群。\n男儿暂困厄，困厄谁怜君。\n或云深林间，其馥人自闻。\n何如鼓双翼，轩昂九霄云。",
        "dynasty": "宋",
        "collection_info": null
    },
    {
        "uuid": "bb80092755327a23e2f44f0a6b9a6b44",
        "title": "种菊  其一",
        "author": "徐照",
        "content": "屈平发悲吟，采之疗饥腹。\n人貌岁不同，兴嘆有荀昱。\n远人陶渊明，酿酒不等熟。\n醉把菊花枝，醅浊巾可漉。",
        "dynasty": "宋",
        "collection_info": null
    },
    {
        "uuid": "d68830696510c7a4bb59ffb0798ef42b",
        "title": "种菊  其二",
        "author": "徐照",
        "content": "一花八十品，秋风巧于春。\n不与群物竞，静性如幽人。\n湿燥欲及宜，□□养性真。\n谁授服饵法，应能寿吾身。",
        "dynasty": "宋",
        "collection_info": null
    },
    {
        "uuid": "325c23d641e76f81a86434fce4d26354",
        "title": "低飞雀",
        "author": "徐照",
        "content": "雀飞不高丈，啾啾聚榛菅。\n太仓有腐粟，安得悦尔颜。\n弋人四惊逐，飞投网罗间。\n巢中众雏鸣，望其母来还。",
        "dynasty": "宋",
        "collection_info": null
    },
    {
        "uuid": "9271815fd29ce6658457dee52d020920",
        "title": "悯交",
        "author": "徐照",
        "content": "天道转末劫，气序多差殽。\n山河破瓦色，产物无丰饶。\n土薄黍无力，胶粘难久牢。\n中间灵者人，亦復多轻浇。\n悯今不逮古，空思管鲍交。",
        "dynasty": "宋",
        "collection_info": null
    },
    {
        "uuid": "89f200b9bc456a737fdc23be7de4a686",
        "title": "翫月",
        "author": "徐照",
        "content": "初生如金鈎，将满如玉盘。\n古人爱明月，月色疑可餐。\n贾岛倚长杉，精魂化蟾间。\n李白捉皓色，狂不如波澜。\n何为梅山翁，见月长兴嘆。\n月多照予愁，未久先掩关。",
        "dynasty": "宋",
        "collection_info": null
    },
    {
        "uuid": "32ee07143c3782cf4270ea23e4313b1a",
        "title": "登东宝山僧舍",
        "author": "徐照",
        "content": "扪萝上纔绝，移舟泊前滩。\n火云满行路，剥啄敲柴关。\n脱裳挂木杪，喘汗如浆翻。\n主人喜客来，笑话生春温。\n袒裼不我责，我息方己安。\n自拾落地薪，煮茗当杯盘。\n卧石平如床，上有树影繁。\n清风吹骨毛，执热鄙炎官。\n佳禽不自匿，静处故相喧。\n竟日忘渴饥，山水秀堪餐。\n换却世上心，世上多忧烦。",
        "dynasty": "宋",
        "collection_info": null
    },
    {
        "uuid": "0b6848be1ca7cab4c70d1a8853e716f2",
        "title": "喜翁卷至",
        "author": "徐照",
        "content": "开裳坐岩石，静僻胜尘区。\n禽落闲庭果，荷侵湿岸蒲。\n高情天外远，暑气竹间无。\n浅井瓦瓶汲，低床桃簟铺。\n江声空槛树，烧影照巢乌。\n困睡抛书册，悲吟缺玉壶。\n浮生如梦幻，世事任鳬卢。\n但得过从乐，无嫌此地迂。",
        "dynasty": "宋",
        "collection_info": null
    },
    {
        "uuid": "eb4930b8218b88385da1b2a5d0ad884e",
        "title": "林中奉酬翁卷",
        "author": "徐照",
        "content": "已毕林中事，云烟隔暮城。\n古松知鹤老，沙水见鱼行。\n孤坐形生影，穷吟谷应声。\n嗜茶因识谱，寻药忽遗名。\n日吉期蜂分，山晴放犊耕。\n喜幽从地僻，不学负时清。\n缘荠同家食，披藤发野情。\n松庐极邻并，归计几时成。",
        "dynasty": "宋",
        "collection_info": null
    },
    {
        "uuid": "583c655ea03bcd289449748bbeeb462e",
        "title": "赠张将领十六韵",
        "author": "徐照",
        "content": "一载鄞江上，波平尘不飞。\n屡成横槊句，密运若神机。\n弓影盈秋月，剑光摇夕晖。\n起身黄石地，成梦黑山薇。\n府帅曾前席，君王拟解衣。\n莼鲈休在念，草木亦知威。\n骨相封侯贵，家乡衣锦归。\n柳高戎壁峻，花近宅堂辉。\n二妓吟霜竹，千金买宝鞿。\n好文佳士致，起舞丽人围。\n庭果丹顋润，官醪蜡脚肥。\n胡琴音屈律，香篆气纷霏。\n辅汉终成绩，逢刘亦有依。\n儿男当富贵，得意似君稀。",
        "dynasty": "宋",
        "collection_info": null
    },
    {
        "uuid": "1d6f9fc393e50678977369f5db035a51",
        "title": "觅班竹作床",
        "author": "徐照",
        "content": "翠节老苔湿，湘妃泪遗踪。\n莫顾鬼物护，斤斧诛箨龙。\n不数汉水边，弃贼如草蓬。\n杀青色玳瑁，六尺光照空。\n俾我卧读书，魂梦来槐宫。",
        "dynasty": "宋",
        "collection_info": null
    },
    {
        "uuid": "81cb395aefac585f7b55e45566633801",
        "title": "黄公济",
        "author": "徐照",
        "content": "石色丹砂文，林木翠相合。\n灵源一派长，近与银汉接。\n老眼挂千仞，吟步遶百匝。\n云遮忽有无，路坳见重迭。\n风响闻笙竽，龙灵化蛙蛤。\n再掬清泠波，一洗□滞匼。\n但愿高高流，勿以众流杂。",
        "dynasty": "宋",
        "collection_info": null
    },
    {
        "uuid": "ff046f45dd4ad8ddc5722344c512ea4c",
        "title": "畏虎",
        "author": "徐照",
        "content": "侯门无罴虎，进者何趑趄。\n主人畏客来，有甚虎与罴。\n彼此情不安，逢迎反忧悲。\n我爱田上翁，面有无求姿。\n不怨春作苦，联以岁晚期。\n藜藿如羊枣，豆粟兼晨炊。\n西风作霜晴，晓寒起呼儿。\n大儿收橡实，小儿拾松枝。\n无求当自求，勿用他人为。",
        "dynasty": "宋",
        "collection_info": null
    },
    {
        "uuid": "214c53db5c1bc2744522dde016681607",
        "title": "题侯侣之九歌图",
        "author": "徐照",
        "content": "君家九歌图，元是龙眠画。\n冰毫动天机，意与象俱化。\n坡仙以一马，千金莫酬价。\n昏眼喜忽明，老绢尘欲亚。\n𥦷窠有灵鬼，天马夹龙驾。\n鳞幢借金节，隠隠出虚罅。\n箎驾迎飞响，陈具咸所禡。\n湘天水波立，绿红渺高下。\n漠漠楚客魂，万古入悲话。\n颓檐饥禽啄，长陀瘦鲛跨。\n八篇竹枝词，命君共吟些。\n愁声还入市，乞酒从嘲駡。",
        "dynasty": "宋",
        "collection_info": null
    },
    {
        "uuid": "1209eef3bc3732dc377bcc84978c662f",
        "title": "渡钱塘江",
        "author": "徐照",
        "content": "怒潮出海门，巨浪贴天白。\n阿香击鼓喧，地轴忽崩坼。\n大令虬与龙，詟畏改窟宅。\n千艘未敢前，长年面忧色。\n水程八十里，动有千里隔。\n飞橹更无常，身世难可测。\n缚缆庙山脚，炊烟岸连碧。\n天无炮车云，风响稍自激。\n低回兀小篷，滉漾任所适。\n青瑶沐金蟾，四向山绝迹。\n仰面观斗柄，意可晓南北。\n吴桥淮楚棹，尽为声利役。\n天公悯我忧，江水平如席。\n何年变平陆，险危免经历。\n遥遥星火红，知近人家侧。\n惊喜愧老奴，梦远鼻吹息。",
        "dynasty": "宋",
        "collection_info": null
    },
    {
        "uuid": "b9bd7b805eaa6076af631101323873c8",
        "title": "朱可翁陈西老徐灵渊携酒饯别饮罢以周兴嗣千字文中语为韵曰谓语助者且名为江上行云分得语字",
        "author": "徐照",
        "content": "岁晚风雾寒，用事有青女。\n滕六更无頼，冰花斗欲舞。\n狭坐夜生棱，叉袖手难距。\n百草尽晦寂，虫虺亦蛰户。\n于何梅山翁，遥遥作行旅。\n耳热呼卢仝，此意何自语。\n渊明古达者，饥逐亦无处。\n诗老知我忧，相暖且樽俎。\n鼎足吟清诗，龙蛇动盈楮。\n参昴挂屋角，呼儿更捻炬。\n古来回并难，发明各何许。\n飞雁度荒塞，新梅耿平楚。\n相思续君诗，亦足慰心绪。",
        "dynasty": "宋",
        "collection_info": null
    },
    {
        "uuid": "643ae254773bb21e4e09bc19a07c93b5",
        "title": "江上翁",
        "author": "徐照",
        "content": "江头老翁不为贫，自织笭箵张素鳞。\n明月江头春水涨，小船撑岸拾流薪。",
        "dynasty": "宋",
        "collection_info": null
    },
    {
        "uuid": "5f209dece61bd0889537947fa0bc8eb7",
        "title": "分题得渔村晚照",
        "author": "徐照",
        "content": "渔师得鱼绕溪卖，小船横繫柴门外。\n出门老妪唤鸡犬，收敛蓑衣屋头晒。\n卖鱼得酒又得钱，归来醉倒地上眠。\n小儿啾啾问煮米，白鸥飞去芦花烟。",
        "dynasty": "宋",
        "collection_info": null
    },
    {
        "uuid": "7b8a94b188f4f73e48206a6076f16374",
        "title": "陌上柳",
        "author": "徐照",
        "content": "千叶万叶翠色鲜，春风吹尽枝上绵。\n五里长亭更短亭，古人今人千万情。\n中闺美人念离别，罗衾晓寒梦分绝。\n陌上杨柳春生枝，陌上行人春不归。",
        "dynasty": "宋",
        "collection_info": null
    },
    {
        "uuid": "4d8125a1bc445e0cc28e76be7f81c03e",
        "title": "题归雁图",
        "author": "徐照",
        "content": "浙水平天浄如扫，客雁飞来秋事早。\n短篷吹雪荻花风，影落深丛山欲晓。\n汀芜无绿鲜飙香，一宵声影空潇湘。\n有人展卷苦思归，梦随翎翅飞沧茫。",
        "dynasty": "宋",
        "collection_info": null
    },
    {
        "uuid": "208c3c1b320f8b1dffdddcb7a53875c0",
        "title": "题慧二梅图",
        "author": "徐照",
        "content": "水波上头竹枝下，隙月斜穿雪轻洒。\n东君祇付一家春，俗眼自分宫与野。\n从来诗子多好奇，寒暖又别南北枝。\n山翁酒醉不復语，穷馿破帽松风吹。",
        "dynasty": "宋",
        "collection_info": null
    },
    {
        "uuid": "b69d995c139d2c2793cf7b2e0c3fe544",
        "title": "瑞安道房观陈友云古柏命予作诗",
        "author": "徐照",
        "content": "西陵西陵高插天，武侯庙前寒泼烟。\n谁知陈侯笔有力，远远移来向君壁。\n老翁眼见惊愕眙，醉摇屈笔来吟诗。\n霹雳烧空云劈地，一夜苍虬忽飞去。",
        "dynasty": "宋",
        "collection_info": null
    },
    {
        "uuid": "011e16a4542697867beb9154044ff9ec",
        "title": "石屏歌为潘隠父作",
        "author": "徐照",
        "content": "浯溪片石天来长，颜家字画元文章。\n淡岩明秀甲天下，万古石鼓留岐阳。\n大工踏天割云骨，尽出湘沅山水窟。\n六尺四面起棱角，颜色苌洪血涂抹。\n何年老手擘巨灵，赤云白日联青星。\n湘娥罢瑟老鱼舞，瘦鹤叫下芦花汀。\n潘侯得之如升僊，可惜只卖四万钱。\n梅山山翁觑天巧，笑涡旋颊流诗涎。\n君不见元佑年间狄引进，雪林千里春水润。\n大苏黄九来赋诗，百杯醉倒金钗阵。\n潘侯石屏真绝奇，更多酒肉如渑池。\n苏黄已矣不復来，政须我辈来吟之。\n又不见当年玉川子，拾得玉碑极欢喜。\n半路忽遭穷相馿，十步九蹶扶不起。\n至坚易折古所伤，愿人好置高人堂，谢客岩头生夜光。",
        "dynasty": "宋",
        "collection_info": null
    },
    {
        "uuid": "d21df2163dcf339ec12b05bcae7f022b",
        "title": "上木詹事生日十月十五",
        "author": "徐照",
        "content": "客花十月开湘桃，蓬天春浅霞烟高。\n僊郎玩世跨鹏海，红龙紫仗青童翿。\n星斗心胸□□□，笔端衮衮惊沧涛。\n天皇庚申开凤历，百八十岁生夔皋。\n彤庭射策鬼斗□，虎符分寄梁悬刀。\n承华出入汉长吏，画图周室诸侯朝。\n绫绮连钱蔽华屋，神奎秘画黄金标。\n鹤嘴瓶深贮沆瀣，西峰倒碧翻蒲萄。",
        "dynasty": "宋",
        "collection_info": null
    },
    {
        "uuid": "7d50f9e98a0b414428eca87bad279298",
        "title": "未回车",
        "author": "徐照",
        "content": "山川匪遥远，行人未迴车。\n欲语昨宵梦，忽接今朝书。\n啼乌在屋上，绿草生庭除。\n仰看日月光，照知子衿裾。",
        "dynasty": "宋",
        "collection_info": null
    },
    {
        "uuid": "69dbffd356747baf921b5467fd9c1b05",
        "title": "采兰曲",
        "author": "徐照",
        "content": "门前春水青如罗，采兰船小长经过。\n未须折兰喜相赠，见此自令忧思多。",
        "dynasty": "宋",
        "collection_info": null
    },
    {
        "uuid": "1d4846f2c7a5590a505b48007727815e",
        "title": "自君之出矣  其一",
        "author": "徐照",
        "content": "自君之出矣，心意远相随。\n拆破唐人绢，经经是双丝。",
        "dynasty": "宋",
        "collection_info": null
    },
    {
        "uuid": "8a777f3e99515738ebb7a5b757784657",
        "title": "自君之出矣  其二",
        "author": "徐照",
        "content": "自君之出矣，玉鑑生尘垢。\n莲子种成荷，曷时可成藕。",
        "dynasty": "宋",
        "collection_info": null
    },
    {
        "uuid": "00ea5648c82b8c53579fb1edcd00d3d8",
        "title": "自君之出矣  其三",
        "author": "徐照",
        "content": "自君之出矣，懒粧眉黛浓。\n愁心如屋漏，点点不移床。",
        "dynasty": "宋",
        "collection_info": null
    },
    {
        "uuid": "c5038c2a98bc7da6797b1e2808b8cb9c",
        "title": "春日曲",
        "author": "徐照",
        "content": "中妇扫蚕蚁，挈篮桑树间。\n小姑摘新茶，日斜下前山。",
        "dynasty": "宋",
        "collection_info": null
    },
    {
        "uuid": "a8e69efe1abe101b84cf5ba86d0ea423",
        "title": "路上花",
        "author": "徐照",
        "content": "富女易生骄，贫女难保节。\n慇懃路上花，行人意先折。",
        "dynasty": "宋",
        "collection_info": null
    },
    {
        "uuid": "c1e678d85f9fe6c81367697b186d581d",
        "title": "冬冬鼓",
        "author": "徐照",
        "content": "前鼓冬冬后鼓冬冬声一同。\n忽然声近忽声远，又是东风西风南北风。",
        "dynasty": "宋",
        "collection_info": null
    },
    {
        "uuid": "2a420c41cc5db0ec8dd8643f8d94827b",
        "title": "湘江曲",
        "author": "徐照",
        "content": "湘江无潮水，日夜一向流。\n别心无彼此，两处各悠悠。",
        "dynasty": "宋",
        "collection_info": null
    },
    {
        "uuid": "d9de453322b1bf4ba412eb82aff65ec3",
        "title": "古怨曲",
        "author": "徐照",
        "content": "易得君知音，难得君知心。\n纵然恩意短，宁使言语深。\n渴饮贪泉水，倦息恶木阴。\n傥涉不美名，曷可销烦襟。",
        "dynasty": "宋",
        "collection_info": null
    },
    {
        "uuid": "c1d3e773202dab4fdf6f8b975f1420d1",
        "title": "山中吟",
        "author": "徐照",
        "content": "小竖驱牛羊，日照山下道。\n山翁家业贫，青松不得老。",
        "dynasty": "宋",
        "collection_info": null
    },
    {
        "uuid": "b8d3bb351db7e696f82f4cb8cc3a537c",
        "title": "各远祸",
        "author": "徐照",
        "content": "拙鸠营巢杉刺棚，曙出昏入俱不鸣。\n双雏脱殻羽翅生，母来哺餵雏无声。\n鸠能默默各远祸，一日高飞啄庭果。",
        "dynasty": "宋",
        "collection_info": null
    },
    {
        "uuid": "d0bfc33c202bbb7314213e52bb8542b7",
        "title": "缲丝曲",
        "author": "徐照",
        "content": "荻箔争收茧，瓢轮斗卷丝。\n未充身上着，先卖给朝饥。",
        "dynasty": "宋",
        "collection_info": null
    },
    {
        "uuid": "afa2428140d412dce19b5010bdb390f2",
        "title": "灉湖作",
        "author": "徐照",
        "content": "灉湖春来水拍天，秋来水涸成干田。\n天地盈虚不可保，富贵于人岂长好。",
        "dynasty": "宋",
        "collection_info": null
    },
    {
        "uuid": "4bb21960addb24a1a77215a92b294a70",
        "title": "青鸠词",
        "author": "徐照",
        "content": "劳劳復劳劳，生人半行客。\n今人行古道，古道有行役。\n相逢莫等闲，相离易疎隔。\n慇懃红杏花，彻宵对芳席。\n明年花开人东西，青鸠食花旧处啼。",
        "dynasty": "宋",
        "collection_info": null
    },
    {
        "uuid": "9905ea4d51e2c481ede38c5cdbb3c6e9",
        "title": "练波曲",
        "author": "徐照",
        "content": "素练平铺吹不起，夜来垂下天孙机。\n愁看百尺千尺长，不作游子寒时衣。",
        "dynasty": "宋",
        "collection_info": null
    },
    {
        "uuid": "d1cec9fffae75336ee0df99d03887036",
        "title": "商人妇",
        "author": "徐照",
        "content": "百尺樯竿过酒楼，竹标雉尾信风头。\n高鬟粉项商人妇，不识人间离别愁。",
        "dynasty": "宋",
        "collection_info": null
    },
    {
        "uuid": "01d2284787cbd054bf6677df0d285b67",
        "title": "黄哺歌",
        "author": "徐照",
        "content": "唐翁钓鱼至黄哺，不得鱼儿得鱼母。\n廿里返家急烹煮，鱼能脱命刀与砧。\n掉入碧浔千尺深，半无鳞鬣眼血侵。\n黄哺黄哺又有一渔父，鱼兮鱼兮復遭祸。\n为鱼犹或为儿苦，死兮生兮不离儿处所。",
        "dynasty": "宋",
        "collection_info": null
    },
    {
        "uuid": "4e27c4e8f22b03335883def549c633ef",
        "title": "同地歌",
        "author": "徐照",
        "content": "堂前种黄葵，百结种葵畔。\n同地不同心，徒令永相见。",
        "dynasty": "宋",
        "collection_info": null
    },
    {
        "uuid": "c7a4275eb3d73fd5e275f3b960845585",
        "title": "猛虎行",
        "author": "徐照",
        "content": "猛虎出林行，咆哮取人食。\n居人虑虎至，荆棘挂墙壁。\n虎乃爱其身，惊遁不近侧。\n人兮不如虎，甘心堕荆棘。",
        "dynasty": "宋",
        "collection_info": null
    },
    {
        "uuid": "696f3269d08f0b773c21cb363fca193c",
        "title": "昭君词",
        "author": "徐照",
        "content": "琵琶弹得是胡音，上马低蛾泪滴襟。\n画匠枉教延寿死，相如作赋得黄金。",
        "dynasty": "宋",
        "collection_info": null
    },
    {
        "uuid": "88f71feabf2177441fc35583821bfc78",
        "title": "劝鱼吟",
        "author": "徐照",
        "content": "一寒游鱼不可见，春暖游鱼初见面。\n渊清人稀鱼可游，劝鱼切勿亲金鈎。",
        "dynasty": "宋",
        "collection_info": null
    },
    {
        "uuid": "53a2e53b13f87416f21ee9474c7bd146",
        "title": "江南曲",
        "author": "徐照",
        "content": "络纬催寒断梦头，不眠双泪枕边流。\n屏风莫展江南画，寸地能生千里愁。",
        "dynasty": "宋",
        "collection_info": null
    },
    {
        "uuid": "31da4099f2ada352790a38f6f2619272",
        "title": "采莲曲  其一",
        "author": "徐照",
        "content": "行遍塘边不肯归，鸳鸯打起看双飞。\n荷花近岸难攀折，蒲苇丛深露湿衣。",
        "dynasty": "宋",
        "collection_info": null
    },
    {
        "uuid": "5c8f0bee5ce071fa9d2b8a1ed89b6e56",
        "title": "采莲曲  其二",
        "author": "徐照",
        "content": "罗盖初收晚日阴，野鳬飞起小鱼沉。\n莲蓬摘下留空柄，把向船前探水深。",
        "dynasty": "宋",
        "collection_info": null
    },
    {
        "uuid": "daaf4e6f3ab523fdcae7a118d8401abc",
        "title": "李溪曲别郑遇",
        "author": "徐照",
        "content": "七十二滩声共闻，一朝路向李溪分。\n梅花无情动春梦，未好忆家先忆君。",
        "dynasty": "宋",
        "collection_info": null
    },
    {
        "uuid": "f087356fef78fd98a6746920a4589132",
        "title": "柳叶词",
        "author": "徐照",
        "content": "嫩叶吹风不自持，浅黄微绿映清池。\n玉人未识分离恨，折向堂前学画眉。",
        "dynasty": "宋",
        "collection_info": null
    },
    {
        "uuid": "6421e2e8fdee9a4701ee41b7791c93b4",
        "title": "宫词  其一",
        "author": "徐照",
        "content": "睡眼蒙茸带宿酲，起来阶下探春晴。\n满身花露听鶑久，禁鼓重新打六更。",
        "dynasty": "宋",
        "collection_info": null
    },
    {
        "uuid": "6955d39865492d56264c095d84f2f6bd",
        "title": "宫词  其二",
        "author": "徐照",
        "content": "懒临粧架索朱绵，上得高台失宝钿。\n内屋深屏多画杏，有谁独喜画双莲。",
        "dynasty": "宋",
        "collection_info": null
    },
    {
        "uuid": "80da74f13ea43d57906e01dd066007b9",
        "title": "妾薄命",
        "author": "徐照",
        "content": "初与君相知，便欲肠肺倾。\n只拟君肺肠，与妾相似生。\n徘徊几言笑，始悟非真情。\n妾情不可收，悔思泪盈盈。",
        "dynasty": "宋",
        "collection_info": null
    },
    {
        "uuid": "c0544750b6d733e2d7ff59069acdaf92",
        "title": "越鱼吟",
        "author": "徐照",
        "content": "越鱼生水中，专食水上禽。\n禽又安知鱼，鱼自生机心。\n越鱼早来人钓得，人却放之反不食。",
        "dynasty": "宋",
        "collection_info": null
    },
    {
        "uuid": "825268c729fc82564b2fae139a212730",
        "title": "三阁词  其一",
        "author": "徐照",
        "content": "龚孔与丽华，迷昏竟宵昼。\n只知欢似前，岂知祸萌后。",
        "dynasty": "宋",
        "collection_info": null
    },
    {
        "uuid": "43a8e931e1d74c8673d5d0ae4ed3835a",
        "title": "三阁词  其二",
        "author": "徐照",
        "content": "三阁变瓦砾，欢乐一时休。\n草没石井栏，草亦为汝羞。",
        "dynasty": "宋",
        "collection_info": null
    },
    {
        "uuid": "9ded48ac6de7e1ea9d525a0bf2abd5d3",
        "title": "美人睡起曲",
        "author": "徐照",
        "content": "睡起胡蜂已退衙，袖中犹带鬰金牙。\n懒拈青扇遮微雨，斗摘庭前紫笑花。",
        "dynasty": "宋",
        "collection_info": null
    },
    {
        "uuid": "0a2f99ccb85be9163fe69861d37e80ec",
        "title": "宫怨",
        "author": "徐照",
        "content": "杨柳枝疎见月痕，夜香烧了锁宫门。\n琵琶不有愁人听，谁识声中是怨言。",
        "dynasty": "宋",
        "collection_info": null
    },
    {
        "uuid": "a2a87d6b1c6812605a62a8d4d916d3e2",
        "title": "促促词",
        "author": "徐照",
        "content": "促促復促促，东家欢欲歌，西家悲欲哭。\n丈夫力耕长忍饥，老妇勤织长无衣。\n东家铺兵不出户，父为节级儿抄簿。\n一年两度请官衣，每月请米一石五。\n小儿作军送文字，旬日一轮怨辛苦。",
        "dynasty": "宋",
        "collection_info": null
    },
    {
        "uuid": "95232cc8c237882c31faf3ced169b826",
        "title": "征妇思",
        "author": "徐照",
        "content": "年半为郎妇，郎去戍采石。\n又云戍濠梁，不得真消息。\n半年无信归，独自守罗帏。\n西风吹妾寒，倩谁寄郎衣。\n姑老子在腹，忆郎损心目。\n愿郎征战早有功，生子有荫姑有封。",
        "dynasty": "宋",
        "collection_info": null
    },
    {
        "uuid": "8543e71f4631e0864a846a048239e4d7",
        "title": "蝗飞高",
        "author": "徐照",
        "content": "战士尸上虫，虫老生翅翼。\n目怒体甲硬，岂非怨飞激。\n栉栉北方来，横遮遍天黑。\n戍妇闻我言，色变气咽逆。\n良人近战死，尸骸委砂砾。\n昨夜魂梦归，白骑晓无迹。\n因知天中蝗，乃是尸上物。\n仰面久迎视，低头泪双滴。\n呼儿勿杀害，解繫从所适。\n蝗乎若有知，飞入妾心臆。",
        "dynasty": "宋",
        "collection_info": null
    },
    {
        "uuid": "c2df976e6c51cc874ed0c801addf6bee",
        "title": "废居行",
        "author": "徐照",
        "content": "北风萧萧胡马鸣，边人走尽空户庭。\n黄金埋藏禾米弃，路上逐日空饥行。\n子西父南弗相守，仰面看日啼无声。\n生身不合属中土，自昔无时无战争。\n家桑椹熟生野蛾，兔跳席箕田成坡。\n一路几州皆荒废，处处战骨平草多。\n传报将军杀胡虏，取得山河归汉主。\n残生只愿还本乡，且免后裔有兵祸。",
        "dynasty": "宋",
        "collection_info": null
    },
    {
        "uuid": "0b39dabb5268711a39b2c61e9ba3ff31",
        "title": "釜下吟",
        "author": "徐照",
        "content": "阿对泉头舂黑菰，萁然豆煮虫泣锅。\n蜀姜作芼吴盐和，琥珀香烂云子乌。\n不数肉瓮夸安胡，老妻热贮儿怒呼。\n饥雷欲转藜肠枯，政须一饱百不图。\n君不见牛觳觫，乌毕逋，蟹躁扰，鱼喁嚅。\n玉脂泣鼎扤血餬，万钱方丈胡为乎。\n莫笑庾郎一事无食鲑，长有二十七种园中蔬。\n催儿挂豆更栽芋，坡老自谓我亦识字耕田夫。",
        "dynasty": "宋",
        "collection_info": null
    },
    {
        "uuid": "9cd177d49c77f0428052afa8ef9d4236",
        "title": "放鱼歌",
        "author": "徐照",
        "content": "笭箵下北湾，罣䍡上西浦。\n渔师恶取真少恩，游鳞潜身更何所。\n未死神已泣，口沫自吹吐。\n相失沧波俄顷间，斫雪飞花落盘俎。\n山翁忍见不惜青铜钱，尽买鲥鰅鲂鲫鱮。\n我闻清渊之水千尺长，鱼乎鱼乎慎勿轻行復遭祸。",
        "dynasty": "宋",
        "collection_info": null
    },
    {
        "uuid": "000b1cd57180865faffaa4db307160a5",
        "title": "爱梅歌",
        "author": "徐照",
        "content": "紫琳联坳蘸黟漆，破帽笼头醉拈笔。\n解返冰魂化墨僊，青皇尽把韶华失。\n巧分六出騃滕六，迅折千葩怯殷七。\n笑笑先生懒学画，花光仁老毛欲栗。\n可笑梅山翁，一夜吟诗便来乞。\n无声与有声，画妙诗骚两清逸。\n见说鹅溪出好绢，谁能为买三百疋。\n长条短棘椒藟萌，折榦稀枝瘦虬屈。\n画取西湖三两朶，摘索映空花不密。\n更画庾岭三十本，雪月风烟意非一。\n君不见翰林走旁访消息，寒城日日骑馿出。\n又不见杜老当年酒不。",
        "dynasty": "宋",
        "collection_info": null
    },
    {
        "uuid": "f522e9f0659033b097fbc6d4a6465180",
        "title": "莫愁曲",
        "author": "徐照",
        "content": "莫愁石城住，今来无莫愁。\n只重石城水，曾泛莫愁舟。",
        "dynasty": "宋",
        "collection_info": null
    },
    {
        "uuid": "6579f30ee197c725dd91550f45a517f8",
        "title": "三峡吟",
        "author": "徐照",
        "content": "山水七百里，上有青枫林。\n啼猿不自愁，愁落行人心。",
        "dynasty": "宋",
        "collection_info": null
    },
    {
        "uuid": "f6f40b73ee104c22b5f0d2b8137f1ba0",
        "title": "李夫人",
        "author": "徐照",
        "content": "延年有妹颜如花，十四选入君王家。\n翡翠结帘玉镂床，君王一时无暂忘。\n朝朝出入芙蓉殿，莫道妾身出微贱。\n妾生未久身入泉，上天何不与妾年。\n君王爱妾言不死，逐夜宫中唤方士。",
        "dynasty": "宋",
        "collection_info": null
    },
    {
        "uuid": "792fc641b54c46bb43952c5ea60eb4d8",
        "title": "青溪阁",
        "author": "徐照",
        "content": "叶脱林梢处处秋，壮怀易感更登楼。\n日斜钟阜烟凝碧，霜落秦淮水漫流。\n人似仲宣思故国，诗如杜老到夔州。\n十年前作金陵梦，重抚阑干说旧游。",
        "dynasty": "宋",
        "collection_info": null
    },
    {
        "uuid": "c65827787e24314cd0d66a8a4f3ffd77",
        "title": "拔蒲曲",
        "author": "徐照",
        "content": "拔蒲心，叶再抽。\n拔蒲根，种不留。",
        "dynasty": "宋",
        "collection_info": null
    }
]