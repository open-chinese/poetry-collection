[
    {
        "uuid": "e148cbb86ca305543a47bedd00480c16",
        "title": "述怀",
        "author": "任伯雨",
        "content": "元符庚辰岁，孟冬十二日。\n任子丞大宗，碌碌奉朝籍。\n圣主访落初，听言劳日昃。\n谏路员有阙，求人恐不及。\n谁谓方遴选，邂逅首疏逖。\n诏旨忽中授，闻命旦夕惕。\n不是忧不合，爱君忧失职。\n既忧亦復喜，不是贪禄秩。\n平生慕古人，素愿或可毕。\n精神倍疏瀹，激昂登文石。\n青云开九天，清光亲咫尺。\n每见情益交，肝胆尽剖析。\n敬承丁宁训，重许以忠直。\n自喜千载遇，奋身遑他恤。\n志欲收主威，力先排巨室。\n切齿愤钦永，刻意望夔稷。\n不数千羊皮，岂让一狐腋。\n勤勤履霜戒，不復虑不密。\n问夜欲自劳，百疏意何益。\n哀哉爱君心，不能当众嫉。\n投湘为独醒，得罪因怀璧。\n尚頼天德广，阅岁已再谪。\n仇人意未厌，穷荒必投斥。\n转海仅万里，艰危备经历。\n有时遭飓风，天地如抹漆。\n雪浪山崩颓，轰豗飞霹雳。\n扁舟甚桔槔，俯仰颠倒立。\n双樯捲欲折，绳断水蘸席。\n鲸鳄口垂涎，喷咤烟雨集。\n万怪竞周章，腥臊助嘘吸。\n平生仗忠信，安敢保瞬息。\n寅缘脱鱼腹，岛屿稍登陟。\n天气鬰欲流，土色焦成赤。\n草木蒸氛雾，亭午日未出。\n荒径少人行，窸窣走虺蜴。\n居民傍溪浒，横崖户百十。\n矮屋尽棚栏，臭秽如圈枥。\n家家啖菜粥，杂米无十一。\n小鱼与细虾，相尚珍鼎食。\n鸟言纷嘲哳，卉服坌蒙羃。\n颜色尽黄肿，太半抱瘴疾。\n其风贪以淫，其俗拙以僻。\n殆非人间世，宜尔太荒閴。\n我生本匹夫，赋性自真率。\n雅有江海志，仕宦特牵迫。\n一日偶遭际，用舍何敢必。\n但思忠邪分，于国繫休戚。\n周嫠不恤纬，我意何穷极。\n漆女倚门啸，我情第堙鬰。\n呜呼谋身者，所宜念阴隲。",
        "dynasty": "宋",
        "collection_info": null
    },
    {
        "uuid": "f25522778637e0d20db0a0f276f50be1",
        "title": "元日",
        "author": "任伯雨",
        "content": "忆昔东班贺紫宸，和风佳气浄无尘。\n龙墀初下觚棱日，雉扇齐开玉座春。\n接武九霄曾近侍，投荒三载作流人。\n穷通忤合虽天理，俯仰寻思不为身。",
        "dynasty": "宋",
        "collection_info": null
    },
    {
        "uuid": "a2567d36279a0e34af578c064ed2b353",
        "title": "自叹",
        "author": "任伯雨",
        "content": "当年言路亦逡巡，白简青蒲十一人。\n半斥炎荒半除籍，而今无一预朝绅。",
        "dynasty": "宋",
        "collection_info": null
    },
    {
        "uuid": "cddcbb80e6d3ef51321a6b84998c64b1",
        "title": "感古二首  其一",
        "author": "任伯雨",
        "content": "一言借谕资钟会，意在张华亦已深。\n大抵知言由养气，可怜晋武有蓬心。",
        "dynasty": "宋",
        "collection_info": null
    },
    {
        "uuid": "ac50dce8597c782d51051cff86408243",
        "title": "感古二首  其二",
        "author": "任伯雨",
        "content": "指鹿姦谋岂偶然，都缘人事不由天。\n要知左右皆言马，只为当时杀正先。",
        "dynasty": "宋",
        "collection_info": null
    },
    {
        "uuid": "1e09cfaeb6944e3c609255ae56d2ea22",
        "title": "宿西轩",
        "author": "任伯雨",
        "content": "茅檐不动晚风微，独对炉烟枕半欹。\n惟有多情沙上月，依然青琐照人时。",
        "dynasty": "宋",
        "collection_info": null
    },
    {
        "uuid": "2269867dbc4525fb6ffcef550145a8e0",
        "title": "焚香有感",
        "author": "任伯雨",
        "content": "扫地焚香开竹扉，轻烟郁郁閒朝晖。\n却思昔日延和殿，对罢曾携满袖归。",
        "dynasty": "宋",
        "collection_info": null
    },
    {
        "uuid": "ccaa63e959c3b280fc723e804efe39a0",
        "title": "独坐",
        "author": "任伯雨",
        "content": "得丧荣枯事，悠悠过耳风。\n此身犹是幻，何物不为空。\n酒圣心常醉，诗穷语更工。\n小轩搔首坐，斜日满窗红。",
        "dynasty": "宋",
        "collection_info": null
    },
    {
        "uuid": "3190bd12f29ceb343b8a1c8dadee8635",
        "title": "登狼山",
        "author": "任伯雨",
        "content": "狼山青青迹已陈，惟余楼阁向南熏。\n蓬瀛气象群峰在，吴楚封疆一水分。\n野色西南平接日，潮声东北怒穿云。\n登临更有超然兴，回首尘埃不足云。",
        "dynasty": "宋",
        "collection_info": null
    },
    {
        "uuid": "f7f988506c37ace35f32fc43045e7f75",
        "title": "句",
        "author": "任伯雨",
        "content": "身投魑魅家何在，泽逮昆虫罪未除。",
        "dynasty": "宋",
        "collection_info": null
    }
]