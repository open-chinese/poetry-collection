[
    {
        "uuid": "5f4388e5d51327b917eaacf9e90e5daa",
        "title": "黄陵题咏二首  其一",
        "author": "林采",
        "content": "舣棹黄陵岸，虔趋帝女祠。\n奠椒随楚俗，拂石读韩碑。\n北渚来何远，南巡事莫追。\n凄然鼓灵瑟，起舞想冯夷。",
        "dynasty": "宋",
        "collection_info": null
    },
    {
        "uuid": "fc871ea0a6e5d4975d467bbc089792ed",
        "title": "黄陵题咏二首  其二",
        "author": "林采",
        "content": "地接熊湘尾，天开龙寿山。\n精蓝依石峡，远岫点烟鬟。\n青草渺茫外，黄陵顾盼间。\n攀缘寻古迹，足倦不知还。",
        "dynasty": "宋",
        "collection_info": null
    },
    {
        "uuid": "564cecc84c5a6f51433d7c20573220b7",
        "title": "劝耕",
        "author": "林采",
        "content": "钓螺江上一耕夫，误挂簪裳计已疎。\n来此劝农申告诫，要渠僇力事耕锄。\n田畴耒耜能无倦，禾稼收成自有余。\n户晓更烦诸父老，俾知太守意劝渠。",
        "dynasty": "宋",
        "collection_info": null
    },
    {
        "uuid": "ca58f73c0ea0cdd1865940a11c7eb812",
        "title": "登览",
        "author": "林采",
        "content": "二十四峰排玉苍，天开岩洞若堂堂。\n坛星七点夜横斗，石佛三身时放光。\n神护奎文常炳焕，仙遗丹灶久凄凉。\n登临不觉江村暮，归旗翩翩渡野航。",
        "dynasty": "宋",
        "collection_info": null
    },
    {
        "uuid": "6700a22bd13e6ab51c332e2caa1091f4",
        "title": "句",
        "author": "林采",
        "content": "江浙东头六劝耕，随缘却到古南平。",
        "dynasty": "宋",
        "collection_info": null
    }
]