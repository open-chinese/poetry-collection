[
    {
        "uuid": "7ff08d3d662568bc262fa7dca1925748",
        "title": "木兰花・玉楼春 一枝和露珍珠贯",
        "author": "莫将",
        "content": "一枝和露珍珠贯。\n月下回来寻几遍。\n今朝忽见数枝开，未有十分如待伴。\n新妆不比徐妃面。\n雪艳冰姿寒欲颤。\n外边多少扫春人，春信莫教容易断。",
        "dynasty": "宋",
        "collection_info": null
    },
    {
        "uuid": "ea6d4dd346182b03b7d3b43291ac55cf",
        "title": "木兰花・玉楼春 梅边晓景清无比",
        "author": "莫将",
        "content": "梅边晓景清无比。\n林下诗人呵冻指。\n玉龙留住麝脐烟，银漏滴残龙脑水。\n晨光渐渐收寒气。\n昨夜遗簪犹在地。\n好生折赠镜中人，只恐绿窗慵未起。",
        "dynasty": "宋",
        "collection_info": null
    },
    {
        "uuid": "78b9b8da1a8a4fb4e66615bba417c5d7",
        "title": "木兰花・玉楼春 清姿自是生寒瘦",
        "author": "莫将",
        "content": "清姿自是生寒瘦。\n更在春前并腊后。\n谁教六出巧遮藏，争似一番先透漏。\n谢娘莫把翻衣袖。\n无限琼英飘玉甃。\n开时朵朵见天真，可柰碧溪和粉溜。",
        "dynasty": "宋",
        "collection_info": null
    },
    {
        "uuid": "5a46aa91fa05b0dd08839c6d25d366c9",
        "title": "木兰花・玉楼春 寒梢雨里愁无那",
        "author": "莫将",
        "content": "寒梢雨里愁无那。\n林下开时宜数过。\n夕阳恰似过清溪，一树横斜疏影卧。\n朱唇莫比桃花破。\n鬓袅黄金花欲堕。\n剩看春雪满空来，触处是花寻那个。",
        "dynasty": "宋",
        "collection_info": null
    },
    {
        "uuid": "0d15806a3ad436f2f6e5813746e11fde",
        "title": "木兰花・玉楼春 寻梅莫背东风路",
        "author": "莫将",
        "content": "寻梅莫背东风路。\n路在花前知去处。\n真香破鼻蓦然闻，试问幽丛知几步。\n多情更被无寒助。\n万物枯时神物护。\n一枝和雪倚阑干，昨夜初开春信度。",
        "dynasty": "宋",
        "collection_info": null
    },
    {
        "uuid": "6b958432181d36bca21b89da47b8947b",
        "title": "木兰花・玉楼春 暗香浮动黄昏后",
        "author": "莫将",
        "content": "暗香浮动黄昏后。\n更是月明如白昼。\n看来都坐玉壶冰，折赠徐妃丹桂手。\n赏酬风景无过酒。\n对影成三谁左右。\n劝君携取董妖娆，拱得醉翁香满袖。",
        "dynasty": "宋",
        "collection_info": null
    },
    {
        "uuid": "f8c3c0b6908080ee5795944ab772b2ee",
        "title": "木兰花・玉楼春 花时人道多风雨",
        "author": "莫将",
        "content": "花时人道多风雨。\n梅蕊都来无几许。\n何须飘洒湿芳心，粉面琳琅如泪注。\n家童莫扫花阴土。\n留浥琼林枝上露。\n莫教燕子早衔泥，径里馀香应满户。",
        "dynasty": "宋",
        "collection_info": null
    },
    {
        "uuid": "bac65695995ecbbf0d3e3346b898d79a",
        "title": "木兰花・玉楼春 眼前欲尽情何限",
        "author": "莫将",
        "content": "眼前欲尽情何限。\n风外南枝无一半。\n东君何事莫教开，及至如今都不管。\n高楼三弄休吹趱。\n一片惊人肠欲断。\n杏花开后莫嫌衰，如豆青时君细看。",
        "dynasty": "宋",
        "collection_info": null
    },
    {
        "uuid": "9836e0093d8f061a3b18eadebec06d82",
        "title": "木兰花・玉楼春 前村雪里虽然早",
        "author": "莫将",
        "content": "前村雪里虽然早。\n争似横斜开处好。\n直饶隔水是江南，也恐一枝春未到。\n延宾莫恨花阴小。\n见说芳林今古抱。\n集花潇洒洞天深，永夜玉山应自到。",
        "dynasty": "宋",
        "collection_info": null
    },
    {
        "uuid": "698150c5e786c7bdee5942e2d07a6085",
        "title": "木兰花・玉楼春 少陵长被花为恼",
        "author": "莫将",
        "content": "少陵长被花为恼。\n况是梅花非草草。\n临歧争奈不吟诗，此度诗人宜可老。\n诗成莫惜尊罍倒。\n不醉花前花解笑。\n醒时分付两三枝，酒后忆君清梦到。",
        "dynasty": "宋",
        "collection_info": null
    },
    {
        "uuid": "39cdb6485c1e157d926599549173b717",
        "title": "独脚令・忆王孙 绛唇初点粉红新",
        "author": "莫将",
        "content": "绛唇初点粉红新。\n凤镜临妆已逼真。\n苒苒钗头香趁人。\n惜芳晨。\n玉骨冰姿别是春。",
        "dynasty": "宋",
        "collection_info": null
    },
    {
        "uuid": "41fabf079050d255b67ad607167ff6d8",
        "title": "浣溪沙 宝钏香裙上玉梯",
        "author": "莫将",
        "content": "宝钏香裙上玉梯。\n云重应恨翠楼低。\n愁同芳草两萋萋。",
        "dynasty": "宋",
        "collection_info": null
    },
    {
        "uuid": "cdec7cd681c2d663cfee63231c6e4b87",
        "title": "浣溪沙 归梦悠扬见未真",
        "author": "莫将",
        "content": "归梦悠扬见未真。\n绣衾恰有暗香熏。\n五更分得楚台春。",
        "dynasty": "宋",
        "collection_info": null
    },
    {
        "uuid": "4ba64b2346a7a4e0d72503e84abb375d",
        "title": "呈南堂静禅师",
        "author": "莫将",
        "content": "从来姿韵爱风流，几笑时人向外求。\n万别千差无觅处，得来元在鼻尖头。",
        "dynasty": "宋",
        "collection_info": null
    }
]