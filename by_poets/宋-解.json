[
    {
        "title": "永遇乐 风暖莺娇",
        "author": "解",
        "content": "风暖莺娇，露浓花重，天气和煦。\n院落烟收，垂杨舞困，无奈堆金缕。\n谁家巧纵，青楼弦管，惹起梦云情绪。\n忆当时、纹衾粲枕，未尝暂孤鸳侣。\n芳菲易老，故人难聚。\n到此翻成轻误。\n阆苑仙遥，蛮笺纵写、何计传深诉。\n青山绿水，古今长在，惟有旧欢何处。\n空赢得、斜阳暮草，淡烟细雨。",
        "dynasty": "宋",
        "collection_info": null
    },
    {
        "title": "阳台梦 仙姿本寓",
        "author": "解",
        "content": "仙姿本寓。\n十二峰前住。\n千里行云行雨。\n偶因鹤驭过巫阳。\n邂逅他、楚襄王。\n无端宋玉夸才赋。\n诬诞人心素。\n至今狂客到阳台。\n也有痴心，望妾入、梦中来。",
        "dynasty": "宋",
        "collection_info": null
    }
]