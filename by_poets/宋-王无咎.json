[
    {
        "uuid": "81a24bd99bf5618c2d3c10d3012152b4",
        "title": "集村行",
        "author": "王无咎",
        "content": "产业家家坏，诛求岁岁新。\n平时不为备，执事彼何人。\n朱户仍奢侈，柴门转窭贫。\n若非衢空畔，无用说悲辛。",
        "dynasty": "宋",
        "collection_info": null
    },
    {
        "uuid": "24ae6106a1fd6a723a55d4535abc039f",
        "title": "劝岩师酒",
        "author": "王无咎",
        "content": "腊去东风渐破春，凭轩怅望倍凝神。\n鸟鸣晓霁声音乐，物被阳和气候新。\n佳景牵怀吟稍遍，芳杯到手举宜频。\n灵均空诧离骚好，憔悴终为独醒人。",
        "dynasty": "宋",
        "collection_info": null
    },
    {
        "uuid": "1d1c67e72a6c4ee914d3bc276aa19efe",
        "title": "麻姑山",
        "author": "王无咎",
        "content": "仙軿昔日此留连，气象辽辽尚宛然。\n溪落断崖为远瀑，路从绝顶见平田。\n千年芝有灵禽戏，一洞云留羽客眠。\n已乐胜游尘境外，况陪清论酒尊前。",
        "dynasty": "宋",
        "collection_info": null
    }
]