[
    {
        "uuid": "aa196486fbaf49c395f4a9f0a4b0a890",
        "title": "寿徐仓使",
        "author": "黄垺",
        "content": "四明山水远且清，秀气钟作千人英。\n南州高士真济美，天地正粹涵中襟。\n学问渊源派伊洛，文章典丽铿䪫韺。\n射策丹墀压群彦，声名一日蜚玉京。\n粤从膴仕久扬历，政事所至皆有称。\n雠较芸编上群玉，蕃宣苕水腾颂声。\n凝旒简眷异俦正，追班文石焕郎星。\n清规屹立朝誉振，儒术既行邦计赢。\n论思献纳众所瞩，其奈宵旰怀远氓。\n咨诹出揽澄清辔，肃持庾节赒列城。\n视时敛散民食足，观风按察吏胆惊。\n侧听赐环驲骑速，行看荷橐天衢亨。\n节过清明纔六日，欣逢吉梦叶长庚。\n和气却随春气足，福星还并寿星明。\n己闻好语日边至，莫辞烂熳倾罍觥。\n自惭小草依松柏，臭味相投意甚真。\n矢诗不但为公寿，八荒寿域更跻民。",
        "dynasty": "宋",
        "collection_info": null
    }
]