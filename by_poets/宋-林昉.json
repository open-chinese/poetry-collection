[
    {
        "uuid": "9ec02340a971b129f5f32b6f46ad1768",
        "title": "送西秦张仲实游大涤洞天",
        "author": "林昉",
        "content": "此时仙兴发，九锁访名峰。\n玉洞昼飞鼠，石池春浴龙。\n异人花外见，道士酒边逢。\n余欲采芳茗，白云何所从。",
        "dynasty": "宋",
        "collection_info": null
    },
    {
        "uuid": "b4c6a546191c13aac844a48ddee4a3f6",
        "title": "西湖",
        "author": "林昉",
        "content": "小舫撑春花浪香，第三桥底弄晴光。\n吟边飞起轻鸥片，十里天风舞绿杨。",
        "dynasty": "宋",
        "collection_info": null
    },
    {
        "uuid": "5f5c050fa3b3d2d1f980f26860abf88a",
        "title": "蓬门",
        "author": "林昉",
        "content": "新笋绿沿坡，蓬门谁见过。\n社寒来燕少，晚雨落花多。\n瘦骨诗医俗，衰容酒借和。\n故园空有梦，客路正风波。",
        "dynasty": "宋",
        "collection_info": null
    },
    {
        "uuid": "05ea0bd391eb3ea668d1aec78b8734ce",
        "title": "病目",
        "author": "林昉",
        "content": "病目两旬余，深斋只另居。\n客知多寄药，妻劝少看书。\n畏热灯羞近，贪凉髪屡梳。\n平生心喜菊，因此剩栽锄。",
        "dynasty": "宋",
        "collection_info": null
    },
    {
        "uuid": "c2045e9164d214f4a3ccbc3cdcba0765",
        "title": "答王学士",
        "author": "林昉",
        "content": "已着山人屐，那能远入城。\n艰难思变姓，老大畏争名。\n病叶兼虫响，闲云肯雨行。\n长怀陶靖节，出处意分明。",
        "dynasty": "宋",
        "collection_info": null
    },
    {
        "uuid": "fd94e4fa6cd6ed4497aad338f48071a8",
        "title": "答黎教授  其一",
        "author": "林昉",
        "content": "泼瓮浮醅新酿熟，得霜寒菊始开齐。\n养丹道士颜如玉，爱酒山翁醉似泥。\n不惜蘂从蜂采去，尚余香有蝶来栖。\n莫嫌学舍宫闲冷，犹得芳樽此共携。",
        "dynasty": "宋",
        "collection_info": null
    },
    {
        "uuid": "c5cd32c4a2af567ffed7bb5f44d53a64",
        "title": "答黎教授  其二",
        "author": "林昉",
        "content": "共坐栏边日欲斜，更将金蘂泛流霞。\n欲知却老延龄药，百草枯时始见花。",
        "dynasty": "宋",
        "collection_info": null
    },
    {
        "uuid": "99830f65ca3b1c44f2cab1c4c25007b4",
        "title": "题曾生古剑",
        "author": "林昉",
        "content": "三尺非凡铁，年深铸字漫。\n每寻闲处挂，不敢醉时看。\n紫电光犹湿，苍蛟血未干。\n边秋方用武，莫恨致身难。",
        "dynasty": "宋",
        "collection_info": null
    },
    {
        "uuid": "a9ff9aeef56073a6a5bd97a2683fef68",
        "title": "夜笛",
        "author": "林昉",
        "content": "夜寒孤笛水边楼，忆着西风古塞头。\n一曲落梅吹得苦，吹人不管听人愁。",
        "dynasty": "宋",
        "collection_info": null
    },
    {
        "uuid": "44e6d73dc8b085548be0ff6bbcc28e73",
        "title": "古冢行",
        "author": "林昉",
        "content": "山前月照青杉树，下有古人葬时路。\n古人葬时多子孙，今日子孙无问处。\n花开花谢年復年，新坟渐满古坟边。\n犹起高楼与大屋，长为子孙忧不足。",
        "dynasty": "宋",
        "collection_info": null
    },
    {
        "uuid": "d3dd8e7385ce1e98a64a1c7e3a77b11a",
        "title": "闻子规  其一",
        "author": "林昉",
        "content": "飞到一枝上，须啼三五声。\n烟中犹彷佛，月下最分明。",
        "dynasty": "宋",
        "collection_info": null
    },
    {
        "uuid": "e50772e8016c9caee4fc743bda7a094f",
        "title": "闻子规  其二",
        "author": "林昉",
        "content": "积泪消春色，好花思锦城。\n贵人难入耳，祇是恼羁情。",
        "dynasty": "宋",
        "collection_info": null
    },
    {
        "uuid": "15c16b61f5d7d69daf160a0b0252418a",
        "title": "迁居",
        "author": "林昉",
        "content": "破帽老骑馿，霜风落木初。\n江湖难独立，贫病又迁居。\n楚客旧留剑，岳僧秋寄书。\n草玄吾不解，空愧子云庐。",
        "dynasty": "宋",
        "collection_info": null
    },
    {
        "uuid": "dd82b34ae21f88eaf3e4311dc42359b3",
        "title": "题所寓壁",
        "author": "林昉",
        "content": "世路机关险似棋，未逢好着费支持。\n但能不作亏心事，何往非吾得意时。\n草着雨余青转耐，髪因闲裏白偏迟。\n一湖水影羣山聚，朝暮相看消几诗。",
        "dynasty": "宋",
        "collection_info": null
    },
    {
        "uuid": "cee4768db8517dd3be704a2a3f442396",
        "title": "古碑",
        "author": "林昉",
        "content": "文残字磨灭，往事记何人。\n抛在空林下，正当荒墓林。\n夕阳斜见影，古藓厚生鳞。\n不是逢狂客，谁来与拂尘。",
        "dynasty": "宋",
        "collection_info": null
    },
    {
        "uuid": "e3f5c16a1b68fb02829eee40ecb842b2",
        "title": "送秀才归南海",
        "author": "林昉",
        "content": "归路番禺远，蛮乡岛屿经。\n天黄春有瘴，海黑夜无星。\n北帖船中看，南歌枕上听。\n遥知到家日，蜩响荔枝青。",
        "dynasty": "宋",
        "collection_info": null
    },
    {
        "uuid": "5b16735ca1951eed746e707e96cfee51",
        "title": "送人之湘阴谒知己",
        "author": "林昉",
        "content": "一声歌未断，江动欲潮生。\n是月寒露下，故人湘水行。\n沙云晴见雁，船火夜闻筝。\n谢令应相喜，先期发吏迎。",
        "dynasty": "宋",
        "collection_info": null
    },
    {
        "uuid": "e95ee3f37a23d569d7f3d19c6ac02c4a",
        "title": "访隠者",
        "author": "林昉",
        "content": "晓入南山路，松风最好听。\n候扉黄犬睡，寻食老鸦灵。\n童子炊方熟，先生醉未醒。\n借来一榻坐，看尽相牛经。",
        "dynasty": "宋",
        "collection_info": null
    },
    {
        "uuid": "0ebbdc9973255a2dace3b1b549def5b6",
        "title": "秋戍",
        "author": "林昉",
        "content": "军头夜点名，新戍起秋程。\n月色黄弓甲，风沙黑渭城。\n断笳清泪满，落叶此生轻。\n努力供王事，归来享太平。",
        "dynasty": "宋",
        "collection_info": null
    },
    {
        "uuid": "c994d59c50eaa5c88ba839d4d495d3d1",
        "title": "老树",
        "author": "林昉",
        "content": "元是谁人种，枯残此磵东。\n半身虚映水，一叶尚摇风。\n着雨禽初散，当暄蚁欲空。\n年时浓绿影，何处夕阳中。",
        "dynasty": "宋",
        "collection_info": null
    },
    {
        "uuid": "d4be15b6b1eefdccfd3a7fe11576004e",
        "title": "同郑鲁望听杜鹃",
        "author": "林昉",
        "content": "每到桃花发，山鹃叫得频。\n今年同听处，吴下未归人。\n客泪滴残月，物情愁暮春。\n胥江有清水，聊与濯衣尘。",
        "dynasty": "宋",
        "collection_info": null
    },
    {
        "uuid": "42ebbdf00800ea8e8f7ec25f07e76bda",
        "title": "山中",
        "author": "林昉",
        "content": "衡门客去懒冠巾，尽日看山自在身。\n饮涧猨来惊照影，泊枝禽起近衝人。\n黑云欲雨易成晚，红叶如花不当春。\n却忆东门牵犬恨，当年何似布衣贫。",
        "dynasty": "宋",
        "collection_info": null
    },
    {
        "uuid": "29a00fbbdfb1638d3120e535d22f5223",
        "title": "泊越浦",
        "author": "林昉",
        "content": "老树津亭缆客舟，芙蕖香歇蓼花抽。\n越山只作古时翠，胥水半随人事流。\n别港雁声天有月，断桥渔火夜分秋。\n翻然自笑芒鞋脚，十载风波走几州。",
        "dynasty": "宋",
        "collection_info": null
    },
    {
        "uuid": "a2dd0f4a819bdc4be20f6c6dd02bcbcc",
        "title": "春归",
        "author": "林昉",
        "content": "南北春归有许忙，一晴轻策度林塘。\n柳摇别岸东风瘦，花落断桥流水香。\n老去客游空剑气，日来心事只诗囊。\n幽情一点云天远，独鸟无声飞夕阳。",
        "dynasty": "宋",
        "collection_info": null
    },
    {
        "uuid": "62da0be59b05f2f4f7acd7ffa680e364",
        "title": "赠别",
        "author": "林昉",
        "content": "傍桥买得小溪船，略举离杯去意悬。\n一水夕阳红荡影，数峰晴树碧生烟。\n秋声不断云间雁，别恨空长柳外蝉。\n后夜他州看明月，定知相忆未成眠。",
        "dynasty": "宋",
        "collection_info": null
    },
    {
        "uuid": "bb2d7d4fbf9b25ac3fec00e2c9bc967f",
        "title": "赠张高士",
        "author": "林昉",
        "content": "短髮蓬蓬戴小冠，客来欢喜爱供看。\n鹤孙夜养翎犹湿，童子南归语尚蛮。\n击磬花边禽醒悟，持经窗下竹平安。\n自言薄有耕桑地，无事干人不出山。",
        "dynasty": "宋",
        "collection_info": null
    },
    {
        "uuid": "0b34262b22ed8a9064ea329c20ab93f9",
        "title": "登龙山塔寺",
        "author": "林昉",
        "content": "吴越夕阳多远山，塔楼高处九秋寒。\n江豚吹浪腥风湿，野鸟行空翥雪干。\n白日潮声僧老尽，黄埃世路客游难。\n海门航散孤云落，酒醒不堪深倚栏。",
        "dynasty": "宋",
        "collection_info": null
    },
    {
        "uuid": "464c3e099f628ca342eedd53c3415e07",
        "title": "春晓",
        "author": "林昉",
        "content": "薄衣初试晓寒轻，云阁残阴雨弄晴。\n落去好花微有恨，生来野草半无名。\n丹心爱国劳难破，白髮欺人镊又生。\n瘦遶石栏三十匝，绿杨何处脆鶑声。",
        "dynasty": "宋",
        "collection_info": null
    },
    {
        "uuid": "6ca51a4ec8534ab9faba42df94807195",
        "title": "题所寓壁",
        "author": "林昉",
        "content": "鹿羣上遥岑，云影抵苍壁。\n无客来敲门，倚松读周易。",
        "dynasty": "宋",
        "collection_info": null
    },
    {
        "uuid": "480099f1e8a7d2915705eb19f9667c9b",
        "title": "南屏山画猿",
        "author": "林昉",
        "content": "古木悬藤臂半鈎，何年影落此山秋。\n三声远忆巴江月，夜半孤舟起客愁。",
        "dynasty": "宋",
        "collection_info": null
    },
    {
        "uuid": "5abee2e055bf7f308c42889354265063",
        "title": "山中春晓",
        "author": "林昉",
        "content": "婆餠焦啼晓户开，冷东风裏惜残梅。\n片云祇傍檐头宿，昨夜何山作雨来。",
        "dynasty": "宋",
        "collection_info": null
    },
    {
        "uuid": "9823a34cd3a3e85003d77b1808a67f5b",
        "title": "雨中过周氏山庄",
        "author": "林昉",
        "content": "吠犬柴门扣未开，满身风雨立苍苔。\n翠禽一箇高枝上，啄得残桃落地来。",
        "dynasty": "宋",
        "collection_info": null
    }
]