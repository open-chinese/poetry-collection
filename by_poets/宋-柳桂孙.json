[
    {
        "title": "贺陈随隠以布衣除东宫掌书",
        "author": "柳桂孙",
        "content": "镂玉裁冰字字奇，少年亲结九重知。\n君臣际遇荣千载，父子推敲冠一时。\n罍进楚兰春奏雅，瓶分陶菊夜联诗。\n五云楼近开黄道，金紫连班进赤墀。",
        "dynasty": "宋",
        "collection_info": null
    },
    {
        "title": "杜鹃花",
        "author": "柳桂孙",
        "content": "金鸭香烧午夜烟，空弹宝瑟怨流年。\n东风一架蔷薇雪，老尽春风是杜鹃。",
        "dynasty": "宋",
        "collection_info": null
    },
    {
        "title": "花山寺看黄山  其一",
        "author": "柳桂孙",
        "content": "翠色沈沈万树春，幽怀宜共竹为邻。\n黄山只在阑干外，溪阁云深认不真。",
        "dynasty": "宋",
        "collection_info": null
    },
    {
        "title": "花山寺看黄山  其二",
        "author": "柳桂孙",
        "content": "借得云房半榻眠，三生夙结静中缘。\n茶垆谩着松枝火，趺坐蒲团听夜禅。",
        "dynasty": "宋",
        "collection_info": null
    }
]