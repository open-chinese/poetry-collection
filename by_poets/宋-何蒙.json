[
    {
        "title": "题义门胡氏华林书院",
        "author": "何蒙",
        "content": "满眼烟霞与宅连，义高孝弟代相传。\n彤庭召对曾承诏，内府颁书特奉宣。\n学古一门遵法度，礼宾羣仆尽精贤。\n竺斋月夜招琴客，花院春风恣饮筵。\n乘兴访僧因挂褐，傍秋买鹤不争钱。\n半空山色长供望，彻晓清泉缓醒眠。\n残暑就溪开敞槛，晚凉观稼入平川。\n神仙药术亲留写，朝达诗牌自把悬。\n携手漫思为好伴，此身方恨未归田。\n忆君几度西南望，遥想情风寄一篇。",
        "dynasty": "宋",
        "collection_info": null
    },
    {
        "title": "句",
        "author": "何蒙",
        "content": "塞日穿痕断，边云背影飞。\n缥缈随黄屋，阴沈护御衣。",
        "dynasty": "宋",
        "collection_info": null
    }
]