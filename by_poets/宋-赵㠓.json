[
    {
        "uuid": "1b944ffef42598c499cfe54d30f25fd4",
        "title": "同云叟道人季西弟宿祈泽寺晨起示以此诗",
        "author": "赵㠓",
        "content": "道人自捲衣，欲往夫子林。\n形瘦若鹳鹤，復作鹳鹤音。\n此音久不已，扰我清静心。\n听尔纵好语，鼎足三竹簪。\n松扃启虚晓，将见晨曦侵。\n霜风满招提，出望青烟岑从君行逾年，壮我方外吟。\n会须速招隐，脱身事幽寻。\n尚为城郭叟，愧尔壁间琴。",
        "dynasty": "宋",
        "collection_info": null
    },
    {
        "uuid": "4a8164399f96551ef2dfad1a596a8118",
        "title": "云叟道人自夫子林骤款段先我而归口占一诗戏之",
        "author": "赵㠓",
        "content": "道人乘款段，辄尔驰山川。\n翻然两角巾，似与风争颠。\n左手不停勒，右手復争鞭。\n乌裙拍马腋，欲拟鹤升天。\n释耕观者人，莫知所以然。\n定疑云路阔，坠落骑鹿僊。",
        "dynasty": "宋",
        "collection_info": null
    }
]