[
    {
        "uuid": "df25f482ae683d449f9bf373c30ed6ca",
        "title": "呈痴绝庵主颂",
        "author": "徐敏子",
        "content": "痴绝有庵不肯住，弄老挑云径山去。\n地水火风分裂时，亲书赠予黄葛布。\n蜕封读罢咽无语，会得龙鬚能辟暑。\n岂知玉骨本清凉，书则珍藏布不取。\n源老忽踏幽深路，道在隔山遥望处。\n巨帙已载闲葛藤，何堪又送闲家具。\n开眼一看笑呵呵，犹有这箇可奈何。\n来而不往非世法，聊效芹忱媿不多。\n两角茶，十袋麵，宝瓶飞钱五十万。\n虔心献此一瓣香，奉为禅师作清荐。\n且问先师来不来，玉山庵顶碧云开。\n更烦大众打圆相，拨取青莲火裏灰。",
        "dynasty": "宋",
        "collection_info": null
    }
]