[
    {
        "uuid": "10a705b8e4fc3ef770089e8c67c8f086",
        "title": "腊月初三日虏人攻城以强弩射退获捷",
        "author": "赵万年",
        "content": "四围钲鼓震天鸣，虏骑平明尽逼城。\n万弩应絃因退走，却疑城上有神兵。",
        "dynasty": "宋",
        "collection_info": null
    },
    {
        "uuid": "2ec700348e3b2f4055f273ae08006b14",
        "title": "腊八危家饷粥有感",
        "author": "赵万年",
        "content": "襄阳城外涨胡尘，矢石丛中未死身。\n不为主人供粥饷，争知腊八是今辰。",
        "dynasty": "宋",
        "collection_info": null
    },
    {
        "uuid": "395b98ac33f74eaef273000a40b3ee88",
        "title": "岁暮",
        "author": "赵万年",
        "content": "岁暮嗟为客，那堪復被围。\n一心惟许国，视死已如归。",
        "dynasty": "宋",
        "collection_info": null
    },
    {
        "uuid": "fe99ed58928518e1f41fd5343595d1ad",
        "title": "除夜",
        "author": "赵万年",
        "content": "除夜春牛吼，开正虏骑多。\n有谋思却敌，休问命如何。",
        "dynasty": "宋",
        "collection_info": null
    },
    {
        "uuid": "cb6ab5790dc57b60c617bb074c1969bb",
        "title": "围中堕马伤足方愈牙痛累日",
        "author": "赵万年",
        "content": "虏骑塞东津，迍邅困此身。\n足伤方復步，牙痛又摇龈。\n忍见胡尘暗，俄惊岁事新。\n龙钟三十九，碌碌度青春。",
        "dynasty": "宋",
        "collection_info": null
    },
    {
        "uuid": "b70c720ebba35297707f3fc4d51385e1",
        "title": "正月初三至初五再攻焚其攻具虏骑大却",
        "author": "赵万年",
        "content": "鹅车虎炮与云梯，堪笑胡儿巧用机。\n大帅胸中摅妙算，一时谈笑尽灰飞。",
        "dynasty": "宋",
        "collection_info": null
    },
    {
        "uuid": "bf8ee3cc8f5886211b6c28460e5ff3ab",
        "title": "二月三日登城郊外春色可人而虏骑未退",
        "author": "赵万年",
        "content": "平生春日不伤春，今日逢春愁杀人。\n触目旌旗非族类，无言桃李少精神。\n可怜野兴牵羁兴，不分红尘杂虏尘。\n直待元戎攘却后，岘山无惜领嘉宾。",
        "dynasty": "宋",
        "collection_info": null
    },
    {
        "uuid": "ab17c93f1a14826666a67f64d4755b11",
        "title": "毁土山",
        "author": "赵万年",
        "content": "筑土为山号距堙，胡儿痴计要攻城。\n谁知壮士中宵出，三月工夫一夜平。",
        "dynasty": "宋",
        "collection_info": null
    },
    {
        "uuid": "56829b190ceb711888b5a9051a7c8ede",
        "title": "十三日纳合道僧携印来降",
        "author": "赵万年",
        "content": "屹若金汤不可攻，犬羊谁肯自投降。\n势穷方献将军印，何似当初莫渡江。",
        "dynasty": "宋",
        "collection_info": null
    },
    {
        "uuid": "77b121e448e513e00cdd29cc71ce7325",
        "title": "徐招干请吃鳜鱼桐皮",
        "author": "赵万年",
        "content": "檐外桃花片片飞，垂涎汉水鳜鱼肥。\n桐皮一作饥肠饱，似得精兵解虏围。",
        "dynasty": "宋",
        "collection_info": null
    },
    {
        "uuid": "98203f66972cb4b0c9450d58073dbcfb",
        "title": "程机宜宅吃豆粥",
        "author": "赵万年",
        "content": "豆红米白间青蔬，彷佛来从香积厨。\n异日大官还饱饫，不应忘却在芜蒌。",
        "dynasty": "宋",
        "collection_info": null
    },
    {
        "uuid": "8dbc523462c880fc494b46283ebc5047",
        "title": "偶成",
        "author": "赵万年",
        "content": "一心忧国不忧家，掠面黄尘带晚沙。\n邮传不通音问隔，家人夜夜卜灯花。",
        "dynasty": "宋",
        "collection_info": null
    },
    {
        "uuid": "42b0ba4603dc3c2eca94994ce33e69ea",
        "title": "却敌凯歌",
        "author": "赵万年",
        "content": "吁嗟黠虏何猖狂，引弓百万侵吾疆。\n首屠枣阳捣神马，窥伺长江欲苇航。\n隆冬久晴江水涸，直揭小樊厉源漳。\n马沈人溺相枕藉，霜刃逼胁狼驱羊。\n连营立栅三十里，旌旗蔽野尘埃黄。\n元戎忠赤过张许，隔江独对虏酋语。\n剖析大义面折之，自比关西伟男子。\n虏酋闻风虽缩颈，业谓渡江无我御。\n四山列骑意洋洋，拟欲一鼓下襄阳。\n城头四隅密分布，整饬器具严堤防。\n火油金汁罗炮座，託叉擂木森旗枪。\n睥睨楼橹排万弩，铧车克敌皆蹶张。\n一朝步驰如云集，前摧草牛负土囊。\n云梯飞桥对楼耸，虎炮鹅车数里长。\n裹以犀革如帆幔，木楯皮屋翼两旁。\n铁骑后拥千百队，矢如猬集攒锋铓。\n杨柳阴中浮梁就，三千敢勇忽推墙。\n层几列弩下如雨，霹雳巨炮落穹苍。\n尽将攻械付烈焰，如焮蛇豕燎豺狼。\n骑者颠仆步者走，伤者号叫立者僵。\n虏酋蒲察与葛札，或贯其脑斧其吭。\n生擒首领数百人，毙马横尸盈战场。\n未几采木空林薮，旬月运土成高冈。\n噪声裂地屋为震，火焰烛天星无光。\n谁知壮士中夜出，人持炬马列前行。\n强弩叉镰迭相卫，长锹大镢声琅琅。\n黎明炬堙为平地，虏酋丧气若有亡。\n因风纵火烟焰猛，拱手坐视摩痍疮。\n犬羊震詟心胆碎，却携金印来投降。\n从兹虏势大沮摧，自焚攻具烧营房。\n甫逾江北復连营，放牧盈野何駉駉。\n脱鞍解甲马下睡，胡鼻齁齁辊雷鸣。\n岂知战舰轻移岸，急雨狂风乱橹声。\n百鼓忽鸣万弩发，继以飞炮欻流星。\n人马惊乱相蹂践，肉填溪谷厌羶腥。\n穹庐遯去无遗迹，捷书排日风飈急。\n九重北顾正宵衣，览奏龙颜增喜色。\n顾嗟李绩贤长城，不假援兵却胡羯。\n天书沓至赏元功，渠渠温语褒忠烈。\n方除戎团追徽省，行且斋坛授节钺。\n命珪相印一时来，闻道殿岩已虚席。\n谁知帷幄运奇计，裨赞尤多玉季力。\n弟兄携手上凌烟，卓冠古今真殊绝。\n我从武科备戎行，先生置我宾僚列。\n虽无涓埃裨海镇，同此死生冒矢石。\n自愧文墨非所长，妄意欲泚磨崖笔。",
        "dynasty": "宋",
        "collection_info": null
    }
]