[
    {
        "uuid": "837a2074c37b760b23a27ac72464d46b",
        "title": "后记",
        "author": "孙望",
        "content": "右《全唐诗补逸》二十卷。\n是稿初印于丙子岁（一九三六年），当时收诗止二百七十有奇，暂分七卷，名曰《全唐诗补逸初稿》。\n称《初稿》者，盖欲赓扬裒集，期毕功釐定于他日也。\n其明年而芦沟变起，举家流徙，奔走万里，藏书既失，旧业尽废，宁居之不遑，奚论撰辑。\n荏苒八载，抗战胜利，始得復返金陵。\n顾政敝民穷，生事维艰，丁彼衰世，徒知腾议于私室，已无心于学问矣。\n及己丑岁（一九四九年）而雄旆南指，落叶东飘，日出曜景，积瘴烟销，庆尧宇之得苏，见山河之重缔，薄海同欢，余宁独异？自来南师，将三十年矣，生计丰足，心神怡畅，得党政之关怀，承师友之相勉，于教学之余，復得游心翰府，继事蒐聚，虽四凶逞虐之日，犹未尝或辍。\n积之既久，渐成卷帙，略加编次，合之旧稿，得诗近八百篇，离为二十卷，仍其名曰《全唐诗补逸》。\n自维头白齿脱，精力有竭，而唐诗散佚，远不止外，倘假我以年，其增辑续补，愿待来日，则兹编虽称《全唐诗补逸》，仍以初稿目之可耳。\n惟昔丙子旧稿，收韦庄《秦妇吟》一首，又曾录《云谣集杂曲子》三十首及无名氏词等为一卷，今王重民氏《敦惶曲子词集》及《补全唐诗》既悉数絬刊矣，故从删。\n又《全唐诗》以日人朝衡及新罗公主金真德等杂于唐诗人之列，兹编则集日人及新罗人之与唐土人士有交往酬唱者，各自成卷，标以「友邦」之目，附于编末，意欲存当时文化交流之迹云尔。\n此则有异于《全唐诗》体制者。\n值兹付印之际，畧记前后过程如此。\n戊午岁（一九七八年）秋，孙望记于南京师范学院。",
        "dynasty": "唐",
        "collection_info": null
    }
]