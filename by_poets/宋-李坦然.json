[
    {
        "uuid": "5997f53cdc1deecf30ab23a6577fa7f5",
        "title": "风流子 东君虽不语",
        "author": "李坦然",
        "content": "东君虽不语，年华事、今岁恰如期。\n向寒雨望中，晓霜清处，领些春意，开两三枝。\n又不是、山桃红锦烂，溪柳绿摇丝。\n别是一般，孤高风韵，绛裁纤萼，冰剪芳蕤。\n清香还有意，轻飘度勾引，几句新诗。\n须是放怀追赏，莫恁轻离。\n更嫦娥为爱，寒光满地，故移疏影，来伴南枝。\n谁道寿阳妆浅，偏入时宜。",
        "dynasty": "宋",
        "collection_info": null
    }
]