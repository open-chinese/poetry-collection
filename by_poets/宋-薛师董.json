[
    {
        "uuid": "736661bb8b0b2a08dcf24044f96bf17e",
        "title": "题金陵杂兴诗后八首  其一",
        "author": "薛师董",
        "content": "舒王不让杜樊川，二十八字今断絃。\n可怪苏郎呈好手，剪花排锦蒋山前。",
        "dynasty": "宋",
        "collection_info": null
    },
    {
        "uuid": "3d2d89bf2c4b4a2763704f36972bbafd",
        "title": "题金陵杂兴诗后八首  其二",
        "author": "薛师董",
        "content": "刘郎之后更苏郎，不枉随人入建康。\n秦水钟山几相识，前年忽识好文章。",
        "dynasty": "宋",
        "collection_info": null
    },
    {
        "uuid": "ca67c6bc911e283325f996956d2b3b25",
        "title": "题金陵杂兴诗后八首  其三",
        "author": "薛师董",
        "content": "方泉周四半生痴，语辄惊人不自奇。\n渠句却题君集后，要寻梨木共传之。",
        "dynasty": "宋",
        "collection_info": null
    },
    {
        "uuid": "70653558e46084f5eac1baa3ce8a64b7",
        "title": "题金陵杂兴诗后八首  其四",
        "author": "薛师董",
        "content": "交朋存没八篇诗，自恨论心独觉迟。\n也记涌金门外别，不蒙登赏忽相思。",
        "dynasty": "宋",
        "collection_info": null
    },
    {
        "uuid": "b27f087b209a985d8a9ddad3bb4ab2ca",
        "title": "题金陵杂兴诗后八首  其五",
        "author": "薛师董",
        "content": "扫阶杨柳败荷风，春晚秋初下观中。\n两度不能吟一句，愧君且说事匆匆。",
        "dynasty": "宋",
        "collection_info": null
    },
    {
        "uuid": "c7497fa4c9f608d543a26e171a5a8bf6",
        "title": "题金陵杂兴诗后八首  其六",
        "author": "薛师董",
        "content": "定林草木也风骚，曾睡山中听桔槔。\n春雨江湖八年事，空肠只忆吃丝糕。",
        "dynasty": "宋",
        "collection_info": null
    },
    {
        "uuid": "b4bdc94ffee575d0717bb595353d782c",
        "title": "题金陵杂兴诗后八首  其七",
        "author": "薛师董",
        "content": "尊嘉堂上崔嵬老，制阃新开欲辟吾。\n又约来游游不得，风流输与五云苏。",
        "dynasty": "宋",
        "collection_info": null
    },
    {
        "uuid": "a9377487734050fa4ff04df0bc952c1c",
        "title": "题金陵杂兴诗后八首  其八",
        "author": "薛师董",
        "content": "散尽浮军换铁缗，香烟何处不氤氲。\n苏郎非是谀人者，今日真成说古人。",
        "dynasty": "宋",
        "collection_info": null
    },
    {
        "uuid": "2abe88f007a4f44b96bba93bd2c67876",
        "title": "秋风",
        "author": "薛师董",
        "content": "秋风有落枝，天籁动埙箎。\n鼓角山河壮，襟怀岁月迟。\n阮生狂一啸，汉武老多悲。\n虽有秦歌激，终堪理钓丝。",
        "dynasty": "宋",
        "collection_info": null
    },
    {
        "uuid": "16f9cd75221369a6d5d143f1657be0f4",
        "title": "后秋风",
        "author": "薛师董",
        "content": "去年病后咏秋风，今日秋风病裏逢。\n好句不曾书落叶，孤灯长自守鸣蛩。\n故人音问天来远，茅舍光阴睡正浓。\n江上白鸥忙胜我，衔鱼引子与潮衝。",
        "dynasty": "宋",
        "collection_info": null
    },
    {
        "uuid": "44050ca9fc5e5303c2f14cace374df72",
        "title": "酬外湖楼诗",
        "author": "薛师董",
        "content": "小雨润蔬荚，凉风展梧影。\n云连沙际白，天开数峰浄。\n湖楼百尺高，坐觉秋日永。\n宽锄十亩园，余事一笑领。\n荷枯水却清，桂晚霜未冷。\n谁能悲寒螀，聊忻小蛙黾。\n饱客新荳菹，驾我双舴艋。\n放浪诚有道，居然惜俄顷。",
        "dynasty": "宋",
        "collection_info": null
    }
]