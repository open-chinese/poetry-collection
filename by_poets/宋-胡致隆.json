[
    {
        "uuid": "c1997307e91003450d3c4d363a996334",
        "title": "藕",
        "author": "胡致隆",
        "content": "平生冰雪姿，七星罗心胸。\n岂无有丝毫，上裨天子聪。\n而不自荐达，胡为乎泥中。\n沈痾政无頼，安得君从容。\n其子亦可怜，风味如乃翁。",
        "dynasty": "宋",
        "collection_info": null
    },
    {
        "uuid": "23c6d699da4221863926329763b7ea10",
        "title": "瘗鹤铭诗",
        "author": "胡致隆",
        "content": "当年谁为裹玄黄，潮打孤城草木荒。\n华表竟无新信息，断碑空有碎文章。\n云埋紫盖峰何在，烟锁青田道正长。\n遥想华亭披道氅，夜随明月过钱塘。",
        "dynasty": "宋",
        "collection_info": null
    },
    {
        "uuid": "7e631a089d7f72e8d5173e81dc47d72a",
        "title": "题吴生画桃源图",
        "author": "胡致隆",
        "content": "王宰五日画一石，左思十年赋三都。\n谁似今时吴道子，咄嗟能办武陵图。\n武陵不与人间隔，可怜旧日无寻觅。\n苍苍烟水只依然，试倩渔舟问消息。",
        "dynasty": "宋",
        "collection_info": null
    },
    {
        "uuid": "3d978426e19415ee1044006e183efd5e",
        "title": "冬寒",
        "author": "胡致隆",
        "content": "倚天松骨冷，背日海云高。\n淮上人垂櫜，阁中客赠袍。",
        "dynasty": "宋",
        "collection_info": null
    },
    {
        "uuid": "6eab8f328aa575e2983ec3abfd157628",
        "title": "登铁瓮城",
        "author": "胡致隆",
        "content": "雉堞巍然岁月长，古今知阅几兴亡。\n吴王殿裏笙歌罢，炀帝城边草木荒。\n万里烟霞归洞急，一川风月渡江忙。",
        "dynasty": "宋",
        "collection_info": null
    },
    {
        "uuid": "dfb26f632460b8d5f8dbea9738943559",
        "title": "星子楼",
        "author": "胡致隆",
        "content": "葛中藤杖竹籧篨，静夜江楼纵目初。\n海兽擎山出彭蠡，玉龙衔水下匡庐。\n三更云尽猿啼露，十里月寒人捕鱼。\n已问湖山借圭角，他年来此老渔樵。",
        "dynasty": "宋",
        "collection_info": null
    },
    {
        "uuid": "b7ce663c29beb66e97c5da60740dacdf",
        "title": "仰山",
        "author": "胡致隆",
        "content": "山下清泉迸石流，山前松竹自春秋。\n猿吟古寺偏深处，云集诸峰最上头。\n一老有灵飞窣堵，二神无语锁寒湫。\n诸天更在藤萝外，欲到峰前恨未由。",
        "dynasty": "宋",
        "collection_info": null
    },
    {
        "uuid": "67a6d2240eac6dc6670a69d7229c62f2",
        "title": "玉山道中",
        "author": "胡致隆",
        "content": "江南江北水茫茫，水阔山遥道路长。\n细雨来时麋角解，春风归去马蹄香。\n市桥落日明官柳，古渡行人上野航。\n景物端宜入图画，孤城回首带斜阳。",
        "dynasty": "宋",
        "collection_info": null
    },
    {
        "uuid": "7d9a348972b3ecd5e9495f714c28d483",
        "title": "喜曹刘二从事见过",
        "author": "胡致隆",
        "content": "萧萧细雨锁柴门，喜见风流二使君。\n俊逸万春犹录事，清新子建尚参军。\n飘零世路诗千首，寥落江湖酒一尊。\n多病扬雄谢来往，暮年谁更可论文。",
        "dynasty": "宋",
        "collection_info": null
    },
    {
        "uuid": "57f4b629f840402e09f0c84cf6d3e9ee",
        "title": "句  其一",
        "author": "胡致隆",
        "content": "金山顶上看回雁，铁瓮城西听杜鹃。",
        "dynasty": "宋",
        "collection_info": null
    },
    {
        "uuid": "633a44fee00977b7070f022df36adec5",
        "title": "句  其二",
        "author": "胡致隆",
        "content": "细雨滕王阁，春风孺子亭。",
        "dynasty": "宋",
        "collection_info": null
    }
]