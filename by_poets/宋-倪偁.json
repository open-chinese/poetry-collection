[
    {
        "uuid": "2c886437ae665eaf100ee0a9c92df711",
        "title": "临江仙 结束征鞍临驿路",
        "author": "倪偁",
        "content": "结束征鞍临驿路，长林积雪消初。\n天回春色到平芜。\n不禁杯酒罢，便与故人疏。\n一曲阳关歌未彻，仆夫催驾修途。\n非君思我更谁欤。\n西风吹过雁，应有寄来书。",
        "dynasty": "宋",
        "collection_info": null
    },
    {
        "uuid": "5c5ab41473456bb1df728b6cee56654e",
        "title": "临江仙 万里凉风收积雨",
        "author": "倪偁",
        "content": "万里凉风收积雨，一天晴碧新开。\n暮云归尽绝纤埃。\n金波明静夜，玉露湿苍苔。\n坐有霜髯诗酒客，平生见月衔杯。\n传闻丹诏日边来。\n莫辞通夕醉，对景且徘徊。",
        "dynasty": "宋",
        "collection_info": null
    },
    {
        "uuid": "8bb1d220a11f4c1cb865ba4305b4e971",
        "title": "临江仙 竹里轩窗真可爱",
        "author": "倪偁",
        "content": "竹里轩窗真可爱，况当暑退新凉。\n檐前岩桂向人芳。\n清阴团翠盖，金粟淡微黄。\n坐到夜深明月出，好风时度幽香。\n莫辞沈醉倒霞觞。\n一枝聊赠子，早冠绿衣郎。",
        "dynasty": "宋",
        "collection_info": null
    },
    {
        "uuid": "a0197d7b3fafcfca063bdc84da39664e",
        "title": "临江仙 木落西风秋已半",
        "author": "倪偁",
        "content": "木落西风秋已半，正当璧月圆时。\n为登绝岭赋新诗。\n酒摇金凿落，波净碧琉璃。\n细看冰轮还有意，要君把盏休辞。\n看看两鬓欲成丝。\n明年当此夜，千里共相思。",
        "dynasty": "宋",
        "collection_info": null
    },
    {
        "uuid": "4fbd1138fe0cfccb6b2889b2eb80c235",
        "title": "临江仙 茅屋三间临木杪",
        "author": "倪偁",
        "content": "茅屋三间临木杪，门前流水潺潺。\n林泉得趣喜身闲。\n开窗延翠竹，翦树纳青山。\n行乐政须筋力健，莫令白发衰颜。\n与君藜杖极跻攀。\n岭头舒望眼，天末数烟鬟。",
        "dynasty": "宋",
        "collection_info": null
    },
    {
        "uuid": "63b1b5d1c9e60a7921ebcb7536e443b2",
        "title": "临江仙 湖上青山千万叠",
        "author": "倪偁",
        "content": "湖上青山千万叠，倏如阵马交驰。\n平湖百顷却逶迟。\n晴光相荡激，倒影落沦漪。\n何日漾舟深碧处，细听羌笛高吹。\n多君起我以新诗。\n未能同寓目，聊复一伸眉。",
        "dynasty": "宋",
        "collection_info": null
    },
    {
        "uuid": "c6feb10d10be0a9d0dc8f324c4c41f6c",
        "title": "临江仙 鸟语朝来新雨霁",
        "author": "倪偁",
        "content": "鸟语朝来新雨霁，杖藜呼我闲行。\n天晴腰脚上山轻。\n清风收积润，斜日弄新晴。\n最爱飞泉鸣野涧，清如万壑松声。\n回风溅沫湿冠缨。\n归来魂梦冷，幽响杂瑶琼。",
        "dynasty": "宋",
        "collection_info": null
    },
    {
        "uuid": "68f8a55b61174e44121b917fbb5518a7",
        "title": "南歌子 佳月当今夕",
        "author": "倪偁",
        "content": "佳月当今夕，清尊尽客欢。\n参横斗转夜将阑。\n试泛小溪深处、与重看。\n野水从磨激，群山势郁盘。\n殷勤照我一杯残。\n更有谪仙奇句、斗清寒。",
        "dynasty": "宋",
        "collection_info": null
    },
    {
        "uuid": "108975560398cb64de550321a0c3af15",
        "title": "南歌子 置酒临清夜",
        "author": "倪偁",
        "content": "置酒临清夜，狂歌尽一欢。\n主人幽兴未渠阑。\n不负一天明月、卷帘看。\n影动黄金阙，光摇承露盘。\n君今双鬓未凋残。\n明岁玉堂兹夕、赏高寒。",
        "dynasty": "宋",
        "collection_info": null
    },
    {
        "uuid": "ba1cb938bd03a3d2290894bfb409a40c",
        "title": "南歌子 对月中秋夜",
        "author": "倪偁",
        "content": "对月中秋夜，传觞一笑欢。\n飘然逸兴未应阑。\n步向望湖桥上、倚阑看。\n松径风萧瑟，山腰路屈盘。\n南飞惊鹊五更残。\n小立水云光里、葛衣寒。",
        "dynasty": "宋",
        "collection_info": null
    },
    {
        "uuid": "63e2bf10e78c1a9c68ca2d69e883ffc4",
        "title": "南歌子 露下衣微湿",
        "author": "倪偁",
        "content": "露下衣微湿，杯深意甚欢。\n西风吹暑十分阑。\n月满中秋、仍共故人看。\n酒好鹅黄嫩，茶珍小凤盘。\n醉吟不觉曙锺残。\n犹记归来扑面、井花寒。",
        "dynasty": "宋",
        "collection_info": null
    },
    {
        "uuid": "181b0580cd1fd48ab781218b51ff5b1e",
        "title": "南歌子 嫩竹呈新绿",
        "author": "倪偁",
        "content": "嫩竹呈新绿，幽花露浅红。\n一檐苍翠落杯中。\n更有飞泉鸣佩、响丁东。\n乐事知难并，良辰得暂逢。\n晚风林下一尊同。\n便觉飘然身在、广寒宫。",
        "dynasty": "宋",
        "collection_info": null
    },
    {
        "uuid": "0b0559964062314935b29ac76a0368ad",
        "title": "南歌子 积水凝深碧",
        "author": "倪偁",
        "content": "积水凝深碧，斜阳散满红。\n扁舟轻漾白苹风。\n曲港孤村萦绕、路相通。\n野色浮尊净，荷香入座浓。\n胜游聊复五人同。\n恰似辋川当日、画图中。",
        "dynasty": "宋",
        "collection_info": null
    },
    {
        "uuid": "83267e577002b8ec4112a3723fbaf979",
        "title": "水调歌头 昨夜狂雷怒",
        "author": "倪偁",
        "content": "昨夜狂雷怒，鞭起卞山龙。\n怪见朝来急雨，万木偃颠风。\n试看潭头落涧，一片练波飞出，河汉与天通。\n向晚馀霏落，巾已垫林宗。\n向高岩，凭曲槛，抚孤松。\n为雕好句，快倾桑落玉壶空。\n借问庐山三峡，与此飞流溅沫，今日定谁雄。\n乞与丹青手，写入紫微宫。",
        "dynasty": "宋",
        "collection_info": null
    },
    {
        "uuid": "c1f9d73efbf99db70dd175ac274bc53b",
        "title": "水调歌头 风卷暮云尽",
        "author": "倪偁",
        "content": "风卷暮云尽，镜净一天秋。\n试把鹅黄新酒，细酌散闲愁。\n西望群山千叠，眇眇飞鸿没处，爽气与俱浮。\n且尽尊中绿，不用叹淹留。\n对西风，歌妙曲，意绸缪。\n万顷烟云奇变，所得过封侯。\n何事苦萦名利，便合绿蓑青笠，投绂早归休。\n他日君寻我，小艇钓寒流。",
        "dynasty": "宋",
        "collection_info": null
    },
    {
        "uuid": "021ee663592bcd26e01f2c7f04125e53",
        "title": "念奴娇 素秋向晚",
        "author": "倪偁",
        "content": "素秋向晚，正洞庭木落，疏林凋绿。\n惟有岩前双桂树，翠叶香浮金粟。\n皓月飞来，徘徊树杪，光射林间屋。\n夜深人静，好风忽起庭竹。\n俄顷万籁号鸣，清寒疑乍，听高岩悬瀑。\n起看碧天澄似洗，应费明河千斛。\n细酌鹅黄，宴搜奇句，逸气凌鸿鹄。\n浩歌归去，却愁踏碎琼玉。",
        "dynasty": "宋",
        "collection_info": null
    },
    {
        "uuid": "9ba807c1be8ae1c7925de2c6f3f37ad5",
        "title": "减字木兰花 凭高一览",
        "author": "倪偁",
        "content": "凭高一览。\n紫翠相围光照眼。\n下瞰平湖。\n鹭立鸥飞意自如。\n天清境胜。\n云澹烟横鱼动镜。\n不是公诗。\n谁写新亭一段奇。",
        "dynasty": "宋",
        "collection_info": null
    },
    {
        "uuid": "dc0658356b65ac1978a981e9111f009d",
        "title": "减字木兰花 超然远览",
        "author": "倪偁",
        "content": "超然远览。\n是我辈人方俱眼。\n默想江湖。\n何处山川略得如。\n凉秋最胜。\n万顷芙蕖盖明镜。\n更乞清诗。\n要见胸中一吐奇。",
        "dynasty": "宋",
        "collection_info": null
    },
    {
        "uuid": "9dc6da02bc40b4248ed94a3acf61ef6a",
        "title": "减字木兰花 新晴眺览",
        "author": "倪偁",
        "content": "新晴眺览。\n空翠相磨明老眼。\n水满溪湖。\n来往风帆得自如。\n天公济胜。\n明月当空开宝镜。\n咏谪仙诗。\n醉里骑鲸也大奇。",
        "dynasty": "宋",
        "collection_info": null
    },
    {
        "uuid": "8d1400104ce720a73b76d404f774c4a9",
        "title": "减字木兰花 岭头独览",
        "author": "倪偁",
        "content": "岭头独览。\n诗料森然纷满眼。\n倒影摇湖。\n西子新妆定不如。\n溪南更胜。\n一片寒光明泻镜。\n赖有新诗。\n不负西山万叠奇。",
        "dynasty": "宋",
        "collection_info": null
    },
    {
        "uuid": "cd4c8463135f76bac491d1a50d7a017f",
        "title": "减字木兰花 新诗细览",
        "author": "倪偁",
        "content": "新诗细览。\n满纸骊珠光眩眼。\n高论倾湖。\n倒峡词源世不如。\n园池日胜。\n只恨孤鸾犹舞镜。\n陶写须诗。\n怪得连篇字字奇。",
        "dynasty": "宋",
        "collection_info": null
    },
    {
        "uuid": "64ca89d28b66486dfdd3f98e2c92d901",
        "title": "减字木兰花 雨馀还览",
        "author": "倪偁",
        "content": "雨馀还览。\n隐隐遥岑花病眼。\n嫩绿浮湖。\n百顷蒲萄染不如。\n晨光绝胜。\n不许纤尘微点镜。\n满目皆诗。\n莫怪骚人语益奇。",
        "dynasty": "宋",
        "collection_info": null
    },
    {
        "uuid": "8c798f4dc59ff2c433ecaffc35b35c5f",
        "title": "蝶恋花 长羡东林山下路",
        "author": "倪偁",
        "content": "长羡东林山下路。\n万叠云山，流水从倾注。\n两两三三飞白鹭。\n不须更觅神仙处。\n夜久望湖桥上语。\n欸乃渔歌，深入荷花去。\n修竹满山梅十亩。\n烦君为我成幽趣。",
        "dynasty": "宋",
        "collection_info": null
    },
    {
        "uuid": "087f24eeba7218c8a200968777711f0f",
        "title": "蝶恋花 紫翠空蒙庵畔路",
        "author": "倪偁",
        "content": "紫翠空蒙庵畔路。\n满室松声，错认潺湲注。\n潇洒苹汀清立鹭。\n溪山真我归休处。\n老子平生无妄语。\n梅竹阴成，肯舍斯亭去。\n种秫会须盈百亩。\n非君谁识渊明趣。",
        "dynasty": "宋",
        "collection_info": null
    },
    {
        "uuid": "0911c7b38bc81f38c50eb964249a0f0d",
        "title": "蝶恋花 我爱西湖湖上路",
        "author": "倪偁",
        "content": "我爱西湖湖上路。\n万顷沧波，河汉连天注。\n一片寒光明白鹭。\n依稀似我登临处。\n报答溪山须好语。\n痛饮高歌，何必骑鲸去。\n环舍清阴消几亩。\n无人肯办归来趣。",
        "dynasty": "宋",
        "collection_info": null
    },
    {
        "uuid": "653be81690e3a1fd9cea28cd8a549896",
        "title": "蝶恋花 绿叶阴阴亭下路",
        "author": "倪偁",
        "content": "绿叶阴阴亭下路。\n修竹乔松，中有飞泉注。\n水满寒溪清照鹭。\n个中不住归何处。\n枝上幽禽相对语。\n细听声声，道不如归去。\n只待小园成数亩。\n归来占尽山中趣。",
        "dynasty": "宋",
        "collection_info": null
    },
    {
        "uuid": "f405b84ec5eb468c00fe5f67b8da3606",
        "title": "蝶恋花 茅屋三间林临水路",
        "author": "倪偁",
        "content": "茅屋三间林临水路。\n棐几明窗，待把虫鱼注。\n我已忘机狎鸥鹭。\n溪山买得幽深处。\n小雨招君连夜语。\n野服纶巾，胜日寻君去。\n借问良田千万亩。\n何如乐取林泉趣。",
        "dynasty": "宋",
        "collection_info": null
    },
    {
        "uuid": "89c10f6d7474142a6c219318a6dc86fe",
        "title": "朝中措 森然修竹满晴窗",
        "author": "倪偁",
        "content": "森然修竹满晴窗。\n山色净明妆。\n无限凄凉古意，白苹红蓼斜阳。\n松风一枕借僧床。\n馥馥桂花香。\n暂远世尘萦染，坐令心地清凉。",
        "dynasty": "宋",
        "collection_info": null
    },
    {
        "uuid": "f7e77c6c895b76abab19f84e0beec52d",
        "title": "西江月 四面烟鬟绕翠",
        "author": "倪偁",
        "content": "四面烟鬟绕翠，一川鸭绿摇光。\n危亭缥缈短松冈。\n把酒与君西望。\n万事尽皆前定，人生底用干忙。\n只应醉里是家乡。\n且尽玉壶新酿。",
        "dynasty": "宋",
        "collection_info": null
    },
    {
        "uuid": "d81ce542cdebb70e49258e3481bb7316",
        "title": "鹧鸪天 萧瑟西风万里秋",
        "author": "倪偁",
        "content": "萧瑟西风万里秋。\n暮云收尽月华流。\n偶然北海清尊满，况是西山爽气浮。\n登翠岭，更溪游。\n素光何处不清幽。\n悬知明岁君思我，今夕欢娱可罢休。",
        "dynasty": "宋",
        "collection_info": null
    },
    {
        "uuid": "ca312d747d7138627fd33f17d3050cc7",
        "title": "鹧鸪天 拟看今宵璧月秋",
        "author": "倪偁",
        "content": "拟看今宵璧月秋。\n浮云却妒素光流。\n天公肯放冰轮出，我辈宁辞大白浮。\n穿翠密，极遨游。\n人间那得此深幽。\n金波若到清尊里，下笔联篇未肯休。",
        "dynasty": "宋",
        "collection_info": null
    },
    {
        "uuid": "030df4e4d5fc8438e7bb827a07769307",
        "title": "鹧鸪天 野旷无尘夕霭收",
        "author": "倪偁",
        "content": "野旷无尘夕霭收。\n人间八月桂花秋。\n三更爽气山围座，万里凉风月满楼。\n登绝岭，小迟留。\n人言惟酒可忘忧。\n一杯径入无何有，未愧当年赤壁游。",
        "dynasty": "宋",
        "collection_info": null
    },
    {
        "uuid": "99cab1d6b87335c51b9c74fa3b40f2b6",
        "title": "鹧鸪天 去岁登高感叹长",
        "author": "倪偁",
        "content": "去岁登高感叹长。\n今年九日倍幽凉。\n怀人独下西州泪，对菊谁空北海觞。\n夸酒量，斗新狂。\n尚馀醉墨在巾箱。\n眼前风物都非旧，祗有青山带夕阳。",
        "dynasty": "宋",
        "collection_info": null
    }
]