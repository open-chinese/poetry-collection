[
    {
        "uuid": "f042e1381089e61272ddb16fc1c045c0",
        "title": "登浙江楼",
        "author": "赵与滂",
        "content": "两岸共明月，阑干霄汉间。\n风波浙江水，砥柱海门山。\n昼夜潮消长，利名人往还。\n不如沙上鹭，玉立一身闲。",
        "dynasty": "宋",
        "collection_info": null
    },
    {
        "uuid": "530945cd0b87a04441cd8980f30935f7",
        "title": "花院",
        "author": "赵与滂",
        "content": "拆了千秋院宇空，无人杨柳自春风。\n蔷薇性野难拘束，却过邻家屋上红。",
        "dynasty": "宋",
        "collection_info": null
    },
    {
        "uuid": "681a19838052e57ebb6cfa808c93e4e9",
        "title": "牵牛花",
        "author": "赵与滂",
        "content": "西风樵子谷，藤蔓络柴关。\n名在星河上，花开晓露间。\n秋空同碧色，晓日转红颜。\n若挂青松顶，翛然不可攀。",
        "dynasty": "宋",
        "collection_info": null
    },
    {
        "uuid": "2103ca65a6e911ccb7978d25e3fe2626",
        "title": "山居苦",
        "author": "赵与滂",
        "content": "隠君家翠微，茆屋竹为扉。\n红日自朝暮，青山绝是非。\n野花无蝶管，怪木有神依。\n益信林泉乐，年高白髮希。",
        "dynasty": "宋",
        "collection_info": null
    },
    {
        "uuid": "3c1647a9529ec632a5995fdf9846919a",
        "title": "村居",
        "author": "赵与滂",
        "content": "郊外草为堂，悠然世虑忘。\n竹衰花结实，蜂旺子分王。\n村路规模狭，溪流曲折长。\n晚山惜余景，未肯下斜阳。",
        "dynasty": "宋",
        "collection_info": null
    },
    {
        "uuid": "2bc85b56ae21cc641f165347e078bfc9",
        "title": "题晏国师喝水岩",
        "author": "赵与滂",
        "content": "古砖出唐井，豫识国师名。\n于此坐禅处，喝回流水声。\n如何神晏塔，移作李纲茔。\n见说山中石，不平空自鸣。",
        "dynasty": "宋",
        "collection_info": null
    },
    {
        "uuid": "7ead86e3e6134ae25283dfa24d4e2854",
        "title": "题涌泉亭诗石",
        "author": "赵与滂",
        "content": "诗题蔗境不题名，墨蹟悬岩碧藓平。\n游宦来看心忽悟，前身应是赵先生。",
        "dynasty": "宋",
        "collection_info": null
    }
]