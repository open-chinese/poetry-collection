[
    {
        "title": "张天师正殿",
        "author": "黄仲元",
        "content": "至人学道师赤松，神姿逸气心芙蓉。\n手五明扇腰雌雄，凭空架铁超鸿蒙。\n玉距痕深雕锼工，巨迹千古镇蜍峰。\n狂飓怒涛鏁鱼龙，夜醒月凉水笙镛。\n骑吏无鞍鸾鹤从，朝侍玉堂朵云红。\n天乐隠隠声彻空，俗耳可闻不可逢。\n渺视齐州等蠛蠓，沧海有时扬尘风。\n独此琼馆留人封，神仙之说非梦梦。\n士民尸祝社稷同，椒醑鞠𦜕瓜枣供。\n余非紫阳山人翁，若为诗之铭新宫。",
        "dynasty": "宋",
        "collection_info": null
    }
]