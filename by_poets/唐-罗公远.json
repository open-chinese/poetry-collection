[
    {
        "title": "白金小还丹歌 一",
        "author": "罗公远",
        "content": "法药变化，无非水精。\n六芝润色，黄芽自生。\n阳光不起，阴流无声。\n道方秘易，学者难成。",
        "dynasty": "唐",
        "collection_info": null
    },
    {
        "title": "白金小还丹歌 二",
        "author": "罗公远",
        "content": "既养黄男，先禁家鬼。\n尽死扶金，余生制水。\n世人能明，并穷斯理。\n亲奉圣言，事难自揣。",
        "dynasty": "唐",
        "collection_info": null
    },
    {
        "title": "白金小还丹歌 三",
        "author": "罗公远",
        "content": "笼虚其底，免被炎驰。\n知白守黑，清黄一支。\n能忌阴秽，不逾百时。\n延生大道，易解难知。",
        "dynasty": "唐",
        "collection_info": null
    },
    {
        "title": "白金小还丹歌 四",
        "author": "罗公远",
        "content": "黄子淳淑，自娶玄妃。\n金成力厚，药就身肥。\n土宅三分，火房二仪。\n至德消阴，纯阳幽微。",
        "dynasty": "唐",
        "collection_info": null
    },
    {
        "title": "白金小还丹歌 五",
        "author": "罗公远",
        "content": "一味白金，固人衰朽。\n杂性难防，同心易守。\n服食千粒，百日无咎。\n万痾渐除，天地同寿。",
        "dynasty": "唐",
        "collection_info": null
    },
    {
        "title": "白金小还丹歌 六",
        "author": "罗公远",
        "content": "言依口诀，亲贵手传。\n七日自伏，万刻牢坚。\n千炼万煑，託在五贤。\n好藴金器，不绝玄关。",
        "dynasty": "唐",
        "collection_info": null
    },
    {
        "title": "白金小还丹歌 七",
        "author": "罗公远",
        "content": "赭涂四壁，丹守圆扉。\n一居火匮，二处灰池。\n五蟾可保，三乌无疑。\n道情未速，益日加奇。",
        "dynasty": "唐",
        "collection_info": null
    },
    {
        "title": "白金小还丹歌 八",
        "author": "罗公远",
        "content": "一黄二白，三铢两作。\n养至满蟾，生其高鹤。\n事忌他非，道身自乐。\n传受非人，天殃地虐。",
        "dynasty": "唐",
        "collection_info": null
    },
    {
        "title": "白金小还丹歌 九",
        "author": "罗公远",
        "content": "芽属黄男，药属玄女。\n外助无非，玉芝清醑。\n俗士多闻，道君少语。\n用物参差，虚受辛苦。",
        "dynasty": "唐",
        "collection_info": null
    },
    {
        "title": "白金小还丹歌 十",
        "author": "罗公远",
        "content": "铜铁坏形，丹灰损力。\n欲验其神，须存本色。\n一阴一阳，事易候则。\n异族同羣，自种荆棘。",
        "dynasty": "唐",
        "collection_info": null
    },
    {
        "title": "白金小还丹歌 十一",
        "author": "罗公远",
        "content": "杀青龙，须白虎，自然感化无风雨。\n雪花飞，雪花飞，魂归魄亦归。\n聚散既由壬癸水，玉神华盖体无为。\n涌泉水，涌泉水，春夏秋冬深无底。\n要行天下时，厚暖自然制。\n（见《正统道藏》本元阳子辑《还丹歌诀》卷上。\n此书为北宋前之着。\n）（按：此组诗原题作「青城罗真人上明皇《白金小还丹歌》」，诗前有小引云：「帝问真人曰：『道本无二，同归乎一。\n药有多功，身宁济惠。\n愿垂悯念，速救余生。\n』真人曰：『身在和炁，药同元滋，二道符机，衰朽自差，莫希大药，日月难期。\n一味白金，延年益寿，仙人保秘，不妄虚传，但能秘之，无轻泄尔。\n』凡一十二首。\n」似为后人所加。\n《太平广记》卷二二云公远「因以《三峯歌》八首以进焉，其大旨乃玄素黄赤之使、还缨泝流之事」。\n今不存。\n）。",
        "dynasty": "唐",
        "collection_info": null
    },
    {
        "title": "大还丹口诀",
        "author": "罗公远",
        "content": "世人不知丹有神，试吃狼毒必害人。\n将知世上有善恶，何不将身近善邻。\n女娲炼得五常气，变化成形补天地。\n三十六筭世间知，七十二石列具位。\n天得一而能长，地得一而方久。\n金得火而转精，木成炭而不朽。\n故知唯炼唯精，大还如何不有？\n凝我神，定我心，志精可以成黄金。\n河车本向铅中取，姹女还须汞裏寻。\n傍思之物谩周彰，太一出水入公量。\n淮南调鼎彭祖尝，得道同归不死乡。\n固济精研须缄密，一文一武莫踈失。\n釜下唯铺渌海盐，鑪中少用槫桑日。\n紫烟碧焰喷人香，赫奕鱼鳞透日光。\n须同魏伯云中去，莫学姮娥月裏藏。\n酆都落名天府记，地下阴官大怖畏。\n兵刃水火不能忤，何但虫蛇兼虎兕。\n亭亭金骨皆坚牢，郁郁绿身徧绿毛。\n曾观东海几回变，数度曾偷王母桃。\n乘龙驾鹤倾城市，驱策雷公使神鬼。\n七日应归缑氏山，千年少别辽东水。\n道是易，亦大难，青龙白虎自相盘。\n阴车湿，阳车干，夫妻相对卦中安。\n四方未住霑颜色，五箇王侯尽罢官。\n（《正统道藏》本后蜀佚名着《大还丹照鉴》）。",
        "dynasty": "唐",
        "collection_info": null
    }
]