[
    {
        "uuid": "8c1c2482c11e6037e512cf24e93faf13",
        "title": "石堂歌",
        "author": "元在庵主人",
        "content": "吾斲石堂无变怪，土缶瓦鼓闲游戏。\n一镢相随万事空，十二时中牢捉繫。\n牢捉繫，不在三閒前后际。\n拍将两手笑呵呵，这箇消息不容易。\n不容易，拈起石头拈不住，放下石头放不去。\n去与住，认取石堂门前路。\n不开窗，不闭户，塞破世界无觅处。\n暖则乘风凉则眠，烟霞云外朝还暮。\n朝还暮，不贪荣，不贪富，不恋妻帑及儿女。\n随缘自在度时光，看着古今都错误。\n皇天后土莫相瞒，翻来覆去能几许。\n前贤后圣说多般，千经万论从头注。\n渠不省，渠不悟，一任从渠失故步。\n我自知，我自顾，富贵浑如草头露。\n人与我，爱与妬，对境不生无喜怒。\n清凉世界乃吾台，是非海裏终不觑。\n不向君王殿上行，不入豪家问尊贵。\n红妆艳粉任安排，夸逞从他斗能会。\n英雄强弱只一般，喽啰巧拙说甚彩。\n少年才子漫风流，绝代佳人臭囊袋。\n一息不来何所寻，万两黄金不容带。\n都是空，必竟败。\n唇锵舌剑递相欺，纵使金印如斗大。\n尽数收拾满仓箱，不知前面能几岁。\n一着错分明，输却无赢落。\n聚散还同浮水沤，顷刻之閒难捉摸。\n不向根基上乘寻，个个急后抱佛脚。\n早悟解，早悟解，不如石堂一大块。\n石堂坏时从他坏，这一大块元自在。\n坚且耐风霜，雪雨摧不碎。\n祁寒隆暑没遮栏，春去秋来任推载。\n四方八面透玲珑，石堂裏面快活睡。\n觉后还将恁么时，撒手便行无布摆。",
        "dynasty": "宋",
        "collection_info": null
    }
]