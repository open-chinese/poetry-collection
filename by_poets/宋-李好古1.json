[
    {
        "uuid": "e00abd55c961f07e7c78b445f7c74c48",
        "title": "八声甘州 壮东南、飞观切云高",
        "author": "李好古1",
        "content": "壮东南、飞观切云高，峻堞缭波长。\n望蔽空楼橹，重关警柝，跨水飞梁。\n百万貔貅夜筑，形胜隐金汤。\n坐落诸蕃胆，扁榜安江。\n游子凭阑凄断，百年故国，飞鸟斜阳。\n恨当时肉食，一掷赌封疆。\n骨冷英雄何在，望荒烟、残戌触悲凉。\n无言处，西楼画角，风转牙樯。",
        "dynasty": "宋",
        "collection_info": null
    },
    {
        "uuid": "1be44add301a3701d0f6ba82bd1c68bc",
        "title": "八声甘州 古扬州、壮丽压长淮",
        "author": "李好古1",
        "content": "古扬州、壮丽压长淮，形胜绝东南。\n问竹西歌吹，蜀冈何许，杨柳鬖鬖。\n行乐谁家年少，两两更三三。\n知我江南客，走马来看。\n过却长亭烟树，云山点点，烟浪漫漫。\n料桐花飞尽，夜合绕阑干。\n倦绣闲庭昼永，望天涯、芳草忆征鞍。\n平安使，吴笺谩遣，欲寄愁难。",
        "dynasty": "宋",
        "collection_info": null
    },
    {
        "uuid": "c16f45f8204645e10c0945d8856fc719",
        "title": "江城子 从来难翦是离愁",
        "author": "李好古1",
        "content": "从来难翦是离愁。\n这些愁。\n几时休。\n才趁风樯，千里到扬州。\n见说苍茫云海外，天杳杳，水愁愁。\n男儿三十敞貂裘。\n强追游。\n梦魂羞。\n可解筹边，谈笑觅封侯。\n休傍塞垣酾酒去，伤望眼，怕层楼。",
        "dynasty": "宋",
        "collection_info": null
    },
    {
        "uuid": "88c0763d7cd295114797da27d6cd91f0",
        "title": "江城子 平沙浅草接天长",
        "author": "李好古1",
        "content": "平沙浅草接天长。\n路茫茫。\n几兴亡。\n昨夜波声，洗岸骨如霜。\n千古英雄成底事，徒感慨，谩悲凉。\n少年有意伏中行。\n馘名王。\n扫沙场。\n击楫中流，曾记泪沾裳。\n欲上《治安》双阙远，空怅望，过维扬。",
        "dynasty": "宋",
        "collection_info": null
    },
    {
        "uuid": "6cac5dea4c5e65dd093a7e8e7b6d9b8f",
        "title": "水调歌头 历历江南树",
        "author": "李好古1",
        "content": "历历江南树，半在水云间。\n不须回首，且来着眼向淮山。\n过尽金山晕碧，望断焦山空翠，杨柳绕江边。\n此意无人会，独自久凭阑。\n夜吹箫，朝问法，记坡仙。\n只今何许，当时三峡倒词源。\n水调翻成新唱，高压风流前辈，使我百忧宽。\n有酒更如海，容我醉时眠。",
        "dynasty": "宋",
        "collection_info": null
    },
    {
        "uuid": "8d2c2cf33382d4b622764947b3df39eb",
        "title": "酹江月・念奴娇 西风横荡",
        "author": "李好古1",
        "content": "西风横荡，渐霜馀黄落，空山乔木。\n照水依然冰雪在，耿耿梅花幽独。\n抖擞征尘，扶携短策，步绕沧浪曲。\n怅然心事，浮生翻覆陵谷。\n试向商乐亭前，冷风台上，把酒招黄鹄。\n四十男儿当富贵，谁念漂零南北。\n百亩春耕，三间云卧，此计何时卜。\n功名休问，卖书归买黄犊。",
        "dynasty": "宋",
        "collection_info": null
    },
    {
        "uuid": "d03a4f565c491bd6739ab6ee62696366",
        "title": "酹江月・念奴娇 平生英气",
        "author": "李好古1",
        "content": "平生英气，叹年来、都付山林泉石。\n不作云霄轩冕梦，只拟纶竿蓑笠。\n见说湖阴，飞飞鸥鹭，半是君曾识。\n梅花时节，试来相与寻觅。\n休谩汨没尘埃，浮生能几，镜里催华发。\n趁取尊前强健在，莫负花前倾碧。\n自遣长须，亲题短句，去约萧闲客。\n休教惆怅，梅花飞尽寒食。",
        "dynasty": "宋",
        "collection_info": null
    },
    {
        "uuid": "39e1f4b5b1c05e0fd7a75b9af5d91f5f",
        "title": "贺新郎 人物风流远",
        "author": "李好古1",
        "content": "人物风流远。\n忆当年、江东跌宕，知音南阮。\n惯倚胡床闲寄傲，妥腹难凭琴桉。\n妙制拥、银蟾光满。\n千古不传谁好事，忽茂陵、金碗人间见。\n轻擘动，思无限。\n长安钗鬓春横乱。\n仿规模、红条带拨，媚深情浅。\n安识高山流水趣，儿女空传恩怨。\n使得似、支郎萧散。\n听到三闾沈绝处，惨悲风、摇落寒江岸。\n不肠断，也肠断。",
        "dynasty": "宋",
        "collection_info": null
    },
    {
        "uuid": "e70dd04b8a9ca6e0ccb49b7789f8b126",
        "title": "清平乐 清淮北去",
        "author": "李好古1",
        "content": "清淮北去。\n千里扬州路。\n过却瓜州杨柳树。\n烟水重重无数。\n柁楼才转前湾。\n云山万点江南。\n点点尽堪肠断，行人休望长安。",
        "dynasty": "宋",
        "collection_info": null
    },
    {
        "uuid": "ba8c849a7a426f407dd4156a6cce2874",
        "title": "清平乐 瓜州渡口",
        "author": "李好古1",
        "content": "瓜州渡口。\n恰恰城如斗。\n乱絮飞钱迎马首。\n也学玉关榆柳。\n面前直控金山。\n极知形胜东南。\n更愿诸公着意，休教忘了中原。",
        "dynasty": "宋",
        "collection_info": null
    },
    {
        "uuid": "13207b9acdc7ccf95706e5368ead319b",
        "title": "浣溪沙 为怯赪云挟暑飞",
        "author": "李好古1",
        "content": "为怯赪云挟暑飞。\n嫩凉故故着征衣。\n江风吹雨过楼西。\n未必男儿生不遇，时来咳唾是珠玑。\n功名终岂壮心违。",
        "dynasty": "宋",
        "collection_info": null
    },
    {
        "uuid": "98347df64eb59c35cc6fc0d0eeea229e",
        "title": "菩萨蛮 东园映叶梅如豆",
        "author": "李好古1",
        "content": "东园映叶梅如豆。\n西园扑地花铺绣。\n春水晓来深。\n日华娇漾金。\n带烟穿径竹。\n步入飞虹曲。\n何处早莺啼。\n曲桥西复西。",
        "dynasty": "宋",
        "collection_info": null
    },
    {
        "uuid": "99e7bd066bbb73a82d38aad14d135a7b",
        "title": "菩萨蛮 东风一夜都吹损",
        "author": "李好古1",
        "content": "东风一夜都吹损。\n昼长春殢佳人困。\n满地委香钿。\n人情谁肯怜。\n诗人犹爱惜。\n故故频收拾。\n云彩缕丝丝。\n娇娆忆旧时。",
        "dynasty": "宋",
        "collection_info": null
    },
    {
        "uuid": "d0ddc380ba7efbdd3dc36ab7c6601886",
        "title": "菩萨蛮 纳红销翠春风里",
        "author": "李好古1",
        "content": "纳红销翠春风里。\n精神一撮金莲底。\n不是睡杨妃。\n绿珠娇小儿。\n一般娇绝处。\n半带疏疏雨。\n不解吐繁香。\n却教人断肠。",
        "dynasty": "宋",
        "collection_info": null
    }
]