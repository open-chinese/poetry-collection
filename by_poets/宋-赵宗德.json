[
    {
        "uuid": "df704a6023d348b7a6fd1c2a55d1b519",
        "title": "九日宴浮金亭",
        "author": "赵宗德",
        "content": "东山树，何青青。\n镡津水，何泠泠。\n茂树可荫，流水可听。\n眉山夫子能解事，却于水边树下构危亭。\n洪波浴日金错落，瘴云不雨烟蒙溟。\n风尘澒洞去天远，草木蓊鬰知地灵。\n监州为爱黄华节，携我登临邀众客。\n假令有酒多似藤江水，岂能洗我胸中之鬰抑。\n甘侯昆玉文武全，倾盖交游五情热。\n故人亦有许判官，清政平生心似铁。\n文采风流喻幕宾，曾陪骢马清南越。\n刘君元是薇省郎，治民有道多筹策。\n令簿怀才亦不群，芳名皆在斯文列。\n儒林龚魏两茂学，逸气直与青云接。\n孟嘉落帽是何年，岸帻西风感前哲。\n天荒地老事茫茫，白髮无情满头雪。\n醒时饮，醉时歌。\n尊前要使衰颜酡，不饮奈此清兴何。\n人生聚会能有几，江海亲旧今无多。",
        "dynasty": "宋",
        "collection_info": null
    }
]