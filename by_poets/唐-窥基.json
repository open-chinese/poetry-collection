[
    {
        "uuid": "714936ade2cde370be6c8f57cbc7be97",
        "title": "出家箴",
        "author": "窥基",
        "content": "舍家出家何所以，稽首空王求出离。\n三师七证定初机，剃髮染衣发弘誓。\n去贪嗔，除鄙悋，十二时中须（一作「常」）谨慎。\n炼磨真性若虚空，自然战退魔军阵。\n勤学业（一作「习」）寻师匠，说与行（一作「同」）人堪倚仗。\n莫教心地乱如麻，百岁光阴等闲丧。\n踵前贤，效先圣，尽假闻思修所（一作「得」）证。\n行住坐卧要真（一作「精」）专，念念无差始相应。\n佛真经，十二部，纵横指示菩提路。\n不习不学（一作「听」）不依行，问君何日心开悟。\n速须救（一作「究」），似头燃，莫待明年与后年。\n一息不来即后世，谁能保得此身坚。\n不蚕衣，不田食，织妇（一作「女」）耕夫汗血力。\n为成道果（一作「业」）施将来，道果（一作「业」）未成争消得。\n哀哀父，哀哀母，嚥苦吐甘大辛苦。\n就湿回干养育成，要袭门风继先祖。\n一旦中（一作「一旦辞亲」），求剃落，八十九十无倚（一作「依」）託。\n若不超凡越圣流，向此因循全大错。\n福田衣，降龙钵，受用一身求解脱。\n若将（一作「因」）小利繫心怀，彼岸湼槃争得达（一作「达得」）。\n善男子，汝须知，修行（一作「遭逢」）难得似今时。\n若得（一作「既遇」）出家披缕褐，犹如浮木值盲龟。\n大丈夫，须猛利，紧束身心莫容易。\n倘能行愿力相扶，决定龙华亲授记。\n（日本《续藏经》宋释子昇、如佑编《禅门诸祖师偈颂》卷下之下。\n校以《大正藏》本明袾宏《缁门警训》卷二。\n二书皆称作者为「慈恩大师」。\n）。",
        "dynasty": "唐",
        "collection_info": null
    }
]