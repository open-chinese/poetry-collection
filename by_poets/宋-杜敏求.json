[
    {
        "uuid": "c9c3cc934fb04096f107ee86892e7b3a",
        "title": "运司园亭 西园",
        "author": "杜敏求",
        "content": "潭潭刺史府，宛在城市中。\n谁知园亭胜，似与山林同。\n幽鸟语晴昼，好花娇春风。\n物情如有待，赋咏属诗翁。",
        "dynasty": "宋",
        "collection_info": null
    },
    {
        "uuid": "d0732b37b62f50a882f2dde2814a5745",
        "title": "运司园亭 玉溪堂",
        "author": "杜敏求",
        "content": "堂前对花柳，堂后瞰沼沚。\n贤者堂中人，虚心湛如水。\n烦暑当风窗，中宵隐月几。\n作诗纪胜概，诗与水清泚。",
        "dynasty": "宋",
        "collection_info": null
    },
    {
        "uuid": "185f93970bbbe89df5b2aa71ecff90ea",
        "title": "运司园亭 雪峰楼",
        "author": "杜敏求",
        "content": "西山最高峰，积雪连四季。\n登楼试寓目，入国有故地。\n烽候虽久息，武经思豫备。\n文饶昔筹边，公意今无愧。",
        "dynasty": "宋",
        "collection_info": null
    },
    {
        "uuid": "a71ee5dfb42ea52e4d3938baebb13166",
        "title": "运司园亭 海棠轩",
        "author": "杜敏求",
        "content": "东风开百花，独有海棠胜。\n猩血染珠玑，点缀枝条剩。\n日暖锦段新，雨余燕脂凝。\n何待东閤梅，方能动诗兴。",
        "dynasty": "宋",
        "collection_info": null
    },
    {
        "uuid": "9ff8f01097caa5969aa7eb46b1f77f23",
        "title": "运司园亭 月台",
        "author": "杜敏求",
        "content": "明从海上来，皎皎入我牖。\n何如登高台，对月把尊酒。\n问月月无言，浩歌诗千首。\n几人知此乐，此乐公所有。",
        "dynasty": "宋",
        "collection_info": null
    },
    {
        "uuid": "3ebe0cf8961f1e3b5429dc0c8bbfa824",
        "title": "运司园亭 翠锦亭",
        "author": "杜敏求",
        "content": "材大难为用，尝夸古柏篇。\n亭前老楩楠，黛色亦参天。\n夏暑借清阴，秋籁得自然。\n有如爱庭楸，朝暮东西偏。",
        "dynasty": "宋",
        "collection_info": null
    },
    {
        "uuid": "885f92822e3ed41ceaa18edb2d7f0c27",
        "title": "运司园亭 湲玉亭",
        "author": "杜敏求",
        "content": "林亭幽且深，砌下玉溪水。\n淙琤环佩声，晓夕清心耳。\n使君性所乐，爱玩不少已。\n方持利物心，默坐穷至理。",
        "dynasty": "宋",
        "collection_info": null
    },
    {
        "uuid": "22d4c9b6527ed9eb7c21a131dc277d26",
        "title": "运司园亭 茅庵",
        "author": "杜敏求",
        "content": "深深竹林下，圆庵最幽僻。\n高怀本恬旷，野趣助閒适。\n众人奔名徒，浮世萦物役。\n岂知庵中乐，道胜心自逸。",
        "dynasty": "宋",
        "collection_info": null
    },
    {
        "uuid": "cfe3f00830a782cb36e7f730a18198e1",
        "title": "运司园亭 水阁",
        "author": "杜敏求",
        "content": "方池导流水，横阁上寻丈。\n晨曦夜月光，罩影相滉漾。\n游鱼时出没，飞鸥亦下上。\n终朝倚栏桿杆，不见有风浪。",
        "dynasty": "宋",
        "collection_info": null
    },
    {
        "uuid": "a43103b5ead039f321142a61d8a32d2f",
        "title": "运司园亭 小亭",
        "author": "杜敏求",
        "content": "二亭虽云小，好在泉石间。\n白石自齿齿，清泉亦潺潺。\n公府无留事，暂来寄余闲。\n筇杖乌角巾，一日几往还。",
        "dynasty": "宋",
        "collection_info": null
    },
    {
        "uuid": "f06360b90a4c95aa8b1d9dd7cd0eee40",
        "title": "句",
        "author": "杜敏求",
        "content": "农夫苦相问，燮理是何人。",
        "dynasty": "宋",
        "collection_info": null
    }
]