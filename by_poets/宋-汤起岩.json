[
    {
        "uuid": "903c1ced405a71ce440e2c75060045f6",
        "title": "四贤堂",
        "author": "汤起岩",
        "content": "猗与四公，棠棣之华。\n秀韡一时，茂兴两家。\n宋公联翩，鄂不相鲜。\n万里风云，上负青天。\n连公戾契，渊冰澄结。\n进而蹩躃，砥砺其节。\n其光晔晔。\n追惟平生，法兴是仪。\n邑人之思，右史之词。\n雨箔风楹，岁环几经，筑此特堂。\n吾今令君，令君勤民。\n民燕其德，振滞补弊，此焉居一。\n于时四公，序集其觞。\n生气津津，冠佩有光。\n古之为政，崇德尚贤。\n居今笃古，令君有焉。\n君系陇西，绍祖维名。\n起岩作诗，辑和厥声。\n敢告典者，毋替其承。",
        "dynasty": "宋",
        "collection_info": null
    }
]