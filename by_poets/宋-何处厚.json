[
    {
        "uuid": "9b3c2842773e6393392dd91671843d0c",
        "title": "游洞霄",
        "author": "何处厚",
        "content": "洞天宫中清无尘，纷纷霏霏翔五云。\n光浮阆风蔼无垠，中有神仙相辈伦。\n服曳云章玉佩珣，时闻金钟催朝真。\n仙班序列觐紫宸，琼花羌灵飞翁翁。\n水晶帘捲许行循，群仙以我丘壑身。\n相与笑语交益亲，玄谈妙句泣鬼神。\n一局围棋度几春，大开十二楼宴宾。\n玉真安排云锦茵，天女竞着绛霞裙。\n盎缶罍洗罗珠珍，金炉龙脑香腾熏。\n七宝蜡炬光如银，凤泉饮散醉醺醺。\n天子呼来不得臣，宴罢乘槎渡汉津。\n玉皇遽遣使者巡，使者交荐有大勋。\n玉皇诏归眷注勤，不容山中伴帝君。",
        "dynasty": "宋",
        "collection_info": null
    }
]