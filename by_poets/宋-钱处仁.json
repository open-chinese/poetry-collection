[
    {
        "uuid": "105ec984bafa0284f86709182b559228",
        "title": "念奴娇 勋门积庆",
        "author": "钱处仁",
        "content": "勋门积庆，为皇家此日，重生贤辅。\n崧岳储神须信道，非特当年申甫。\n清白传芳，高明驰誉，材更兼文武。\n黑头年少，风云还会龙虎。\n天为指日垂弧，张旜持节，不遣穹庐去。\n中使传宣，颁赐锡赍，清晓欢声旁午。\n两世光华，一门荣耀，盛事夸千古。\n祝公千岁，庙堂长佐贤主。",
        "dynasty": "宋",
        "collection_info": null
    },
    {
        "uuid": "d906050ab68df35337aa8567cda3fe39",
        "title": "醉蓬莱 正梧阴碧转",
        "author": "钱处仁",
        "content": "正梧阴碧转，扇浪凉生，渐回秋意。\n祥绕朱门，有崧灵锺瑞。\n笔走龙蛇，句雕风月，好客敦高谊。\n苏小琵琶，绿珠箫管，日添罗绮。\n邃阁清班，贰车清政，奕叶蝉联，世间谁比。\n行侍甘泉，趁青春荣贵。\n尽卷虾须，满斟鹦鹉，向画堂沉醉。\n铜狄摩挲，蓬莱清浅，八千椿岁。",
        "dynasty": "宋",
        "collection_info": null
    }
]