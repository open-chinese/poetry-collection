[
    {
        "uuid": "57c3154563313ac9a6e690074cb850c8",
        "title": "送同年蒲叔范察判杭州监",
        "author": "王畴",
        "content": "释之久未调，王粲当从军。\n谓言塞垣事，壮气横风云。\n育材幸明代，荐贤无令君。\n如无汉酤冗，沈此荆山珍。\n萍氏本讥酒，周官有彝伦。\n孝武事却攘，志清天地屯。\n连兵无时已，四海萧然贫。\n官始操酿具，榷之饱师人。\n利源一以洩，颓波荡无垠。\n糜谷费耒耜，良糵争清醇。\n酒禁着律令，犯笞及其身。\n狂药乃陷穽，伤哉尧舜民。\n炎灵属我后，天资英且仁。\n邦力早雄富，汉制仍相循。\n岁赋二千万，经入固已勤。\n弥年拥武节，聚边清国氛。\n雄雄百万师，跨迈击燕秦。\n仰给倾武库，赏赍图戎勋。\n加敛犹不足，返古当何云。\n杭城东南剧，地将湖海邻。\n榷利冠天下，旗亭压重闉。\n彼虽斗筲职，亦择才英臣。\n风露气已肃，溪潭寒弥新。\n沙榜朝汍汍，吴涛暮沄沄。\n南州近牛斗，气象雄霜旻。\n汀枫变老枿，赤叶晴相纷。\n尝茶泊幽寺，观鱼下轻䑳。\n行当收翘楚，宁復混蒸薪。\n无为狎吴叟，坐恋秋江莼。",
        "dynasty": "宋",
        "collection_info": null
    },
    {
        "uuid": "a66357e3947392ed624891298a4035a8",
        "title": "立秋日书怀",
        "author": "王畴",
        "content": "一岁中分气序平，夫何犹有感秋情。\n已饶健鹘凌空翮，肯作寒蜩抱树声。\n桐叶渐愁经雨坠，桂枝还喜得风生。\n夜凉频惬山居兴，天澹银河彻晓清。",
        "dynasty": "宋",
        "collection_info": null
    }
]