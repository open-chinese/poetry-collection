[
    {
        "uuid": "5327c127e5c32eb786912ee27f02058b",
        "title": "宫词  其一",
        "author": "宋白",
        "content": "千官朝谒五门前，一路春风蜡烛烟。\n宫漏乍停班已定，紫云开处望尧天。",
        "dynasty": "宋",
        "collection_info": null
    },
    {
        "uuid": "bcb98f33e333513b06ab54045e08268b",
        "title": "宫词  其二",
        "author": "宋白",
        "content": "万国车书一太平，宫花无数管弦声。\n近臣入奏新祥瑞，昨夜黄河彻底清。",
        "dynasty": "宋",
        "collection_info": null
    },
    {
        "uuid": "b52861a20346cd613738ffe0269a3a7b",
        "title": "宫词  其三",
        "author": "宋白",
        "content": "律管飞灰报早春，寿阳梅淡落香裀。\n词人竞进新诗入，俊思无过白舍人。",
        "dynasty": "宋",
        "collection_info": null
    },
    {
        "uuid": "dbdea77240a0b91146eaa849552ed04e",
        "title": "宫词  其四",
        "author": "宋白",
        "content": "十二楼前御柳垂，九重城裏百花时。\n宣州恰进红丝毯，便遣宫娥舞柘枝。",
        "dynasty": "宋",
        "collection_info": null
    },
    {
        "uuid": "984f7c7c6db3802ec7dfed5200096577",
        "title": "宫词  其五",
        "author": "宋白",
        "content": "彤廷立仗雪初销，仙乐空悬讌百寮。\n齐指终南称万寿，远平香案碧岧峣。",
        "dynasty": "宋",
        "collection_info": null
    },
    {
        "uuid": "068a11d34b35a1054414e558f5d9c23e",
        "title": "宫词  其六",
        "author": "宋白",
        "content": "楼前宣赦掣金鸡，大礼新成彩仗归。\n万岁声高天地喜，庆云飞上衮龙衣。",
        "dynasty": "宋",
        "collection_info": null
    },
    {
        "uuid": "4b8b996b319341fd5ca67df064544875",
        "title": "宫词  其七",
        "author": "宋白",
        "content": "中使传宣出未央，外宫庭燎发荣光。\n怪来连夜催仪注，元是平明册五王。",
        "dynasty": "宋",
        "collection_info": null
    },
    {
        "uuid": "70109bb60549ba0d5f651466f03d9763",
        "title": "宫词  其八",
        "author": "宋白",
        "content": "掖庭宫女仅千人，有勅都教放出门。\n恋主顿忘幽愤意，促辞中使尽啼痕。",
        "dynasty": "宋",
        "collection_info": null
    },
    {
        "uuid": "97d21d0efe6b2fd75bf40349f14eb3f4",
        "title": "宫词  其九",
        "author": "宋白",
        "content": "翰苑新除李谪仙，鳌宫春雨湿花砖。\n宣来立草和亲诏，一笔书成对御前。",
        "dynasty": "宋",
        "collection_info": null
    },
    {
        "uuid": "1ed23390e8a6ad236c54b06c5ca9a8a6",
        "title": "宫词  其一○",
        "author": "宋白",
        "content": "龙脑天香撒地衣，锦书新册太真妃。\n宫官一夜铺黄道，却踏金莲步步归。",
        "dynasty": "宋",
        "collection_info": null
    },
    {
        "uuid": "ad48ea841f69fdfb1c757b6c31cdda3b",
        "title": "宫词  其一一",
        "author": "宋白",
        "content": "飞烟缥缈拂楼台，纔捲珠帘雉扇开。\n春满天颜两眉喜，玉关新有捷书来。",
        "dynasty": "宋",
        "collection_info": null
    },
    {
        "uuid": "26bb8397e2a93d967183b682ca9cb101",
        "title": "宫词  其一二",
        "author": "宋白",
        "content": "水殿东西夹翠楼，春乘步辇过瀛洲。\n赭袍如日花如锦，一半宫人尽裹头。",
        "dynasty": "宋",
        "collection_info": null
    },
    {
        "uuid": "b7539f8a1bb868d71fa12d5ae8f18fe7",
        "title": "宫词  其一三",
        "author": "宋白",
        "content": "绣鞍新辔饰玫瑰，随驾堤边试马回。\n苑蕙香轻沙路湿，玉蹄沾得落花来。",
        "dynasty": "宋",
        "collection_info": null
    },
    {
        "uuid": "8c6c6c591fdcbc4199c5bf6154599534",
        "title": "宫词  其一四",
        "author": "宋白",
        "content": "帝诰皇坟味有余，万几无暇旋生疏。\n终须别置三千女，分记金华殿裏书。",
        "dynasty": "宋",
        "collection_info": null
    },
    {
        "uuid": "a2c633d1a9b31db411f1d36a5a94fa8b",
        "title": "宫词  其一五",
        "author": "宋白",
        "content": "后苑秋晴校猎归，淡粧宫女尽戎衣。\n数中供奉谁精熟，斜勒骄骢掠草飞。",
        "dynasty": "宋",
        "collection_info": null
    },
    {
        "uuid": "9af98dee6a0a0f61d5d6678b10b3b226",
        "title": "宫词  其一六",
        "author": "宋白",
        "content": "春雪轻轻洒露盘，真珠箔外玉勾栏。\n仙妃未起宫娃小，错报西楼晓月寒。",
        "dynasty": "宋",
        "collection_info": null
    },
    {
        "uuid": "be99ee33096b61d02eb515c0857141b4",
        "title": "宫词  其一七",
        "author": "宋白",
        "content": "玉殿金扉夜不扃，露华如水洗圆灵。\n昭阳女伴新承宠，心祝君王拜寿星。",
        "dynasty": "宋",
        "collection_info": null
    },
    {
        "uuid": "7c044804dde8696bcbf0d0f5a7299b35",
        "title": "宫词  其一八",
        "author": "宋白",
        "content": "宫门閒掩兽镮斜，微雨新晴满地花。\n番次未当车驾出，却寻同伴学宣麻。",
        "dynasty": "宋",
        "collection_info": null
    },
    {
        "uuid": "0992e19168bee1e5f9055d0ede1f6d52",
        "title": "宫词  其一九",
        "author": "宋白",
        "content": "离宫春晚雨霏霏，日晚君王带雨归。\n翠辇急行红袂湿，中途方忆瓦油衣。",
        "dynasty": "宋",
        "collection_info": null
    },
    {
        "uuid": "4bb6f6d91d274bb05b5402b69bf6cfb8",
        "title": "宫词  其二○",
        "author": "宋白",
        "content": "天玉风清北内闻，东朝相庆册储君。\n春坊晓奏元良瑞，鸡戟门西现彩云。",
        "dynasty": "宋",
        "collection_info": null
    },
    {
        "uuid": "81bf51ef6e5a83210532eb8922fd1f24",
        "title": "宫词  其二一",
        "author": "宋白",
        "content": "双双金剎出宫墙，内寺幡花散道场。\n妃子不来春雨细，玉真公主代行香。",
        "dynasty": "宋",
        "collection_info": null
    },
    {
        "uuid": "90be456bd151bd1e3f18fd2a96286663",
        "title": "宫词  其二二",
        "author": "宋白",
        "content": "欢笑声高出禁园，禄儿新样绣初翻。\n青娥阿监知非礼，心怕君王不敢言。",
        "dynasty": "宋",
        "collection_info": null
    },
    {
        "uuid": "8fe6aa3e71117b832c56a61e8c2b923e",
        "title": "宫词  其二三",
        "author": "宋白",
        "content": "贪领吴娃唱鹧鸪，洞箫词赋顿生疏。\n沉吟不记当时字，却向宫中问婕妤。",
        "dynasty": "宋",
        "collection_info": null
    },
    {
        "uuid": "83247efcd212a998bfb044db928e961e",
        "title": "宫词  其二四",
        "author": "宋白",
        "content": "碁品从来重一先，后庭无事绿窗闲。\n昭容不赌寻常物，言得千金紫玉环。",
        "dynasty": "宋",
        "collection_info": null
    },
    {
        "uuid": "2e6ddadfd9073e1f9cb5290302430b60",
        "title": "宫词  其二五",
        "author": "宋白",
        "content": "砌台春暖映垂杨，皇子皇孙戏艷阳。\n半騃半骄花裏闹，真珠线断紫罗囊。",
        "dynasty": "宋",
        "collection_info": null
    },
    {
        "uuid": "79fb01d66c73c14f2c0e70ca91ce327e",
        "title": "宫词  其二六",
        "author": "宋白",
        "content": "水晶宫闭月光铺，羯鼓声干雨点麤。\n一曲未终余思在，急宣前殿唤花奴。",
        "dynasty": "宋",
        "collection_info": null
    },
    {
        "uuid": "a83f47ca4057ffc3db7f4852b4c213ea",
        "title": "宫词  其二七",
        "author": "宋白",
        "content": "春宵宫女着春绡，铃索无风自动摇。\n昼下珠帘猧子睡，红蕉窠下对芭蕉。",
        "dynasty": "宋",
        "collection_info": null
    },
    {
        "uuid": "56ec894854e6fd434ced54002e8d5a35",
        "title": "宫词  其二八",
        "author": "宋白",
        "content": "微雨点月汉宫秋，水殿疏萤黑处流。\n凤管不调慵进曲，却排银烛夜藏鈎。",
        "dynasty": "宋",
        "collection_info": null
    },
    {
        "uuid": "d46c14b94cadf841a3192a4305073e7d",
        "title": "宫词  其二九",
        "author": "宋白",
        "content": "竹宫春祀望神仙，百和烟高杂绛烟。\n中夜上元来玉座，五云随凤驾珠軿。",
        "dynasty": "宋",
        "collection_info": null
    },
    {
        "uuid": "e4c2169946e6e63dbfc09ed5cad7dd29",
        "title": "宫词  其三○",
        "author": "宋白",
        "content": "小苏年少最多才，半酒扶将入内来。\n重饮玉钟方下笔，思泉如涌不劳催。",
        "dynasty": "宋",
        "collection_info": null
    },
    {
        "uuid": "2cdb73dd9e18f2c67b89c9da70f71f45",
        "title": "宫词  其三一",
        "author": "宋白",
        "content": "昨日传宣唤打毬，星丸月杖奉宸游。\n上阳宫女偏蹻捷，争得楼前第一筹。",
        "dynasty": "宋",
        "collection_info": null
    },
    {
        "uuid": "ff6009b43998abf82c733e9e56465836",
        "title": "宫词  其三二",
        "author": "宋白",
        "content": "红骑翩翩小绣旗，苑中秋雁恰来时。\n何妨十日方归内，料得千官总不知。",
        "dynasty": "宋",
        "collection_info": null
    },
    {
        "uuid": "1ad20aea3173318175d9248e22f5359e",
        "title": "宫词  其三三",
        "author": "宋白",
        "content": "萧萧宫树正秋风，虎圈门开辇路通。\n金屋阿娇心胆小，却嗔冯媛独当熊。",
        "dynasty": "宋",
        "collection_info": null
    },
    {
        "uuid": "118ca7cda1d8e820a42428ead357984a",
        "title": "宫词  其三四",
        "author": "宋白",
        "content": "御府书踪字字奇，散教宫女仿来时。\n研精笔法难停稳，併恨羲之与献之。",
        "dynasty": "宋",
        "collection_info": null
    },
    {
        "uuid": "5831c5b04833304f3fa953137d228797",
        "title": "宫词  其三五",
        "author": "宋白",
        "content": "去年因戏赐霓裳，权戴金冠奉玉皇。\n久着淡黄心觉厌，春来不敢便红粧。",
        "dynasty": "宋",
        "collection_info": null
    },
    {
        "uuid": "3cf65a31f5ca7c20800c8a93f7c68b16",
        "title": "宫词  其三六",
        "author": "宋白",
        "content": "骠国朝天进乐时，宫商依约似龟兹。\n教坊风便伶官俊，全曲偷将并不知。",
        "dynasty": "宋",
        "collection_info": null
    },
    {
        "uuid": "aaffec522c1bd41c0f6db2026395bff8",
        "title": "宫词  其三七",
        "author": "宋白",
        "content": "道院秋眠对绮疏，翻思十五入宫初。\n花前听得君王道，禁掖三千总不如。",
        "dynasty": "宋",
        "collection_info": null
    },
    {
        "uuid": "e2b9a3597f61b5a53981fe00d613d5d9",
        "title": "宫词  其三八",
        "author": "宋白",
        "content": "天子今朝就食迟，延英征得逸人归。\n灵台监裏知嘉瑞，隔月先曾奏少微。",
        "dynasty": "宋",
        "collection_info": null
    },
    {
        "uuid": "ef927feb564aeec9ec603cf21d957ed2",
        "title": "宫词  其三九",
        "author": "宋白",
        "content": "彤管先修女史箴，清才绝妙继词林。\n玉纤亲出黄金赐，愈见中宫逮下心。",
        "dynasty": "宋",
        "collection_info": null
    },
    {
        "uuid": "8605218c82bce68da45cc57cd2d9ff3e",
        "title": "宫词  其四○",
        "author": "宋白",
        "content": "白莲亭下柳垂丝，正是春波涮马时。\n宫女隔花相倚看，如龙步骤出涟漪。",
        "dynasty": "宋",
        "collection_info": null
    },
    {
        "uuid": "fdcb2c46b869c854dd8a041cdcaeba07",
        "title": "宫词  其四一",
        "author": "宋白",
        "content": "慢拍红牙转眼波，念奴楼上一声歌。\n春喉爽朗天颜喜，不遣帘前乐器和。",
        "dynasty": "宋",
        "collection_info": null
    },
    {
        "uuid": "88845c70bceaea0599e826ca2f54406e",
        "title": "宫词  其四二",
        "author": "宋白",
        "content": "乐府新呈按舞图，教时仍遣促功夫。\n梨园弟子知天意，月五楼前欲大酺。",
        "dynasty": "宋",
        "collection_info": null
    },
    {
        "uuid": "383cc46540bed9c5fc3553e0b708ce57",
        "title": "宫词  其四三",
        "author": "宋白",
        "content": "南宫春牓奏贤良，万乘临轩试一场。\n赋出御题深称旨，状元先拜秘书郎。",
        "dynasty": "宋",
        "collection_info": null
    },
    {
        "uuid": "6e89e77a1ede3b80efc431a70cf4bf37",
        "title": "宫词  其四四",
        "author": "宋白",
        "content": "春云如鹤惹银台，银牓宫门隔水开。\n女史尚书供甲令，玉妃明日祀高禖。",
        "dynasty": "宋",
        "collection_info": null
    },
    {
        "uuid": "a2edbb42719868b937f6173a3de21312",
        "title": "宫词  其四五",
        "author": "宋白",
        "content": "御制新成喜雪篇，六宫传写满香笺。\n金銮殿女曾偷和，不敢将呈万乘前。",
        "dynasty": "宋",
        "collection_info": null
    },
    {
        "uuid": "264c56eee3e4352343bf2c8abc6b10d6",
        "title": "宫词  其四六",
        "author": "宋白",
        "content": "雪鹘轻笼好六梢，五方供进内家调。\n灵和殿上乘风扬，一点秋星印碧霄。",
        "dynasty": "宋",
        "collection_info": null
    },
    {
        "uuid": "8e7219e058d55e81f59c2ef86062f8b7",
        "title": "宫词  其四七",
        "author": "宋白",
        "content": "宫花灼灼柳绵绵，一道春风响静鞭。\n驾出未知何处去，月华池上教龙舡。",
        "dynasty": "宋",
        "collection_info": null
    },
    {
        "uuid": "6180bede31f659ddf9cbba3433e778d6",
        "title": "宫词  其四八",
        "author": "宋白",
        "content": "丝丝新织御{革斿}缰，紫燕春鞍照地光。\n双控坠梢皆侍女，玉鞭柔软拂垂杨。",
        "dynasty": "宋",
        "collection_info": null
    },
    {
        "uuid": "151d8ecac4f4606b9145ffeedbc39f38",
        "title": "宫词  其四九",
        "author": "宋白",
        "content": "龙焙中春进乳茶，金瓶汤沃越瓯花。\n玉堂宣赐元承旨，明日登庸降白麻。",
        "dynasty": "宋",
        "collection_info": null
    },
    {
        "uuid": "8c8d5de60e54e0910846aaa08da5680b",
        "title": "宫词  其五○",
        "author": "宋白",
        "content": "新生帝子浴漪兰，三日宫中列绮筵。\n嫔御称觞呼万岁，笙歌一片夜掀天。",
        "dynasty": "宋",
        "collection_info": null
    },
    {
        "uuid": "a2f3d6d9c26cc23c25ddb7ecf1782545",
        "title": "宫词  其五一",
        "author": "宋白",
        "content": "日影风乌树影浓，黄门轻骑疾如风。\n一行御札缘何事，勅借宁王避暑宫。",
        "dynasty": "宋",
        "collection_info": null
    },
    {
        "uuid": "b8182cc39f90863982c12ca8e0383c13",
        "title": "宫词  其五二",
        "author": "宋白",
        "content": "如何帝女降钧天，泽国增封旧粉田。\n仙史多才颜似玉，乘鸾消息在今年。",
        "dynasty": "宋",
        "collection_info": null
    },
    {
        "uuid": "192b8ee0c25aa290384bfe228de67403",
        "title": "宫词  其五三",
        "author": "宋白",
        "content": "金堂曲讌夜厌厌，仙乐声清御酒黏。\n不用司宫排蜡烛，海人新贡夜明帘。",
        "dynasty": "宋",
        "collection_info": null
    },
    {
        "uuid": "5ebefb02994dedf124c20de6d4d2e812",
        "title": "宫词  其五四",
        "author": "宋白",
        "content": "雪梅初谢小桃芳，院院鶑啼报海棠。\n昨日司花新奉勅，后园差使结丁香。",
        "dynasty": "宋",
        "collection_info": null
    },
    {
        "uuid": "1f992a3dd2b940e015036aea2bb1e4e8",
        "title": "宫词  其五五",
        "author": "宋白",
        "content": "甘州唱罢晓光新，簇簇才人与美人。\n不分昭阳赵飞燕，汉皇夸是掌中身。",
        "dynasty": "宋",
        "collection_info": null
    },
    {
        "uuid": "e0e02f9a652e8638de340345c6b4513a",
        "title": "宫词  其五六",
        "author": "宋白",
        "content": "天上鸡人唱晓筹，严粧钟动景阳楼。\n千门竞洗燕脂面，流作香波入御沟。",
        "dynasty": "宋",
        "collection_info": null
    },
    {
        "uuid": "948edd3ed089b16e8910531833b30de7",
        "title": "宫词  其五七",
        "author": "宋白",
        "content": "东宫鸾凤卦中飞，花烛荧煌夜纳妃。\n明日龙楼歌舞罢，门前扫聚碎珠玑。",
        "dynasty": "宋",
        "collection_info": null
    },
    {
        "uuid": "73debac11c9dde70af21ea6d2337a304",
        "title": "宫词  其五八",
        "author": "宋白",
        "content": "珠为双佩玉为箫，御女长眉称细腰。\n诏赐公卿纵游赏，春来频放紫宸朝。",
        "dynasty": "宋",
        "collection_info": null
    },
    {
        "uuid": "2a689e6216f46b4e622ee0fc317fcec7",
        "title": "宫词  其五九",
        "author": "宋白",
        "content": "春风法曲舞霓裳，绣罢深宫请赐香。\n司宝传言贵妃坐，真珠帘映雪衣娘。",
        "dynasty": "宋",
        "collection_info": null
    },
    {
        "uuid": "9b8c0aa0607642cd1235c76a647d8297",
        "title": "宫词  其六○",
        "author": "宋白",
        "content": "红笺一幅捲明霞，纤手题诗寄大家。\n檀口微吟遶廊柱，蒙蒙春雨湿梨花。",
        "dynasty": "宋",
        "collection_info": null
    },
    {
        "uuid": "2319e1718eedc507acf0b37e7e42a84e",
        "title": "宫词  其六一",
        "author": "宋白",
        "content": "麝波兰滟涌温汤，白玉莲花吐异香。\n春雪怕融偎侍女，尚衣新进蹙金裳。",
        "dynasty": "宋",
        "collection_info": null
    },
    {
        "uuid": "b3ea597d1ae6119bcbd8571977a132cd",
        "title": "宫词  其六二",
        "author": "宋白",
        "content": "鹦鹉今朝在辇竿，辇官防护换肩难。\n逡巡渐入花深处，却索低骢鞴玉鞍。",
        "dynasty": "宋",
        "collection_info": null
    },
    {
        "uuid": "6e2ebefab98e24ae9d391ed629b30757",
        "title": "宫词  其六三",
        "author": "宋白",
        "content": "裹头宫女浅粧梳，选入昭阳奉玉舆。\n一曲新声春称旨，赐绯教赐小金鱼。",
        "dynasty": "宋",
        "collection_info": null
    },
    {
        "uuid": "70d8a3e1fff74ff4b97cc70a2752f8db",
        "title": "宫词  其六四",
        "author": "宋白",
        "content": "春赐千官讌喜钱，任从行乐太平年。\n三十六所春宫馆，一一香风送管弦。",
        "dynasty": "宋",
        "collection_info": null
    },
    {
        "uuid": "a7018125ebbb513854836eb66f2382e8",
        "title": "宫词  其六五",
        "author": "宋白",
        "content": "水心高殿接兰塘，纔拂龙鬚一簟凉。\n瑟瑟枕函云母帐，冰盘仙果近人香。",
        "dynasty": "宋",
        "collection_info": null
    },
    {
        "uuid": "fef6f7205f38a23382e853cb8355a42b",
        "title": "宫词  其六六",
        "author": "宋白",
        "content": "春封东岳罢泥金，羽卫还宫禁御深。\n昨夜祥风来入律，侍臣朝进五弦琴。",
        "dynasty": "宋",
        "collection_info": null
    },
    {
        "uuid": "06e0542e1a51bfeffb6646fa7b7da43e",
        "title": "宫词  其六七",
        "author": "宋白",
        "content": "万方琛贽泛云涛，来庆星枢电彩高。\n讌罢乐声移别殿，对花重换赭红袍。",
        "dynasty": "宋",
        "collection_info": null
    },
    {
        "uuid": "e745eb4a37efdabb99942259e71bd1d6",
        "title": "宫词  其六八",
        "author": "宋白",
        "content": "年来春早过新丰，只向官池祭玉龙。\n一片香云千里雨，樊川杜曲绣重重。",
        "dynasty": "宋",
        "collection_info": null
    },
    {
        "uuid": "63d5680fc51c01dfd995616d9851156f",
        "title": "宫词  其六九",
        "author": "宋白",
        "content": "绣骑前驱尽国娃，芳园初看牡丹花。\n千官狼狈如蜂蝶，迴避杨妃七宝车。",
        "dynasty": "宋",
        "collection_info": null
    },
    {
        "uuid": "f95891e2d3fd191ecfbb51b51173434b",
        "title": "宫词  其七○",
        "author": "宋白",
        "content": "春水绫纹积翠池，凌波仙鸟拂花枝。\n黄衣宫使宣阎相，错入中书唤画师。",
        "dynasty": "宋",
        "collection_info": null
    },
    {
        "uuid": "cb056604aaaaa39309df27acd9915ac7",
        "title": "宫词  其七一",
        "author": "宋白",
        "content": "鱼龙百戏闹嘈嘈，戏罢珠楼日色高。\n移入芳林排小宴，赤瑛盘裏进樱桃。",
        "dynasty": "宋",
        "collection_info": null
    },
    {
        "uuid": "f49c5319ee7820e59ea6ff21dba88b86",
        "title": "宫词  其七二",
        "author": "宋白",
        "content": "外国人来献宝珠，瑠璃双眼赤金鬚。\n奇形不欲宫中见，诏遣滕王进画图。",
        "dynasty": "宋",
        "collection_info": null
    },
    {
        "uuid": "1ec30ffc4cd929ca8a7b1cbb60f80db6",
        "title": "宫词  其七三",
        "author": "宋白",
        "content": "蚕馆春晴阴绿桑，亲蚕天气日初长。\n九嫔参酌前朝礼，须戴金钗十二行。",
        "dynasty": "宋",
        "collection_info": null
    },
    {
        "uuid": "754af3276a9a46c8696a80b2537675ef",
        "title": "宫词  其七四",
        "author": "宋白",
        "content": "天地储祥集凤麟，凌烟高阁写功臣。\n宫中记得鸦儿句，偏问虞南第几人。",
        "dynasty": "宋",
        "collection_info": null
    },
    {
        "uuid": "621c127ee6a5b6cbf4df56d00d545621",
        "title": "宫词  其七五",
        "author": "宋白",
        "content": "禁脔成功大殿邦，入朝宫骑绣双双。\n九霄弟子黄金辇，十万人家凭看窗。",
        "dynasty": "宋",
        "collection_info": null
    },
    {
        "uuid": "a15aeae4e8a75031cf9a9910eb6916c4",
        "title": "宫词  其七六",
        "author": "宋白",
        "content": "春来车驾入西都，父老千人拜路隅。\n潜问马嵬端正树，枝条犹似旧家无。",
        "dynasty": "宋",
        "collection_info": null
    },
    {
        "uuid": "0083855f075228591d6e610914a1dd49",
        "title": "宫词  其七七",
        "author": "宋白",
        "content": "腊日天寒苑猎迟，猎迴诸卫龊枪旗。\n女真王子新朝觐，旋遣黄门赐口脂。",
        "dynasty": "宋",
        "collection_info": null
    },
    {
        "uuid": "766a574a83e20a66c45ede2b766fe7b3",
        "title": "宫词  其七八",
        "author": "宋白",
        "content": "寒食宫中也禁烟，鬰金堂北画秋韆。\n梨花明月皆如雪，时送清香到酒前。",
        "dynasty": "宋",
        "collection_info": null
    },
    {
        "uuid": "b718e6a7b8a5b6b339a71f0ae6f32f1f",
        "title": "宫词  其七九",
        "author": "宋白",
        "content": "玉管金筝入夜调，今宵灵匹下青霄。\n穿针斗巧香烟湿，楼阁层层拂虹桥。",
        "dynasty": "宋",
        "collection_info": null
    },
    {
        "uuid": "b470652a0a9017fec59b53b9c76080ed",
        "title": "宫词  其八○",
        "author": "宋白",
        "content": "绣衣宫女把宫门，不遣中人谒至尊。\n晚霁微行向何处，灞陵原接杏花村。",
        "dynasty": "宋",
        "collection_info": null
    },
    {
        "uuid": "715e33719eb215bd87ee8246d300aeb1",
        "title": "宫词  其八一",
        "author": "宋白",
        "content": "殿角风琴细韵移，烛台春幸翰林时。\n三更向尽诸宫闭，犹在金銮夜赋诗。",
        "dynasty": "宋",
        "collection_info": null
    },
    {
        "uuid": "a63ae0e74aceca5ae48bec6234a48838",
        "title": "宫词  其八二",
        "author": "宋白",
        "content": "幕次春排晓御楼，千官贺雨拜珠旒。\n斜阳却幸鸳鸯殿，袍袴宫人尽筑毬。",
        "dynasty": "宋",
        "collection_info": null
    },
    {
        "uuid": "1cb6ddf364db83acbfa24ddac4674858",
        "title": "宫词  其八三",
        "author": "宋白",
        "content": "骊山讲武六师迴，日月旗高过苑来。\n鞭入夹城箫鼓动，材林轻骑闹如雷。",
        "dynasty": "宋",
        "collection_info": null
    },
    {
        "uuid": "e9fde5e474874effe400ee5c64b0a8a5",
        "title": "宫词  其八四",
        "author": "宋白",
        "content": "虫响金阶捣练天，玉狻呀口喷香烟。\n来宵待赏中秋月，剩取珊瑚饤御筵。",
        "dynasty": "宋",
        "collection_info": null
    },
    {
        "uuid": "48d439e2657c33b5f0c9b7eb099daf4f",
        "title": "宫词  其八五",
        "author": "宋白",
        "content": "月殿闻随羽客过，桂宫门外近天河。\n常娥装束还何似，潜问君王记得么。",
        "dynasty": "宋",
        "collection_info": null
    },
    {
        "uuid": "3aea59d260048cb4a993ccccec9736c7",
        "title": "宫词  其八六",
        "author": "宋白",
        "content": "便路横穿玉兔门，夜宣狎客讌金罇。\n江郎才俊思华别，赐坐从容索绣墩。",
        "dynasty": "宋",
        "collection_info": null
    },
    {
        "uuid": "57fc17772aa13d03cf57d6804ba24dfc",
        "title": "宫词  其八七",
        "author": "宋白",
        "content": "重阳菊蘂泛香醪，上寿因添饮兴高。\n玉项琵琶犹未快，别宣金凤紫檀槽。",
        "dynasty": "宋",
        "collection_info": null
    },
    {
        "uuid": "03e57b8a47cfbe01998ee93d873a24ca",
        "title": "宫词  其八八",
        "author": "宋白",
        "content": "上苑欣逢祓禊辰，踏青因过望贤春。\n连昌宫使开金锁，步障花深不见人。",
        "dynasty": "宋",
        "collection_info": null
    },
    {
        "uuid": "3bbc322778f4dc0ec3d4e6979df57366",
        "title": "宫词  其八九",
        "author": "宋白",
        "content": "节假君王不坐朝，斗残芳草日难销。\n樗蒲长幸皆宫戏，输与昭容玉步摇。",
        "dynasty": "宋",
        "collection_info": null
    },
    {
        "uuid": "6b95d3ae5437bf3fa89dd0c2697310e0",
        "title": "宫词  其九○",
        "author": "宋白",
        "content": "花萼楼高望柳堤，春桥横水短虹蜺。\n五陵游侠翩翩过，半脱朱袍斗锦鸡。",
        "dynasty": "宋",
        "collection_info": null
    },
    {
        "uuid": "11c01249c82b8e968808954c8bbebc13",
        "title": "宫词  其九一",
        "author": "宋白",
        "content": "虢国威仪过薛王，担夫争路气扬扬。\n宫嫔后出香车送，飐碎钗头玉凤凰。",
        "dynasty": "宋",
        "collection_info": null
    },
    {
        "uuid": "862203654d04144c56a561ca726d9ef7",
        "title": "宫词  其九二",
        "author": "宋白",
        "content": "秋天如水月如霜，玉笛风清曲破长。\n众乐任高声迥别，六宫齐道是君王。",
        "dynasty": "宋",
        "collection_info": null
    },
    {
        "uuid": "a9d2fa74cb20551924f3ecd9ef205021",
        "title": "宫词  其九三",
        "author": "宋白",
        "content": "今夜金吾不禁街，灯山火树准宣牌。\n长安一片星河裏，丹凤楼高众乐谐。",
        "dynasty": "宋",
        "collection_info": null
    },
    {
        "uuid": "ec5e2fad0de85e7768357ac46c2d2dba",
        "title": "宫词  其九四",
        "author": "宋白",
        "content": "太液春波浅荡舟，花如血点水如油。\n波臣莫织青丝网，自有银轮翡翠鈎。",
        "dynasty": "宋",
        "collection_info": null
    },
    {
        "uuid": "dd8e1d9fc04e2dddaba8a86c1bceb5d7",
        "title": "宫词  其九五",
        "author": "宋白",
        "content": "五岳无尘四海清，太平天子爱长生。\n蓬莱方士壶中宿，旋种仙芝一夜成。",
        "dynasty": "宋",
        "collection_info": null
    },
    {
        "uuid": "95defde0432d036d010276a49812ad6d",
        "title": "宫词  其九六",
        "author": "宋白",
        "content": "南内天花照从官，上皇春醉圣情欢。\n月中閒说骊山事，笑向将军道阿瞒。",
        "dynasty": "宋",
        "collection_info": null
    },
    {
        "uuid": "a6a8a989025fa4102adbaa527a0536c1",
        "title": "宫词  其九七",
        "author": "宋白",
        "content": "绣额珠帘窣地重，微风吹动牡丹枝。\n金笼鹦鹉耽春睡，忘却新教御制诗。",
        "dynasty": "宋",
        "collection_info": null
    },
    {
        "uuid": "9970870a07b9d374b3fc84aaf55636fe",
        "title": "宫词  其九八",
        "author": "宋白",
        "content": "便殿沉沉永巷秋，宫中击拂最风流。\n参差玉指和花数，恰到君王自得头。",
        "dynasty": "宋",
        "collection_info": null
    },
    {
        "uuid": "ca243e20428653099effb403facfadf7",
        "title": "宫词  其九九",
        "author": "宋白",
        "content": "宫棋初罢请银笙，合曲偏宜钿面筝。\n未伏延年花下唱，金钱百万赏新声。",
        "dynasty": "宋",
        "collection_info": null
    },
    {
        "uuid": "b1b8a9030bbcedae292e950befb0c216",
        "title": "宫词  其一○○",
        "author": "宋白",
        "content": "春营小殿号披香，宣借天孙作学堂。\n李白宫词多好句，侧书红壁两三行。",
        "dynasty": "宋",
        "collection_info": null
    },
    {
        "uuid": "fe4746273ede82141f55ddb24a75e79f",
        "title": "嘉州",
        "author": "宋白",
        "content": "嘉阳信美郡，风物眷多奇。\n有湖题明月，有楼名荔枝。",
        "dynasty": "宋",
        "collection_info": null
    },
    {
        "uuid": "941bc6a13aa01f784f11418729e9f5e7",
        "title": "普贤寺",
        "author": "宋白",
        "content": "菩萨悲深居此地，峨眉名重镇南州。\n不知立处高多少，只见星辰在下头。",
        "dynasty": "宋",
        "collection_info": null
    },
    {
        "uuid": "1d53de747a12fb4635d77506beab0c44",
        "title": "七夕",
        "author": "宋白",
        "content": "纤吹浮云荐，非因散巧楼。\n灵俦不可觌，仙溪泛悠悠。",
        "dynasty": "宋",
        "collection_info": null
    },
    {
        "uuid": "428da1ed53af42a241515febcb4be947",
        "title": "中秋感怀  其一",
        "author": "宋白",
        "content": "去年今夜此堂前，人正清歌月正圆。\n今夜秋来人且散，不如云雾蔽青天。",
        "dynasty": "宋",
        "collection_info": null
    },
    {
        "uuid": "5f2b929f868fb13bfc11471b0b56a838",
        "title": "中秋感怀  其二",
        "author": "宋白",
        "content": "云彩冰光似去年，去年人月两婵娟。\n今宵不辨连明坐，拚醉抽身黑处眠。",
        "dynasty": "宋",
        "collection_info": null
    },
    {
        "uuid": "6a98421f0b95c9cbae8c9a447896f2ee",
        "title": "九日  其一",
        "author": "宋白",
        "content": "霜冷风清九月九，茱萸黄菊家园有。\n何时玉殿接千官，称觞共进南山寿。",
        "dynasty": "宋",
        "collection_info": null
    },
    {
        "uuid": "b9d11e07092206e7e035ea34da4aaccb",
        "title": "九日  其二",
        "author": "宋白",
        "content": "陶家篱落菊花开，醉拟西风立钓台。\n一座良交皆不见，数声燕雁戛云来。",
        "dynasty": "宋",
        "collection_info": null
    },
    {
        "uuid": "77661ca0e51158c85556d00ec05ec68a",
        "title": "九日  其三",
        "author": "宋白",
        "content": "秋色萧萧野水边，茱萸时节菊花天。\n明时未达青云晚，惆怅登高又一年。",
        "dynasty": "宋",
        "collection_info": null
    },
    {
        "uuid": "f73694ca8d3d3008003f380aa12bc9ee",
        "title": "赠麻仲英",
        "author": "宋白",
        "content": "宣毫歙墨川笺纸，寄与麻家小秀才。\n七岁能吟天骨异，前生应折桂枝来。",
        "dynasty": "宋",
        "collection_info": null
    },
    {
        "uuid": "4451e0c7e1672879d9abe28f36248c8a",
        "title": "中酒",
        "author": "宋白",
        "content": "中酒事俱妨，偷眠就黑房。\n静嫌鹦鹉闹，渴忆荔枝香。\n病与慵相续，心和梦尚狂。\n从今改题品，不号醉为乡。",
        "dynasty": "宋",
        "collection_info": null
    },
    {
        "uuid": "2e83dd22edb6d95c98b7fab181d7d1d4",
        "title": "云",
        "author": "宋白",
        "content": "化作奇形随物态，散成文锦自天机。\n红堆远峤日初上，碧满长空人未归。\n逸兴狂来连海阔，高情间甚出山飞。\n须知深处藏雷雨，不独江边遶钓矶。",
        "dynasty": "宋",
        "collection_info": null
    },
    {
        "uuid": "a380895495ca9eb5a4e059966947f842",
        "title": "一春",
        "author": "宋白",
        "content": "一春情调淡悠悠，閒倚书窗背小楼。\n暖日只添中酒睡，晚风频动惜花愁。\n鶑衝舞蝶侵人过，絮逐天丝触处游。\n已为韶光发惆怅，可堪家近白苹洲。",
        "dynasty": "宋",
        "collection_info": null
    },
    {
        "uuid": "89f79182f1691561b0fe6c6ec06ed38e",
        "title": "春",
        "author": "宋白",
        "content": "隔岸黄鹂语，当轩白鸟斜。\n晚来风紧处，飞絮满人家。",
        "dynasty": "宋",
        "collection_info": null
    },
    {
        "uuid": "883013d74bfe53dfa786db06fe21cc83",
        "title": "花",
        "author": "宋白",
        "content": "谁将枝叶染还裁，却使馨香次第来。\n春柄定教三月主，天心合与一齐开。\n如何零露方滋菊，岂得东风不为梅。\n低蹙艷容愁似语，也疑由命不由才。",
        "dynasty": "宋",
        "collection_info": null
    },
    {
        "uuid": "63a05757f43b27934cb19059d504a20b",
        "title": "惜别诗",
        "author": "宋白",
        "content": "年来又惜别清尘，故国荣过喜风新。\n竹叶莫辞千日酒，梅花惟寄一枝春。\n苦心曾未抛黄卷，得路终期近紫宸。\n不待政成迎风诏，颂声洋溢桂州人。",
        "dynasty": "宋",
        "collection_info": null
    },
    {
        "uuid": "8861e75612b86ba86818fd40b2db0fba",
        "title": "寄蔡昆",
        "author": "宋白",
        "content": "却忆醉相逢，云深太白东。\n离别经腊雪，魂梦又春风。\n芳草晴天阔，黄鹂细雨中。\n倚筇愁望处，烟树远蒙笼。",
        "dynasty": "宋",
        "collection_info": null
    },
    {
        "uuid": "993a77e7d3ab4f2bde36b2ca4928e05b",
        "title": "黄陵二妃庙",
        "author": "宋白",
        "content": "重瞳天子狩南荒，二女音容已渺茫。\n静听瑶琴当皓月，再闻珠泪洒幽篁。\n松愁老鹤清无梦，水映疏萤冷放光。\n一夜辽辽千古意，香魂依约遶潇湘。",
        "dynasty": "宋",
        "collection_info": null
    },
    {
        "uuid": "76dc1f874c2934959e8f046103a0fb95",
        "title": "送陈尧叟赴广西漕",
        "author": "宋白",
        "content": "莫辞征骑去迢迢，尽泻纯诚许圣朝。\n北阙皇恩从此布，南方沴气必然销。\n为诗自可怡情性，服药尝闻助摄调。\n仙馆粉闱官职好，定期骞翥上烟霄。",
        "dynasty": "宋",
        "collection_info": null
    },
    {
        "uuid": "c732aee3d19e20d63255fb02bc960fe8",
        "title": "狂吟八韵送英公暂归故乡迁殡二亲",
        "author": "宋白",
        "content": "十八般书四海传，长安话别已多年。\n今来帝里重相见，转觉师心更自然。\n下笔入神皆得法，出言成句尽通玄。\n花时乘兴先行乐，月夜忘机静坐禅。\n到处僧俗争识面，满朝英俊赠佳篇。\n长沙母葬彰纯孝，八水人思有善缘。\n衡岳醉投秋雨寺，汉江吟渡夕阳舡。\n前期指在春三月，迴首东风好着鞭。",
        "dynasty": "宋",
        "collection_info": null
    },
    {
        "uuid": "c19c11eb21a3712fc8e7204049b40b4c",
        "title": "牡丹诗十首  其一",
        "author": "宋白",
        "content": "□应春处即□春，粉面□相□番新。\n语得必传天上事，摘来真是掌中身。\n百花推戴教为主，□日妖□欲□人。\n无可奈何□爱惜，少偷金蘂咽芳津。",
        "dynasty": "宋",
        "collection_info": null
    },
    {
        "uuid": "f61af8aac9d675c72414f9b9f252801b",
        "title": "牡丹诗十首  其二",
        "author": "宋白",
        "content": "日华鲜丽露华浓，梳流香朝竞□容。\n来在梦中甘化蝶，入伊心裏不如蜂。\n宫娥捧拥西施醉，天乐喧阗虢国风。\n高拗浮□须继烛，玳簪分载酒千钟。",
        "dynasty": "宋",
        "collection_info": null
    },
    {
        "uuid": "3a548a01d0b9e84d7f3541f4b705b3dc",
        "title": "牡丹诗十首  其三",
        "author": "宋白",
        "content": "春心相惜最相亲，湘叶忩忩换翠裙。\n双蒂喜如嫔二女，一枝愁似寡文君。\n艷繁谁卷真珠看，香好曾歌琥珀闻。\n深染鲛绡笼玉槛，莫教飞去作卿云。",
        "dynasty": "宋",
        "collection_info": null
    },
    {
        "uuid": "374c5171a3384119d86712c4ef2976bb",
        "title": "牡丹诗十首  其四",
        "author": "宋白",
        "content": "烟容粉态傍歌楼，半似窥人半似羞。\n把笔乍题先巧笑，凭栏微唤不迴头。\n吹干玉笛香犹在，槌破灵鼍爱未休。\n更得黄鹂将粉蝶，东西南北说风流。",
        "dynasty": "宋",
        "collection_info": null
    },
    {
        "uuid": "dcbe98e4c466859ac0693b8e0334acff",
        "title": "牡丹诗十首  其五",
        "author": "宋白",
        "content": "澹黄容止间深檀，妥媠香红露未干。\n和泪似嫌春渐老，向人如说夜来寒。\n粧成有样教天媛，礼绝无心下国兰。\n针绣笔描俱未是，好风相倚笑边鸾。",
        "dynasty": "宋",
        "collection_info": null
    },
    {
        "uuid": "15fa339b7bf11f5fb7749d11d5452ad6",
        "title": "牡丹诗十首  其六",
        "author": "宋白",
        "content": "锦为行障绣为衾，不杀猩猩色已深。\n花谱扬名居一品，药栏纔见赏千金。\n谁忘正为褰珠箔，得意惟能挑玉琴。\n洛水桥南三月裏，两无言语各知心。",
        "dynasty": "宋",
        "collection_info": null
    },
    {
        "uuid": "fdd40d4114d7dd600d716205e1905244",
        "title": "牡丹诗十首  其七",
        "author": "宋白",
        "content": "风排香阵拂瑶墀，御苑新晴烂漫时。\n十五素娥羞水色，三千红面洗胭脂。\n宫腰暎酒思轻舞，檀口偎笺欲咏诗。\n铁石心肠为君变，多情多恨一枝枝。",
        "dynasty": "宋",
        "collection_info": null
    },
    {
        "uuid": "ef75fe266598afed65692d613cea9357",
        "title": "牡丹诗十首  其八",
        "author": "宋白",
        "content": "水精冠叶镂春冰，巧思镌研仿未能。\n风砑红绡光点血，暖销金镂细含棱。\n韶容旖旎终无比，晚艷低佪更可憎。\n戏脱仙衣亲手覆，香身柔软力难胜。",
        "dynasty": "宋",
        "collection_info": null
    },
    {
        "uuid": "6e9ee7570fd7b1e37df02933cca9c6be",
        "title": "牡丹诗十首  其九",
        "author": "宋白",
        "content": "春风平地谪花仙，红袅生香下九天。\n艷欲背身垂玉筯，动如移步索金莲。\n含情待去为云雨，忍笑佯来听管弦。\n胧月轻寒应不惯，夜深浑拟傍藂眠。",
        "dynasty": "宋",
        "collection_info": null
    },
    {
        "uuid": "9f376f22d2bd6349283390e616942b1f",
        "title": "牡丹诗十首  其一○",
        "author": "宋白",
        "content": "许多颜色泥春娇，就裏轻红最□饶。\n生处地须名紫府，落时魂想返青霄。\n霞英散焰烧纤手，药粉飘香着步摇。\n轻剪自怜支节痛，倚烟啼露一无憀。",
        "dynasty": "宋",
        "collection_info": null
    },
    {
        "uuid": "5e924a0da832e9a6ae5f6d3a7737da3d",
        "title": "题义门胡氏华林书院",
        "author": "宋白",
        "content": "君家仙馆带村塘，气象清鲜雅趣长。\n千里客来如海纳，一楼书静透山光。\n门闾旌表芝泥贵，科篇联翩桂籍香。\n帝里词人多景慕，谩题诗句满修篁。",
        "dynasty": "宋",
        "collection_info": null
    },
    {
        "uuid": "536fc7479d6754e29f13075759868446",
        "title": "句  其一",
        "author": "宋白",
        "content": "吉音来碧落，帖子报红笺。\n清夜惊神王，胧明到省前。\n风中宫漏尽，日出榜绳悬。",
        "dynasty": "宋",
        "collection_info": null
    },
    {
        "uuid": "b5fc43443161234ede9435d16bb0943f",
        "title": "句  其二",
        "author": "宋白",
        "content": "劳君赠我古风诗，逋翁所谓扑凸奇。",
        "dynasty": "宋",
        "collection_info": null
    },
    {
        "uuid": "a95ccd5aebf7884824ae9f81d281a584",
        "title": "句  其三",
        "author": "宋白",
        "content": "宋朝归圣主，潘阆是诗人。",
        "dynasty": "宋",
        "collection_info": null
    },
    {
        "uuid": "b3eb1ffe3885d0ccc339bc78f689978b",
        "title": "句  其四",
        "author": "宋白",
        "content": "凌晨走退虾蟆鼻，几日飞经滟滪堆。",
        "dynasty": "宋",
        "collection_info": null
    },
    {
        "uuid": "1cb96a0bccd74506eefa4ca755f6b889",
        "title": "句  其五",
        "author": "宋白",
        "content": "春风麦陇连蛮芊，细雨梨花问海棠。",
        "dynasty": "宋",
        "collection_info": null
    },
    {
        "uuid": "3acb6c838023f2aa9bb19401e46bff29",
        "title": "句  其六",
        "author": "宋白",
        "content": "竹底衙人吏，花间押簿书。",
        "dynasty": "宋",
        "collection_info": null
    },
    {
        "uuid": "1dcd9d4f9fc81b26651eb4202bfc9c17",
        "title": "句  其七",
        "author": "宋白",
        "content": "峨眉多雨雅江秋，溢岸清波入郡流。",
        "dynasty": "宋",
        "collection_info": null
    },
    {
        "uuid": "a2919adec6e9f850516cee74e70edd77",
        "title": "句  其八",
        "author": "宋白",
        "content": "最念春风尝酒处，梅酸笋翠后溪头。",
        "dynasty": "宋",
        "collection_info": null
    },
    {
        "uuid": "b1269783d4b483f8b666744f04acc68a",
        "title": "句  其九",
        "author": "宋白",
        "content": "玉津县裏三年闷，金粟山前九月愁。",
        "dynasty": "宋",
        "collection_info": null
    },
    {
        "uuid": "841270ea023cfaa85b67e63580b60337",
        "title": "句  其一○",
        "author": "宋白",
        "content": "梅雪初销腊酒香，嘉州属县且寻芳。",
        "dynasty": "宋",
        "collection_info": null
    },
    {
        "uuid": "053c6e16bf4271243dfc491b030007a5",
        "title": "句  其一一",
        "author": "宋白",
        "content": "道出嘉阳正西指，一带灵峰如涌起。",
        "dynasty": "宋",
        "collection_info": null
    },
    {
        "uuid": "3a3fd34d0062b6177fb9533f2a3b15c9",
        "title": "句  其一二",
        "author": "宋白",
        "content": "回眸已觉三山近，满壁潜惊五月寒。",
        "dynasty": "宋",
        "collection_info": null
    },
    {
        "uuid": "b38e1273cdcf1d0415a4d02df9c2a6d8",
        "title": "句  其一三",
        "author": "宋白",
        "content": "昔日曾为尺木阶，今朝真是青云友。",
        "dynasty": "宋",
        "collection_info": null
    }
]