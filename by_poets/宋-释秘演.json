[
    {
        "uuid": "60a0ae87bc87b14b33fc1c1f8454f193",
        "title": "山中",
        "author": "释秘演",
        "content": "结茅邻水石，澹寂益闲吟。\n久雨寒蝉少，空山落叶深。\n危楼乘月上，远寺听钟寻。\n昨得江僧信，期来此息心。",
        "dynasty": "宋",
        "collection_info": null
    },
    {
        "uuid": "7bdd96bae6835e797270898daa489108",
        "title": "淮上",
        "author": "释秘演",
        "content": "危桥当古寺，闲倚喜同僧。\n极浦霁秋雨，扁舟明夜灯。\n风沈入语远，潮涨月华昇。\n万事空凝念，其如总未能。",
        "dynasty": "宋",
        "collection_info": null
    },
    {
        "uuid": "42da9f0b6e5bb28fe4c5d53a9ac0ac58",
        "title": "贾希德",
        "author": "释秘演",
        "content": "山东持木铎，高识世难羣。\n览照惊秋鬓，看碑见旧文。\n救时曾抗牍，退迹欲眠云。\n帐外横经者，清朝已立勋。",
        "dynasty": "宋",
        "collection_info": null
    },
    {
        "uuid": "204b99d6b34316c5f2a0c315777c1811",
        "title": "寄四明教主",
        "author": "释秘演",
        "content": "古疏传深旨，清流照瘦颜。\n四方来问道，半世不离山。\n养鹤怜终洁，看云许共闲。\n仍闻焚幻质，几欲别人间。",
        "dynasty": "宋",
        "collection_info": null
    },
    {
        "uuid": "2e9ce4c550412f672d34ebc32a8f29be",
        "title": "示光化军寺壁",
        "author": "释秘演",
        "content": "万家云树水边州，千里秋风一锡游。\n晚渡无人过疏雨，乱峰寒翠入西楼。",
        "dynasty": "宋",
        "collection_info": null
    },
    {
        "uuid": "7c435a29b2cd3c6f351a76bc193c8b2b",
        "title": "洛阳春",
        "author": "释秘演",
        "content": "雨霁园林宿霭微，暖风迟日荐芳菲。\n池蒲露剑惊鱼跃，帘额翻波碍鸟飞。\n好景正繁春未半，小桃初放蝶仍稀。\n闲中两两高阳辈，醉泥东君夜不归。",
        "dynasty": "宋",
        "collection_info": null
    },
    {
        "uuid": "3d404d05e6d617498b655e9dc8e5af33",
        "title": "游古观",
        "author": "释秘演",
        "content": "参差宫殿倚青天，一别重来四十年。\n老桧挂巢时有鹤，乱云藏洞久无仙。\n春移草色抽新带，雨养苔痕压旧钱。\n两两相逢皆不合，落花流水石炉烟。",
        "dynasty": "宋",
        "collection_info": null
    }
]