[
    {
        "uuid": "1d69c8b181867b99fca73fc1f64e3de7",
        "title": "晋桧行",
        "author": "许弥安",
        "content": "紫极宫中晋朝桧，故老语我今千年。\n盘根厚地龙蛇走，榦薄霄汉星斗悬。\n玄冬飞雪断人迹，贞姿不改平时妍。\n虬枝香叶翠如幄，一子不落含苍烟。\n胡为广厦构梁栋，如此大材乃弃捐。\n伊昔晋朝纷乱日，衣冠南渡依江堧。\n风流王谢各幻化，肝胆铁石还依然。",
        "dynasty": "宋",
        "collection_info": null
    }
]