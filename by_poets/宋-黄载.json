[
    {
        "uuid": "dc95d9baef1c4bb963cca968010506ed",
        "title": "昼锦堂 丽景融晴",
        "author": "黄载",
        "content": "丽景融晴，浮光起昼，玉妃信意寻春。\n一笑酒杯翻手，满地祥云。\n宝台艳蹙文绡帕，郎官娇舞郁金裙。\n嫣然处，况是生香微湿，腻脸馀醺。\n暖烘肌欲透，愁日炙还销，风动成尘。\n细为品归雪调，度与朱唇。\n翠帏晚映真图画，金莲夜照越精神。\n须拚醉，回首夕阳流水，碧草如茵。",
        "dynasty": "宋",
        "collection_info": null
    },
    {
        "uuid": "dd6b2e5d94cedf9b5a5e080fb6981b02",
        "title": "隔浦莲・隔浦莲近拍 瑶妃香透袜冷",
        "author": "黄载",
        "content": "瑶妃香透袜冷。\n伫立青铜镜。\n玉骨清无汗，亭亭碧波千顷。\n云水摇扇影。\n炎天永。\n一国清凉境。\n晚妆靓。\n微酣不语，风流幽恨谁省。\n沙鸥少事，看到睡鸳双醒。\n兰棹歌遥隔浦应。\n催暝。\n藕丝萦断归艇。",
        "dynasty": "宋",
        "collection_info": null
    },
    {
        "uuid": "4e3fb901995b854c85c10a29627f5706",
        "title": "洞仙歌 吴宫故墅",
        "author": "黄载",
        "content": "吴宫故墅，是天开图画。\n缥缈层云出飞榭。\n隐隐楼空翠巘，水绕芜城，平畴迥，点染霜林凋谢。\n越来溪上雁，声切阑干，似觅胥门怨吴霸。\n属镂沈，香溪断，梦散云空，千年外、等是渔樵闲话。\n但极目荒台郁苍烟，衰草里、又还夕阳西下。",
        "dynasty": "宋",
        "collection_info": null
    },
    {
        "uuid": "a55419ad8576562502625759a4d82b70",
        "title": "孤鸾 冰心孤寂",
        "author": "黄载",
        "content": "冰心孤寂。\n恋几插灵峰，半泓寒碧。\n骨瘦和衣薄，清绝成愁极。\n萧然满身是雪，怕人知、镜中消息。\n独向百花梦外，自一家春色。\n记罗浮幽梦浑如昔。\n是浸眼鲸波，倚云丹壁。\n夜醉空山酒，叫裂横霜笛。\n回头洞天未晓，但迢迢、江南千驿。\n饮散东风落月，正海山浮碧。",
        "dynasty": "宋",
        "collection_info": null
    },
    {
        "uuid": "33ab7608ca67f5e2d09211f1458071b9",
        "title": "东风第一枝 迅影凋年",
        "author": "黄载",
        "content": "迅影凋年，嫩晴贳暖，意行问讯春色。\n不知春在谁家，闯香幔拢玉勒。\n一枝竹外，似欲诉、经年相忆。\n奈情多、难剪愁来，寂寞水寒烟碧。\n吟正好、悲笳唤恨，酒正殢、夕阳催客。\n殷勤片月飞来，更随暗香细索。\n横斜瘦影，看尽未开时消息。\n为春来，还怕春多，肠断夜阑霜笛。",
        "dynasty": "宋",
        "collection_info": null
    },
    {
        "uuid": "617a44ce214412ff60e3cf7453020be2",
        "title": "晚泊",
        "author": "黄载",
        "content": "片帆寂寞绕孤村，茅店惊寒半掩门。\n行草不成风断雁，一江烟雨正黄昏。",
        "dynasty": "宋",
        "collection_info": null
    },
    {
        "uuid": "eb7374a8a6bc7ce82d14e0bd9082a62e",
        "title": "陪侍丞相安晚先生宿觉际寺夜遇大风可畏遂赋大篇",
        "author": "黄载",
        "content": "船头落日如血红，客言今夕当有风。\n空山梦回刺骨冷，纩被无力身如弓。\n但闻纸窗响僁窣，初意空厨饥鼠出。\n忽然扉户竞开阖，犹谓偷儿入吾室。\n须臾歘作号怒声，鼙鼓百万渔阳鸣。\n室庐动摇地欲转，林木震吼山如崩。\n噫嘻异哉那有此，欹枕恍惚疑梦寐。\n应是钱塘醉未醒，翻海胥涛骋游戏。\n或者客寓紫塞旁，铁骑赴敌古战场。\n不然此处安乐国，何遽陧阢犹乘航。\n起来穴牖目如割，平湖已捲十堆雪。\n乃知跋扈是飞廉，似妒晚来客饶舌。\n因思前年到黄冈，朔风摇江惊断肠。\n骁将忍冻骨比铁，壮士力斗身如汤。\n此身彷佛临皋上，一感还生百惆怅。\n长安贵人正酣眠，日高尚恋销金帐。\n东窗未白鸡未啼，相公自起烧松枝。",
        "dynasty": "宋",
        "collection_info": null
    },
    {
        "uuid": "2d11d92aa08a0b7525676ccfd572a299",
        "title": "过长安渡",
        "author": "黄载",
        "content": "重来已过十番秋，更十番秋欲白头。\n无限旧时心裏事，青山残照水东流。",
        "dynasty": "宋",
        "collection_info": null
    },
    {
        "uuid": "0a2d67ff81e9769e6c30cf5a018e9361",
        "title": "赣州道上见上坟者  其一",
        "author": "黄载",
        "content": "翠树青烟笑语稠，家家领客醉松楸。\n老翁哭子气欲绝，行到前村更转头。",
        "dynasty": "宋",
        "collection_info": null
    },
    {
        "uuid": "16c59692ad4f37a17744e6efa851c259",
        "title": "赣州道上见上坟者  其二",
        "author": "黄载",
        "content": "攫祭乌鸦噪晚田，草芽新染绿如烟。\n墓头寂寂虫鸣急，惟有春风舞纸钱。",
        "dynasty": "宋",
        "collection_info": null
    },
    {
        "uuid": "8be8dfdced36eb9b9f8e7b9f5276e30b",
        "title": "读旧稿蛙吹集一绝",
        "author": "黄载",
        "content": "蛙吹儿童事，重开已汗颜。\n更须留近作，待过十年看。",
        "dynasty": "宋",
        "collection_info": null
    },
    {
        "uuid": "dd88982c80a725703d76e81335ce4abd",
        "title": "题大洪山",
        "author": "黄载",
        "content": "地当平旷易为山，故得崔嵬汉沔间。\n云雾涌来无下界，楼台浮起在中天。\n开窗时见雷霆出，隠几閒看日月还。\n更有钟声最堪恨，南风时到八陵边。",
        "dynasty": "宋",
        "collection_info": null
    },
    {
        "uuid": "86b912b21a16d20e4ad9c54cbe2a671c",
        "title": "随州沙溪",
        "author": "黄载",
        "content": "石路崎岖石濑鸣，峰峦回合小原平。\n桑麻积雨肥春壠，鸡犬一村喧昼晴。\n田妇共携中饭去，樵童相唤上山声。\n边头今有江南景，十数年来不用兵。",
        "dynasty": "宋",
        "collection_info": null
    },
    {
        "uuid": "a13d34a89d44e4db42f381234da9aea4",
        "title": "题岘山",
        "author": "黄载",
        "content": "向来陵谷尚休然，放眼高台万象还。\n南国一池襄汉水，中原千古邓唐山。\n斜阳淡淡飞鸿没，芳草萋萋戎马閒。\n前代英雄亦何许，棹歌日日过沧湾。",
        "dynasty": "宋",
        "collection_info": null
    },
    {
        "uuid": "228e2102249657f35341e850c48e7832",
        "title": "钟馗观鬼鬬蟆图",
        "author": "黄载",
        "content": "谁推酆都扃，逸此魔十二。\n相羣斗蟆供戏剧，绡墨何从拂其迹。\n两雄斗于前，四鬼相视欣欣然。\n小蟆对睨摊双膝，筠笼一蟆跳欲出。\n前者差壮一力肩，后者引索擎于拳。\n髯翁磬折目胜负，突眼老妪探头觑。\n就中黄叟如蹲鸱，破帽长袍吾老馗。\n隻眼直下看不匝，诸鬼乐与吾翁狎。\n四丁更与蟆之魁，疾驰不能压欲颓。\n蟆肥于豚怒于虎，张颐缩项夸相顾。\n昔时唐宋失天经，妖蟆曾搳天眼精。\n今魔视蟆细于螘，魔若跳梁那可指。\n羣阴胶凝互掀翻，六鳌顶戴愁颠连。\n但能伐魔既厥类，芟夷妖蟆谈笑耳。\n僇妖之事馗所司，何独反与为儿戏。\n不惟失职纵姦宄，鬼祸如蟆将及尔。\n参军参军其然乎，或者好事丹青图。\n谅应馗笑玉川子，诛蟆未诛骨先苦。\n风悲雨凄天地愁，蟆鬼正是相雄秋。\n仅余一目不可搳，我曷不可相娱说。\n会闻隔帘歌斗鼃，山鬼性命摧红牙。",
        "dynasty": "宋",
        "collection_info": null
    },
    {
        "uuid": "10282a04fb48219320bf183e83b1e4b2",
        "title": "绝句",
        "author": "黄载",
        "content": "社寒比腊更清严，花蕊萧疏半欲缄。\n过手重裘犹得力，莫将晴煗信春衫。",
        "dynasty": "宋",
        "collection_info": null
    },
    {
        "uuid": "982c2ac8849a47eea3ad0ef21df7e113",
        "title": "舟中梦觉",
        "author": "黄载",
        "content": "梦觉三通鼓，连樯闻欠呵。\n世间半夜后，枕上醒人多。\n思想从天落，悲欢奈晓何。\n南柯莫轻笑，未易到南柯。",
        "dynasty": "宋",
        "collection_info": null
    }
]