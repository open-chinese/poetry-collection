[
    {
        "uuid": "b6c3ee6f93996bb5d02708f5e45fb949",
        "title": "杂曲歌辞 伊州 歌第一",
        "author": "盖嘉运",
        "content": "秋风明月独离居，荡子从戎十载余。\n征人去日殷勤属，归鴈来时数寄书。",
        "dynasty": "唐",
        "collection_info": null
    },
    {
        "uuid": "1961b58a489cf853fbf143bcd04c0adb",
        "title": "杂曲歌辞 伊州 歌第二",
        "author": "盖嘉运",
        "content": "彤闱晓闢万鞍迴，玉辂春游薄晚开。\n渭北清光摇草树，州南嘉景入楼台。",
        "dynasty": "唐",
        "collection_info": null
    },
    {
        "uuid": "ec6b0ed9b61c5ff95cd0c1d13c5f9a62",
        "title": "杂曲歌辞 伊州 歌第三",
        "author": "盖嘉运",
        "content": "闻道黄花戍，频年不解兵。\n可怜闺裏月，偏照汉家营。",
        "dynasty": "唐",
        "collection_info": null
    },
    {
        "uuid": "1629bd385f789cc498535a23d47e547c",
        "title": "杂曲歌辞 伊州 歌第四",
        "author": "盖嘉运",
        "content": "千里东归客，无心忆旧游。\n挂帆游白水，高枕到青州。",
        "dynasty": "唐",
        "collection_info": null
    },
    {
        "uuid": "025ed90864d99d295cd4fd94bae09662",
        "title": "杂曲歌辞 伊州 歌第五",
        "author": "盖嘉运",
        "content": "桂殿江乌对，雕屏海燕重。\n秖应多酿酒，醉罢乐高钟。",
        "dynasty": "唐",
        "collection_info": null
    },
    {
        "uuid": "4edaaea0e62a4af1e1dca6e27671bb34",
        "title": "杂曲歌辞 伊州 入破第一",
        "author": "盖嘉运",
        "content": "千门今夜晓初晴，万里天河彻帝京。\n璨璨繁星驾秋色，棱棱霜气韵钟声。",
        "dynasty": "唐",
        "collection_info": null
    },
    {
        "uuid": "8737af6329dc7763f18b0f03bf9db277",
        "title": "杂曲歌辞 伊州 入破第二",
        "author": "盖嘉运",
        "content": "长安二月柳依依，西出流沙路渐微。\n阏氏山上春光少，相府庭边驿使稀。",
        "dynasty": "唐",
        "collection_info": null
    },
    {
        "uuid": "d440a4e7c3f71e00e30a7d892961d2d8",
        "title": "杂曲歌辞 伊州 入破第三",
        "author": "盖嘉运",
        "content": "三秋大漠冷溪山，八月严霜变草颜。\n卷斾风行宵渡碛，衔枚电扫晓应还。",
        "dynasty": "唐",
        "collection_info": null
    },
    {
        "uuid": "54a8c5de32c3b344f460446a0912c371",
        "title": "杂曲歌辞 伊州 入破第四",
        "author": "盖嘉运",
        "content": "行乐三阳早，芳菲二月春。\n闺中红粉态，陌上看花人。",
        "dynasty": "唐",
        "collection_info": null
    },
    {
        "uuid": "6b47d8fe9a4c33373a901b252585c602",
        "title": "杂曲歌辞 伊州 入破第五",
        "author": "盖嘉运",
        "content": "君住孤山下，烟深夜径长。\n辕门渡绿水，游苑遶垂杨。",
        "dynasty": "唐",
        "collection_info": null
    }
]