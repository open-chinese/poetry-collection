[
    {
        "uuid": "5826b1d9b9938c056a1c2cb22b4e5ff5",
        "title": "暮春游火星岩同尹瞻联句",
        "author": "柳拱辰",
        "content": "千里熙醇政，灵岩喜访寻。\n登临云拥座，穿径笋成林。\n乐逐天风远，尘随宿雾沈。\n绮罗红作队，冠盖绿交阴。\n下顾关河小，寒知洞壑深。\n松枯存旧节，花老见初心。\n旌棨岚光润，罇罍野气侵。\n朋游敦雅契，吏隠共知音。\n□愧翁归拙，难攀子厚吟。\n城楼传晚角，绮陌骑骎骎。",
        "dynasty": "宋",
        "collection_info": null
    }
]