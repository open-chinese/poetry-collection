[
    {
        "uuid": "d7cebe5a0564f1dd053ac23bbdd05dd1",
        "title": "赠英公大师",
        "author": "郑起",
        "content": "玉殿承恩四十年，水云心已悟南禅。\n李斯篆字功何妙，贾岛诗章学太玄。\n筇在几嗟无虎斗，钵腥长笑有龙眠。\n闻今未老休慵堕，剩把书踪石上镌。",
        "dynasty": "宋",
        "collection_info": null
    },
    {
        "uuid": "49bc0257fe49bef6714a7863b6010b6e",
        "title": "烂柯山",
        "author": "郑起",
        "content": "春风万古洞门开，尘世兴亡是几回。\n棋局至今无处觅，樵人于此遇仙来。\n飞梁横跨丹虹影，绝顶平铺白玉堆。\n天下纷纷无好着，斜阳下岭共徘徊。",
        "dynasty": "宋",
        "collection_info": null
    },
    {
        "uuid": "4292e2a2ea3f7b4023c68898c576e966",
        "title": "卜居",
        "author": "郑起",
        "content": "久欲谋归力不任，浮云踪迹谩巢林。\n功名未入屠龙手，贫贱常怀买鹤心。\n月下开门微雨过，楼头闻笛二更深。\n世间万事俱陈迹，空倚西风阅古今。",
        "dynasty": "宋",
        "collection_info": null
    },
    {
        "uuid": "135d7dc30c329ca44456d6d953a0ac7d",
        "title": "自黄山还途中作",
        "author": "郑起",
        "content": "屈指还京十日程，每逢歇处问村名。\n春沙脉脉溪初涨，夜雨垂垂晓又晴。\n山下有人传虎出，店中炊饭见牛鸣。\n天涯行客无宁日，不及田家业在耕。",
        "dynasty": "宋",
        "collection_info": null
    },
    {
        "uuid": "9017774c2fffe4ef3a1d715fdd73d564",
        "title": "谒岳王坟",
        "author": "郑起",
        "content": "我来拜谒岳王坟，松柏苍苍上宿云。\n臣子报君终一死，权奸卖国欲中分。\n鹰扬当日谁能及，雁叫中原不可闻。\n石马石人山寂寂，英雄于此忆将军。",
        "dynasty": "宋",
        "collection_info": null
    },
    {
        "uuid": "71efff00e599e8b4a005dd9fda3141f5",
        "title": "次照晦岩韵",
        "author": "郑起",
        "content": "便骑老虎不须鞍，忍辱仙人出宰官。\n入内讲经千佛现，跏趺对御六龙寒。\n指头有月娑罗冷，舌上悬河海水干。\n圣主赐衣漫大地，西方国土未为宽。",
        "dynasty": "宋",
        "collection_info": null
    },
    {
        "uuid": "40a124612eeea6662c4e0ccaee517668",
        "title": "再登南楼",
        "author": "郑起",
        "content": "客中重上倚层台，天阔云收八面开。\n雁带岳阳秋晓过，浪涵巴峡影西来。\n诸营种柳今何在，老子登楼得几回。\n自是江山雄壮处，兴亡不必问寒灰。",
        "dynasty": "宋",
        "collection_info": null
    },
    {
        "uuid": "0205a32c13796bc0dcd02300a9454a2a",
        "title": "思耕",
        "author": "郑起",
        "content": "江湖渐老身，山泽本来心。\n经济不敢问，耕耘犹可寻。\n一顷半顷许，三更二更深。\n亲朋相接近，鸡酒开尘襟。",
        "dynasty": "宋",
        "collection_info": null
    },
    {
        "uuid": "dfcd79b28411307db2b406bb9474c247",
        "title": "登荆南城楼",
        "author": "郑起",
        "content": "因为古荆州，翻成一段愁。\n孟嘉曾落帽，王粲此登楼。\n唐邓通襄路，沱潜并汉流。\n太平官府盛，昔日欠来游。",
        "dynasty": "宋",
        "collection_info": null
    },
    {
        "uuid": "b9a3aba0da0f4c7582a7f4db66a64e99",
        "title": "宿虎丘",
        "author": "郑起",
        "content": "到晚归不去，因而此宿休。\n云深千古寺，月冷一天秋。\n崖裂池如束，天虚塔欲浮。\n最宜初日上，高处看烟收。",
        "dynasty": "宋",
        "collection_info": null
    },
    {
        "uuid": "4d754490a0c884d6c183d7cde77a36c2",
        "title": "宿洞霄山中",
        "author": "郑起",
        "content": "入山时八月，岚气似深冬。\n岩洞生风雨，窠巢落桧松。\n山中九重锁，月下一声钟。\n警省非人世，今秋得异逢。",
        "dynasty": "宋",
        "collection_info": null
    },
    {
        "uuid": "baecb93a377ff6c3c29926395f36670e",
        "title": "喜静",
        "author": "郑起",
        "content": "素来嫌僻静，今渐与相安。\n师友凋零尽，年时出处难。\n春风双屐暖，夜雨一灯寒。\n洙泗曾颜辈，何曾作好官。",
        "dynasty": "宋",
        "collection_info": null
    },
    {
        "uuid": "d8f6f09155eda21895a77a50c88dd3c6",
        "title": "余杭界早发",
        "author": "郑起",
        "content": "早发促程期，篮舆带月低。\n山中如白昼，斗下渡清溪。\n群动霜初落，四邻鸡未啼。\n惟闻兵递舖，星急过淮西。",
        "dynasty": "宋",
        "collection_info": null
    },
    {
        "uuid": "c1f118bbbe520f4c2ba51345d60d4cca",
        "title": "余杭道上",
        "author": "郑起",
        "content": "五年兹路上，频往又频还。\n岁月孤松老，风霜苦竹班。\n溪流天目水，云出洞霄山。\n马上因閒眺，蜉蝣宇宙间。",
        "dynasty": "宋",
        "collection_info": null
    },
    {
        "uuid": "41615cd190ed3942685feb701d435737",
        "title": "病后",
        "author": "郑起",
        "content": "渐懒说功名，修真喜道经。\n凄凉秋听雨，空阔夜观星。\n有病色先见，无心梦最灵。\n阶前风叶响，还又感飘零。",
        "dynasty": "宋",
        "collection_info": null
    },
    {
        "uuid": "8b685f236dd1b783744681e2fb72e82a",
        "title": "归去好",
        "author": "郑起",
        "content": "归去岂不好，平田带浅林。\n春猿鸣雪涧，晴日上云岑。\n世久无鸣犊，时当学展禽。\n吾生今老矣，梁父岂能吟。",
        "dynasty": "宋",
        "collection_info": null
    },
    {
        "uuid": "eba5e435b078ea9c0579969f5ce47dad",
        "title": "送友人之淮",
        "author": "郑起",
        "content": "积得读书身，从教此道贫。\n逢秋为远客，知己是何人。\n天下方多事，西风至不仁。\n但于登眺处，杯酒莫辞频。",
        "dynasty": "宋",
        "collection_info": null
    },
    {
        "uuid": "456c037de63735a2855a600c17eb570d",
        "title": "吴江三高祠堂",
        "author": "郑起",
        "content": "吾拜三高堂，三高在何许。\n香炉上苍苔，破屋落大雨。\n石泐水弹痕，地洞龙潜处。\n清魂汗漫游，芳名垂万古。",
        "dynasty": "宋",
        "collection_info": null
    },
    {
        "uuid": "479e7b98e4aa5510d6cd8666994db30a",
        "title": "吴江太湖龙王殿",
        "author": "郑起",
        "content": "吾谒龙王殿，龙王在何许。\n太湖三万顷，水族龙为主。\n离离明月宫，渺渺寒烟渚。\n天下有旱蝗，吾亦能行雨。",
        "dynasty": "宋",
        "collection_info": null
    },
    {
        "uuid": "405375f7d2407ba92ab492374786fee9",
        "title": "荆南别贾制书东归",
        "author": "郑起",
        "content": "来时秋雨满江楼，归日春风度客舟。\n回首荆南天一角，月明吹笛下扬州。",
        "dynasty": "宋",
        "collection_info": null
    },
    {
        "uuid": "670d82731242ed55e17a9b7fb279f0e4",
        "title": "送友人之鄂",
        "author": "郑起",
        "content": "湖海声名落搢绅，由江而鄂遡鳞鳞。\n烦君黄鹤楼头看，天下英雄有几人。",
        "dynasty": "宋",
        "collection_info": null
    },
    {
        "uuid": "8e3219a00b6c7f477685a01ea0465ad1",
        "title": "晚春即事",
        "author": "郑起",
        "content": "轻寒时节牡丹开，叶底青青又见梅。\n门外数枝杨柳薄，一春莺燕不曾来。",
        "dynasty": "宋",
        "collection_info": null
    },
    {
        "uuid": "ff38137113d36ee81509254334eb1341",
        "title": "荆江口望见君山",
        "author": "郑起",
        "content": "荆江江口望漫漫，一白无边夕照寒。\n只是青云浮水上，教人错认作山看。",
        "dynasty": "宋",
        "collection_info": null
    },
    {
        "uuid": "47378e1a67bb7b38c5251eedecab11a6",
        "title": "繁昌江边见两獭祭鱼人立而拜",
        "author": "郑起",
        "content": "寒食清明在客途，片帆飘泊老无庐。\n松楸方念无人扫，忽见江边獭祭鱼。",
        "dynasty": "宋",
        "collection_info": null
    },
    {
        "uuid": "9f445ce303ab3b3a7ef3f812cdacc03b",
        "title": "虎丘尹和靖书院示开讲",
        "author": "郑起",
        "content": "和靖书堂八面开，新分半席在山隈。\n若无人听都归去，传语生公借石来。",
        "dynasty": "宋",
        "collection_info": null
    },
    {
        "uuid": "16273f19e83dd7e7bdc70c49ed8c1e8d",
        "title": "为九华王此山赋宁石",
        "author": "郑起",
        "content": "我谓此山天作石，石不是石人不识。\n千年野鹤独见君，石上采芝石上吃。",
        "dynasty": "宋",
        "collection_info": null
    },
    {
        "uuid": "cc46f19edefde139f93b75c1f5800629",
        "title": "关山月",
        "author": "郑起",
        "content": "霜下月色白，沙飞月色黄。\n征人此暴露，未有不辛伤。\n满野髑髅骨，依山鱼雁行。\n祁连与瀚海，惨淡更苍茫。",
        "dynasty": "宋",
        "collection_info": null
    },
    {
        "uuid": "81ef037db99b3e614b4b513e49fc7135",
        "title": "赤壁歌",
        "author": "郑起",
        "content": "赤壁山，赤壁水。\n江有蛟龙，野有蛇虺。\n天苍苍，云茫茫。\n周瑜于此走曹操，声名万古随风长。",
        "dynasty": "宋",
        "collection_info": null
    },
    {
        "uuid": "cb6f31bc8a0f31067f74b51448c3332a",
        "title": "君乘黄",
        "author": "郑起",
        "content": "君乘黄，臣乘青，二乘先后如流星。\n君乘黄金漆照镜，臣乘青竹织作櫺。\n道逢相揖失恭敬，君乃伛偻庄其形。\n世人多认车与笠，交道如此今犹馨。",
        "dynasty": "宋",
        "collection_info": null
    },
    {
        "uuid": "445e6bbeae60dffd64b6d5123ccb4525",
        "title": "天高高",
        "author": "郑起",
        "content": "天高高兮色青青，夜沉沉兮星荧荧。\n不知余命何，所繫兮何星。",
        "dynasty": "宋",
        "collection_info": null
    },
    {
        "uuid": "32ff606b0cb783fbbf2f6d40f009cd91",
        "title": "采桑曲",
        "author": "郑起",
        "content": "晴采桑，雨采桑，田头陌上家家忙。\n去年养蚕十分熟，蚕姑只着麻衣裳。",
        "dynasty": "宋",
        "collection_info": null
    },
    {
        "uuid": "cffb3c73613efe89ffb07dfa7cf08b74",
        "title": "樵歌三首  其一",
        "author": "郑起",
        "content": "上山斸山山丁登，下山嵌山山棱层。\n秋残日暮归来晚，茅檐洗脚月又明，明朝早入芙蓉城。",
        "dynasty": "宋",
        "collection_info": null
    },
    {
        "uuid": "a1d4ff9c80823c21efd0e49156659931",
        "title": "樵歌三首  其二",
        "author": "郑起",
        "content": "入城不识公与卿，行歌道上旁无人。\n衣衫蓝缕鹑百结，与妻索笑妻生嗔，那知不是朱买臣。",
        "dynasty": "宋",
        "collection_info": null
    },
    {
        "uuid": "080a223acaed520b051dc189ab68c2a8",
        "title": "樵歌三首  其三",
        "author": "郑起",
        "content": "山坳筑着牧牛儿，白石凿凿蒙茸披。\n缪公无人宁戚死，独吹觱栗谁得知，不如采樵同路归。",
        "dynasty": "宋",
        "collection_info": null
    },
    {
        "uuid": "9d6679c762b2f5fb85dac8425a8c0836",
        "title": "读冯道传",
        "author": "郑起",
        "content": "西山有薇，二子采之。\n二子竟死，薇不疗饥。\n匪恶周粟，食不下咽。\n君臣义重，彼苍者天。\n尔道何人，数主一身。\n有何颜面，冠冕搢绅。\n乔固诸贤，宁死道边。\n曹操不帝，清议凛然。",
        "dynasty": "宋",
        "collection_info": null
    },
    {
        "uuid": "6e14b050bc2ee229af4b95fdfd1de1ee",
        "title": "短歌行",
        "author": "郑起",
        "content": "览镜摩挱，岁月蹉跎。\n道长命窄，忧虑如何。\n何以消除，非酒莫祛。\n醉来不见，醒復如初。\n跖蹻锵锵，孔孟皇皇。\n何非何是，孰劣孰强。\n日出杲兮，月出皓兮。\n无风无雨，可以同携。\n人生朝露，保不及暮。\n青青纍纍，皆是坟墓。\n天机转深，转用劳心。\n不如坦荡，驱遣光阴。",
        "dynasty": "宋",
        "collection_info": null
    },
    {
        "uuid": "e84de3c6818b48f8918f6a608894c81c",
        "title": "饮马长城窟",
        "author": "郑起",
        "content": "饮马长城窟，下见征人骨。\n长城窟虽深，见骨不见心。\n谁知征人心，怨杀秦至今。\n北边风打山，草地荒漫漫。\n五月方见青，七月霜便寒。\n古来无井饮，赍带粮尽干。\n自从征人掘此窟，戍马饮之如飞翰。\n朝呷一口水，暮破千重关。\n秦皇极是无道理，长城万里谁能比。",
        "dynasty": "宋",
        "collection_info": null
    },
    {
        "uuid": "bebba6dbf2903a787f0eb792140e4512",
        "title": "鄂州南楼",
        "author": "郑起",
        "content": "淳佑六年冬十月，我来独自上南楼。\n晓雾江山都不见，雾收日出城东头。\n照见汉阳树，照见鹦鹉洲。\n浪涛江汉出岷峡，洞庭云梦天共流。\n大船如龙捲寒碧，小船如叶飞洪沟。\n费袆霞佩跨黄鹤，洞宾玉笛横清秋。\n泬寥突兀不可状，开阖风雨晴烟浮。\n空中一一都照见，照见今来古往丝粟无限愁。\n夜郎逐客心胆大，醉欲搥碎醒又休。\n此山此水长不老，英雄消尽山水留。\n何当大雪夜明月，摩挱老眼看九州。\n春风吹雪变红绿，牛羊被野边无忧。",
        "dynasty": "宋",
        "collection_info": null
    },
    {
        "uuid": "d0b5ddef92ff6fb5e4a9546dac069820",
        "title": "洞庭君山辞",
        "author": "郑起",
        "content": "山为君兮水为臣，水为臣兮象为兵。\n君有定位兮兵无定形，知山知水兮知君臣之性情。\n不知师不知比兮又奚知用兵之精。\n余经山之外兮覩山水之杳冥，佳气葱鬰兮或天香而龙腥。\n烟云变化兮或狗状而人形，风涛汹涌兮或崖立而天平。\n或夕阳兮渔歌，或晓霜兮钟声。\n或雪下兮雁叫，或夜半兮鼍鸣。\n或仙人张乐兮霞佩之軿軿，或神丁从驾兮车骑之辚辚。\n冬寒春暖兮湖草几番之青青，今来古往兮人物几代之废兴。\n嗟余行役兮顾鬓影之星星，无由登山临水兮与鸥鹭盟。\n北风吹袂兮又将之荆，徘徊不忍去兮聊以歌而行。",
        "dynasty": "宋",
        "collection_info": null
    },
    {
        "uuid": "b171d8af3f1f1269cba9778fe1f21387",
        "title": "辞弔富沙梨山大王祠",
        "author": "郑起",
        "content": "梨山之阳兮有庙煌煌，州人祭享兮酾酒椎羊。\n王之未死兮守土此方，王之既死兮州人不忘。\n建山之峭兮建水之长，建秔之粲兮建茗之香。\n州人祷福兮王锡吉祥，魂之来歆兮灵旗央央。\n蛇虎遁伏兮松桂芬芳，梨花烨烨兮王之甘棠。\n自古诗人兮憔悴异常，王之爵位兮何啬于唐。\n昔驾五马兮今衣衮裳，诗人之穷兮诗人之昌。",
        "dynasty": "宋",
        "collection_info": null
    },
    {
        "uuid": "709b64eb48666fd0637f5b484428049e",
        "title": "招魂酹翁宾旸",
        "author": "郑起",
        "content": "君之在世帝敕下，君之谢世帝敕回。\n魂之为变性原返，气之为物情本开。\n于戏龙兮凤兮神气盛，噫嘻鬼兮归兮大块埃。\n身可朽名不可朽，骨可灰神不可灰。\n采石捉月李白非醉，耒阳避水子美非灾。\n长孙王吉命不夭，玉川老子诗不俳。\n新城罗隠大奇特，钱塘潘阆终崔嵬。\n阴兮魄兮曷往，阳兮魄兮曷来。\n君其归来，故交寥落更散漫。\n君其归来，帝城绚烂可徘徊。\n君其归来，东西南北不可去。\n君其归来，春秋霜露令人哀。\n花之明吾无与笑，叶之陨吾实若摧。\n晓猿啸吾闻泪堕，宵鹤立吾见心猜。\n玉泉其清可鉴，西湖其甘可杯。\n孤山暖梅香可嗅，花翁葬荐菊之隈。\n君其归来，可伴逋仙之梅，去此又奚之哉。",
        "dynasty": "宋",
        "collection_info": null
    },
    {
        "uuid": "7f4f641cb4e5c583c0fc5ddbc259bc45",
        "title": "采莲曲",
        "author": "郑起",
        "content": "郎采莲，妾采莲，莲花开似妾初年。\n莲房结实妾生子，郎今采取应相怜，暖香虽断相牵连。",
        "dynasty": "宋",
        "collection_info": null
    },
    {
        "uuid": "ddb25e0f07df8404f425ab9311e024fb",
        "title": "寄题梵才大士台州安隠堂",
        "author": "郑起",
        "content": "巢禽託静林，潜鱼恋深壑。\n岂不能自安，翔泳得所乐。\n达士远纷华，于兹守冲漠。\n堂前鸣松风，堂后馥花药。\n好鸟时一呼，澄明望寥廓。\n诗兴犹不忘，禅心讵云着。\n所以得自然，宁必万缘缚。\n未能与之游，怀慕徒有作。",
        "dynasty": "宋",
        "collection_info": null
    },
    {
        "uuid": "b4e277303a8195214017793f2f1fe1b4",
        "title": "寄题杭州广法善堂",
        "author": "郑起",
        "content": "淘清研朱画屋梁，黄漆柏障连曲房。\n日晖月色不须照，了了自可窥毫芒。\n夕阴花敛似欲病，飞鸟不惊乌帽郎。\n深山穷谷谩幽僻，喜得吴侬是药囊。",
        "dynasty": "宋",
        "collection_info": null
    },
    {
        "uuid": "faaacd03e9477613fbb9f35e22b508f2",
        "title": "题画兰",
        "author": "郑起",
        "content": "向来俯首问羲皇，汝是何人到此乡。\n未有画前开鼻孔，满天浮动古馨香。",
        "dynasty": "宋",
        "collection_info": null
    },
    {
        "uuid": "e5e0049ae48e34974215ff55876c3cb9",
        "title": "句",
        "author": "郑起",
        "content": "湘妃雨后来池看，碧玉盘中弄水晶。",
        "dynasty": "宋",
        "collection_info": null
    }
]