[
    {
        "title": "挽故知容州朝请陶公章二首  其一",
        "author": "危骖",
        "content": "今代平塘老，前身靖节翁。\n直心行杲日，清德照寒空。\n乐道箪瓢外，归真躯殻中。\n政应高扁墓，百世使闻风。",
        "dynasty": "宋",
        "collection_info": null
    },
    {
        "title": "挽故知容州朝请陶公章二首  其二",
        "author": "危骖",
        "content": "巴陵三载掾，太半并棠阴。\n仆守濂溪训，公推靖献心。\n迨更深夜箦，茹纳惜时金。\n引领西山路，天风泪满襟。",
        "dynasty": "宋",
        "collection_info": null
    }
]