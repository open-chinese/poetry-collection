[
    {
        "title": "颂古四首  其一",
        "author": "释行机",
        "content": "叶落岗头一望长，几茎乔木倚斜阳。\n曾经巴峻猿啼处，铁打心肝寸断肠。",
        "dynasty": "宋",
        "collection_info": null
    },
    {
        "title": "颂古四首  其二",
        "author": "释行机",
        "content": "隔林彷佛闻机杼，知有人家在翠微。\n及至入门亲见了，元来只是小儿戏。",
        "dynasty": "宋",
        "collection_info": null
    },
    {
        "title": "颂古四首  其三",
        "author": "释行机",
        "content": "青蛇提起气腥臊，几箇男儿有痛毛。\n直下血流犹未觉，举头还见铁山高。",
        "dynasty": "宋",
        "collection_info": null
    },
    {
        "title": "颂古四首  其四",
        "author": "释行机",
        "content": "东西南北无门户，大地山河不覆藏。\n今夜碧天云脚尽，一鈎月挂几人肠。",
        "dynasty": "宋",
        "collection_info": null
    },
    {
        "title": "送僧造普同塔",
        "author": "释行机",
        "content": "珊珊玉骨本玲珑，挂角羚羊不见踪。\n特地作亭图甚么，为怜松竹引清风。",
        "dynasty": "宋",
        "collection_info": null
    },
    {
        "title": "送育维那",
        "author": "释行机",
        "content": "克宾一字入公门，有理难伸笑杀人。\n隐静不行兴化令，他年谁道棒头亲。",
        "dynasty": "宋",
        "collection_info": null
    },
    {
        "title": "偈三首  其一",
        "author": "释行机",
        "content": "地炉无火客囊空，雪似杨花落岁穷。\n拾得断麻穿坏衲，不知身在寂寥中。",
        "dynasty": "宋",
        "collection_info": null
    },
    {
        "title": "偈三首  其二",
        "author": "释行机",
        "content": "圆通不开生药铺，单单只卖死猫头。\n不知那箇无思算，吃着通身冷汗流。",
        "dynasty": "宋",
        "collection_info": null
    },
    {
        "title": "偈三首  其三",
        "author": "释行机",
        "content": "仲秋八月旦，庭户入新凉。\n不露风骨句，愁人知夜长。",
        "dynasty": "宋",
        "collection_info": null
    }
]