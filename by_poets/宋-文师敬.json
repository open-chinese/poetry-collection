[
    {
        "uuid": "f81c36c376f619bb203a6a2cff51f841",
        "title": "龙多山",
        "author": "文师敬",
        "content": "我家龙多西，出门山在目。\n杖履三十里，兄弟穿云宿。\n山上有顷田，岩洞多重复。\n石囤如内空，可容万亿斛。\n奇古一仙台，清绝三梵屋。\n千岁大夫松，万竿君子竹。\n四时风飕飕，多寒而少燠。\n天低星日近，举首心自肃。\n不敢高声呼，恐帝谓予黩。\n转盼四方宽，万山皆俯伏。\n幽人来避世，松柏可充腹。\n何劳苦煎炮，自有云蒸熟。\n朝易暮楞严，随意伴幽独。\n天下真乐在，安用名利逐。\n我亦知此乐，倚门望良速。\n入山未要深，且归问寝餗。\n男儿天下志，未忍同草木。\n他时素志遂，人进我则缩。\n来此寄余生，分此山林福。\n吾心与道俱，出处应可卜。",
        "dynasty": "宋",
        "collection_info": null
    }
]