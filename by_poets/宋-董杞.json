[
    {
        "uuid": "1386ba638cd1f9a9607849d84ad7caa3",
        "title": "游招真观",
        "author": "董杞",
        "content": "溪旁老子宫，古松奋苍鬣。\n修径烟霏深，中岩祠像设。\n岩头流云漫，千丈藤萝结。\n猿猱跃其间，手疑攀日月。\n岩下缓经行，人间诸想灭。\n文楸飞雹铿，朱絃浮磬彻。\n此山宇宙初，谁擘坤轴裂。\n六丁曾一戏，万古留洞穴。\n仙翁昔此栖，还丹成白雪。\n佩环昇倒景，遗台犹岌嶪。\n菊秋风日佳，归艎双桨歇。\n便欲茆三间，于此谢尘劫。",
        "dynasty": "宋",
        "collection_info": null
    },
    {
        "uuid": "3455f85ae26e20251ad3d0c6d0635661",
        "title": "水泛及门用老杜江涨韵",
        "author": "董杞",
        "content": "雨声喧昼夜，不断汹檐流。\n篱落维孤艇，溪湖失旧洲。\n访君无去路，狎我有来鸥。\n涛浪相欺得，衝门鼓白头。",
        "dynasty": "宋",
        "collection_info": null
    },
    {
        "uuid": "b1a3d149ae1f204058a34f8db568d3cf",
        "title": "西园",
        "author": "董杞",
        "content": "何处西园好，楼雄说媚川。\n村环春色水，树带夕阳天。\n客促云间棹，渔吹浦外烟。\n且来穷燕赏，着句剩流传。",
        "dynasty": "宋",
        "collection_info": null
    },
    {
        "uuid": "f3f7921f489a20f185f20e8d04a41de0",
        "title": "用洪宪韵自述",
        "author": "董杞",
        "content": "壮志摩云一剑闲，欲屠石堡斩楼兰。\n功名努力车登坂，岁月惊心水下滩。\n小小茆茨渔子舍，星星鬓髪腐儒冠。\n高山流水无穷思，整顿瑶琴试一弹。",
        "dynasty": "宋",
        "collection_info": null
    },
    {
        "uuid": "91ac89fb776b8cab4b6716491d228253",
        "title": "过彭蠡湖",
        "author": "董杞",
        "content": "客子扁舟故里还，烟收雨霁出芦湾。\n浮天浴日重湖水，镇浪回风四望山。\n远树离离飞鸟外，征帆点点断云间。\n渔翁活计一篷底，爱汝白鸥相似闲。",
        "dynasty": "宋",
        "collection_info": null
    },
    {
        "uuid": "85da0cd0302872fecc0a70a270337ae4",
        "title": "题水陆寺",
        "author": "董杞",
        "content": "殿楼边翠麓，窗户俯清湘。\n游客匆匆去，高僧白日长。",
        "dynasty": "宋",
        "collection_info": null
    },
    {
        "uuid": "2cdc5014d15625067775c542c3eb27c7",
        "title": "题薝卜",
        "author": "董杞",
        "content": "春花狼藉余，六出净烦热。\n衲衣凝夜禅，香散深林月。",
        "dynasty": "宋",
        "collection_info": null
    },
    {
        "uuid": "7d8a8e53d1ebd6b79a700ea80cdf8c72",
        "title": "阮阁",
        "author": "董杞",
        "content": "阴阴松竹合，幽鸟傍人啼。\n一局枯棋罢，曦轮又欲西。",
        "dynasty": "宋",
        "collection_info": null
    },
    {
        "uuid": "0bb4fee75bbb7e2f72a9d25e20ede447",
        "title": "暮春闻张思顺归期",
        "author": "董杞",
        "content": "小园寂寞锁青春，桃李留花待主人。\n青子已团浓绿底，归艎犹未到溪滨。",
        "dynasty": "宋",
        "collection_info": null
    },
    {
        "uuid": "7f0c5c172b6a486ca52d17c5407a2597",
        "title": "梅",
        "author": "董杞",
        "content": "略彴低横露浅滩，瘦筇独立月华残。\n一枝拂掠浑如旧，思入清江烟水寒。",
        "dynasty": "宋",
        "collection_info": null
    }
]