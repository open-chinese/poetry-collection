[
    {
        "uuid": "2fa1512ad8834170fa0479820521a56d",
        "title": "和姜邦杰感兴",
        "author": "叶翥",
        "content": "枌梓交游尽，灵光岿独存。\n声名今绮皓，公论自推尊。",
        "dynasty": "宋",
        "collection_info": null
    },
    {
        "uuid": "96694eda6bb17a0493a46bb2c843c4ce",
        "title": "送芍药  其一",
        "author": "叶翥",
        "content": "清和天气属良辰，芳事枝头迹已陈。\n閒涉小园销永昼，尚留红药殿余春。\n栽培元是根宜地，幻化须知花有神。\n约定明年身更健，诗篇又见一番新。",
        "dynasty": "宋",
        "collection_info": null
    },
    {
        "uuid": "a55647de817ac89408f69cd5b62c7200",
        "title": "送芍药  其二",
        "author": "叶翥",
        "content": "枌社光荣昼锦归，新移红药着花时。\n慇懃折赠难虚掷，要向诗翁觅好诗。",
        "dynasty": "宋",
        "collection_info": null
    },
    {
        "uuid": "e30928f6511e18c27a3823eebf5836e6",
        "title": "题谢清音道人扇面",
        "author": "叶翥",
        "content": "归休谢去世间忙，看画题诗引兴长。\n忽见远山来几席，方知妙笔出闺房。\n百杯歌彻行云住，万象心营点墨香。\n珍重制成团月扇，清风满座自生凉。",
        "dynasty": "宋",
        "collection_info": null
    },
    {
        "uuid": "1a3cfae977e7369d4b90fff706950fe8",
        "title": "同姜邦杰游南湖",
        "author": "叶翥",
        "content": "联骑上南明，清谭意自倾。\n云垂山掩翠，风静雨飞声。\n幽壑藏舒景，清溪漾晚晴。\n从容共樽酒，欲别正关情。",
        "dynasty": "宋",
        "collection_info": null
    },
    {
        "uuid": "e698b5322f93fa039fa4fb545eebe153",
        "title": "和姜邦杰赠别",
        "author": "叶翥",
        "content": "研席当时辈，凋零只两翁。\n荣归会面喜，话旧此心同。\n景物诗篇富，交情古道隆。\n明朝斟别酒，问讯付邮筒。",
        "dynasty": "宋",
        "collection_info": null
    },
    {
        "uuid": "d2306e666d84e5a04f9cbd2faf1b2c16",
        "title": "题兴道院蓝光轩",
        "author": "叶翥",
        "content": "出郭纔咫尺，便觉山意幽。\n招提立绝顶，宝塔凌空浮。\n小轩足娱客，下有清溪流。\n翠岫供远眺，直欲明双眸。\n平芜草肥软，饱饲眠吴牛。\n沙头水色静，飞上驯白鸥。\n人稀日亭午，野渡横孤舟。\n坐久意逾爽，吹袂风飕飕。\n想当三伏天，凛然如素秋。\n簿书丛裏来，恍若脱羁囚。\n乘兴偶登览，不谓成胜游。\n平生志所愿，一壑与一邱。\n脚力到佳处，须作信宿留。\n南峯只在眼，不必劳冥搜。\n当时辋川图，景物有此不。\n学贵守所见，出处各异谋。\n渊明亦高哉，未肯屈督邮。",
        "dynasty": "宋",
        "collection_info": null
    }
]