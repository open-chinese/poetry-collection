[
    {
        "uuid": "ab6471d43c7933e283bb97bba9c019c3",
        "title": "乌衣巷",
        "author": "罗必元",
        "content": "乌衣池馆一时新，晋宋齐梁旧主人。\n无处可寻王谢宅，落花啼鸟秣陵春。",
        "dynasty": "宋",
        "collection_info": null
    },
    {
        "uuid": "48c344a24c5efa28964a55a713deed97",
        "title": "长干里",
        "author": "罗必元",
        "content": "山壠中间号曰干，此干长里盛衣冠。\n想应王谢朝回后，日日行人看绣鞍。",
        "dynasty": "宋",
        "collection_info": null
    },
    {
        "uuid": "5f8136cb5193614bfc5147434abdf005",
        "title": "驻马坡",
        "author": "罗必元",
        "content": "一登伟观眇山河，下有将军驻马坡。\n不是胸中兵十万，长江天险误人多。",
        "dynasty": "宋",
        "collection_info": null
    },
    {
        "uuid": "86d70336175ab7593df01b5ed188c168",
        "title": "秦淮",
        "author": "罗必元",
        "content": "秦淮横贯帝王州，万瓦鳞鳞枕碧流。\n繫艇莫愁何处去，绿杨深巷有青楼。",
        "dynasty": "宋",
        "collection_info": null
    },
    {
        "uuid": "5099e3b3177d12737a83ccea890a0720",
        "title": "赏心亭",
        "author": "罗必元",
        "content": "胜地分明可赏心，江山满目饱登临。\n洛阳黯淡烟云远，多少英雄泪染襟。",
        "dynasty": "宋",
        "collection_info": null
    },
    {
        "uuid": "79d28462ec0034ced5bf5c9f1c71bfa6",
        "title": "新亭",
        "author": "罗必元",
        "content": "五马来时集宴游，江山风景勿关愁。\n合思戮力中原语，对泣何须作楚囚。",
        "dynasty": "宋",
        "collection_info": null
    },
    {
        "uuid": "f80dc8ac8f950c436a6da6fb4c4d522a",
        "title": "南轩",
        "author": "罗必元",
        "content": "万松盘岭势回环，才抱青溪浸碧山。\n莫道南轩专一壑，古今天下共曾颜。",
        "dynasty": "宋",
        "collection_info": null
    },
    {
        "uuid": "5d8a5855e8062a0a916a110beb9c2255",
        "title": "凤凰台",
        "author": "罗必元",
        "content": "振衣快上凤凰游，极目中原泪欲流。\n慨叹兴亡思太白，永言眇邈忆齐丘。\n乌衣已往人千古，白鹭依然月一洲。\n君子坐朝今在治，重恢关洛不须愁。",
        "dynasty": "宋",
        "collection_info": null
    },
    {
        "uuid": "ff5d7252312d1001531d15951f72be77",
        "title": "周处台",
        "author": "罗必元",
        "content": "周处豪雄亦可人，勇于迁善罕前闻。\n区区未说除蛟虎，一念中间舜跖分。",
        "dynasty": "宋",
        "collection_info": null
    },
    {
        "uuid": "555737fb9969e0a69e68d466a0ce81a1",
        "title": "雨花台",
        "author": "罗必元",
        "content": "萧帝倾心向佛家，谩言天女坠天花。\n芦僧一叶横江去，回首梁园日脚斜。",
        "dynasty": "宋",
        "collection_info": null
    },
    {
        "uuid": "7988b759c7f600edecb745e72af988c1",
        "title": "金陵作",
        "author": "罗必元",
        "content": "六朝遗迹旧山川，万里长江当守边。\n一念易骄人事废，不关飞渡北来船。",
        "dynasty": "宋",
        "collection_info": null
    },
    {
        "uuid": "342e8f2a597e387bed9ee9a4c36050ce",
        "title": "凭高怀古",
        "author": "罗必元",
        "content": "凭高怀古思悠悠，遥想骑馿白下游。\n不是龙眠图画裏，如今亲到蒋山头。",
        "dynasty": "宋",
        "collection_info": null
    },
    {
        "uuid": "d61156256b0728aaac9e8807d433ffc1",
        "title": "金莲步",
        "author": "罗必元",
        "content": "金陵佳丽不虚传，浦浦荷花水上仙。\n未会与民同乐意，却于宫裏看金莲。",
        "dynasty": "宋",
        "collection_info": null
    },
    {
        "uuid": "36a4f66ced2b46e8f912b6e100d52bc8",
        "title": "清凉寺竹",
        "author": "罗必元",
        "content": "清凉世界竹如云，旧日君王爱此君。\n时代改迁龙变化，荒山啼鸟不堪闻。",
        "dynasty": "宋",
        "collection_info": null
    },
    {
        "uuid": "a77fdd32affeb353ab8ab44f00e15851",
        "title": "卞壸墓",
        "author": "罗必元",
        "content": "节义之风古所褒，清谈于晋视如毛。\n百年王谢丘墟了，惟卞将军墓最高。",
        "dynasty": "宋",
        "collection_info": null
    },
    {
        "uuid": "a3206aa82c3d13ee5648113d19036678",
        "title": "题半山寺",
        "author": "罗必元",
        "content": "道德文章一世师，只伤学术欠通时。\n不思翻动熙宁祸，却欲重修作福基。",
        "dynasty": "宋",
        "collection_info": null
    },
    {
        "uuid": "6b01f6ec180bbc1c79ab285bdfda5edd",
        "title": "定林寺",
        "author": "罗必元",
        "content": "罢相归来再读书，定林庵内守清虚。\n少年错解周官处，悔杀当朝是误渠。",
        "dynasty": "宋",
        "collection_info": null
    }
]