[
    {
        "uuid": "f1bda2a5c9782745449c69892afb9bdc",
        "title": "乌衣巷",
        "author": "罗必元",
        "content": "乌衣池馆一时新，晋宋齐梁旧主人。\n无处可寻王谢宅，落花啼鸟秣陵春。",
        "dynasty": "宋",
        "collection_info": null
    },
    {
        "uuid": "5af4b42e7ab187a512d0078c71be959d",
        "title": "长干里",
        "author": "罗必元",
        "content": "山壠中间号曰干，此干长里盛衣冠。\n想应王谢朝回后，日日行人看绣鞍。",
        "dynasty": "宋",
        "collection_info": null
    },
    {
        "uuid": "3c7e7ff67ad8b0eb4b04b4d48c30a784",
        "title": "驻马坡",
        "author": "罗必元",
        "content": "一登伟观眇山河，下有将军驻马坡。\n不是胸中兵十万，长江天险误人多。",
        "dynasty": "宋",
        "collection_info": null
    },
    {
        "uuid": "9088baa06ebff2d842456062e727efcb",
        "title": "秦淮",
        "author": "罗必元",
        "content": "秦淮横贯帝王州，万瓦鳞鳞枕碧流。\n繫艇莫愁何处去，绿杨深巷有青楼。",
        "dynasty": "宋",
        "collection_info": null
    },
    {
        "uuid": "9eb613505e69c8fed957ee22d91352e9",
        "title": "赏心亭",
        "author": "罗必元",
        "content": "胜地分明可赏心，江山满目饱登临。\n洛阳黯淡烟云远，多少英雄泪染襟。",
        "dynasty": "宋",
        "collection_info": null
    },
    {
        "uuid": "3bb5c16f94607bbb97a329be939a8272",
        "title": "新亭",
        "author": "罗必元",
        "content": "五马来时集宴游，江山风景勿关愁。\n合思戮力中原语，对泣何须作楚囚。",
        "dynasty": "宋",
        "collection_info": null
    },
    {
        "uuid": "db6d7192962ee2deaa787d81dd2aeb58",
        "title": "南轩",
        "author": "罗必元",
        "content": "万松盘岭势回环，才抱青溪浸碧山。\n莫道南轩专一壑，古今天下共曾颜。",
        "dynasty": "宋",
        "collection_info": null
    },
    {
        "uuid": "880a13dee6e04485a460842a179cc4d6",
        "title": "凤凰台",
        "author": "罗必元",
        "content": "振衣快上凤凰游，极目中原泪欲流。\n慨叹兴亡思太白，永言眇邈忆齐丘。\n乌衣已往人千古，白鹭依然月一洲。\n君子坐朝今在治，重恢关洛不须愁。",
        "dynasty": "宋",
        "collection_info": null
    },
    {
        "uuid": "4e87dd0aa31ffc5fa80664797fb7190f",
        "title": "周处台",
        "author": "罗必元",
        "content": "周处豪雄亦可人，勇于迁善罕前闻。\n区区未说除蛟虎，一念中间舜跖分。",
        "dynasty": "宋",
        "collection_info": null
    },
    {
        "uuid": "e1f9c72d4070f61d00a2d7adf05e11d9",
        "title": "雨花台",
        "author": "罗必元",
        "content": "萧帝倾心向佛家，谩言天女坠天花。\n芦僧一叶横江去，回首梁园日脚斜。",
        "dynasty": "宋",
        "collection_info": null
    },
    {
        "uuid": "0bc230126c8dd16f09f7a8486af540dc",
        "title": "金陵作",
        "author": "罗必元",
        "content": "六朝遗迹旧山川，万里长江当守边。\n一念易骄人事废，不关飞渡北来船。",
        "dynasty": "宋",
        "collection_info": null
    },
    {
        "uuid": "626d911237b3227689f8722eaa57c5b7",
        "title": "凭高怀古",
        "author": "罗必元",
        "content": "凭高怀古思悠悠，遥想骑馿白下游。\n不是龙眠图画裏，如今亲到蒋山头。",
        "dynasty": "宋",
        "collection_info": null
    },
    {
        "uuid": "086e52e5e1253ec298f0dd8c3b1990e5",
        "title": "金莲步",
        "author": "罗必元",
        "content": "金陵佳丽不虚传，浦浦荷花水上仙。\n未会与民同乐意，却于宫裏看金莲。",
        "dynasty": "宋",
        "collection_info": null
    },
    {
        "uuid": "9ce9832b33e0cda25b745c02ab42839f",
        "title": "清凉寺竹",
        "author": "罗必元",
        "content": "清凉世界竹如云，旧日君王爱此君。\n时代改迁龙变化，荒山啼鸟不堪闻。",
        "dynasty": "宋",
        "collection_info": null
    },
    {
        "uuid": "6c6299ec80ade7c4770ab97cce27743a",
        "title": "卞壸墓",
        "author": "罗必元",
        "content": "节义之风古所褒，清谈于晋视如毛。\n百年王谢丘墟了，惟卞将军墓最高。",
        "dynasty": "宋",
        "collection_info": null
    },
    {
        "uuid": "7b2616db53bfc2bb298f285d3c5f9268",
        "title": "题半山寺",
        "author": "罗必元",
        "content": "道德文章一世师，只伤学术欠通时。\n不思翻动熙宁祸，却欲重修作福基。",
        "dynasty": "宋",
        "collection_info": null
    },
    {
        "uuid": "a1db7f265e8ff96d057bce801a4faedd",
        "title": "定林寺",
        "author": "罗必元",
        "content": "罢相归来再读书，定林庵内守清虚。\n少年错解周官处，悔杀当朝是误渠。",
        "dynasty": "宋",
        "collection_info": null
    }
]