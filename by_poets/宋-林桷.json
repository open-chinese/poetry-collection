[
    {
        "uuid": "bdb5a54cda1ef47aa89273451b519c3b",
        "title": "李白书堂",
        "author": "林桷",
        "content": "江风朝暮半晴阴，绀宇飞甍接翠岑。\n手摘匏瓜曾未遍，身从鸥鹭得相寻。\n千年舞袖云崖冷，几度桃花春水深。\n犹有门前旧诗句，松风万壑老龙吟。",
        "dynasty": "宋",
        "collection_info": null
    },
    {
        "uuid": "58f0f259f60cf6b33150356a3ea57b76",
        "title": "题太白五松书堂  其一",
        "author": "林桷",
        "content": "翰林最爱五松山，长说千年未拟还。\n而我抗尘良自愧，来游只得片时閒。",
        "dynasty": "宋",
        "collection_info": null
    },
    {
        "uuid": "1bc8a1a291873044e3f5f190d371661c",
        "title": "题太白五松书堂  其二",
        "author": "林桷",
        "content": "千载名山乐有余，功名常愧十年书。\n英风凛凛无今古，醉草明光一梦如。",
        "dynasty": "宋",
        "collection_info": null
    },
    {
        "uuid": "e93e567b97648890f09ce17c8a05e717",
        "title": "题太白五松书堂  其三",
        "author": "林桷",
        "content": "荡漾清溪两桨飞，趋行不及到斜晖。\n无人跪进雕胡饭，只学卢仝啜茗归。",
        "dynasty": "宋",
        "collection_info": null
    },
    {
        "uuid": "e9e343e71e6525993a26efa39382a721",
        "title": "题太白五松书堂  其四",
        "author": "林桷",
        "content": "为儒为吏两无功，采石铜官邂逅同。\n四见清明今一换，归欤我欲片帆东。",
        "dynasty": "宋",
        "collection_info": null
    },
    {
        "uuid": "85a26d7792f38256d6fb2757b13f1755",
        "title": "赠汪孝子",
        "author": "林桷",
        "content": "事死如生实至难，古来不独数丁兰。\n遗骸已逐干戈尽，刻木难忘菽水欢。\n天地一身难养育，子孙百口復团圆。\n吾皇德泽将何报，忠孝垂名两不刊。",
        "dynasty": "宋",
        "collection_info": null
    }
]