[
    {
        "uuid": "fa241c6b80f1e51ac11f3ab0f1aa44a6",
        "title": "拟古  其一",
        "author": "赵处澹",
        "content": "青青河畔草，皎皎林下人。\n草有四时色，人无千载身。\n胡为踏氛埃，樊笼长苦辛。\n君看鸿鹄飞，九万谁能驯。",
        "dynasty": "宋",
        "collection_info": null
    },
    {
        "uuid": "59b25fa7c0e7be67d125952c9c38e9a2",
        "title": "拟古  其二",
        "author": "赵处澹",
        "content": "西北有高楼，楼高夜何其。\n圆影湛以光，遥望斗与箕。\n何为天一方，长恨身不飞。\n安得驾双翼，上下长相随。",
        "dynasty": "宋",
        "collection_info": null
    },
    {
        "uuid": "6a130646bebed41fcf4b0b03b1ced352",
        "title": "拟古  其三",
        "author": "赵处澹",
        "content": "涉江采芙蓉，皎皎外名利。\n采之遗所思，共此无尘意。\n所思在芝田，道远莫之致。\n悠然对芳草，绿满江南地。",
        "dynasty": "宋",
        "collection_info": null
    },
    {
        "uuid": "1bfd158537028614d47131da9adfca55",
        "title": "拟古  其四",
        "author": "赵处澹",
        "content": "今日宴良会，微风动波心。\n逸响悲秦筝，仁声和舜琴。\n古人为此曲，寓意良以深。\n何当共欢乐，长啸溪之阴。",
        "dynasty": "宋",
        "collection_info": null
    },
    {
        "uuid": "664fc19df1ae6ccdc6097c520046561d",
        "title": "冬至日书怀",
        "author": "赵处澹",
        "content": "岁月不可挽，迅如双转毂。\n人生能几何，苦不自知足。\n西风吹繁霜，冻雁鸣相逐。\n老干枯无条，积叶掩深谷。\n冉冉四序迁，忽见一阳復。\n今年纔四十，玄鬓忽已秃。\n久作林下想，雅致在幽独。\n三径几株松，一窗数竿竹。\n任懒鉏荒园，更种渊明菊。\n逍遥以终年，澹然忘所欲。",
        "dynasty": "宋",
        "collection_info": null
    },
    {
        "uuid": "672bfc338c33c3dcee23fe335ee77349",
        "title": "追和陶渊明咏贫士",
        "author": "赵处澹",
        "content": "嗟予薄罗衲，孑孑将畴依。\n晨炊井已冻，夜凿邻无辉。\n苍苔鸟迹绝，卧看孤云飞。\n老力出市米，溪寒莫忘归。\n纤纤山雨微，何以充我饥。\n习习风吹衣，何以慰我悲。",
        "dynasty": "宋",
        "collection_info": null
    },
    {
        "uuid": "ee99623923fb05a7489c524961c86e16",
        "title": "寄友",
        "author": "赵处澹",
        "content": "谁谓相去远，盈盈一水间。\n欲渡无津梁，中情何由殚。\n秋怀多感慨，抚衿起长嘆。\n岩风堕朝露，轻云冒遥山。\n群芳尽摇落，孰与坚岁寒。",
        "dynasty": "宋",
        "collection_info": null
    },
    {
        "uuid": "be9381c8d349d3bf5b53b277e80271c8",
        "title": "长门怨",
        "author": "赵处澹",
        "content": "未央宫中花满枝，笙歌不断春风词。\n玉阶露冷与天近，霓裳舞罢琼瑶巵。\n如今寂寂长门春，寒风萧萧愁杀人。\n花开花落如洗，转眼身为陌上尘。\n自笑夜来清梦断，犹觉瑶池侍君宴。",
        "dynasty": "宋",
        "collection_info": null
    },
    {
        "uuid": "796e68e96ec454cef09df8cc60fa5af2",
        "title": "追拟玄真子渔歌  其一",
        "author": "赵处澹",
        "content": "丁山烟雨晚蒙蒙，柳岸苍波着短蓬。\n飞鸟白，断云红，一曲清歌淡月中。",
        "dynasty": "宋",
        "collection_info": null
    },
    {
        "uuid": "6ed93963014fee3f2247e092044dabee",
        "title": "追拟玄真子渔歌  其二",
        "author": "赵处澹",
        "content": "雨晴山色静堆蓝，桥外人家分两三。\n缘岸北，远溪南，片片闲云趁落帆。",
        "dynasty": "宋",
        "collection_info": null
    },
    {
        "uuid": "107e0c5c5dab6123a4cfdafdcf645e04",
        "title": "九日会饮翠麓",
        "author": "赵处澹",
        "content": "山亭对佳客，秋老暮烟横。\n鸟下江如画，潮回浪有声。\n竹光添麓润，诗思入门清。\n偶约非因酒，相逢话此生。",
        "dynasty": "宋",
        "collection_info": null
    },
    {
        "uuid": "91b5d4fea96f8cb15c115fc230621624",
        "title": "村居",
        "author": "赵处澹",
        "content": "乍晴山染碧，过雨落疏花。\n水阔暮天逈，村居春昼嘉。\n倚栏时展画，留客旋烹茶。\n剩得闲中趣，吟诗到日斜。",
        "dynasty": "宋",
        "collection_info": null
    },
    {
        "uuid": "4e2331f160755c9138ad755bb6909c9e",
        "title": "丁山眺望",
        "author": "赵处澹",
        "content": "绝顶苍崖险，藤萝手自攀。\n云烟万里逈，宇宙一身闲。\n秋气悲才子，夕阳明远山。\n看看九日至，黄菊翠岩间。",
        "dynasty": "宋",
        "collection_info": null
    },
    {
        "uuid": "c766c97def60b4b87d77d51b06d6bf78",
        "title": "山行和韵",
        "author": "赵处澹",
        "content": "历穷山底路，浑不见人家。\n傍石寻丹鼎，随云到玉华。\n蝶幽停蕙蕊，鹿饱卧苔花。\n中有胡麻甑，香泉浸碧沙。",
        "dynasty": "宋",
        "collection_info": null
    },
    {
        "uuid": "ee46b6c8ee2c7ea7f33ac87c3cf80c53",
        "title": "八月十四夜",
        "author": "赵处澹",
        "content": "洲渚云飞尽，江流碧映天。\n明朝秋欲半，今夜月先圆。\n玉宇浓垂露，银河冷坠烟。\n焦桐弹一曲，孤鹤舞风前。",
        "dynasty": "宋",
        "collection_info": null
    },
    {
        "uuid": "8a284fd641af63f476601ae6ad1e3a19",
        "title": "雨",
        "author": "赵处澹",
        "content": "溪云依翠竹，乱石注流泉。\n数日饶春雨，余寒胜腊天。\n书从琴案读，茶共药炉煎。\n故旧经过少，题诗一二篇。",
        "dynasty": "宋",
        "collection_info": null
    },
    {
        "uuid": "631e80341192bb989786f71a3d59f4cd",
        "title": "偶成",
        "author": "赵处澹",
        "content": "风约波痕远，云含野色低。\n村舂向晚急，山鸟爱晴啼。\n牧笛过苹渚，溪船泊柳堤。\n旅魂招未得，窗草更萋萋。",
        "dynasty": "宋",
        "collection_info": null
    },
    {
        "uuid": "f3b09f3b2e94ea689cb59c0c5e617d60",
        "title": "春日卧病",
        "author": "赵处澹",
        "content": "江雨日霏霏，春寒易入衣。\n贫居兼卧病，愁绪对斜晖。\n有句平生拙，无营世虑稀。\n梅花欺老眼，故傍短岩飞。",
        "dynasty": "宋",
        "collection_info": null
    },
    {
        "uuid": "0f545f042489a824e8f5c8acfaba0561",
        "title": "濯缨亭",
        "author": "赵处澹",
        "content": "两派清溪合，迴波到此间。\n危峰衔古石，幽洞隔尘寰。\n云影高低树，岚光远近山。\n先贤遗迹在，盍挽旧风还。",
        "dynasty": "宋",
        "collection_info": null
    },
    {
        "uuid": "ec4bd723a6ba4747c6497c77e5ded683",
        "title": "月夜",
        "author": "赵处澹",
        "content": "渔笛吹清夜，芦花深处闻。\n岸穷天拍水，山静月笼云。\n蛩哽声声切，萤明个个分。\n任渠尘外事，城市日纷纭。",
        "dynasty": "宋",
        "collection_info": null
    },
    {
        "uuid": "73673112d190d5067128f201354bb240",
        "title": "和韵",
        "author": "赵处澹",
        "content": "爱看山色徧，小立渡头风。\n飞鹭起沙渚，何人移短蓬。\n村烟秋入夜，江月冷摇空。\n回首清香满，方知是桂丛。",
        "dynasty": "宋",
        "collection_info": null
    },
    {
        "uuid": "6ce8eb80b1bdbb03d1b609f7816f6161",
        "title": "偶成用溪阴韵",
        "author": "赵处澹",
        "content": "虚室萧萧百虑忘，近来趣味一何长。\n清谈自笑如东晋，好句谁能学盛唐。\n旧日故园春寂寞，三年上国梦凄凉。\n功名原在青编裏，况有青毡在玉堂。",
        "dynasty": "宋",
        "collection_info": null
    },
    {
        "uuid": "b1c2bdad1ab71caa55667f48e5ea3820",
        "title": "厌雨",
        "author": "赵处澹",
        "content": "拟欲占晴待暮鸦，不禁愁思满蒹葭。\n片云飞渡风和雨，斜日低穿水浸沙。\n薏苡石边收钓笠，芙蓉篱外响芦笳。\n最怜冉冉秋将半，未得先乘问月槎。",
        "dynasty": "宋",
        "collection_info": null
    },
    {
        "uuid": "d7bb030892d43139fca5948cbec596c9",
        "title": "题周恭叔谢池读书处",
        "author": "赵处澹",
        "content": "粉蝶黄蜂二月天，初晴已觉十分妍。\n市桥船繫垂垂柳，花寺钟敲淡淡烟。\n幽趣静看青鸟啄，闲情独羡白鸥眠。\n谢家风月今何许，总入池塘梦裏篇。",
        "dynasty": "宋",
        "collection_info": null
    },
    {
        "uuid": "9dcdb11eb5a036220a77dd006abd456f",
        "title": "清明雨中",
        "author": "赵处澹",
        "content": "竹遶清渠长嫩蒲，数声村角晚吹梧。\n山家最怕清明雨，打落残花一片无。",
        "dynasty": "宋",
        "collection_info": null
    },
    {
        "uuid": "55b7afa1ecf7a96e256915fc2501c196",
        "title": "借榻",
        "author": "赵处澹",
        "content": "帘捲熏风透骨香，月移花影上迴廊。\n客游不作安居计，漫借高斋一榻凉。",
        "dynasty": "宋",
        "collection_info": null
    }
]