[
    {
        "uuid": "70e9a3b5b26de7b04a5e40304019b698",
        "title": "重建东堂",
        "author": "程九万",
        "content": "宦游偶落云水乡，耻以贪墨为吏商。\n三年寄傲南窗月，一瓣为炷东堂香。\n翛然清风揖佳客，好古博雅真扬扬。\n旧题湔祓古寺壁，浊酒呼索邻家墙。\n淋浪醉墨鸾凤舞，警语峭厉凌冰霜。\n大碑小碑共检校，次第安置堂中央。\n朅来絃歌有余暇，逸兴剩欲希韩湘。",
        "dynasty": "宋",
        "collection_info": null
    },
    {
        "uuid": "01e42fd49b0aeac30472166b5dc18f45",
        "title": "松桂亭",
        "author": "程九万",
        "content": "松桂移栽满，园亭改筑新。\n诗书千古事，松桂四时心。\n萧瑟风成韵，扶疎月满阴。\n一琴聊自託，山水是知音。",
        "dynasty": "宋",
        "collection_info": null
    },
    {
        "uuid": "e9b4811cfca0c0622300df9d1fcdea1b",
        "title": "烟霞坞二首  其一",
        "author": "程九万",
        "content": "山深何限好，客到辄同登。\n泉壑岚光冷，烟林霁色凝。\n韵艰诗益健，杯数量难胜。\n老矣功名稳，何须叹沔渑。",
        "dynasty": "宋",
        "collection_info": null
    },
    {
        "uuid": "29b324289ed8565ee073d85c81029db6",
        "title": "烟霞坞二首  其二",
        "author": "程九万",
        "content": "鬓髮几星星，风霜抑饱经。\n年华轻过鸟，身世俯危亭。\n寒碧还相照，飞湍盍暂停。\n平生爱山眼，分外为渠清。",
        "dynasty": "宋",
        "collection_info": null
    },
    {
        "uuid": "9b0f454e0fbffc98932a178daff130c5",
        "title": "证道寺",
        "author": "程九万",
        "content": "二载尘劳薄宦身，双峰几忆旧家邻。\n甫能再上阳城考，更有一年孤负春。",
        "dynasty": "宋",
        "collection_info": null
    },
    {
        "uuid": "a35cc27d85c0510e68638628d30dd7fe",
        "title": "铜山",
        "author": "程九万",
        "content": "飞鸟投林去復还，临风恒忆旧家山。\n平生杖履经行处，杳在云烟髣髴间。",
        "dynasty": "宋",
        "collection_info": null
    },
    {
        "uuid": "72d3aaf6b56ca07889af66d3d481e39a",
        "title": "石颐寺",
        "author": "程九万",
        "content": "闻法师来杖锡东，于菟蹭蹬奋雷风。\n当时地裂泉随动，一酌清甘万虑空。",
        "dynasty": "宋",
        "collection_info": null
    },
    {
        "uuid": "5f7ee83290b3660f1dceecf08d20ecf5",
        "title": "翠峰寺和毛泽堂韵",
        "author": "程九万",
        "content": "岩石玲珑翠竹斜，木犀依约又残花。\n长官媿我无才思，却忆东堂旧作家。",
        "dynasty": "宋",
        "collection_info": null
    },
    {
        "uuid": "1407e4876fa1afbe733c1afdaf105f77",
        "title": "岘石寺",
        "author": "程九万",
        "content": "苍岩绝顶俯晴川，佳处潜开小洞天。\n琴几棋台谁是伴，霞栖月啸恍如仙。\n□山□□□多石，□□□□□引泉。\n独取悬崖□□□，□□已自□燕然。",
        "dynasty": "宋",
        "collection_info": null
    }
]