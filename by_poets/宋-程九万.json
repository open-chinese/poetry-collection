[
    {
        "uuid": "45248d243a0ec4ec37c8930c89404a85",
        "title": "重建东堂",
        "author": "程九万",
        "content": "宦游偶落云水乡，耻以贪墨为吏商。\n三年寄傲南窗月，一瓣为炷东堂香。\n翛然清风揖佳客，好古博雅真扬扬。\n旧题湔祓古寺壁，浊酒呼索邻家墙。\n淋浪醉墨鸾凤舞，警语峭厉凌冰霜。\n大碑小碑共检校，次第安置堂中央。\n朅来絃歌有余暇，逸兴剩欲希韩湘。",
        "dynasty": "宋",
        "collection_info": null
    },
    {
        "uuid": "d60ca530613f45c569e5649a423cb54f",
        "title": "松桂亭",
        "author": "程九万",
        "content": "松桂移栽满，园亭改筑新。\n诗书千古事，松桂四时心。\n萧瑟风成韵，扶疎月满阴。\n一琴聊自託，山水是知音。",
        "dynasty": "宋",
        "collection_info": null
    },
    {
        "uuid": "995f90e9483b276157426088728f7ba4",
        "title": "烟霞坞二首  其一",
        "author": "程九万",
        "content": "山深何限好，客到辄同登。\n泉壑岚光冷，烟林霁色凝。\n韵艰诗益健，杯数量难胜。\n老矣功名稳，何须叹沔渑。",
        "dynasty": "宋",
        "collection_info": null
    },
    {
        "uuid": "2cd101aac5e98061423c94bbf6eb0ba0",
        "title": "烟霞坞二首  其二",
        "author": "程九万",
        "content": "鬓髮几星星，风霜抑饱经。\n年华轻过鸟，身世俯危亭。\n寒碧还相照，飞湍盍暂停。\n平生爱山眼，分外为渠清。",
        "dynasty": "宋",
        "collection_info": null
    },
    {
        "uuid": "95cea34459c1972138a697a07c0367dd",
        "title": "证道寺",
        "author": "程九万",
        "content": "二载尘劳薄宦身，双峰几忆旧家邻。\n甫能再上阳城考，更有一年孤负春。",
        "dynasty": "宋",
        "collection_info": null
    },
    {
        "uuid": "251748f21c8c6a0d5fe65d321873d7c4",
        "title": "铜山",
        "author": "程九万",
        "content": "飞鸟投林去復还，临风恒忆旧家山。\n平生杖履经行处，杳在云烟髣髴间。",
        "dynasty": "宋",
        "collection_info": null
    },
    {
        "uuid": "d1e1556885dd945dc7dbc6ce22b2a5ae",
        "title": "石颐寺",
        "author": "程九万",
        "content": "闻法师来杖锡东，于菟蹭蹬奋雷风。\n当时地裂泉随动，一酌清甘万虑空。",
        "dynasty": "宋",
        "collection_info": null
    },
    {
        "uuid": "0ae43e33beb2ca97823e57cfe2a1744d",
        "title": "翠峰寺和毛泽堂韵",
        "author": "程九万",
        "content": "岩石玲珑翠竹斜，木犀依约又残花。\n长官媿我无才思，却忆东堂旧作家。",
        "dynasty": "宋",
        "collection_info": null
    },
    {
        "uuid": "73f0292516a78ab8d743d1cfec571ccf",
        "title": "岘石寺",
        "author": "程九万",
        "content": "苍岩绝顶俯晴川，佳处潜开小洞天。\n琴几棋台谁是伴，霞栖月啸恍如仙。\n□山□□□多石，□□□□□引泉。\n独取悬崖□□□，□□已自□燕然。",
        "dynasty": "宋",
        "collection_info": null
    }
]