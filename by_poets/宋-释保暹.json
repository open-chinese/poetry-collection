[
    {
        "uuid": "9e3963fa7d09d6db7e3bd65156ae7c6b",
        "title": "江行",
        "author": "释保暹",
        "content": "渺渺沈清际，回头望即赊。\n幽禽飞共阔，野客泛无涯。\n浦暗微分树，滩遥半涨沙。\n今宵应有月，重得宿芦花。",
        "dynasty": "宋",
        "collection_info": null
    },
    {
        "uuid": "36f7d1ef6e0361127a0dcdfddfdfd8a5",
        "title": "寄从弟",
        "author": "释保暹",
        "content": "天外迹如萍，何人慰远情。\n烟霄滞秋荐，水国废春耕。\n旅梦寒应断，吟髭白恐生。\n无因话消息，一雁度江城。",
        "dynasty": "宋",
        "collection_info": null
    },
    {
        "uuid": "a3c78fc1ff1a5e6f01a6f57a3d9d2b3b",
        "title": "金陵怀古",
        "author": "释保暹",
        "content": "石城秋月满，烟水冷萧萧。\n战气悲千古，歌声散六朝。\n萤飞宫草暗，霜白井桐凋。\n竟日秦淮上，思贤莫可招。",
        "dynasty": "宋",
        "collection_info": null
    },
    {
        "uuid": "47d05f9780572e0019de65ec55ce23a6",
        "title": "秋径",
        "author": "释保暹",
        "content": "杉竹青阴合，闲行意有凭。\n凉生初过雨，静极忽归僧。\n虫迹穿幽穴，苔痕接断棱。\n翻思深隐处，峰顶下层层。",
        "dynasty": "宋",
        "collection_info": null
    },
    {
        "uuid": "7f7ea342b56fcb6a0ec93471de7cfbd4",
        "title": "宿宇昭师房",
        "author": "释保暹",
        "content": "与我难忘旧，多期宿此房。\n眠云归未得，静夜话空长。\n草际沈萤影，杉西露月光。\n天明共无寐，南去水茫茫。",
        "dynasty": "宋",
        "collection_info": null
    },
    {
        "uuid": "f4473f8c2f8ee77a0b1ff7cff8df8aff",
        "title": "途次望太行山",
        "author": "释保暹",
        "content": "盘影遮空黑，愁生入望赊。\n高来难客路，深去断人家。\n翠死寒溪水，香残别洞花。\n今宵何处宿，山口日将斜。",
        "dynasty": "宋",
        "collection_info": null
    },
    {
        "uuid": "920a7107bbca11dcb09683a6800e572b",
        "title": "书惟凤师壁",
        "author": "释保暹",
        "content": "草径通深院，秋来心更闲。\n城中无旧识，门外是他山。\n究寂生吟思，持斋得病颜。\n寒宵多约我，静话出人闲。",
        "dynasty": "宋",
        "collection_info": null
    },
    {
        "uuid": "22826fcbde1e9d4bd02d6f7cbc53b1a0",
        "title": "石席",
        "author": "释保暹",
        "content": "有状卷不得，闲斋惜夜长。\n坐来消暑气，睡去入秋乡。\n隐隐生寒骨，沈沈发冷光。\n何时遂深遁，移取置山房。",
        "dynasty": "宋",
        "collection_info": null
    },
    {
        "uuid": "72df3b30e96dab06725e13104b25ecb4",
        "title": "重登文兆师水阁",
        "author": "释保暹",
        "content": "重来久凭栏，临水景多闲。\n高树下残照，寒潮平远山。\n夜吟长负宿，秋病几思闲。\n早晚离城裏，从兹寄掩关。",
        "dynasty": "宋",
        "collection_info": null
    },
    {
        "uuid": "dcb8dd7c8c544944cc390e228b29a884",
        "title": "寄徐任",
        "author": "释保暹",
        "content": "乡园书久断，寒夜起归心。\n远路秦关外，啼猿剑树深。\n贫游年暗改，醉卧月空沈。\n几夕疏林下，相思废静吟。",
        "dynasty": "宋",
        "collection_info": null
    },
    {
        "uuid": "1c0c8244d374c3e28b1ebea628ecb6dc",
        "title": "送简上人之洛阳",
        "author": "释保暹",
        "content": "闲身无所滞，独去背春城。\n望越乡心断，迎嵩隐思生。\n野禅依树远，中饭傍泉清。\n相府如投刺，分题有竺卿。",
        "dynasty": "宋",
        "collection_info": null
    },
    {
        "uuid": "f8dce78c84b15c9e659949a695c435d4",
        "title": "寄白阁元贞",
        "author": "释保暹",
        "content": "一闻归白阁，更不入长安。\n绝顶无人上，西风彻夜寒。\n悬崖乘雪度，飞瀑过云看。\n应念驰名者，青门得路难。",
        "dynasty": "宋",
        "collection_info": null
    },
    {
        "uuid": "1caf2a30939d7c37ea7fc33d18ba2176",
        "title": "老僧",
        "author": "释保暹",
        "content": "鬓毛垂似雪，无语答闲人。\n拥衲坐终日，浮生知几春。\n乘船应梦越，提锡记游秦。\n半夜寒堂掩，磬声闻四邻。",
        "dynasty": "宋",
        "collection_info": null
    },
    {
        "uuid": "268928b7119c0c1caff05c0abf3253e3",
        "title": "登芜城古台",
        "author": "释保暹",
        "content": "无处堪高望，城边上古台。\n穷秋人独立，落日雁空回。\n地险千峰出，霜严万木摧。\n迟吟不能下，满眼是尘埃。",
        "dynasty": "宋",
        "collection_info": null
    },
    {
        "uuid": "494b3f30c87226be7c42c523b8b38cea",
        "title": "寄行肇上人",
        "author": "释保暹",
        "content": "旧隐湖西寺，青青千万峰。\n来书度深雪，归梦断疏钟。\n开口与时避，论心似我慵。\n流年共衰鬓，昨夜又闻蛩。",
        "dynasty": "宋",
        "collection_info": null
    },
    {
        "uuid": "d35db114c6f7f0f7a25eae5508b55fe1",
        "title": "送蒋白归越",
        "author": "释保暹",
        "content": "会稽连照水，归意两何亲。\n山影到平地，湖光生四邻。\n虚窗寒对晓，孤棹远浮春。\n未可从耕钓，青云懒致身。",
        "dynasty": "宋",
        "collection_info": null
    },
    {
        "uuid": "44d9003f1bc737c921d17afeb275df70",
        "title": "书派河徐希秀才别业",
        "author": "释保暹",
        "content": "渺渺渡头路，客心难解携。\n半空山远近，寒日水东西。\n漾浦渔罾小，飞沙雁阵低。\n霜风起深夜，只是欠猿啼。",
        "dynasty": "宋",
        "collection_info": null
    },
    {
        "uuid": "6779f2d2563c474470cfc537eeb120c1",
        "title": "秋居言怀",
        "author": "释保暹",
        "content": "默默疏林下，独知秋气浓。\n半生犹是客，昨夜更闻蛩。\n吟苦人成癖，年衰自长慵。\n终期拂衣去，江上有诸峰。",
        "dynasty": "宋",
        "collection_info": null
    },
    {
        "uuid": "5c8d42011662489f223e0259149014e7",
        "title": "早秋闲寄宇昭",
        "author": "释保暹",
        "content": "窗虚枕簟明，微觉早凉生。\n深院无人语，长松滴雨声。\n诗来禅外得，愁入静中平。\n远念西林下，相思合慰情。",
        "dynasty": "宋",
        "collection_info": null
    },
    {
        "uuid": "148751b632e41a2cf072b8f59b73829b",
        "title": "忆松江",
        "author": "释保暹",
        "content": "曾向长洲泛渺漫，沈青空阔鸟飞难。\n平沙杳杳夜潮落，别浦依依秋树寒。\n闲浸客亭浮去棹，冷淹渔屋漾垂竿。\n归心早晚悬帆到，是处僧楼更上看。",
        "dynasty": "宋",
        "collection_info": null
    },
    {
        "uuid": "10979040fd6216ccb8530198ae8bd633",
        "title": "寄洪州新建和县张康",
        "author": "释保暹",
        "content": "远听弦歌乐部封，放衙乘醉半疏慵。\n家辞南越无千里，县管西山有几峰。\n人望废田禾影合，吏愁空狱藓痕重。\n孺亭应更悲前事，烟草萋萋叫夜蛩。",
        "dynasty": "宋",
        "collection_info": null
    },
    {
        "uuid": "611d8b69e8a1adc24bdcf77d508dcb82",
        "title": "磻溪",
        "author": "释保暹",
        "content": "不肯随波自直鈎，一朝以道佐成周。\n后来亦有人于此，只把渔竿空白头。",
        "dynasty": "宋",
        "collection_info": null
    },
    {
        "uuid": "e80f724a16eca0c26ff15bfcf1315f0c",
        "title": "送人自阙下归天柱",
        "author": "释保暹",
        "content": "却归天柱峰前去，高谢浮名似了心。\n林下孤灯一声磬，青猿啼断白云深。",
        "dynasty": "宋",
        "collection_info": null
    },
    {
        "uuid": "e0a37c6c3c73f0590a7e93a2f0328f62",
        "title": "巴江秋夕",
        "author": "释保暹",
        "content": "巴水寒声去渺茫，半空云树落秋光。\n离人此夜和愁宿，不听啼猿亦断肠。",
        "dynasty": "宋",
        "collection_info": null
    },
    {
        "uuid": "437b0721059ed4890f0321e0e80bc6dd",
        "title": "书杭州西湖涉公堂",
        "author": "释保暹",
        "content": "孤舟孤鹤与孤云，湖上深居自不羣。\n高卧可能容一榻，青山西岸且平分。",
        "dynasty": "宋",
        "collection_info": null
    }
]