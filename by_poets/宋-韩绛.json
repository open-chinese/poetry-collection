[
    {
        "uuid": "17f342506a76133b3259ce5c3cfdb786",
        "title": "踏莎行 嵩峤云高",
        "author": "韩绛",
        "content": "嵩峤云高，洛川波暖。\n举头乔木森无断。\n□□□雨绝风尘，小桥频过春渠满。\n□□离宫，□棱斗焕。\n万家罗绮多游伴。\n□□□□自风□，□□是处喧弦管。",
        "dynasty": "宋",
        "collection_info": null
    },
    {
        "uuid": "1514713d386e96d6a328c87be94b4d52",
        "title": "答寄尧夫先生",
        "author": "韩绛",
        "content": "君子志于道，出处非一端。\n伊尹负鼎俎，颜渊乐瓢箪。\n斯自理适当，匪缘情所安。\n超然达者致，邈矣谁可攀。\n嗟嗟狂若狷，狥已缺其完。\n轩冕死不释，山林趋不还。\n我爱邵夫子，醇气充见颜。\n羣经究彼邃，古史阅而删。\n不为诡异行，已蹈时俗难。\n逃名去其奥，筑室伊洛间。\n抱业舍仕进，竭心奉亲欢。\n修竹当环堵，寒流日潺潺。\n问谁从之游，结驷款其关。\n兹予久欣慕，欲往良独艰。\n幸君适河内，至此解征鞍。\n僚友恃交旧，屈致及门阑。\n前迎倒我屣，布席罗雕盘。\n高谈未一二，长揖忽归骞。\n不意馈双鲤，剖腴出琅玕。\n何以报嘉惠，永怀金与兰。",
        "dynasty": "宋",
        "collection_info": null
    },
    {
        "uuid": "c1d4dad057ff395a5f5a87eee4081460",
        "title": "跋文正公手书伯夷颂墨蹟",
        "author": "韩绛",
        "content": "高贤忠义古今同，手笑遗编法甚工。\n宝轴传家当不朽，追怀余思凛生风。",
        "dynasty": "宋",
        "collection_info": null
    },
    {
        "uuid": "9a4240583461fe4f83a7fbc2c8a977ef",
        "title": "和范蜀公题蜀中花图",
        "author": "韩绛",
        "content": "径尺千余朵，矜夸古復今。\n锦城春物异，粉面瑞云深。\n赏爱难忘酒，珍奇不费金。\n应知色空理，梦幻即懽心。",
        "dynasty": "宋",
        "collection_info": null
    },
    {
        "uuid": "5f6e1f8a1dfe09190085f60ec78f28df",
        "title": "送周知监  其一",
        "author": "韩绛",
        "content": "唐家谕巴蜀，通道至邛僰。\n列郡徼西南，夷居半岩壁。",
        "dynasty": "宋",
        "collection_info": null
    },
    {
        "uuid": "1d1a66f266a2aaee1009d31738846f34",
        "title": "送周知监  其二",
        "author": "韩绛",
        "content": "土瘠事刀耕，家无终岁蓄。\n所资盐井利，持易他州粟。",
        "dynasty": "宋",
        "collection_info": null
    },
    {
        "uuid": "b50297371ab9e1a34885ff4218a4161e",
        "title": "復修府学故事",
        "author": "韩绛",
        "content": "文翁石室已千秋，世有兴衰化自流。\n贤嶲相望承学粹，朝廷繇此得人优。\n太平典礼当传习，盛际文章正讲求。\n师友琢磨期不勌，岷峨秀气与云浮。",
        "dynasty": "宋",
        "collection_info": null
    },
    {
        "uuid": "54a32cbba7fbe7fe93edf7bdd8c37f20",
        "title": "题琴台",
        "author": "韩绛",
        "content": "车骑拥客安在哉，绮琴何事有遗台。\n当时卒困临邛辱，异日宁知谕蜀才。\n园令官閒多病后，茂陵书奏侈心开。\n文章火燄留千古，陈迹犹存尚可哀。",
        "dynasty": "宋",
        "collection_info": null
    },
    {
        "uuid": "1629083ffdbeee8173a24055d0a1ed20",
        "title": "游鸿庆寺",
        "author": "韩绛",
        "content": "久旱雨初足，乐游春正深。\n喧阗观士女，清旷入山林。\n佛界云成宝，僧园地布金。\n方塘探子石，高阁会宾簪。\n沙水通溪白，松筠逐径阴。\n纷华从满目，幽寂自虚心。\n印组端为累，岩扃得暂寻。\n晚风吹绿野，归骑已骎骎。",
        "dynasty": "宋",
        "collection_info": null
    },
    {
        "uuid": "a01c53a52d999b9d44ba938c8d5afadb",
        "title": "教授秘书见示学馆唱酬诗稿辄书累句以谢",
        "author": "韩绛",
        "content": "兑悦无如会友朋，况多吟咏思飞腾。\n埙箎雅正无它间，孔翠光华不自胜。\n好事僮儿歌已远，争传笺纸价还增。\n羣居岂弟吾儒行，邹鲁风流喜重兴。",
        "dynasty": "宋",
        "collection_info": null
    },
    {
        "uuid": "7950a693f968a905f4fdc346325484e2",
        "title": "奉酬宋君见诒之作",
        "author": "韩绛",
        "content": "非才衰晚玷恩荣，假节西来镇锦城。\n远慕文翁兴旧学，窃希何武见诸生。\n银袍冉冉朝先圣，玉树森森识众英。\n传道喜将师席正，尚称官阀礼为轻。",
        "dynasty": "宋",
        "collection_info": null
    },
    {
        "uuid": "9cefa0a02cc60c82197d57b5b054f9b4",
        "title": "谒仙翁祠书山荪亭",
        "author": "韩绛",
        "content": "玉井不可到，玉泉聊可寻。\n马行穿乱石，人语入深林。\n川迥沙明色，溪喧谷响音。\n我来方六月，云榭一披襟。",
        "dynasty": "宋",
        "collection_info": null
    },
    {
        "uuid": "f164b06c27e80076c5d0e8e991e663cc",
        "title": "联句",
        "author": "韩绛",
        "content": "古木含清吹，池上增晚凉。\n余怀本达旷，联此傲羲皇。\n孤鸥可与狎，幽岸足以觞。\n幸有彭泽酒，尧臣便同永嘉堂。\n潘生起为寿，王子齐陈章。\n林端见新月，草际闻寒螀。\n照水萤影乱，拂筵蓼花香。\n徘徊恋嘉境，坐使归兴忘。",
        "dynasty": "宋",
        "collection_info": null
    },
    {
        "uuid": "4dc82e3a034ac36882fca138f47d2ba8",
        "title": "来燕堂联句",
        "author": "韩绛",
        "content": "贤侯谢郡归，从游乐吾党。\n林泉富余地，卜筑疏陈莽。\n是时春正中，来燕音下上。\n若贺大厦成，喜留众宾赏。\n得名因谈笑，挥墨粲题榜。\n所夸贤豪盛，岂止池榭广。\n人心乐且閒，鸟意颉而颃。\n吟罇敞花轩，醉枕酣风幌。\n轻云薄藻栋，初日丽珠网。\n红袂生暗香，清絃泛余响。\n林深隠飞盖，岸曲迟去桨。\n波光栏槛明，竹气衣巾爽。\n虚容凉樾入，影与文涟荡。\n晨飈转绿蕙，夕雨滋膏壤。\n嘉辰喜盍朋，命驾期屡往。\n觞咏陶淑真，世俗岂吾仿。\n得以为胜游，萧然散烦想。\n公子固好士，世德復可象。\n今此大基构，不图专奉养。\n美哉风流存，来叶足师仰。",
        "dynasty": "宋",
        "collection_info": null
    }
]