[
    {
        "uuid": "e9437d0cf1c31ef162fd86c20a25f981",
        "title": "赠李崇义应童子科长歌",
        "author": "江湘",
        "content": "通经应童科，诗书尤所长。\n生儿有如此，族党真有光。\n五车举舌端，观者遶迴廊。\n崭然露头角，志气何坚刚。\n七岁古所难，一目书五行。\n毋乃天帝孙，为织云锦裳。\n自觉我形秽，明珠在我傍。\n麟经究终始，猿臂射艺场。\n覆诵公堂上，时维十月阳。\n同僚发嗟嘆，喜子同举觞。\n我非韩昌黎，坠绪寻茫茫。\n犹拟作一序，如送童子张。\n读书宜闭门，不迎亦不将。\n六经漱芳润，闇然名日彰。\n上书愿鬻汉，负鼎期干汤。\n幼学欲壮行，少年非所当。\n细字缀语言，漏声夜未央。\n短檠提案前，帘幕风露堂。\n博洽精经史，纵横骛皇王。\n逢源欲深造，不息思自强。\n上必希贤圣，下期为隽良。\n时乎时不再，夜气毋牿亡。\n缅想唐宗室，姓名今馨香。\n长吉非凡流，劲词摩穹苍。\n锦囊搜佳句，诗体轹齐梁。\n长源有仙骨，俯笑余子忙。\n鸣珂乃言志，宁忍驹服箱。\n卓哉二君子，驰声翰墨场。\n愿子勉未至，多歧戒亡羊。\n举动思古人，远到胡可量。\n召见金銮殿，承恩七宝床。\n假直秘书阁，徧览万卷藏。\n此是君家事，射策宜为郎。\n万人吾往矣，所向俱披猖。\n蝜蝂戒缘高，失手千丈强。\n散仙戒追陪，埃𡏖惊劻勷。\n顾我理一同，强颜补千疮。\n催科政何拙，劝民务农桑。\n戴星廑出入，艰险身备尝。\n未寻三径盟，徒积九迴肠。\n为米耻折腰，卜居筑林塘。\n我赋归去来，观子鹏路翔。\n更尽一杯酒，富贵无相忘。",
        "dynasty": "宋",
        "collection_info": null
    }
]