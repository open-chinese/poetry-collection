[
    {
        "uuid": "01c33bef502cbb05fca9c2464584f276",
        "title": "诉衷情 烧残绛蜡泪成痕",
        "author": "王益",
        "content": "烧残绛蜡泪成痕。\n街鼓报黄昏。\n碧云又阻来信，廊上月侵门。\n愁永夜，拂香裀。\n待谁温。\n梦兰憔悴，掷果凄凉，两处销魂。",
        "dynasty": "宋",
        "collection_info": null
    },
    {
        "uuid": "cf3c46eb8a3fd6fc4ead056497c3fa54",
        "title": "句",
        "author": "王益",
        "content": "不逢星汉使，谁识是灵槎。",
        "dynasty": "宋",
        "collection_info": null
    },
    {
        "uuid": "bd5e37949b9aa3b8d46fa32fe83a0c74",
        "title": "灵谷山",
        "author": "王益",
        "content": "灵谷神仙宅，言归肆目新。\n山光远如画，秋色老于人。\n世俗棋争劫，人心海变尘。\n功成思范蠡，湖上一闲身。",
        "dynasty": "宋",
        "collection_info": null
    },
    {
        "uuid": "f08d4d838d7e11eede5f4cedc30d322f",
        "title": "和梅公仪留题重光寺罗汉院赠宪上人",
        "author": "王益",
        "content": "晓剃吟髭雪半零，海窗曾咒钵龙醒。\n蚤知西竺能持法，应笑南僧不会经。\n云气昼闲侵麈柄，藓痕春老上铜瓶。\n近来禅观都无语，手指余花满寺庭。",
        "dynasty": "宋",
        "collection_info": null
    },
    {
        "uuid": "ae6304196232ed9cded4b128f04c47c7",
        "title": "和梅公仪新繁县显曜院",
        "author": "王益",
        "content": "梵宇萧条白日长，苦空谭麈接藤床。\n云章酷爱休诗丽，莲柄慵思远社香。\n石髪雨梳鸡苑寂，风梭春织鹫山凉。\n劫灰心火销平尽，又听钟声下讲堂。",
        "dynasty": "宋",
        "collection_info": null
    },
    {
        "uuid": "0645e356911837f7a56023e5b3a9ec4a",
        "title": "留题清凉院",
        "author": "王益",
        "content": "背倚青峰面枕溪，濡毫新向壁间题。\n善根不挠金莲合，凈界无尘水月齐。\n会启苾蒭真乐境，花开檐卜远香畦。\n因思祖塔尝游处，更在龙蟠虎踞西。",
        "dynasty": "宋",
        "collection_info": null
    },
    {
        "uuid": "7e7875715a2906ca9ed5a4ffbcdd44da",
        "title": "新繁县东湖瑞莲歌",
        "author": "王益",
        "content": "火云烁尽天幕腥，水光弄碧凉无声。\n荷华千柄拂烟际，杰然秀干骈双英。\n天敕少昊偏滋荣，宵零仙露饶金茎。\n袅袅飘风起天末，绿华珰佩来琤琤。\n觥觞式宴资击赏，何人掞藻飞笔精。\n越国亭亭八百里，木兰泛咏称明媚。\n争如锦水派繁江，孤根擢翠葩分腻。\n紫清合曜流霞晖，楚台无梦朝云飞。\n韩虢佳人新侍宠，温泉宫裏赐霞衣。\n赫赫曦阳在东井，珍房萃作皇家庆。\n流火初晨復毓灵，连璧更疑唐杰盛。\n眇观熙政接元和，嘉谷重荣田野歌。\n高宗昔庆刘仁表，五色卿云世甚少。\n我今取喻进德流，优哉祥莲出池沼。\n草莱泥滓俱弃捐，致君事业殊商皓。\n归作皋夔稷卨臣，同心一德翊华勋。",
        "dynasty": "宋",
        "collection_info": null
    }
]