[
    {
        "uuid": "c5ce009e69c5ff93ef0448470e5fbdf2",
        "title": "送中济侍郎帅庆分韵得十字",
        "author": "王觌",
        "content": "承平万事康，干戈百年戢。\n蠢战彼西戎，乃敢侮边邑。\n庆阳用武地，战士一当十。\n指纵惟其人，破竹在呼吸。\n堂堂高平君，谋帅公论及。\n拥麾当一面，意气动百执。\n圣时务怀柔，阃寄贵安辑。\n贺兰黄口儿，焉用长缨絷。\n方当仁草木，况忍尚首级。\n伫见贡琛人，还从玉关入。",
        "dynasty": "宋",
        "collection_info": null
    },
    {
        "uuid": "4e97bbe8c2573670b03c2dfccf44400c",
        "title": "望与诸公会于大慈闻海云山茶合江梅花开遂相邀同赏虽无歌舞实有清欢因成拙诗奉呈",
        "author": "王觌",
        "content": "野寺山茶昨夜开，江亭初报一枝梅。\n旋邀座上逍遥客，同醉花前潋艳杯。\n秀色霜浓方润泽，暗香风静更徘徊。\n仙姿莫遣常情妒，不带东山妓女来。",
        "dynasty": "宋",
        "collection_info": null
    },
    {
        "uuid": "fe58487d6d7c3edea4b7e465e2aa67da",
        "title": "句",
        "author": "王觌",
        "content": "覆栏常浸桐阴冷，煮茗犹呈玉邑寒。",
        "dynasty": "宋",
        "collection_info": null
    }
]