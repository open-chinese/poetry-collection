[
    {
        "uuid": "4eb53132b2bc7cfbdf6d2c9bf773e768",
        "title": "醒心亭",
        "author": "陈宾",
        "content": "亭以醒心名，心与亭何与。\n物各有感通，此理贵深喻。\n岘山峙丰碑，见者皆堕泪。\n推类尽其余，庶表名亭义。\n我昨发莆阳，春光正明媚。\n肩舆撼顿间，思虑杂劳勚。\n行行復行行，至此若沾醉。\n振衣蹑斯亭，四顾足清致。\n芳树布繁阴，晴山荐空翠。\n时有幽禽来，且无俗驾至。\n物我方两忘，情景亦相会。\n天君始泰然，万境绝纤翳。\n后乐与先忧，虚灵良不昧。\n揭扁端在兹，夫岂无所试。\n尚期知我者，他时来作记。",
        "dynasty": "宋",
        "collection_info": null
    }
]