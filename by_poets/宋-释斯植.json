[
    {
        "uuid": "0d829b407c267eba4d0cf31c2e363066",
        "title": "山居怀旧隠",
        "author": "释斯植",
        "content": "静地独登临，虚闲称此心。\n猿声过木少，花影入池深。\n春殿依残日，晴烟散远林。\n因思南岳寺，长起石床吟。",
        "dynasty": "宋",
        "collection_info": null
    },
    {
        "uuid": "f0ae534e6ba2bae25b7030b65cbb826e",
        "title": "金陵道中",
        "author": "释斯植",
        "content": "望远生愁思，凄凉处处同。\n青山迷旧冢，芳草蔽闲宫。\n雨过城楼月，潮迴鼓角风。\n十年怀古恨，多在六朝中。",
        "dynasty": "宋",
        "collection_info": null
    },
    {
        "uuid": "a70cbc65d9bc47982fac886247a5f4e5",
        "title": "喜人归幽栖",
        "author": "释斯植",
        "content": "霄汉分携久，吟怀思欲迷。\n相逢春草外，归隠石房西。\n涧急禽声少，松摇月影低。\n要知人静夜，犹自怯猿啼。",
        "dynasty": "宋",
        "collection_info": null
    },
    {
        "uuid": "3f6c13f868ff28a2a3862563ff1eeea4",
        "title": "水石山居",
        "author": "释斯植",
        "content": "静极青山裏，松花满石床。\n春风思华岳，夜雨梦潇湘。\n人影归林薄，猿声出涧长。\n心如无别事，同此闭闲房。",
        "dynasty": "宋",
        "collection_info": null
    },
    {
        "uuid": "706c34017a3c22b6a4b407fbe5266fce",
        "title": "江村晚望",
        "author": "释斯植",
        "content": "何处问归程，沧茫入句清。\n云生峰顶白，月近水边明。\n芳草连平楚，晴楼出远城。\n此身南北外，渔火是闲情。",
        "dynasty": "宋",
        "collection_info": null
    },
    {
        "uuid": "ba0cc33315909e58ba70a938f3d9c744",
        "title": "登云汉阁",
        "author": "释斯植",
        "content": "高阁势凌虚，天涯入望微。\n云藏山鸟影，春满野人衣。\n积雨催花尽，寒樵背日归。\n焚香端坐处，似觉世尘稀。",
        "dynasty": "宋",
        "collection_info": null
    },
    {
        "uuid": "433174daeb5766cdad75983793fc22e8",
        "title": "子规",
        "author": "释斯植",
        "content": "游魂如可见，况復雨霏霏。\n隔水栖无地，经春叫不归。\n影随芳树没，声入野花飞。\n那忍东风裏，凄凉上客衣。",
        "dynasty": "宋",
        "collection_info": null
    },
    {
        "uuid": "a60fc92cbab161cf17d3e23699b57cd6",
        "title": "暮春感怀呈勿斋提举",
        "author": "释斯植",
        "content": "浮世事非真，吟多白髮新。\n身居京寺久，梦到石桥频。\n日落烟生树，花残草自春。\n坐看今夜月，应与旧房邻。",
        "dynasty": "宋",
        "collection_info": null
    },
    {
        "uuid": "e2c4327a97a0fb5088e0152d89b3b795",
        "title": "长洲夜泊",
        "author": "释斯植",
        "content": "吴楚昔曾游，凄凉满客舟。\n因思千古事，空起十年愁。\n目尽他山少，江流远地秋。\n今宵犹有月，不似庾公楼。",
        "dynasty": "宋",
        "collection_info": null
    },
    {
        "uuid": "81b8a39cc1e42e8be168f38eba89b2fd",
        "title": "寄梅叟法师",
        "author": "释斯植",
        "content": "一从飞锡后，迢递各天涯。\n春事随流水，行人问落花。\n住当南岳寺，门对赤城霞。\n遥忆焚香处，松高月影斜。",
        "dynasty": "宋",
        "collection_info": null
    },
    {
        "uuid": "a080239acfddc7a9d0cf4e1f29d96dfe",
        "title": "金陵怀古",
        "author": "释斯植",
        "content": "天津桥上望，如在玉门关。\n月过东西浦，江分远近山。\n凄凉三尺墓，兴废六朝间。\n千古登临地，寒潮自往还。",
        "dynasty": "宋",
        "collection_info": null
    },
    {
        "uuid": "d26d2f1a95f6cbeaf4e45b2f8563db4f",
        "title": "送觉上人",
        "author": "释斯植",
        "content": "送君千里去，又见落花飞。\n水国今宵别，天涯隔岁归。\n岸多春树密，滩小夕阳微。\n后夜扁舟月，应逢宿鸟稀。",
        "dynasty": "宋",
        "collection_info": null
    },
    {
        "uuid": "8b8d8971484ba003b6f808bbca301962",
        "title": "访故人",
        "author": "释斯植",
        "content": "石榻相期久，闲寻到野房。\n春归芳草暗，云入楚山长。\n人影分孤驿，鷄声落曙桑。\n凄凉千古事，回首两茫茫。",
        "dynasty": "宋",
        "collection_info": null
    },
    {
        "uuid": "7f057cbc1c7726feca50fd3825153cba",
        "title": "寄深居冯发管",
        "author": "释斯植",
        "content": "相怀千里外，空望极遥天。\n处世唯今日，看花忆去年。\n春风生岛树，夜月满渔船。\n此后闲寻处，应须借榻眠。",
        "dynasty": "宋",
        "collection_info": null
    },
    {
        "uuid": "f90274bce8a28d69256b49f8d4f3f48d",
        "title": "寄静佳朱明府",
        "author": "释斯植",
        "content": "翰苑留名久，城边半掩扉。\n声随淮水远，吟入楚天微。\n吏静看山坐，乡遥抚剑归。\n清虚无别事，嘉政在璇玑。",
        "dynasty": "宋",
        "collection_info": null
    },
    {
        "uuid": "5904e92ce21c89c67d325a3d97624a01",
        "title": "旅中寄故人",
        "author": "释斯植",
        "content": "世路长安裏，三年别钓矶。\n只因吟事僻，宁免识人非。\n性拙趋时少，家贫过客稀。\n春风归去日，同采故山薇。",
        "dynasty": "宋",
        "collection_info": null
    },
    {
        "uuid": "9479ec6c0dd3e2b94f648dc32025d069",
        "title": "西园即事",
        "author": "释斯植",
        "content": "一径落花红，回廊復旧踪。\n千峰遥隔水，万木远涵空。\n沙鸟晴云外，寒帆夕照中。\n几宵曾宿此，江月夜相通。",
        "dynasty": "宋",
        "collection_info": null
    },
    {
        "uuid": "54378c7aff893b2dbb3134c96c0df339",
        "title": "旅中偶成",
        "author": "释斯植",
        "content": "风吹客袂寒，飘泊在长安。\n对雨春题尽，看云夜坐残。\n远山平楚水，苍汉接吴滩。\n遥忆天台寺，相携去不难。",
        "dynasty": "宋",
        "collection_info": null
    },
    {
        "uuid": "82830b06c62dde748ce61857aa4c4e78",
        "title": "怀芳林处士",
        "author": "释斯植",
        "content": "相思不可见，江路正迢迢。\n烟树同吟远，关河入望遥。\n昼长花影转，风定篆香销。\n遥忆君居处，钟声隔暮潮。",
        "dynasty": "宋",
        "collection_info": null
    },
    {
        "uuid": "83965e2e9246b7c1dedfbc25aa1cc819",
        "title": "送灵耀之姑苏",
        "author": "释斯植",
        "content": "一身唯在道，清苦独知君。\n世路终成别，山光不共分。\n晚天寒欲雨，春树夜生云。\n此去他乡寺，猿声各自闻。",
        "dynasty": "宋",
        "collection_info": null
    },
    {
        "uuid": "936954e87730017912960e027af1631d",
        "title": "元夕",
        "author": "释斯植",
        "content": "满眼春光万物华，小桥杨柳近人家。\n谁将上下楼台月，化作金莲一夜花。",
        "dynasty": "宋",
        "collection_info": null
    },
    {
        "uuid": "a7129ae3b8c0ef0a2edc16153691c356",
        "title": "偶成",
        "author": "释斯植",
        "content": "东风玉勒马蹄轻，多少游人上凤城。\n燕子不来春寂寞，海棠花发近清明。",
        "dynasty": "宋",
        "collection_info": null
    },
    {
        "uuid": "8be118164825ead5645d2658748a661b",
        "title": "边上",
        "author": "释斯植",
        "content": "边风斜日下长关，春到年年草自生。\n万里战场兵甲静，近来应少北人行。",
        "dynasty": "宋",
        "collection_info": null
    },
    {
        "uuid": "27e4b6634ef0bfac9f83458379746f3a",
        "title": "山家",
        "author": "释斯植",
        "content": "一溪流水遶烟霞，路入青松第几家。\n胡蝶傍人飞不去，隔墙开尽碧桃花。",
        "dynasty": "宋",
        "collection_info": null
    },
    {
        "uuid": "8f841724be283b7059e35a25101b4e7e",
        "title": "晚来",
        "author": "释斯植",
        "content": "晚来无语立东风，一片闲情在碧空。\n人老杜鹃浑不管，柳花飞尽夕阳红。",
        "dynasty": "宋",
        "collection_info": null
    },
    {
        "uuid": "85a4d4a499a74d15968574cbfcd75b6b",
        "title": "西湖晚望",
        "author": "释斯植",
        "content": "久雨初晴睡正长，春蛙鸣遍旧池塘。\n小亭寂寞斜阳裏，一阵东风过木香。",
        "dynasty": "宋",
        "collection_info": null
    },
    {
        "uuid": "01e9235c2cd8587d4d0d3eb6b48589dc",
        "title": "寒食",
        "author": "释斯植",
        "content": "江南江北纸钱飞，处处人家拜冢时。\n杜宇不禁寒食雨，五更啼血上花枝。",
        "dynasty": "宋",
        "collection_info": null
    },
    {
        "uuid": "004e7149ba655e082d9f07d03503c777",
        "title": "堤上",
        "author": "释斯植",
        "content": "杨柳垂丝拂画船，杏花零落断桥边。\n半山烟雨东风恶，更向西亭听杜鹃。",
        "dynasty": "宋",
        "collection_info": null
    },
    {
        "uuid": "87743f3df5d28ebaf9c8cec74ed15fd3",
        "title": "林间",
        "author": "释斯植",
        "content": "猿鹤忘机不计年，芭蕉晴绿半平檐。\n青山似与身相入，尽日无人自下帘。",
        "dynasty": "宋",
        "collection_info": null
    },
    {
        "uuid": "7b215e291182e697e5900091a23af3eb",
        "title": "客怀",
        "author": "释斯植",
        "content": "杜宇声残客兴频，柳花飞絮满江滨。\n可怜波底蛾眉月，犹照他乡梦裏人。",
        "dynasty": "宋",
        "collection_info": null
    },
    {
        "uuid": "a30fb07b0d22302e5429c35cab4a0949",
        "title": "夏夕雨中",
        "author": "释斯植",
        "content": "满林钟磬夜偏长，古鼎闲焚柏子香。\n石榻未成芳草梦，西风吹雨过池塘。",
        "dynasty": "宋",
        "collection_info": null
    },
    {
        "uuid": "d7333c1ed3e947a5f3ed2841f291afb5",
        "title": "过吴",
        "author": "释斯植",
        "content": "柳桥槐市暂经过，飘泊汀洲得意多。\n夜月已忘吴主恨，画船空有采莲歌。",
        "dynasty": "宋",
        "collection_info": null
    },
    {
        "uuid": "31de30315fe37c536959ca5971023679",
        "title": "清华夜坐",
        "author": "释斯植",
        "content": "开尽黄花满短篱，静听隣屋夜敲碁。\n清华池上三更月，僧在松边未有诗。",
        "dynasty": "宋",
        "collection_info": null
    },
    {
        "uuid": "0117c860ad4fb43d304ee5da8446037e",
        "title": "山居",
        "author": "释斯植",
        "content": "晚策登临日欲斜，小溪流水是生涯。\n道人睡起鹤飞去，闲尽青松一树花。",
        "dynasty": "宋",
        "collection_info": null
    },
    {
        "uuid": "1b8ef5496d7ffaee4cd71f0b05b53254",
        "title": "春夜",
        "author": "释斯植",
        "content": "玉楼台畔柳生烟，况是春风杜宇天。\n一片月光凉似水，半扶花影上秋韆。",
        "dynasty": "宋",
        "collection_info": null
    },
    {
        "uuid": "3bff127ac21fece97c44901c7bcc972e",
        "title": "古乐府  其一",
        "author": "释斯植",
        "content": "携君石上琴，弹我窗前月。\n月缺又还圆，谁能免离别。",
        "dynasty": "宋",
        "collection_info": null
    },
    {
        "uuid": "73f64e7ea9ab58514a768e5dc88fed40",
        "title": "古乐府  其二",
        "author": "释斯植",
        "content": "青山叫子规，行人泪如雨。\n子规不肯归，行人不能去。",
        "dynasty": "宋",
        "collection_info": null
    },
    {
        "uuid": "77e3206f239a882d8fd364efb6d4c65a",
        "title": "古乐府  其三",
        "author": "释斯植",
        "content": "欲买采菱船，野水无人识。\n野水去不迴，迢迢暮山碧。",
        "dynasty": "宋",
        "collection_info": null
    },
    {
        "uuid": "a4384d5bccd23d0daf71232e41abf780",
        "title": "古乐府  其四",
        "author": "释斯植",
        "content": "早作西州行，暮作西州宿。\n杨柳忽风生，年年芳草绿。",
        "dynasty": "宋",
        "collection_info": null
    },
    {
        "uuid": "26f23452ce49e0a92b0b87079487e0c5",
        "title": "古乐府  其五",
        "author": "释斯植",
        "content": "兰死根亦香，人死不知处。\n人死不堪悲，兰香化为雾。",
        "dynasty": "宋",
        "collection_info": null
    },
    {
        "uuid": "965589460eed80e9034437701818e6dc",
        "title": "古乐府  其六",
        "author": "释斯植",
        "content": "山鷄啼一声，深院日当午。\n世无同心人，入此薜萝裏。",
        "dynasty": "宋",
        "collection_info": null
    },
    {
        "uuid": "3b74b0146a8642b9ab17edbcecf348d8",
        "title": "古乐府  其七",
        "author": "释斯植",
        "content": "晚步入松阴，敛霁人影绝。\n唯闻太古音，听之心胆裂。",
        "dynasty": "宋",
        "collection_info": null
    },
    {
        "uuid": "e5ff6381471ed71d17d09ac7241b10a0",
        "title": "古乐府  其八",
        "author": "释斯植",
        "content": "一入经战场，白马不足数。\n白马不敢嘶，春风在场圃。",
        "dynasty": "宋",
        "collection_info": null
    },
    {
        "uuid": "2c5039bea84c679c8193e0ded3c8624e",
        "title": "古乐府  其九",
        "author": "释斯植",
        "content": "青云千里心，白鹭一点雪。\n谁将玉笛吹，吹下关山月。",
        "dynasty": "宋",
        "collection_info": null
    },
    {
        "uuid": "b22bd4fc65cd01ec7648fb9b7c41dc34",
        "title": "寄衣曲  其一",
        "author": "释斯植",
        "content": "自君之出矣，壁上琵琶君记取。\n日日望君君不归，自君去后徒相忆。\n欲剪征衣寄赠君，天涯望断无消息。",
        "dynasty": "宋",
        "collection_info": null
    },
    {
        "uuid": "612d0127b068529e448e85be98821693",
        "title": "寄衣曲  其二",
        "author": "释斯植",
        "content": "自君之出矣，欲寄征衣泪如雨。\n征衣未寄心已悲，一寸相思隔千里。\n湘江水是巫山云，巫山云是湘江水。\n湘江两岸芳草深，湘江日夜多行人。\n行人去去天之涯，门对落花三两家。\n家家有酒讴且歌，醉来月下弹琵琶。",
        "dynasty": "宋",
        "collection_info": null
    },
    {
        "uuid": "56cef11e0615b7e1cb78fbba058f62b3",
        "title": "韬光庵",
        "author": "释斯植",
        "content": "石涧长松行十里，杖蔾从此得迟留。\n青霄望去山河远，白水看来日月流。\n老树叶残霜鬼哭，断崖云冷洞猿愁。\n韬光名在身何在，今古茫茫几白头。",
        "dynasty": "宋",
        "collection_info": null
    },
    {
        "uuid": "e83cf46a99e57e1a438dc755d4132eeb",
        "title": "旅怀",
        "author": "释斯植",
        "content": "十年不倚谢公楼，满眼凄凉上客舟。\n往事尽随流水去，青山长忆故人游。\n海门风起天将暮，渡口云生树欲秋。\n络纬自啼花自落，更堪回首是他州。",
        "dynasty": "宋",
        "collection_info": null
    },
    {
        "uuid": "21f845723358f17b845f6926acb32a72",
        "title": "赋老将",
        "author": "释斯植",
        "content": "猎猎征旗促晓鞍，几迴临阵练兵官。\n黄沙满塞黄云暗，白马嘶风白日寒。\n汉语肯随蛮地改，战袍犹带血腥干。\n如今韬略浑无用，瘦骨萧条甲胄宽。",
        "dynasty": "宋",
        "collection_info": null
    },
    {
        "uuid": "f4dd01876755032b8ab518c1eb53fa88",
        "title": "过桃源",
        "author": "释斯植",
        "content": "□□□□□□□，生涯心在凤凰台。\n桃花晓落水流去，山鸟晚啼风送来。\n古树影摇霜月满，冷猿声裂碧云开。\n长关春有愁人分，驿马相逢去不回。",
        "dynasty": "宋",
        "collection_info": null
    },
    {
        "uuid": "eb3f0475c5b4e96858fb00f4836214c4",
        "title": "过故城",
        "author": "释斯植",
        "content": "故城深巷长苍苔，一度经过一度哀。\n尚有楼台搀雨出，岂无花柳向春开。\n十年心事今宵梦，千里家书昨日迴。\n莫上灞陵桥上望，楚天云尽蜀波来。",
        "dynasty": "宋",
        "collection_info": null
    },
    {
        "uuid": "2cfae8c95eee1f2dd71f2a81405ab734",
        "title": "挽周彦良",
        "author": "释斯植",
        "content": "白首功成未十年，寡妻相弔泣江干。\n诗名似水声还远，世事如云梦已残。\n杨柳满堤人去后，海棠深巷雨初干。\n东风忽起青山泪，虽有君书不忍看。",
        "dynasty": "宋",
        "collection_info": null
    },
    {
        "uuid": "d1dcce57669d3210b64688972ae4c6bd",
        "title": "思归感兴",
        "author": "释斯植",
        "content": "久客空江上，闲吟对石门。\n青山非远近，流水自朝昏。\n夜月添乡梦，春风入烧痕。\n翻思南郭路，迢递隔烟村。",
        "dynasty": "宋",
        "collection_info": null
    },
    {
        "uuid": "a7fe03d4a5b69bd1a3c449b7b7240448",
        "title": "兰谷",
        "author": "释斯植",
        "content": "空谷寄深云，灵根自不群。\n地闲平草长，香远隔溪闻。\n静与骚人佩，清同楚客分。\n唯应千载后，余韵在湘濆。",
        "dynasty": "宋",
        "collection_info": null
    },
    {
        "uuid": "3565ce106581aaf7929a44a3154684d4",
        "title": "多福寺",
        "author": "释斯植",
        "content": "野鹿自成群，山中少隠君。\n钟声两寺合，人语一溪分。\n泉响松间雨，苔生石上纹。\n多年僧住此，半榻锁闲云。",
        "dynasty": "宋",
        "collection_info": null
    },
    {
        "uuid": "d6889ffabbb0fd9bd953ee7814f1e699",
        "title": "挽芸居秘校",
        "author": "释斯植",
        "content": "世上名犹在，闲情岂足悲。\n自怜吟日少，唯恨识君迟。\n兰阁人亡后，寒林月上时。\n十年青史梦，只有老天知。",
        "dynasty": "宋",
        "collection_info": null
    },
    {
        "uuid": "9017fcba41a35b86bbe75dbe57cc1c9e",
        "title": "与子入山来",
        "author": "释斯植",
        "content": "与子入山来，永夜不得睡。\n但闻松子声，敲落梧桐树。\n月到窗愈明，秋风泻流水。\n古奏三两絃，知音不知处。\n唯有白面猿，闲中自来去。",
        "dynasty": "宋",
        "collection_info": null
    },
    {
        "uuid": "89d86b5698a61fda352159abcb77660e",
        "title": "春晚",
        "author": "释斯植",
        "content": "满地落花流水，伤心芳草青时。\n江上数声杜宇，更堪一笛横吹。",
        "dynasty": "宋",
        "collection_info": null
    },
    {
        "uuid": "b8d980dd6dfac15c9338d1147d0b072e",
        "title": "寄勿斋提举",
        "author": "释斯植",
        "content": "满林烟树已纷纷，溪上猿声不共闻。\n唯有青山半庭月，夜深应与故人分。",
        "dynasty": "宋",
        "collection_info": null
    },
    {
        "uuid": "c8b5589604b16ebce4015a9da4c07a41",
        "title": "门柳",
        "author": "释斯植",
        "content": "看尽门前柳，愁多白髮新。\n灞桥风雨夜，离别是何人。",
        "dynasty": "宋",
        "collection_info": null
    },
    {
        "uuid": "9fc19e60dbcffeb72e76e8a18276bc81",
        "title": "远山",
        "author": "释斯植",
        "content": "万里色苍然，春烟夕照边。\n旧过南岳寺，曾向雨中看。",
        "dynasty": "宋",
        "collection_info": null
    },
    {
        "uuid": "21ec1bf8b650c64b334300e607e8da6a",
        "title": "石城秋夜",
        "author": "释斯植",
        "content": "漠漠青山水自流，西风烟树几经秋。\n旧时歌舞人游地，月满江城十二楼。",
        "dynasty": "宋",
        "collection_info": null
    },
    {
        "uuid": "4dcf451a6b5f4d9f45366488e6186550",
        "title": "春日同友人游湖上",
        "author": "释斯植",
        "content": "十里湖边路，垂杨映马蹄。\n水光平野阔，山影绕楼低。\n夜雨生青草，春风湿紫泥。\n兴来无限意，同此片时题。",
        "dynasty": "宋",
        "collection_info": null
    },
    {
        "uuid": "1c4002832dc43a2074fca303dd2473fb",
        "title": "岩栖分韵得深字",
        "author": "释斯植",
        "content": "寂寞空斋裏，闲情起暮吟。\n路长沙鸟尽，人在翠微深。\n远树烟中没，寒花竹外寻。\n自嫌名与利，谁识此生心。",
        "dynasty": "宋",
        "collection_info": null
    },
    {
        "uuid": "b9fdf7103f940880998b12f66e5b957d",
        "title": "边城客思",
        "author": "释斯植",
        "content": "客裏厌芳尘，凄凉又问津。\n向南人去远，归北马嘶频。\n野水荒城暮，孤舟海树春。\n故乡非久别，已觉鬓毛新。",
        "dynasty": "宋",
        "collection_info": null
    },
    {
        "uuid": "1218a7441118f3e7ec7600d20a04a8ad",
        "title": "吴中即事",
        "author": "释斯植",
        "content": "世事交情浅，伤心独倚栏。\n海云经雨重，秦树入秋残。\n潮落吴天远，风生梦泽寒。\n英雄千古地，回首是长安。",
        "dynasty": "宋",
        "collection_info": null
    },
    {
        "uuid": "7b32817ffb362a22399eb7ba4855808f",
        "title": "过越",
        "author": "释斯植",
        "content": "渺渺天涯路，扁舟去不穷。\n水花随岸尽，山影落江空。\n往事千年梦，渔歌一夜风。\n诗成唯有月，清致与谁同。",
        "dynasty": "宋",
        "collection_info": null
    },
    {
        "uuid": "a28b60588e9ebe83512c01b65f495d9a",
        "title": "天竺山居",
        "author": "释斯植",
        "content": "对雨吟方稳，西风忽晚晴。\n野花沿涧白，秋意入帘清。\n浅水藏鱼影，重林隔磬声。\n是非尘外事，谁可继高名。",
        "dynasty": "宋",
        "collection_info": null
    },
    {
        "uuid": "d3430e171307f9c9a65d4bd40f994bb9",
        "title": "故宫怀古",
        "author": "释斯植",
        "content": "暮天云尽远山空，夜夜西风入汉宫。\n铁笛一声千古恨，月明人在女墙中。",
        "dynasty": "宋",
        "collection_info": null
    },
    {
        "uuid": "bce8183db182636c8ce5200d137f13a5",
        "title": "落叶词",
        "author": "释斯植",
        "content": "片片飞来总是秋，更于何处復添愁。\n自怜枝上无收管，却带慇懃出御沟。",
        "dynasty": "宋",
        "collection_info": null
    },
    {
        "uuid": "e4ab9091398cd06fcfc432b4e488b15c",
        "title": "暮春雨中感怀",
        "author": "释斯植",
        "content": "回首郡城东，春残碧树中。\n落花千点恨，疏雨一帘风。\n白雪侵新鬓，归心逐断鸿。\n茫茫事如此，何必怨途穷。",
        "dynasty": "宋",
        "collection_info": null
    },
    {
        "uuid": "da33cd182d1c6ab105df19ea08505d7c",
        "title": "江寺晚眺",
        "author": "释斯植",
        "content": "尽日无多事，闲行一径阴。\n人归秋寺晚，月满夜堂深。\n海阔频生雾，城荒远见林。\n青山与华髮，空愧百年心。",
        "dynasty": "宋",
        "collection_info": null
    },
    {
        "uuid": "3269d96f221e20224f5c75791664f023",
        "title": "照影",
        "author": "释斯植",
        "content": "性与儿童异，飘蓬二十年。\n照来池上影，恰似未生前。",
        "dynasty": "宋",
        "collection_info": null
    },
    {
        "uuid": "72c260cc08fe4a7972db363c8f6c257d",
        "title": "世事",
        "author": "释斯植",
        "content": "世事皆浮云，人间几朝暮。\n不知溪上山，犹有桃源路。",
        "dynasty": "宋",
        "collection_info": null
    },
    {
        "uuid": "17ddbaf013c8013fca87d42370fd8942",
        "title": "莫恨",
        "author": "释斯植",
        "content": "寂寞云深地，山空叶落时。\n自怜为隠僻，莫恨月来迟。",
        "dynasty": "宋",
        "collection_info": null
    },
    {
        "uuid": "c72ddaec8ca9736b19b5fd7dc657c17d",
        "title": "昨夜",
        "author": "释斯植",
        "content": "草堂云去后，人境两茫茫。\n忽见青松老，翻疑昨夜霜。",
        "dynasty": "宋",
        "collection_info": null
    },
    {
        "uuid": "ea9fe2607f7ee61150b82b8b8faa432c",
        "title": "长安晓发",
        "author": "释斯植",
        "content": "雨过楼台已禁烟，野风吹絮满长安。\n夜来寂寞沙汀下，楚水吴云一样看。",
        "dynasty": "宋",
        "collection_info": null
    },
    {
        "uuid": "5e6726adaf94d366d407bff4118d3244",
        "title": "闻子规",
        "author": "释斯植",
        "content": "十年已起故乡情，客裏凄凉不耐听。\n啼到蜀天空有恨，水流依旧月还明。",
        "dynasty": "宋",
        "collection_info": null
    },
    {
        "uuid": "0d3b40fb58fc3661820f15d47e9d24ca",
        "title": "自谓",
        "author": "释斯植",
        "content": "自谓清贫苦，那知即是安。\n路从平去好，事到口开难。\n松老心长在，花红色易残。\n浮生既如许，浑作梦中看。",
        "dynasty": "宋",
        "collection_info": null
    },
    {
        "uuid": "80495ee6ef1da44db21f8ccafedebdc0",
        "title": "宿云山房",
        "author": "释斯植",
        "content": "缥渺沉虚碧，清池见宿云。\n松声临石断，山影与泉分。\n芳草经年梦，幽禽隔径闻。\n倚栏吟未尽，红日又将曛。",
        "dynasty": "宋",
        "collection_info": null
    },
    {
        "uuid": "4d4a65058d818ce495f61954219cbb9d",
        "title": "偶成柬续芸",
        "author": "释斯植",
        "content": "相看又一春，花乱马前尘。\n湖海他乡路，烟霞几处人。\n草连闲地远，鸟入暮山频。\n多少凄凉事，那堪白髮新。",
        "dynasty": "宋",
        "collection_info": null
    },
    {
        "uuid": "f585f2d0dcc0b1abb5e62d12ac05d9f1",
        "title": "铁笛倦长吹",
        "author": "释斯植",
        "content": "铁笛倦长吹，虚空剑寒倚。\n俯仰阴晴天，泰山不可视。\n荡桨归白云，回首沧波裏。\n人生无百年，世事已如此。\n既与荣辱同，兴废乃相似。\n春风从何来，纷纷竞桃李。\n至士本无心，误为诗所使。\n纵步夕照间，养性在芳芷。\n天涯一夜杜鹃愁，万里行人度湘水。",
        "dynasty": "宋",
        "collection_info": null
    },
    {
        "uuid": "e872f247ef46dfdd93ef3827a37b19fc",
        "title": "对梅分韵得堂字",
        "author": "释斯植",
        "content": "霜风吹短髮，值此天气凉。\n行行阴壑中，万树皆含芳。\n相对发微咏，安用持华觞。\n嗟彼咸平人，清风生我肠。\n花非不及时，众鸟何迴翔。\n归看两壁间，画者犹苍苍。\n抱此幽露姿，愿登君子堂。",
        "dynasty": "宋",
        "collection_info": null
    },
    {
        "uuid": "a4de0faa476a74173f206849ca2dfa15",
        "title": "老去",
        "author": "释斯植",
        "content": "老去厌芳菲，思归未得归。\n夕阳溪上树，花作去年飞。",
        "dynasty": "宋",
        "collection_info": null
    },
    {
        "uuid": "672a4aa5fe9bfdcdc5989563b641222a",
        "title": "送故人之江东",
        "author": "释斯植",
        "content": "凤城花气浥旌旗，又见春风上马时。\n不是灞桥难话别，垂杨空折去年枝。",
        "dynasty": "宋",
        "collection_info": null
    },
    {
        "uuid": "ca375b2168e866cb8a2d43b5e6356b5e",
        "title": "丙辰元夜",
        "author": "释斯植",
        "content": "淡河斜浸月光浮，看尽青山更倚楼。\n残烛怕寒元夕夜，小栏花影伴人愁。",
        "dynasty": "宋",
        "collection_info": null
    },
    {
        "uuid": "ce3fd98e130e69c5647637dd979fc9f0",
        "title": "清明",
        "author": "释斯植",
        "content": "堤上寻春步较迟，马嘶芳草燕差池。\n南楼烟雨清明日，正是佳人堕泪时。",
        "dynasty": "宋",
        "collection_info": null
    },
    {
        "uuid": "b80c10af38fe41ab78a573d4ae7faced",
        "title": "江淮伤感",
        "author": "释斯植",
        "content": "水流花片湿轻红，多少英雄逐晓风。\n三百余年歌管地，数声欢怨不相同。",
        "dynasty": "宋",
        "collection_info": null
    },
    {
        "uuid": "05e1a55cdf3caa7818667496fb68b2d7",
        "title": "送故人之天台",
        "author": "释斯植",
        "content": "新绿又成阴，归期直到今。\n人行芳草远，犬吠落花深。\n野店春寒雨，江城橘树林。\n无情名利事，休繫一生心。",
        "dynasty": "宋",
        "collection_info": null
    },
    {
        "uuid": "99f9dd284ae252fc70ef08d03a6d86e5",
        "title": "送敏上人归永嘉",
        "author": "释斯植",
        "content": "风光苦变迁，客裏对残年。\n别我此时路，问乡何处船。\n断云连雨雪，落日远人烟。\n又向龙湫畔，开扉近瀑泉。",
        "dynasty": "宋",
        "collection_info": null
    },
    {
        "uuid": "18e5933a8c742c4aaa0e25b25f9d54b9",
        "title": "上竺寺",
        "author": "释斯植",
        "content": "古寺寒桥路，钟声静忽闻。\n数峰平处合，一水众溪分。\n老树烟萝雨，残灯石塔云。\n闲心寄幽寂，似觉远尘纷。",
        "dynasty": "宋",
        "collection_info": null
    },
    {
        "uuid": "038bfd072bccfe8cbceaf422451cfd6a",
        "title": "山中即事",
        "author": "释斯植",
        "content": "千峰当此境，谁可共登临。\n月过秋池静，云归古木深。\n懒观前去事，已悟未来心。\n更欲寻诗伴，相携向石林。",
        "dynasty": "宋",
        "collection_info": null
    },
    {
        "uuid": "28731895799d6c70fe6de44fa52f559b",
        "title": "对梅寄人",
        "author": "释斯植",
        "content": "欲问江梅信，吟筇带晚霞。\n笑看今日树，开遍几年花。\n疏影生来瘦，寒枝折处斜。\n要教人寄远，何地是君家。",
        "dynasty": "宋",
        "collection_info": null
    },
    {
        "uuid": "cad187519f181f39e5650db16c23e945",
        "title": "春日",
        "author": "释斯植",
        "content": "人生厌别离，老去更何为。\n独对清明雨，闲吟社日诗。\n野蜂成蜜早，海燕入帘迟。\n未尽寻春兴，应须愧后期。",
        "dynasty": "宋",
        "collection_info": null
    },
    {
        "uuid": "d031bc4d83b287467ffb78320f136a21",
        "title": "夜坐有感",
        "author": "释斯植",
        "content": "角送重城月，微风入夜凉。\n身轻长是寄，吟苦未应忘。\n坐久灯成烬，愁多鬓欲霜。\n百年还老去，谁可继余芳。",
        "dynasty": "宋",
        "collection_info": null
    },
    {
        "uuid": "a884a22bcfe333f9544c8bd14b7625c0",
        "title": "送人之吴",
        "author": "释斯植",
        "content": "无心学隠沦，此去向吴津。\n千古是非地，一灯烟雨村。\n烽尘连楚戍，榆柳隔淮春。\n别后新吟句，何人可共论。",
        "dynasty": "宋",
        "collection_info": null
    },
    {
        "uuid": "af56fa7f07bfb9af81c376776f9b24c6",
        "title": "题天竺岩栖山房",
        "author": "释斯植",
        "content": "一室寄云隈，凭栏日几迴。\n无风山自雨，有主燕还来。\n野径通樵远，岩花向晚开。\n旧时题数壁，今已半苍苔。",
        "dynasty": "宋",
        "collection_info": null
    },
    {
        "uuid": "46e58265fb179171fce839a63a282629",
        "title": "丁巳灯夕前六日观抱拙寄敏斋韵因事有感走笔以赋",
        "author": "释斯植",
        "content": "萍迹倚春风，春光苦未浓。\n人间连日事，尘外一宵钟。\n远雁书难寄，残碑字已封。\n幽人住城市，清梦两三重。",
        "dynasty": "宋",
        "collection_info": null
    },
    {
        "uuid": "dc7498d81a59860fd964e4e4c0f2b836",
        "title": "送隠士游京淮",
        "author": "释斯植",
        "content": "送君湖柳下，未别已关情。\n古塞去程远，寒江入梦清。\n野云低水树，山雨闭春城。\n到处逢知己，虚传隠姓名。",
        "dynasty": "宋",
        "collection_info": null
    },
    {
        "uuid": "a695b6a40b2863f7e38d259e94450ab1",
        "title": "雨夜",
        "author": "释斯植",
        "content": "雨雪寒窗下，孤灯夜不眠。\n衰残如旧日，荣达是何年。\n已觉观书妄，方参入世缘。\n存心在仁理，何必后人传。",
        "dynasty": "宋",
        "collection_info": null
    },
    {
        "uuid": "70ca1c393cbe761c16a5a48e38123ea3",
        "title": "晚春偶题呈正甫先生",
        "author": "释斯植",
        "content": "老来春去怯凭栏，今古兴亡一笑间。\n满径落红人不到，杜鹃啼雨入空山。",
        "dynasty": "宋",
        "collection_info": null
    },
    {
        "uuid": "a8687d1728305268f7912b0162a25320",
        "title": "山居遣兴",
        "author": "释斯植",
        "content": "山寺闭修竹，偏宜静者居。\n观空心已悟，集理事常虚。\n日月供吟笔，干坤入草庐。\n何如钓台叟，得计在樵渔。",
        "dynasty": "宋",
        "collection_info": null
    },
    {
        "uuid": "408131ab5caecee4d9c42e0ca8a1a1d4",
        "title": "登吴山",
        "author": "释斯植",
        "content": "嵯峨宫树霭晴空，吴越迢迢一望中。\n几处笙歌人远近，万重花柳路西东。\n风生帘幕春云碧，水遶楼台海日红。\n沙鸟自飞还自宿，百年无计与谁同。",
        "dynasty": "宋",
        "collection_info": null
    },
    {
        "uuid": "ed0cbe51c24cd61173e17f21fb00d61b",
        "title": "题彭泽后人吟楼",
        "author": "释斯植",
        "content": "结屋在云端，悠然趣自安。\n江山随望远，星月近人寒。\n剑气当空正，诗情对酒宽。\n往来庭畔叟，只作晋时看。",
        "dynasty": "宋",
        "collection_info": null
    },
    {
        "uuid": "87b277fc10d4d15e43bbef4c53bc76d9",
        "title": "挽白云赵宗丞",
        "author": "释斯植",
        "content": "天上楼成日，人间独丧君。\n料知生死事，还与去来分。\n夜月江村路，春风岭树云。\n交余多感槩，那忍见遗文。",
        "dynasty": "宋",
        "collection_info": null
    },
    {
        "uuid": "153320a9ecc2aeb8f765d106504710f9",
        "title": "遣怀",
        "author": "释斯植",
        "content": "愁极鬓成丝，沧江梦未归。\n鸟啼山雨急，春尽故人稀。\n晓润侵吟壁，寒云绕竹扉。\n向来诗满束，应是与心违。",
        "dynasty": "宋",
        "collection_info": null
    },
    {
        "uuid": "8d16ae428ff8e30a557e3d0a365e97a4",
        "title": "秋思",
        "author": "释斯植",
        "content": "雨过山城日又西，西风一阵木犀开。\n莫将心事凭秋雁，恐带边愁入梦来。",
        "dynasty": "宋",
        "collection_info": null
    },
    {
        "uuid": "8b48637065e9c6c6d0902eaed3ec1ed1",
        "title": "客路和胡元鲁出入韵",
        "author": "释斯植",
        "content": "十载天涯客，浮云不定身。\n烟波春雨渡，灯火夜渔村。\n世事空为累，人心未觉仁。\n何时留片石，归老古松根。",
        "dynasty": "宋",
        "collection_info": null
    },
    {
        "uuid": "01d565afecb06e5ef141accf731859e7",
        "title": "淮边柳",
        "author": "释斯植",
        "content": "寂寞淮边柳，春来自舞腰。\n恨生争战地，不得近官桥。",
        "dynasty": "宋",
        "collection_info": null
    },
    {
        "uuid": "f66ad5b7818b59000f48f67fdbe5fbdb",
        "title": "雪鸪",
        "author": "释斯植",
        "content": "风吹芦苇鸣，残雪满桥板。\n不见棹回人，愁立沙汀晚。",
        "dynasty": "宋",
        "collection_info": null
    },
    {
        "uuid": "0e24dcef6fb25e128977e79223b2e484",
        "title": "鸣鸠",
        "author": "释斯植",
        "content": "何处芳草多，相呼向深坞。\n竹外立寒枝，山南又春雨。",
        "dynasty": "宋",
        "collection_info": null
    },
    {
        "uuid": "f28b4a2f1862064f11c40e5722decad8",
        "title": "道宫",
        "author": "释斯植",
        "content": "千年兴废地，仙诀字犹存。\n露重云生树，坛空月到门。\n心清无外事，静极是真源。\n此境非凡世，何人与续言。",
        "dynasty": "宋",
        "collection_info": null
    },
    {
        "uuid": "0195c02811edcb8d4fbb42d30243f75c",
        "title": "塞北",
        "author": "释斯植",
        "content": "兵战何时息，边尘染客旌。\n乱鸦啼又歇，荒草死还生。\n岛雨连秋曙，江风入雁声。\n近淮民自悦，应是宦情清。",
        "dynasty": "宋",
        "collection_info": null
    },
    {
        "uuid": "67d7a5d6a9fedf3f29d3fc139c4af0a6",
        "title": "东斋书事",
        "author": "释斯植",
        "content": "客裏吟情懒，天涯望欲昏。\n断云流涧水，残月照衡门。\n猿啸它山树，砧声何处村。\n浮名身外事，于此不须论。",
        "dynasty": "宋",
        "collection_info": null
    },
    {
        "uuid": "a71de170635b0460e4a732d296abc785",
        "title": "效樊川体",
        "author": "释斯植",
        "content": "吟边绕架书千卷，壁上梅花水一瓢。\n世事尽从忙裏过，年华空向静中消。\n山云宿雨笼残日，汀草浮香满小桥。\n对此不须惆怅去，野人今已悟吹箫。",
        "dynasty": "宋",
        "collection_info": null
    },
    {
        "uuid": "3cc54eb2b6852bb7823683d5ad227694",
        "title": "和路字",
        "author": "释斯植",
        "content": "青山何人家，芳草满樵路。\n猿鹤未归来，残月照烟树。",
        "dynasty": "宋",
        "collection_info": null
    },
    {
        "uuid": "4799258960f4f57252982687906583e8",
        "title": "宿云轩",
        "author": "释斯植",
        "content": "千峰云未还，数树芭蕉绿。\n风雨暗黄昏，何人共幽独。",
        "dynasty": "宋",
        "collection_info": null
    },
    {
        "uuid": "893029807bf6d461421b5eed98bfe90c",
        "title": "从军行",
        "author": "释斯植",
        "content": "茫茫塞月笼寒雾，万里征人不知数。\n年少难消壮志多，精锐连营肃貔虎。\n从军何日见军迴，但见日日长淮雨。\n烽烟散漫满路岐，边声飒飒秋风起。\n天涯荒草马成群，放去弯弓乱飞舞。\n夜深更听胡女歌，古来白骨多于土。",
        "dynasty": "宋",
        "collection_info": null
    },
    {
        "uuid": "ccd8161d17321ff111b4a26378ed3666",
        "title": "湖上晚望",
        "author": "释斯植",
        "content": "绕堤杨柳暗渔舟，二月风光淡似秋。\n几度笙歌人散后，夕阳依旧满红楼。",
        "dynasty": "宋",
        "collection_info": null
    },
    {
        "uuid": "21f3dc6925272e5e2b7e27c7012af0d1",
        "title": "送人谒所知",
        "author": "释斯植",
        "content": "西风忽别离，满袖百篇诗。\n取己尚如此，问人应可知。\n山寒城角远，地阔海帆迟。\n料想回车日，相看是岁期。",
        "dynasty": "宋",
        "collection_info": null
    },
    {
        "uuid": "8510624854cbf2ccf26e107deb97979e",
        "title": "山中寓意",
        "author": "释斯植",
        "content": "白髮今如许，自吟还自愁。\n满山晴叶雨，四壁老蛩秋。\n看水知心静，观云觉事浮。\n数年衰感意，挥泪不能收。",
        "dynasty": "宋",
        "collection_info": null
    },
    {
        "uuid": "66088bb83162f1d19fa1cef5797785df",
        "title": "丙辰季夏避暑山中长松修竹恍若蓬莱异人之居走笔索句以纪其事",
        "author": "释斯植",
        "content": "六月厌烦襟，纵步情未足。\n爱此石径长，缈缈清溪曲。\n古道何人居，门闲对修竹。\n好鸟发新声，静极成幽独。\n山风吹晚凉，山影摇红绿。\n翘首兴未阑，青猿睡初熟。",
        "dynasty": "宋",
        "collection_info": null
    },
    {
        "uuid": "43bcb68f1cd50ce69e847b060a6c7e8d",
        "title": "送人游吴",
        "author": "释斯植",
        "content": "阖门烟霭外，地阔水城高。\n蜃气蒸吟鬓，霜风入缊袍。\n数程秋岸雨，一饭野船蒿。\n若问当时事，人夸有二豪。",
        "dynasty": "宋",
        "collection_info": null
    },
    {
        "uuid": "c35f482b10cea541400ea229d470a1ca",
        "title": "丙辰季夏雨中",
        "author": "释斯植",
        "content": "天涯身尚寄，何日向东州。\n一夜霜欺鬓，连朝雨送愁。\n梦多吟作祟，闲极懒为雠。\n若问浮生事，无心即是谋。",
        "dynasty": "宋",
        "collection_info": null
    },
    {
        "uuid": "1bc308adc7ba0a8402e17e40c7e81a24",
        "title": "寄彭泽后人",
        "author": "释斯植",
        "content": "不为折腰事，田园足野情。\n笔粘春雾重，诗带晚唐清。\n柳巷闲渔艇，山扉对水城。\n论心暂来往，无愧远公名。",
        "dynasty": "宋",
        "collection_info": null
    },
    {
        "uuid": "deb76642ffb874716a73cfbc030c6e56",
        "title": "寄静佳朱明府",
        "author": "释斯植",
        "content": "伤心独立旧池台，日日西风送雨来。\n别后思君无限事，一封书发两番开。",
        "dynasty": "宋",
        "collection_info": null
    },
    {
        "uuid": "cf9b9c3cdc23d500de406d1b9b39cab1",
        "title": "叶",
        "author": "释斯植",
        "content": "天涯谁与寄相思，残片疏疏尚恋枝。\n一自西风寒勒后，凋零能得几多时。",
        "dynasty": "宋",
        "collection_info": null
    },
    {
        "uuid": "496020a5c338b8c5f23fbfdd6e4b245a",
        "title": "柳",
        "author": "释斯植",
        "content": "汴水隋堤总寂寥，春风吹恨未曾消。\n长条本自无拘束，也向人前学舞腰。",
        "dynasty": "宋",
        "collection_info": null
    },
    {
        "uuid": "c7d44a32e8e93ded5c7104b68dccf0cd",
        "title": "春阴书事呈正甫先生  其一",
        "author": "释斯植",
        "content": "二月花阴已觉迟，黄昏帘幕燕归时。\n小栏独立无人处，春雨春寒总欠诗。",
        "dynasty": "宋",
        "collection_info": null
    },
    {
        "uuid": "a5587b98a5aada4fe2152305b187fc68",
        "title": "春阴书事呈正甫先生  其二",
        "author": "释斯植",
        "content": "江湖寥落转飘蓬，归梦年年逐去鸿。\n吟鬓一番春又半，杏花无语立东风。",
        "dynasty": "宋",
        "collection_info": null
    },
    {
        "uuid": "8fb7bc19cc7aba421bb938ad69b47f05",
        "title": "金陵道上",
        "author": "释斯植",
        "content": "一望江山去不迴，断碑荒草旧宫台。\n六朝陈迹皆如梦，夜夜寒潮送月来。",
        "dynasty": "宋",
        "collection_info": null
    },
    {
        "uuid": "ee305977dc51e25895a784749b90b356",
        "title": "山行",
        "author": "释斯植",
        "content": "岩边结屋与樵邻，流水桃花几度春。\n行到碧云无尽处，深山怪木老如人。",
        "dynasty": "宋",
        "collection_info": null
    },
    {
        "uuid": "ab6df3b260c6eab5c53d26e315ff6561",
        "title": "咏古",
        "author": "释斯植",
        "content": "欲寻仙阙觅仙丹，仙在瀛洲缥缈间。\n一自祖龙东去后，更无人到会稽山。",
        "dynasty": "宋",
        "collection_info": null
    },
    {
        "uuid": "7ff103b7d2ecf9792a5c3da8ef97614e",
        "title": "送张十二秀才至维扬",
        "author": "释斯植",
        "content": "江山迢递水东流，芳草无情管别愁。\n若听春风商女曲，天涯人在古扬州。",
        "dynasty": "宋",
        "collection_info": null
    },
    {
        "uuid": "1ba15d450f55ac25640cd276b95fcd66",
        "title": "偶成",
        "author": "释斯植",
        "content": "渔歌听尽欲狂吟，一径人家柳影深。\n天意似嫌花信早，东风吹雨又成阴。",
        "dynasty": "宋",
        "collection_info": null
    },
    {
        "uuid": "c438e381a694627fe24f9f3aef28a662",
        "title": "雪中寄岩泉",
        "author": "释斯植",
        "content": "吟罢新诗祇自看，晓风吹恨上阑干。\n夜来雪满前山路，谁对梅花说岁寒。",
        "dynasty": "宋",
        "collection_info": null
    },
    {
        "uuid": "ceaf0b513394da32e016f3ce0a828b83",
        "title": "春日湖上五首  其一",
        "author": "释斯植",
        "content": "绕堤莎草绿纤纤，老裏吟情觉未厌。\n应是踏青天气近，柳条多插野人檐。",
        "dynasty": "宋",
        "collection_info": null
    },
    {
        "uuid": "fd598dd4462e0dde5ba7ab0fb3f024ff",
        "title": "春日湖上五首  其二",
        "author": "释斯植",
        "content": "晓山漠漠尽烟霏，四面楼台白鸟稀。\n芳草年年湖上路，柳花风送钓船归。",
        "dynasty": "宋",
        "collection_info": null
    },
    {
        "uuid": "e079d4c91635b086aa681e06ffe245d5",
        "title": "春日湖上五首  其三",
        "author": "释斯植",
        "content": "乐天遗迹暂徘徊，路入深云满径苔。\n花影上栏吟未稳，东风空倩蝶飞来。",
        "dynasty": "宋",
        "collection_info": null
    },
    {
        "uuid": "dd62b35cf778156aaf7d4babd805513b",
        "title": "春日湖上五首  其四",
        "author": "释斯植",
        "content": "雨余蛙吹歇池塘，庭院人闲日正长。\n独倚画栏看不尽，海棠无处是山光。",
        "dynasty": "宋",
        "collection_info": null
    },
    {
        "uuid": "7683c704b77248de7134655a45f8abc5",
        "title": "春日湖上五首  其五",
        "author": "释斯植",
        "content": "今朝纔得是闲身，来往琳宫不厌频。\n燕葺旧巢春又暮，风光一半属游人。",
        "dynasty": "宋",
        "collection_info": null
    },
    {
        "uuid": "9d9ab5e6336469ed7d0250ad11acfccf",
        "title": "与赵五话别",
        "author": "释斯植",
        "content": "送君无计路漫漫，玉笛声悲远戍间。\n自是行人多有恨，离情吹不到阳关。",
        "dynasty": "宋",
        "collection_info": null
    },
    {
        "uuid": "d757a0f0dc865b5489756d8e42f1577f",
        "title": "首夏",
        "author": "释斯植",
        "content": "新篁摇绿雨初晴，彩簟风生一枕清。\n昨日小亭幽梦觉，隔帘花影弄鶑声。",
        "dynasty": "宋",
        "collection_info": null
    },
    {
        "uuid": "ab3c83b00e7eddd8b2afda63b97c4d0a",
        "title": "湘竹词",
        "author": "释斯植",
        "content": "湘魂何自怨，千古尚名存。\n不种庭边竹，那知有泪痕。",
        "dynasty": "宋",
        "collection_info": null
    },
    {
        "uuid": "9cb57312d7f0cf663f449b052fda16b1",
        "title": "池上曲",
        "author": "释斯植",
        "content": "晓雨生池荷，圆珠漾新绿。\n入手不成珠，空歌彩莲曲。",
        "dynasty": "宋",
        "collection_info": null
    },
    {
        "uuid": "4e83b33bbe4591b9f22ee8000da89286",
        "title": "和子履雍家园诗",
        "author": "释斯植",
        "content": "长桥南走羣山间，中有雍子之名园。\n苍云蔽天竹色凈，暖香扑地花气繁。\n飞泉来从远岭背，林下曲折寒波翻。\n珍禽不可见毛质，数声清绝如哀弹。\n我来据石弄琴瑟，惟恐日暮登归轩。\n尘纷剥落耳目异，只疑梦入仙家村。\n知君襟尚我同好，作诗闳放莫可攀。\n高篇绝景两不及，久之想像空冥烦。",
        "dynasty": "宋",
        "collection_info": null
    },
    {
        "uuid": "db3c1521e1e77bebc7ab009c9665af5f",
        "title": "送李容甫归北都",
        "author": "释斯植",
        "content": "先生读书不下堂，堂上有客语浪浪。\n弟子出观如堵墙，怪君眉彩生光芒。\n北都晁夫子，一别久相望。\n君来道信问，使我开肺肠。\n三日不改服，犹觉芝兰香。\n平生寡投分，一笑且云乐。\n慇懃发黄卷，钝吻悭应酢。\n大杵撞哑钟，已厌音响恶。\n更惭河伯观，未易穷海若。\n索寞岁华晚，飕飕黄叶秋。\n归心剧流水，忽忽不可留。\n固知此鳣鲸，肯託寻常沟。\n直须见老聃，可化南荣俦。\n海州岁有冲天鹄，卵如萍实光琢玉，蜀鷄眇然何敢伏。\n羽成不须求日浴，一举将惊万人目。",
        "dynasty": "宋",
        "collection_info": null
    },
    {
        "uuid": "eea745a9d05aa19add1f9fa212089a33",
        "title": "句",
        "author": "释斯植",
        "content": "小桃自与春风恶，花不随人独下楼。",
        "dynasty": "宋",
        "collection_info": null
    }
]