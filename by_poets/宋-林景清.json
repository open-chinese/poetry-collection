[
    {
        "uuid": "7144971e30de1047acd0b5c2153ed52a",
        "title": "毘陵太平院壁间画山水熟视之有飞动势殆仙笔也",
        "author": "林景清",
        "content": "山风不动云四寂，万顷波涛生素壁。\n三峡夜怒摇星河，九溟昼沸卷霹雳。\n谁将江海一笔吞，华阳入砚玄波翻。\n灵鳌东转坤轴动，惊浪出没蛟与鼋。\n毫端分寸千万里，人心之险亦如此。\n老僧阅世如阅画，面壁凝然悟玄理。\n嗟余老作汗漫游，寒光飞动六月秋。\n乃知瞿唐在平陆，安得竹叶吹成舟。",
        "dynasty": "宋",
        "collection_info": null
    },
    {
        "uuid": "52bfd4064e39bcbab4667ff9892a2f06",
        "title": "蔡琰归汉图",
        "author": "林景清",
        "content": "文姬别子地，一骑轻南驰。\n伤哉贤王北，一骑挟二儿。\n二儿抱父啼，问母何所之。\n停鞭屡回首，重会知无期。\n孰谓天壤内，野心无人彝。\n万物以类偶，湿化犹相随。\n穹庐况万里，日暮惊沙吹。\n惜哉辨琴智，不辨华与夷。\n纵怜形势迫，难掩节义亏。\n独有思汉心，写入哀絃知。\n一朝天使至，千金赎蛾眉。\n雨露洗腥瘢，阳和变愁姿。\n出关拜汉月，照妾心苦悲。\n妾心傥未白，何以觐彤墀。\n狐死尚丘首，越鸟终南枝。\n如何李都尉，没齿阴山陲。",
        "dynasty": "宋",
        "collection_info": null
    }
]