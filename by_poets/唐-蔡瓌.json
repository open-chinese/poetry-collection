[
    {
        "uuid": "cdc4fae86dd70327e6839e0f0f980dc5",
        "title": "夏日闺怨",
        "author": "蔡瓌",
        "content": "桃径李蹊绝芳园，炎氛炽日满愁轩。\n枝上鸟惊朱槿落，池中鱼戏绿苹翻。\n君恋京师久留滞，妾怨高楼积年岁。\n非关曾入楚王宫，直为相思腰转细。\n卧簟乘闲乍逐凉，熏炉畏热懒焚香。\n雨霑柳叶如啼眼，露滴莲花似汗妆。\n全由独自羞看影，艳是孤眠疑夜永。\n无情拂镜不成妆，有时却扇还风静。\n近日书来道欲归，鸳鸯文锦字息机。\n但恐愁容不相识，为教恆着别时衣。",
        "dynasty": "唐",
        "collection_info": null
    }
]