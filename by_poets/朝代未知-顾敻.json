[
    {
        "title": "虞美人·晓莺啼破相思梦",
        "author": "顾敻",
        "content": "晓莺啼破相思梦，帘看金泥凤。\n宿妆犹在酒初醒，翠翘慵整倚云屏，转娉婷。\n香檀细画侵桃脸，罗袂轻轻敛。\n佳期堪恨再难寻，绿芜满院柳成阴，负春心。",
        "dynasty": null,
        "collection_info": null
    },
    {
        "title": "虞美人·触帘风送景阳钟",
        "author": "顾敻",
        "content": "触帘风送景阳钟，鸳被绣花重。\n晓帷初卷冷烟浓，翠匀粉黛好仪容，思娇慵。\n起来无语理朝妆，宝匣镜凝光。\n绿荷相倚满池塘，露清枕簟藕花香，恨悠扬。",
        "dynasty": null,
        "collection_info": null
    },
    {
        "title": "虞美人·翠屏闲掩垂珠箔",
        "author": "顾敻",
        "content": "翠屏闲掩垂珠箔，丝雨笼池阁。\n露沾红藕咽清香，谢娘娇极不成狂，罢朝妆。\n小金鸂鶒沉烟细，腻枕堆云髻。\n浅眉微敛注檀轻，旧欢时有梦魂惊，悔多情。",
        "dynasty": null,
        "collection_info": null
    },
    {
        "title": "虞美人·碧梧桐映纱窗晚",
        "author": "顾敻",
        "content": "碧梧桐映纱窗晚，花谢莺声懒。\n小屏屈曲掩青山，翠帷香粉玉炉寒，两蛾攒。\n颠狂少年轻离别，辜负春时节。\n画罗红袂有啼痕，魂消无语倚闺门，欲黄昏。",
        "dynasty": null,
        "collection_info": null
    },
    {
        "title": "虞美人·深闺春色劳思想",
        "author": "顾敻",
        "content": "深闺春色劳思想，恨共春芜长。\n黄鹂娇啭泥芳妍，杏枝如画倚轻烟，琐窗前。\n凭栏愁立双蛾细，柳影斜摇砌。\n玉郎还是不还家，教人魂梦逐杨花，绕天涯。",
        "dynasty": null,
        "collection_info": null
    },
    {
        "title": "虞美人·少年艳质胜琼英",
        "author": "顾敻",
        "content": "少年艳质胜琼英，早晚别三清。\n莲冠稳簪钿篦横，飘飘罗袖碧云轻，画难成。\n迟迟少转腰身袅，翠靥眉心小。\n醮坛风急杏花香。\n此时恨不驾鸾凤，访刘郎。",
        "dynasty": null,
        "collection_info": null
    },
    {
        "title": "河传·燕飏",
        "author": "顾敻",
        "content": "燕飏，晴景。\n小窗屏暖，鸳鸯交颈。\n菱花掩却翠鬓欹，慵整。海棠帘外影。\n绣帷香断金鸂鶒，无消息，心事空相忆。\n倚东风，春正浓。\n愁红，泪痕衣上重。",
        "dynasty": null,
        "collection_info": null
    },
    {
        "title": "河传·曲槛",
        "author": "顾敻",
        "content": "曲槛，春晚。\n波光渺渺，不知何处。\n岸花汀草共依依，雨微，鹧鸪相逐飞。\n天涯离恨江声咽，啼猿切，此意向谁说。\n倚兰桡，独无聊。\n魂消，小炉香欲焦。",
        "dynasty": null,
        "collection_info": null
    },
    {
        "title": "甘州子·一炉龙麝锦帷旁",
        "author": "顾敻",
        "content": "一炉龙麝锦帷旁，屏掩映，烛荧煌。\n禁楼刁斗喜初长，罗荐绣鸳鸯。\n山枕上，私语口脂香。",
        "dynasty": null,
        "collection_info": null
    },
    {
        "title": "甘州子·每逢清夜与良晨",
        "author": "顾敻",
        "content": "每逢清夜与良晨，多怅望，足伤神。\n云迷水隔意中人，寂寞绣罗茵。\n山枕上，几点泪痕新。",
        "dynasty": null,
        "collection_info": null
    },
    {
        "title": "甘州子·曾如刘阮访仙踪",
        "author": "顾敻",
        "content": "曾如刘阮访仙踪，深洞客，此时逢。\n绮筵散后绣衾同，款曲见韶容。\n山枕上，长是怯晨钟。",
        "dynasty": null,
        "collection_info": null
    },
    {
        "title": "甘州子·露桃花里小楼深",
        "author": "顾敻",
        "content": "露桃花里小楼深，持玉盏，听瑶琴。\n醉归青琐入鸳衾，月色照衣襟。\n山枕上，翠钿镇眉心。",
        "dynasty": null,
        "collection_info": null
    },
    {
        "title": "甘州子·红炉深夜醉调笙",
        "author": "顾敻",
        "content": "红炉深夜醉调笙，敲拍处，玉纤轻。\n小屏古画岸低平，烟月满闲庭。\n山枕上，灯背脸波横。",
        "dynasty": null,
        "collection_info": null
    },
    {
        "title": "玉楼春·月照玉楼春漏促",
        "author": "顾敻",
        "content": "月照玉楼春漏促，飒飒风摇庭砌竹。\n梦惊鸳被觉来时，何处管弦声断续。\n惆怅少年游冶去，枕上两蛾攒细绿。\n晓莺帘外语花枝，背帐犹残红蜡烛。",
        "dynasty": null,
        "collection_info": null
    },
    {
        "title": "玉楼春·柳映玉楼春日晚",
        "author": "顾敻",
        "content": "柳映玉楼春日晚，雨细风轻烟草软。\n画堂鹦鹉语雕笼，金粉小屏犹半掩。\n香灭绣帷人寂寂，倚槛无言愁思远。\n恨郎何处纵疏狂，长使含啼眉不展。",
        "dynasty": null,
        "collection_info": null
    },
    {
        "title": "玉楼春·月皎露华窗影细",
        "author": "顾敻",
        "content": "月皎露华窗影细，风送菊香沾绣袂。\n博山炉冷水沉微，惆怅金闺终日闭。\n懒展罗衾垂玉箸，羞对菱花簪宝髻。\n良宵好事枉教休，无计那他狂耍婿。",
        "dynasty": null,
        "collection_info": null
    },
    {
        "title": "玉楼春·拂水双飞来去燕",
        "author": "顾敻",
        "content": "拂水双飞来去燕，曲槛小屏山六扇。\n春愁凝思结眉心，绿绮懒调红锦荐。\n话别情多声欲战，玉箸痕留红粉面。\n镇长独立到黄昏，却怕良宵频梦见。",
        "dynasty": null,
        "collection_info": null
    },
    {
        "title": "浣溪沙·春色迷人恨正赊",
        "author": "顾敻",
        "content": "春色迷人恨正赊，可堪荡子不还家，细风轻露着梨花。\n帘外有情双燕飏，槛前无力绿杨斜，小屏狂梦极天涯。",
        "dynasty": null,
        "collection_info": null
    },
    {
        "title": "浣溪沙·红藕香寒翠渚平",
        "author": "顾敻",
        "content": "红藕香寒翠渚平，月笼虚阁夜蛩清，塞鸿惊梦两牵情。\n宝帐玉炉，残麝冷，罗衣金缕暗尘生，小窗孤烛泪纵横。",
        "dynasty": null,
        "collection_info": null
    },
    {
        "title": "浣溪沙·荷芰风轻帘幕香",
        "author": "顾敻",
        "content": "荷芰风轻帘幕香，绣衣鸂鶒泳回塘，小屏闲掩旧潇湘。\n恨入空帷鸾影独，泪凝双脸渚莲光，薄情年少悔思量。",
        "dynasty": null,
        "collection_info": null
    },
    {
        "title": "浣溪沙·惆怅经年别谢娘",
        "author": "顾敻",
        "content": "惆怅经年别谢娘，月窗花院好风光，此时相望最情伤。\n青鸟不来传锦字，瑶姬何处琐兰房，忍教魂梦两茫茫。",
        "dynasty": null,
        "collection_info": null
    },
    {
        "title": "浣溪沙·庭菊飘黄玉露浓",
        "author": "顾敻",
        "content": "庭菊飘黄玉露浓，冷莎偎砌隐鸣蛩，何期良夜得相逢。\n背帐风摇红蜡滴，惹香梦暖绣衾重，觉来枕上怯晨钟。",
        "dynasty": null,
        "collection_info": null
    },
    {
        "title": "浣溪沙·云峡风高叶乱飞",
        "author": "顾敻",
        "content": "云峡风高叶乱飞，小庭寒雨绿苔微，深闺人静掩屏帷。\n粉黛暗愁金带枕，鸳鸯空绕画罗衣，那堪辜负不思归。",
        "dynasty": null,
        "collection_info": null
    },
    {
        "title": "浣溪沙·雁响遥天玉漏清",
        "author": "顾敻",
        "content": "雁响遥天玉漏清，小纱窗外月胧明，翠帷金鸭炷香平。\n何处不归音信断，良宵空使攀魂惊，簟凉枕冷不胜情。",
        "dynasty": null,
        "collection_info": null
    },
    {
        "title": "浣溪沙·露白蟾明又到秋",
        "author": "顾敻",
        "content": "露白蟾明又到秋，佳期幽会两悠悠，梦牵情役几时休。\n记得泥人微敛黛，无言斜倚小书楼，暗思前事不胜愁。",
        "dynasty": null,
        "collection_info": null
    },
    {
        "title": "酒泉子·杨柳舞风",
        "author": "顾敻",
        "content": "杨柳舞风，轻惹春烟残雨。\n杏花愁，莺正语，画楼东。\n锦屏寂寞思无穷，还是不知消息。\n镜尘生，珠泪滴，损仪容。",
        "dynasty": null,
        "collection_info": null
    },
    {
        "title": "酒泉子·罗带缕金",
        "author": "顾敻",
        "content": "罗带缕金，兰麝烟凝魂断。\n画屏欹，云鬓乱，恨难任。\n几回垂泪滴鸳衾，薄情何处去。\n月临窗，花满树，信沉沉。",
        "dynasty": null,
        "collection_info": null
    },
    {
        "title": "酒泉子·小槛日斜",
        "author": "顾敻",
        "content": "小槛日斜，风度绿窗人悄悄。\n翠帷闲掩舞双鸾，旧香寒。\n别来情绪转难拚，韶颜看却老。\n依稀粉上有啼痕，暗销魂。",
        "dynasty": null,
        "collection_info": null
    },
    {
        "title": "酒泉子·黛薄红深",
        "author": "顾敻",
        "content": "黛薄红深，约掠绿鬟云腻。\n小鸳鸯，金翡翠，称人心。\n锦鳞无处传幽意，海燕兰堂春又去。\n隔年书，千点泪，恨难任。",
        "dynasty": null,
        "collection_info": null
    },
    {
        "title": "酒泉子·掩却菱花",
        "author": "顾敻",
        "content": "掩却菱花，收拾翠钿休上面。\n金虫玉燕锁香奁，恨厌厌。\n云鬟半坠懒重簪，泪侵山枕湿。\n恨灯背帐梦方酣，雁飞南。",
        "dynasty": null,
        "collection_info": null
    },
    {
        "title": "酒泉子·水碧风清",
        "author": "顾敻",
        "content": "水碧风清，入槛细香红藕腻。\n谢娘敛翠恨无涯，小屏斜。\n堪憎荡子不还家，漫留罗带结。\n帐深枕腻炷沉烟，负当年。",
        "dynasty": null,
        "collection_info": null
    },
    {
        "title": "酒泉子·黛愁怨红羞",
        "author": "顾敻",
        "content": "黛愁怨红羞，掩映画堂春欲暮。\n残花微雨隔青楼，思悠悠。\n芳菲时节看将度，寂寞无人还独语。\n画罗襦，香粉污，不胜愁。",
        "dynasty": null,
        "collection_info": null
    },
    {
        "title": "杨柳枝·秋夜香闺思寂寞",
        "author": "顾敻",
        "content": "秋夜香闺思寂寞，漏迢迢。\n鸳帷罗幌麝烟销，烛光摇。\n正忆玉郎游荡去，无寻处。\n更闻帘外雨萧萧，滴芭蕉。",
        "dynasty": null,
        "collection_info": null
    },
    {
        "title": "遐方怨·帘影细",
        "author": "顾敻",
        "content": "帘影细，簟纹平。\n象纱笼玉指，缕金罗扇轻。\n嫩双脸似花明，两条眉黛远山横。\n风箫歇，镜尘生。\n辽塞音书绝，梦魂长暗惊。\n玉郎经岁负娉婷，教人怎不恨无情。",
        "dynasty": null,
        "collection_info": null
    },
    {
        "title": "献衷心·绣鸳鸯帐暖",
        "author": "顾敻",
        "content": "绣鸳鸯帐暖，画孔雀欹。\n人悄悄，月明时，想昔年欢笑，恨今日分离。\n银背，铜漏永，阻佳期。\n小炉烟细，虚阁帘垂。\n几多心事，暗地思惟。\n被娇娥牵役，魂梦如痴。\n金闺里，山枕上，始应知。",
        "dynasty": null,
        "collection_info": null
    },
    {
        "title": "应天长·瑟瑟罗裙金线缕",
        "author": "顾敻",
        "content": "瑟瑟罗裙金线缕，轻透鹅黄香画袴。\n垂交带，盘鹦鹉，袅袅翠翘移玉步。\n背人匀檀注，慢转横波偷觑。\n敛黛春情暗许，倚慵不语。",
        "dynasty": null,
        "collection_info": null
    },
    {
        "title": "诉衷情·香灭帘垂春漏永",
        "author": "顾敻",
        "content": "香灭帘垂春漏永，整鸳衾。\n罗带重，双凤，缕黄金。\n窗外月光临，沉沉。\n断肠无处寻，负春心。",
        "dynasty": null,
        "collection_info": null
    },
    {
        "title": "诉衷情·永夜抛人何处去",
        "author": "顾敻",
        "content": "永夜抛人何处去，绝来音。\n香阁掩，眉敛，月将沉。\n怎忍不相寻？鸳孤衾。\n换我心为你心，始知相忆深。",
        "dynasty": null,
        "collection_info": null
    },
    {
        "title": "荷叶杯·春尽小庭花落",
        "author": "顾敻",
        "content": "春尽小庭花落，寂寞。\n凭槛敛双眉，忍教成病忆佳期。\n知么知，知么知。",
        "dynasty": null,
        "collection_info": null
    },
    {
        "title": "荷叶杯·歌发谁家筵上",
        "author": "顾敻",
        "content": "歌发谁家筵上，寥亮。\n别恨正悠悠，兰釭背帐月当楼。\n愁么愁，愁么愁。",
        "dynasty": null,
        "collection_info": null
    },
    {
        "title": "荷叶杯·弱柳好花尽坼",
        "author": "顾敻",
        "content": "弱柳好花尽坼，晴陌。\n陌上少年郎，满身兰麝扑人香。\n狂么狂，狂么狂。",
        "dynasty": null,
        "collection_info": null
    },
    {
        "title": "荷叶杯·记得那时相见",
        "author": "顾敻",
        "content": "记得那时相见，胆战。\n鬓乱四肢柔，泥人无语不抬头。\n羞么羞，羞么羞。",
        "dynasty": null,
        "collection_info": null
    },
    {
        "title": "荷叶杯·夜久歌声怨咽",
        "author": "顾敻",
        "content": "夜久歌声怨咽，残月。\n菊冷露微微，看看湿透缕金衣。\n归么归，归么归。",
        "dynasty": null,
        "collection_info": null
    },
    {
        "title": "荷叶杯·我忆君诗最苦",
        "author": "顾敻",
        "content": "我忆君诗最苦，知否。\n字字尽关心，红笺写寄表情深。\n吟么吟，吟么吟。",
        "dynasty": null,
        "collection_info": null
    },
    {
        "title": "荷叶杯·金鸭香浓鸳被",
        "author": "顾敻",
        "content": "金鸭香浓鸳被，枕腻。\n小髻簇花钿，腰如细柳脸如莲。\n怜么怜，怜么怜。",
        "dynasty": null,
        "collection_info": null
    },
    {
        "title": "荷叶杯·曲砌蝶飞烟暖",
        "author": "顾敻",
        "content": "曲砌蝶飞烟暖，春半。\n花发柳垂条，花如双脸柳如腰。\n娇么娇，娇么娇。",
        "dynasty": null,
        "collection_info": null
    },
    {
        "title": "荷叶杯·一去又乖期信",
        "author": "顾敻",
        "content": "一去又乖期信，春尽。\n满院长莓苔，手挼裙带独徘徊。\n来么来，来么来。",
        "dynasty": null,
        "collection_info": null
    },
    {
        "title": "渔歌子·晓风清",
        "author": "顾敻",
        "content": "晓风清，幽沼绿，倚栏凝望珍禽浴。\n画帘垂，翠屏曲，满袖荷香馥郁。\n好摅怀，堪寓目，身闲心静平生足。\n酒杯深，光影促，名利无心较逐。",
        "dynasty": null,
        "collection_info": null
    },
    {
        "title": "临江仙·碧染长空池似镜",
        "author": "顾敻",
        "content": "碧染长空池似镜，倚楼闲望凝情，满衣红藕细香清。\n象床珍簟，山障掩，玉琴横。\n暗想昔时欢笑事，如今赢得愁生。\n博山炉暖淡烟轻。\n蝉吟人静，残日傍，小窗明。",
        "dynasty": null,
        "collection_info": null
    },
    {
        "title": "临江仙·幽闺小槛春光晚",
        "author": "顾敻",
        "content": "幽闺小槛春光晚，柳浓花淡莺稀。\n旧欢思想尚依依，翠颦红敛，终日损芳菲。\n何事狂夫音信断，不如梁燕犹归。\n画意深处麝烟微，屏虚枕冷，风细雨霏霏。",
        "dynasty": null,
        "collection_info": null
    },
    {
        "title": "临江仙·月色穿帘风入竹",
        "author": "顾敻",
        "content": "月色穿帘风入竹，倚屏双黛愁时。\n砌花含露两三枝，如啼恨脸，魂断损容仪。\n香烬暗消金鸭冷，可堪辜负前期。\n绣襦不整鬓鬟欹，几多惆怅，情绪在天涯。",
        "dynasty": null,
        "collection_info": null
    },
    {
        "title": "醉公子·漠漠秋云淡",
        "author": "顾敻",
        "content": "漠漠秋云淡，红耦香侵槛。\n枕欹小山屏，金铺向晚扃。\n睡起横波慢，独望情何限。\n衰柳数声蝉，魂消似去年。",
        "dynasty": null,
        "collection_info": null
    },
    {
        "title": "醉公子·岸柳垂金线",
        "author": "顾敻",
        "content": "岸柳垂金线，雨晴莺石啭。\n家在绿杨边，往来多少年。\n马嘶芳草远，高楼帘半卷。\n敛袖翠蛾攒，相逢尔许难。",
        "dynasty": null,
        "collection_info": null
    },
    {
        "title": "更漏子·旧欢娱",
        "author": "顾敻",
        "content": "旧欢娱，新怅望，拥鼻含颦楼上。\n浓柳翠，晚霞微，江鸥接翼飞。\n帘半卷，屏斜掩，远岫参差迷眼。\n歌满耳，酒盈樽，前非不要论。",
        "dynasty": null,
        "collection_info": null
    }
]