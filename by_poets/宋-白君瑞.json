[
    {
        "title": "满江红 木落林疏",
        "author": "白君瑞",
        "content": "木落林疏，秋渐冷、芙蓉新拆。\n傍碧水，晓妆初鉴，露匀妖色。\n故向霜前呈艳态，想应青女加怜惜。\n映朝阳、翠叶拥红苞，闲庭侧。\n岩桂香，随飘泊。\n篱菊嫩，陪幽寂。\n笑春红容易，被风吹落。\n满眼炯然宫锦烂，一身如寄神仙宅。\n把绿尊、莫惜醉相酬，春工力。",
        "dynasty": "宋",
        "collection_info": null
    },
    {
        "title": "水调歌头 凉吹佛衣袂",
        "author": "白君瑞",
        "content": "凉吹佛衣袂，助我上高台。\n云檐风栋，窗户绝纤埃。\n四绕江山雄麓，万古盘龙踞虎，壮气销崖嵬。\n二水中分远，艇子自归来。\n望白云，迎碧汉，俯长淮。\n铎声到耳，亭亭孤塔现林隈。\n烟惹宫城深树，日照酒楼帘幕，物象眼前排。\n长啸下梯径，欲去更徘徊。",
        "dynasty": "宋",
        "collection_info": null
    },
    {
        "title": "柳梢青 玉骨冰姿",
        "author": "白君瑞",
        "content": "玉骨冰姿，天然清楚，雪里曾看。\n物外幽人，细窥天巧，收入毫端。\n一枝影落云笺。\n便似觉、清风夜寒。\n试向松窗，待闲一展，俗虑都捐。",
        "dynasty": "宋",
        "collection_info": null
    },
    {
        "title": "风入松 一冬不见雪花飞",
        "author": "白君瑞",
        "content": "一冬不见雪花飞。\n爱日荡晴晖。\n腊残未解寒塘冻，东风细、已露春期。\n正是年时策马，相随村落寻梅。\n故人别久信音稀。\n排闷有新诗。\n雁声北去江城暖，暗舒展、花柳容仪。\n屈指烧灯不远，等闲休锁双眉。",
        "dynasty": "宋",
        "collection_info": null
    },
    {
        "title": "念奴娇 江干蹭蹬",
        "author": "白君瑞",
        "content": "江干蹭蹬，镇寻常、怀想京城春色。\n静倚山亭凝望处，惟见鸟飞云幕。\n拂面埃尘，跳□□□，老却风流格。\n年来却有，短蓑轻棹胸臆。\n闻与俊逸嬉游，笙歌丛里，眷恋中华国。\n况是韶阳将近也，应办青骢金勒。\n丰乐阑干，西湖烟水，遍赏苏堤侧。\n举觞须酹，天隅犀渚孤客。",
        "dynasty": "宋",
        "collection_info": null
    }
]