[
    {
        "uuid": "22ac00d0b2d0928fafde983334858d1f",
        "title": "初至郡讲禊饮于江上夜归赋此",
        "author": "冯伯规",
        "content": "身坠千峰不自知，尚修故事水之麋。\n真居峻岭崇山下，又过绿阴青子时。\n幻出流觞共顷刻，款留归棹展娱嬉。\n史君澹泊随民乐，先赋丰年一首诗。",
        "dynasty": "宋",
        "collection_info": null
    },
    {
        "uuid": "984b3c57ba74933880d4307882eb3f7d",
        "title": "继而稍旱祷而復雨喜而作诗",
        "author": "冯伯规",
        "content": "连夕滂沱类建瓴，送将凉意满郊垧。\n江边草木太半绿，天外一峰无限青。\n却信神龙元解事，岂容旱魃更争灵。\n从今怀抱如冰释，闭阁烧香伴六经。",
        "dynasty": "宋",
        "collection_info": null
    },
    {
        "uuid": "2418666bad1f507a91fe0a766284c32d",
        "title": "次韵谢史提干见知",
        "author": "冯伯规",
        "content": "呼得蜿蜒入小瓴，便能飞雨挟林垧。\n油云顿失千山赤，丹篆尝腾一纸青。\n汉节可眠知免旷，仙祠屡扣信通灵。\n欲同此乐君西去，历想三峨旧所经。",
        "dynasty": "宋",
        "collection_info": null
    },
    {
        "uuid": "914fb74929caec4ec4bcfaf549519068",
        "title": "次韵酬李通江",
        "author": "冯伯规",
        "content": "长官祷雨信精诚，便觉丰年徧远垧。\n缫茧齐头丝卷白，插秧随手稻翻青。\n行篘秫酒酣天禄，益长香芽发地灵。\n守令爱民须表裏，君其为纬我为经。",
        "dynasty": "宋",
        "collection_info": null
    },
    {
        "uuid": "6d1452ab45bae809755148df1b7c165c",
        "title": "次韵中秉教授喜雨之作",
        "author": "冯伯规",
        "content": "入春绝无一声雷，赤日又将近夏末。\n阴霾蔽天动经月，草木叶上积寸埃。\n朝朝群望俱徧走，一毫及民更无有。\n雨师远逃龙亦睡，江涩鱼跳鼍空吼。\n初虽一雨慰望霓，明晨骄阳射到西。\n田如石坚耕不得，栏卧牛犊壁倚犁。\n诉天搏手嗟亡策，上山默扣真人宅。\n忽然斗暗云墨黑，尽化焚焦作膏泽。\n稽首谢天拜低头，郡寄且许臣分忧。\n击瓯楼上望四野，只愿保此三年秋。\n吾侪风萍偶接际，剩醖新秫储年计。\n稻苗便秧粟已芽，稳藉清尊度今岁。\n五更復闻檐溜声，欹枕不眠隔窗听。\n公余一榻安禅处，姑借民谣当诗句。",
        "dynasty": "宋",
        "collection_info": null
    },
    {
        "uuid": "6cecd1007e21a98820c233465b272d4d",
        "title": "季春下澣游南龛",
        "author": "冯伯规",
        "content": "四山如猬毛，中有线路萦。\n谁人导我来，得此掌许平。\n雨后天宇空，夏气和且清。\n休日一无事，驾言南山行。\n南山有何好，翠壁列峥嵘。\n巨木老已仆，頼有红石撑。\n自从严大夫，废兴今几更。\n穉干亦合抱，知几阅晦明。\n幽壑架危亭，无风凉自生。\n少间上绝顶，四望围长城。\n涨江笼篆纹，小市分棋枰。\n俛仰忘身世，独慨呼酒倾。\n何知玉堂客，分杂巴叟耕。\n下山喜同步，元自脚力轻。",
        "dynasty": "宋",
        "collection_info": null
    },
    {
        "uuid": "055515bb3d7ff666d4615b385540891e",
        "title": "观涨",
        "author": "冯伯规",
        "content": "孤城如深村，过客绝轮鞅。\n江流卷初霁，晚风纳微爽。\n我来适幽怀，新涨逸远响。\n汀没鸥鹭翔，牧罢牛羊上。\n郡古安陋朴，事简谢鞅掌。\n小酌便陶然，倚栏送轻桨。",
        "dynasty": "宋",
        "collection_info": null
    },
    {
        "uuid": "0739ced4a4bb74b4a9f6ab491ac891f1",
        "title": "次韵泛舟仲秉有诗",
        "author": "冯伯规",
        "content": "且喜山城未傍边，漫从锦水学游舡。\n何时官裏真无事，是处壶中别有天。\n岂復江湖增远兴，强凭丝竹写中年。\n接䍦虽醉无劳着，恰要临流揖望僊。",
        "dynasty": "宋",
        "collection_info": null
    },
    {
        "uuid": "72530740b21fdfc78b63fc21b1d7468d",
        "title": "次日游西龛再用韵",
        "author": "冯伯规",
        "content": "倚阑一览兴无边，好举尊前药玉舡。\n一水云昏失罗带，万松风偃舞钧天。\n早评月旦参群彦，老上霜鬓近十年。\n解后登临都乐事，酣余争恐史君僊。",
        "dynasty": "宋",
        "collection_info": null
    },
    {
        "uuid": "a6f00e665ee67bf1a506e43328211ceb",
        "title": "端午前三日观坡诗首夏官舍即事因次其韵",
        "author": "冯伯规",
        "content": "帘阴不捲漏乌迟，数朶庭萱也自菲。\n公退万缘俱谢绝，心空一气自知归。\n但期菽粟令民足，未觉诗书与愿违。\n闻旱问龙求一雨，乘凉约客扣岩扉。",
        "dynasty": "宋",
        "collection_info": null
    },
    {
        "uuid": "58a843b05ab7ac95d38c77844cca238c",
        "title": "登云间阁",
        "author": "冯伯规",
        "content": "昔年严大夫，偶来怨迁谪。\n我本麋鹿姿，得此已自适。\n乘闲陟上方，徧寻唐人石。\n岂期当三伏，一天云四幕。\n快哉风时来，万籁相呼吸。\n雨余禾麻润，是山皆喜色。\n一杯倾晚饮，绿瓜间朱实。\n是非不到耳，休厌山城寂。\n树影抹横烟，角声暗落日。\n长江去不返，况此百年客。\n企首老玉僊，白髮何由摘。",
        "dynasty": "宋",
        "collection_info": null
    },
    {
        "uuid": "710247abdf8d8b1cd1155202f1dbf21f",
        "title": "浄凉夜坐",
        "author": "冯伯规",
        "content": "水光滟滟竹阴□，何□□香露泛襟。\n更欲□阑看身转，一鈎弦月过□心。",
        "dynasty": "宋",
        "collection_info": null
    },
    {
        "uuid": "89be1370fa989915066670e0ed257c38",
        "title": "偶得新粳□送仲秉",
        "author": "冯伯规",
        "content": "东来五月见新秔，舂出□圆颗粒明。\n端羡□堂有母遗，数匙晚炊助尝羹。",
        "dynasty": "宋",
        "collection_info": null
    },
    {
        "uuid": "862b0b3605ae96464a8b4f8c1baaf5ab",
        "title": "雨后观涨",
        "author": "冯伯规",
        "content": "闻得江头汹涌声，不知何处雨盆倾。\n两涯牛马那容辨，一夕蛟龙怒不平。\n浪尽横汀孤树在，微开顽翳夕阳明。\n尽饶河伯乘秋旺，潦涸霜寒水自清。",
        "dynasty": "宋",
        "collection_info": null
    },
    {
        "uuid": "63e62bdc3ef8cf70cd455ead67713c90",
        "title": "祷晴获应喜而赋诗",
        "author": "冯伯规",
        "content": "才通香火上高穹，雨脚随收不见踪。\n岂但五民保狼戾，也缘造物相龙钟。\n连山柿栗难胜摘，入市禾麻乍出舂。\n一饱可期秋酿熟，青山绿水即过从。",
        "dynasty": "宋",
        "collection_info": null
    },
    {
        "uuid": "7af1c9dc58166498457c60da69c4e743",
        "title": "先期登高观菊岩新榜",
        "author": "冯伯规",
        "content": "先得重阳五日来，清江晚日与人谐。\n共搜磊磊落落句，要敌奇奇怪怪崖。\n乌帽几容罗此影，黄花每喜近吾侪。\n山城酒熟浑无客，一笑临风寄老怀。",
        "dynasty": "宋",
        "collection_info": null
    },
    {
        "uuid": "5b4dc464cd1f73a7e5aa73f841e779c1",
        "title": "次韵忠甫初见菊开",
        "author": "冯伯规",
        "content": "积雨晓放霁，红日照我帷。\n起来步幽蹊，金蕊灿朱扉。\n芳姿自妩媚，微香袭人衣。\n令节无多日，更宜拥培之。\n三径岂不富，最喜先开枝。\n此意谁领解，惟有渊明知。\n子诗正芳润，白露与俱滋。\n未□泛杯酌，且要涤甘肥。\n落英行可餐，乐哉遂忘饥。",
        "dynasty": "宋",
        "collection_info": null
    },
    {
        "uuid": "8e736b3cd77bb3c20fb43cec9342d590",
        "title": "击瓯楼夜饮  其一",
        "author": "冯伯规",
        "content": "不上江亭数日间，雨余山色带清寒。\n西风峭湛休围却，要放秋光入画阑。",
        "dynasty": "宋",
        "collection_info": null
    },
    {
        "uuid": "ddd387cc0a3ceccd216a71cb348e0b83",
        "title": "击瓯楼夜饮  其二",
        "author": "冯伯规",
        "content": "去□□月莫回头，又见清商醖凛秋。\n怅望一双鸿鹄下，径衝烟雨占沧洲。",
        "dynasty": "宋",
        "collection_info": null
    },
    {
        "uuid": "218a91ad9dcf5c80bf2ee2bbeb198553",
        "title": "次韵仲秉木犀",
        "author": "冯伯规",
        "content": "金借颜色月借光，作团秾绿缀深黄。\n合令范晔添成传，曾向维摩饭此香。\n尚忆□□披御赐，颇疑妙舞簇霓裳。\n当陪玉树栽天上，肯学夭桃露短墙。",
        "dynasty": "宋",
        "collection_info": null
    },
    {
        "uuid": "8832e7d66e13fbb313416c38e693b37c",
        "title": "游北岩",
        "author": "冯伯规",
        "content": "遥指蒙茸云木堆，入门小剎傍岩偎。\n放怀邱壑兴未尽，隔岸角声招我回。",
        "dynasty": "宋",
        "collection_info": null
    },
    {
        "uuid": "c6ca360cde25b1f722f16d93f10d0a02",
        "title": "约同僚游佳阴  其一",
        "author": "冯伯规",
        "content": "老木垂垂绿覆栏，栏前髣髴见山□。\n尽教富贵饶公等，未许林泉□数廉。",
        "dynasty": "宋",
        "collection_info": null
    },
    {
        "uuid": "b1b2c2be16d54174f32763c6a3f08853",
        "title": "约同僚游佳阴  其二",
        "author": "冯伯规",
        "content": "晚霁青山无处逃，秋来乘兴便登高。\n□君欲暮休催去，小驿依然□嫩醪。",
        "dynasty": "宋",
        "collection_info": null
    },
    {
        "uuid": "0ee992e0c7ca0a9d6f8675c0636f501f",
        "title": "约同僚游佳阴  其三",
        "author": "冯伯规",
        "content": "□□时山漏夕阳，下山草木响□□。\n□来望到山尽处，一片明冰□□光。",
        "dynasty": "宋",
        "collection_info": null
    },
    {
        "uuid": "e484c3b1f6e0d5bbc5d6c52155e6d629",
        "title": "□后圃成三绝句  其一",
        "author": "冯伯规",
        "content": "重阳过后菊方开，引得幽人日日来。\n从□□开到花落，每来倾饮两三杯。",
        "dynasty": "宋",
        "collection_info": null
    },
    {
        "uuid": "71066070336e5baa0e7f4e1aa31e32c3",
        "title": "□后圃成三绝句  其二",
        "author": "冯伯规",
        "content": "摇落枝头□半空，纷纷群崔啅寒丛。\n四山□合如封锁，霜角凭晴声更雄。",
        "dynasty": "宋",
        "collection_info": null
    },
    {
        "uuid": "d49e9a21ee8e5cc140555d940c3889ef",
        "title": "□后圃成三绝句  其三",
        "author": "冯伯规",
        "content": "家山稍远梦难到，郡事渐希诗作魔。\n句就欲烦相催和，夜窗无奈透霜何。",
        "dynasty": "宋",
        "collection_info": null
    },
    {
        "uuid": "379aa5dda5193f5387d9340b44ed123f",
        "title": "岁晚倚栏",
        "author": "冯伯规",
        "content": "倏忽秋又尽，明朝恰立冬。\n细倾碧潋滟，喜对白芙蓉。\n问信迟宾雁，催寒有响蛩。\n暝烟都不见，闻得望□钟。",
        "dynasty": "宋",
        "collection_info": null
    },
    {
        "uuid": "1547b15a3f39669b3c50119da18c7f98",
        "title": "登赋诗楼",
        "author": "冯伯规",
        "content": "高楼无一尘，适此半日闲。\n请以老杜句，赋诗榜其颜。\n井邑各参差，峰峦共回环。\n岁月行且换，星斗如可攀。\n不堪霜风劲，未许酒胆悭。\n祇缘期会急，勿怪题咏艰。\n所喜谈圣贤，大胜醉髦蛮。\n倚栏遥夜寂，一笑喧千山。",
        "dynasty": "宋",
        "collection_info": null
    },
    {
        "uuid": "c6fa5aed71d01fe5e1019141f7dce1d9",
        "title": "次韵刘阆州谢送菊岩春",
        "author": "冯伯规",
        "content": "山中有佳菊，足以配古岩。\n饮酒对此菊，何用荐芳甘。\n不妨玉山颓，对卧千载楠。\n清赏不可共，妙句传巴南。",
        "dynasty": "宋",
        "collection_info": null
    },
    {
        "uuid": "a0267fe27ef23f320c307d8cff54633c",
        "title": "无题",
        "author": "冯伯规",
        "content": "暇时结客小舂容，路直重岩紫翠峰。\n云阁翚飞翼鸾凤，石楠盘屈老虬龙。\n林扉雨过便秋菊，山寺风清度晚钟。\n快展眉头须剧饮，天开霁色不妨农。",
        "dynasty": "宋",
        "collection_info": null
    }
]