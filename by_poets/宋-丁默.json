[
    {
        "title": "齐天乐 两株烟柳荒城外",
        "author": "丁默",
        "content": "两株烟柳荒城外，依依暮帆曾驻。\n小扇障尘，轻舆贴岸，谁料重行吟处。\n流光暗度。\n怅兰溆春移，苇汀秋聚。\n可奈清愁，快呼艇子载将去。\n中年怀抱易感，甚风花水叶，犹似孤旅。\n伴鹤幽期，随莺乐事，还是情乖意负。\n衣尘帽土。\n但杜镜堪羞，贺囊偏□。\n待报山灵，莫教云壑妒。",
        "dynasty": "宋",
        "collection_info": null
    },
    {
        "title": "华胥引 论交眉语",
        "author": "丁默",
        "content": "论交眉语，惜别心啼，费情不少。\n蕙渺溱期，苹深汜约轻误了。\n几度金铸相思，又燕归鸿杳。\n谁料如今，被莺闲占春草。\n频把愁勾，惜鸦云、娇红犹绕。\n浑拚如梦，争奈枕酲屏晓。\n欲寄芙蓉香半握，怕不禁秋恼。\n重是亲逢，片帆双度天杪。",
        "dynasty": "宋",
        "collection_info": null
    },
    {
        "title": "齐天乐 倦云休雨风还作",
        "author": "丁默",
        "content": "倦云休雨风还作，交相醒花苏柳。\n字满吟灰，痕添坐席，赢得新愁痴守。\n归期未有。\n负小院移兰，故园尝韭。\n谩道春来，沉腰惟觉似秋瘦。\n烧灯时候是也，楚津留野艇，曾趁芳友。\n问月赊晴，凭春买夜，明月添香解酒。\n□知别久。\n怅帝陌论心，客尘侵首。\n戏鼓声中，旧情犹在否。",
        "dynasty": "宋",
        "collection_info": null
    }
]