[
    {
        "title": "横吹曲辞 出塞",
        "author": "耿[湋]",
        "content": "汉家边事重，窦宪出临戎。\n绝漠秋山在，阳关旧路通。\n列营依茂草，吹角向高风。\n更就燕然石，看铭破虏功。",
        "dynasty": "唐",
        "collection_info": null
    },
    {
        "title": "横吹曲辞 入塞曲",
        "author": "耿[湋]",
        "content": "将军带十围，重锦制戎衣。\n猨臂销弓力，虬鬚长劒威。\n首登平乐宴，新破大宛归。\n楼上姝姬笑，门前问客稀。\n暮烽玄菟急，秋草紫骝肥。\n未奉君主诏，高槐昼掩扉。",
        "dynasty": "唐",
        "collection_info": null
    },
    {
        "title": "横吹曲辞 关山月",
        "author": "耿[湋]",
        "content": "月明边徼静，戍客望乡时。\n塞古柳衰尽，关寒榆发迟。\n苍苍万里道，戚戚十年悲。\n今夜青楼上，还应照所思。",
        "dynasty": "唐",
        "collection_info": null
    },
    {
        "title": "相和歌辞 陇西行",
        "author": "耿[湋]",
        "content": "雪下阳关路，人稀陇戍头。\n封狐犹未翦，边将岂无羞。\n白草三冬色，黄云万里愁。\n因思李都尉，毕竟不封侯。",
        "dynasty": "唐",
        "collection_info": null
    },
    {
        "title": "杂曲歌辞 凉州词",
        "author": "耿[湋]",
        "content": "国使翩翩随斾旌，陇西岐路足荒城。\n毡裘牧马胡雏小，日暮蕃歌三两声。",
        "dynasty": "唐",
        "collection_info": null
    }
]