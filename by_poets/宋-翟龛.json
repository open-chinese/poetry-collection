[
    {
        "uuid": "a3305c00f9507e742abb962e1af37d7a",
        "title": "崔清献公祠堂落成",
        "author": "翟龛",
        "content": "象笏犹存旧典型，魏谟亦此振家声。\n矧今故第堂堂復，不日新祠恰恰成。\n嘉定间关全蜀险，端平仓卒护乡城。\n此功此德垂千古，自有人人香火情。",
        "dynasty": "宋",
        "collection_info": null
    },
    {
        "uuid": "6d84b9d66e3c5d1c76997d10ab7b9b41",
        "title": "寄王祥季昆",
        "author": "翟龛",
        "content": "右军孙子总奇才，一别俄惊秋又来。\n冠佩正宜朝凤阙，钓竿未许老鳌台。\n云昏野寺疏钟断，潮落寒汀野鹤回。\n咫尺相思不相见，渴心吟望欲生灰。",
        "dynasty": "宋",
        "collection_info": null
    },
    {
        "uuid": "73df9fab966edc362e364c21704cf25d",
        "title": "挽赵秋晓",
        "author": "翟龛",
        "content": "早向南宫掇一筹，英声藉藉出南州。\n襟怀雪月五更晓，器宇江天万顷秋。\n方羡庐山高筑室，奚虞夜壑遽藏舟。\n天朝弗为斯文地，才羡如公不久留。",
        "dynasty": "宋",
        "collection_info": null
    }
]