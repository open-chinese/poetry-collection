[
    {
        "title": "水龙吟 此翁疑是香山",
        "author": "陈深",
        "content": "此翁疑是香山，老来愈觉才情富。\n天孙借与，金刀玉尺，裁云缝雾。\n一曲阳春，樽前惟欠，柳蛮樱素。\n对苍松翠竹，江空岁晚，伴明月、倾芳醑。\n深谷修兰楚楚。\n续离骚、载歌初度。\n麻姑素约，天寒相访，遗余琼露。\n拟借青鸾，吹笙碧落，采芝玄圃。\n奈玉堂催召，文园醉叟，草凌云赋。",
        "dynasty": "宋",
        "collection_info": null
    },
    {
        "title": "贺新郎 丹凤翔云表",
        "author": "陈深",
        "content": "丹凤翔云表。\n览德辉、翩然飞下，翠蓬仙岛。\n银汉无声天似水，昨夜新凉多少。\n听一曲、琼箫音渺。\n千尺秦台凌空峻，见一双、翠羽先飞到。\n披紫雾，揽瑶草。\n风流别乘当英妙。\n对江山、掀髯把酒，浩歌长啸。\n绿发公候何足浼，自是无双才调。\n况槐阴、青青天杪。\n月殿姮娥云深处，近清秋、丹桂催开早。\n斟绿醑，戴花帽。",
        "dynasty": "宋",
        "collection_info": null
    },
    {
        "title": "沁园春 浪迹烟霞",
        "author": "陈深",
        "content": "浪迹烟霞，有酒千锺，有书五车。\n任从来萧散，闲心似水，何堪妩媚，笑面如花。\n濯发沧浪，放歌江海，肯被红尘半点遮。\n谁知道，抱无名鉅璞，重价难赊。\n嘻嗟。\n大泽龙蛇。\n且蟠屈、深潜得计些。\n看淋漓醉墨，神情自足，摩挲雄剑，肝胆无邪。\n渭水烟蓑，营丘绣衮，出处何尝有异耶。\n今何在，但素蟾东出，红日西斜。",
        "dynasty": "宋",
        "collection_info": null
    },
    {
        "title": "齐天乐 秋涛欲涨西陵渡",
        "author": "陈深",
        "content": "秋涛欲涨西陵渡，江亭晓来雄观。\n帝子吹笙，洛妃起舞，应喜蓬宫仙诞。\n斗墟东畔。\n望缥缈星槎，来从河汉。\n明月楼台，绣筵重启曼桃宴。\n庄椿一树翠色，五枝芳桂长，金蕊玉干。\n自笑狂疏，尊前起寿，不似卫郎温润。\n一卮泛满。\n羡彭泽风流，醉巾长岸。\n老圃黄花，清香宜岁晚。",
        "dynasty": "宋",
        "collection_info": null
    },
    {
        "title": "西江月 龙沫流芳旎旎",
        "author": "陈深",
        "content": "龙沫流芳旎旎，犀沈锯削霏霏。\n薇心玉露练香泥。\n厌尽人间花气。\n银叶初温火缓，金猊静袅烟微。\n此时清赏只心知。\n难向人前举似。",
        "dynasty": "宋",
        "collection_info": null
    },
    {
        "title": "虞美人 玉搔斜压乌云堕",
        "author": "陈深",
        "content": "玉搔斜压乌云堕。\n拄颊看书卧。\n开元天子惜娉婷。\n一笑嫣然何事、便倾城。\n马嵬风雨归时路。\n艳骨销黄土。\n多情谁写书画中。\n江水江花千古、恨无穷。",
        "dynasty": "宋",
        "collection_info": null
    },
    {
        "title": "洞仙歌 银波湛碧",
        "author": "陈深",
        "content": "银波湛碧，遥泛仙槎早。\n婺宿荧煌瑞云晓。\n庆芳传丹桂，欢动连枝，称寿处，一簇蓬莱翠窈。\n步虚声宛转，清澈瑶坛，疑是钧霄凤音渺。\n正金姥、礼虚皇，天阶净，凉入绡衣风袅。\n想金书、秘字赐长生，进九酝霞卮，练颜长好。",
        "dynasty": "宋",
        "collection_info": null
    },
    {
        "title": "我思古人",
        "author": "陈深",
        "content": "繄古人之寥寥兮，夫何思之弗谖。\n蹇余生之独后兮，曾不得与之周旋。\n旷斯世而勿见兮，故增欷而永叹。\n抚遗籍而玄览兮，幸所闻之可尊。\n彼丹心之耿着兮，谅虽亡而实存。\n苟遡风而遐契兮，尚何有于古今。\n览元化兮无穷，感徂景兮如驶。\n余髪兮种种，余怀兮亹亹。\n驷黄虬兮遐征，仰超然之高轨。\n猗圣言兮如天，至道兮如海。\n超鸿蒙兮何极，窥浩茫兮无涘。\n孰导余以正适兮，遵坦涂而容曳。\n惟谅友之昭昭，庶订余之愦愦。\n呜呼噫嘻，古之人兮，惠我无疆。\n忽不见兮心之伤，余之思兮曷云其忘。\n往者不可及，来者犹可望。\n非夫君之相和兮，谁逍遥以徜徉。",
        "dynasty": "宋",
        "collection_info": null
    },
    {
        "title": "送曹叔时归淮东",
        "author": "陈深",
        "content": "羲农去我远，醇风日以浇。\n遗经秘幽旨，千载空寥寥。\n濂洛导其源，百川始东朝。\n我生性颛蒙，望道弥坚高。\n鍼砭无良友，穷居困烦嚣。\n东平曹叔子，妙年振英翘。\n古心默相契，一语神情超。\n高堂奏绿绮，长空激商飈。\n谭玄探要妙，力学锄虚骄。\n方期拾瑶草，归袂何飘飖。\n淮水白浩浩，楚山青遥遥。\n相思意无尽，赠子一长谣。",
        "dynasty": "宋",
        "collection_info": null
    },
    {
        "title": "重玄寺旃檀林桂花",
        "author": "陈深",
        "content": "有桂生祇园，团团拥旌盖。\n灵根挺盘错，翠色深晻蔼。\n疑从鹫峰移，迥与峨石对。\n商飈动阊阖，夜气凝沆瀣。\n清芬弥六合，芳意函纤芥。\n华飘广寒府，金布如来界。\n天空氛翳灭，冏冏凉月挂。\n幽人夜禅起，凈想须脱解。\n清游时独行，真赏聊自爱。\n妍华易销落，徒抱贞心在。\n苍鸾宁復来，临风发深嘅。",
        "dynasty": "宋",
        "collection_info": null
    },
    {
        "title": "姑苏台晚眺分韵得高字",
        "author": "陈深",
        "content": "残阳古城曲，岌岌荒台高。\n不知何年创，尚尔结构牢。\n青山拥危楯，白水环空壕。\n美哉此山溪，惨澹悲雄豪。\n当时一战霸，意气何矜骄。\n蛾眉坐倾国，忠魄随怒潮。\n空余故宫苑，寒雀飞野蒿。\n佳辰晤良友，清眺舒烦劳。\n夕风振丛薄，鸿雁中天号。\n永怀五湖客，一舸凌云涛。\n浩歌沧浪词，愿言从游遨。",
        "dynasty": "宋",
        "collection_info": null
    },
    {
        "title": "送释存游苕川兼怀子昂学士",
        "author": "陈深",
        "content": "吴兴山水邦，杳蔼云气萃。\n冈峦抱萦迴，溪流泻清驶。\n逍遥烟中客，缥渺云际寺。\n振锡赴幽寻，揽袂接遐契。\n是时秋正中，旷朗天宇霁。\n明月射神珠，光彩难自閟。\n渔歌和遗音，茶经诧幽事。\n欲从烟屩游，苦为尘鞅繫。\n缅怀金坡英，归来云壑媚。\n采采白苹花，因风为遥寄。",
        "dynasty": "宋",
        "collection_info": null
    },
    {
        "title": "次韵陆承之岁暮述怀",
        "author": "陈深",
        "content": "茝鷄晨先鸣，络纬夜虚织。\n物情固有殊，亦各竞时急。\n遥遥丘中士，荆扉昼常闭。\n赋诗悲徂年，开卷怀往昔。\n廓然一言得，不愿千金易。\n大江流汤汤，白日如过翼。\n虚堂拂朱絃，再鼓三嘆息。\n西山遗清风，颍水有奇迹。\n勖哉望前修，猛志庶可及。\n自当葆天和，政不慕人益。",
        "dynasty": "宋",
        "collection_info": null
    },
    {
        "title": "孤凤篇上静轩阎学士",
        "author": "陈深",
        "content": "南山有孤凤，丹羽何葳蕤。\n朝餐琼树实，夕饮天津池。\n岐阳曾一鸣，千载今无期。\n将从和风翔，俯视尘壤卑。\n粱藻匪君食，枳棘匪君栖。\n遐举昆丘阳，肯为云萝羁。\n坐迟箫韶成，振翮还来仪。",
        "dynasty": "宋",
        "collection_info": null
    },
    {
        "title": "送周必明北上",
        "author": "陈深",
        "content": "天寒霜霰繁，岁晏日月驶。\n周子何仓皇，孤征诣燕蓟。\n寥寥抱遗经，皦皦蓄幽志。\n青云既交荐，白首期一试。\n苍松多劲枝，老鹤负奇气。\n扶摇信可抟，高冥不难致。\n泮林日雕疏，子衿气沦替。\n侧伫典型人，復理俎豆事。\n明年候熏风，矫首江南澨。\n愿偕鲁诸生，敬揽叔孙袂。",
        "dynasty": "宋",
        "collection_info": null
    },
    {
        "title": "陇西太夫人八十寿",
        "author": "陈深",
        "content": "恒山镇朔野，积翠凌太虚。\n中有仙子宅，霞光抱云居。\n怡怡伯阳姥，八十颜犹朱。\n神交殷玉女，秘字传金书。\n逍遥人间世，静寿仙者徒。\n令子返乌哺，专城绾菟符。\n金章映彩服，锦障承雕舆。\n前有命妇掖，后有玄孙扶。\n春风溢慈幄，晓日晖庆图。\n海桃摘霞实，灵芝掇云腴。\n南山为尔寿，北斗为尔𣂏。\n人生天壤内，菽水欢有余。\n矧兹寿且贵，身与五福俱。\n厚德获隆报，彼苍默相孚。\n诗人颂燕喜，此乐不可渝。",
        "dynasty": "宋",
        "collection_info": null
    },
    {
        "title": "寄题天与清香台",
        "author": "陈深",
        "content": "芳园矗层台，宛在江之曲。\n何年植琼树，粲粲纷在目。\n美人芙蓉裳，超遥处空谷。\n时登月中观，玩此枝上玉。\n幽芳忽吹来，妙契心自足。\n维皇岂虚畀，真意盖有属。\n夜阑耿无眠，霜霰天地肃。\n寥寥翠禽语，葱昽晓光旭。",
        "dynasty": "宋",
        "collection_info": null
    },
    {
        "title": "简秦章甫",
        "author": "陈深",
        "content": "楚楚洛阳生，清介常寡与。\n宦游江之南，移家寄吴渚。\n辛勤奉旨甘，言动无过举。\n阳春万物新，霈泽均施普。\n乘风方高翔，摧翅堕网罟。\n飞文中善类，横逆夫孰御。\n白日照丹心，皦皦中自许。\n有能辨冶长，终然脱石父。\n操存谅深固，夷险咸善处。\n涉难知弥明，履变德益聚。\n静探元化心，忧患真玉汝。",
        "dynasty": "宋",
        "collection_info": null
    },
    {
        "title": "慰陆子顺丧偶",
        "author": "陈深",
        "content": "岁晏登禹陵，山水清游纵。\n迴舻舣西湖，埙箎谐伯仲。\n旅窗灯焰青，炊臼感幽梦。\n绝絃闻遗声，据藜发哀恸。\n重怜游子情，惧乏尊章奉。\n凄风动虚幌，斜月照飞栋。\n芳胶解钿朵，流尘昏翠凤。\n荀香怅未歇，潘诗应屡讽。\n孤兽骇哀鸣，离禽感幽咔。\n蒙庄亦何人，傲倪自惊众。\n遗情信良难，至理堪折衷。",
        "dynasty": "宋",
        "collection_info": null
    },
    {
        "title": "题梅图",
        "author": "陈深",
        "content": "玉妃还绛阙，委佩烟江滨。\n瑶华振英采，照曜山水春。\n海若不敢受，谓是天上珍。\n掌管倩姮氏，封护烦滕神。\n风标二公子，素服靓且新。\n邂逅蓬莱使，翩然与相亲。\n画师何从见，泚笔开清真。\n数幅悬高堂，一洗凡格尘。\n我欲商妙语，唤起逋仙人。",
        "dynasty": "宋",
        "collection_info": null
    },
    {
        "title": "曹叔时见过索饯篇",
        "author": "陈深",
        "content": "泄云蒙朝日，微雨霑庭除。\n幽人掩关卧，门外无来车。\n曹子别经岁，枉道过我庐。\n谓余抱文艺，胡为守乡闾。\n余曰匪高尚，褊性涉世疏。\n上奉白髪亲，余暇读我书。\n岂如叔时甫，妙年美名誉。\n词华烂絺绣，问学滋新畬。\n奉子一巵酒，聊为谭斯须。\n威凤翔高阁，逸骥腾云衢。\n及时树远业，临事毋踟蹰。",
        "dynasty": "宋",
        "collection_info": null
    },
    {
        "title": "寿元俞治中",
        "author": "陈深",
        "content": "凯风荡清淑，秦溪钟妙英。\n世德裕后远，盛年振清声。\n余昔客君家，君甫十二龄。\n期君世济美，事业如甘卿。\n微言副深望，荣涂践修程。\n东吴大藩地，政繁任匪轻。\n剸裁得终贾，游刃新发硎。\n勉奉兢兢戒，毋着赫赫称。\n临下必以庄，事上必以诚。\n勤劳慎细事，惠爱苏疲氓。\n制动由静一，养心贵和平。\n尝闻公辅量，允矣王休征。",
        "dynasty": "宋",
        "collection_info": null
    },
    {
        "title": "题梁中砥诗画图",
        "author": "陈深",
        "content": "山昏归云敛，叶落夕飈骤。\n疏松漏微月，清光照岩窦。\n烟中二仙师，一笑欣邂逅。\n行行扑空翠，杖屦相先后。\n清景适与期，得句若天授。\n画成诗逾绝，开卷消鄙陋。\n如饮中泠泉，可嚥不可𠻳。\n我怀陶贞白，日夕梦三秀。\n何年卓茆庵，饵朮衍遐寿。",
        "dynasty": "宋",
        "collection_info": null
    },
    {
        "title": "丁酉元日",
        "author": "陈深",
        "content": "夜中不成寐，卧觉风剡剡。\n残寒贾余勇，飞雪犹厉惨。\n黎明卷新霁，旭日光晻晱。\n穷阴得阳和，春气已先感。\n负暄南轩下，余生亦云忝。\n高门谁能走，蓬户镇常掩。\n驰车听奔凑，庆语绝媚谄。\n自甘守疏慵，岂復嘆坎壈。\n濡毫寄桑翰，隠几坐文毯。\n壶倾酒不竭，炉拥火始燄。\n吐咏探清新，研书味真澹。\n流光信难驻，华髪那可染。\n拊己欣有得，感时能无憾。\n贞吉宜嘉遯，心亨由习坎。\n浮云易盈歇，神鉴常渊湛。\n黾勉奉吾亲，力学深自贬。",
        "dynasty": "宋",
        "collection_info": null
    },
    {
        "title": "送沈彦楚",
        "author": "陈深",
        "content": "清才不数见，世固未易识。\n如玉在荆山，落落混于石。\n沈君义兴彦，恨我未良觌。\n陆子不妄交，称许斯为得。\n况有阙里孙，延之致经席。\n比聆道吴阊，捧檄建德国。\n高歌诵唐虞，诸子有矜式。\n严滩浩烟霞，山水澄鲜碧。\n暇日一登临，清赏慰愁寂。",
        "dynasty": "宋",
        "collection_info": null
    },
    {
        "title": "别卫山斋",
        "author": "陈深",
        "content": "何处桃花源，超然欲高举。\n永怀尘外游，遐契烟中侣。\n时从清夜阑，默探元化祖。\n寻幽得佳胜，将期结茅宇。\n任公五十犗，朅来向江渚。\n投竿鱼不食，归兴浩莫御。\n遥岑下落日，薄云阁清雨。\n扬舲吴淞滨，褰裳采芳杜。\n长歌去英淑，未卜重晤语。\n相期会有时，散髪卧云屿。",
        "dynasty": "宋",
        "collection_info": null
    },
    {
        "title": "送许希元尉德清",
        "author": "陈深",
        "content": "士生天壤内，所抱者奇气。\n当观人品高，岂尚名爵贵。\n子真第一流，沦迹南昌尉。\n至今疑仙去，风节照百世。\n希元人中豪，未识我深愧。\n尝闻畜爱马，童子刺而毙。\n略不动声色，度量有余地。\n岂易议浅深，是固余所畏。\n陆子少许可，欣然纪其事。\n迩聆尉山邑，芒刃聊小试。\n苕水清且迅，苕民号难治。\n愿言化以德，勿但施法制。\n令闻起在今，微言毋我弃。",
        "dynasty": "宋",
        "collection_info": null
    },
    {
        "title": "题郑柏窗所藏莲社图",
        "author": "陈深",
        "content": "白莲生清池，至洁尘不污。\n当时取名社，亦以清凈故。\n乐国初无有，莽莽果何处。\n陶公寄醉乡，盖深得其趣。\n公何挽不入，谢何推不去。\n远师信高识，心杂固不取。\n盗循彼何人，一见乃深许。\n士固未易知，身名期岁暮。\n遗风惊千祀，流落见缃素。\n永怀名山游，乐与善人遇。\n匡庐青拂天，江水日东骛。\n我将解世缠，已办登山具。\n载酒酹渊明，问津桃源路。",
        "dynasty": "宋",
        "collection_info": null
    },
    {
        "title": "内人臂白鹦鹉图",
        "author": "陈深",
        "content": "华清宫中歌既醉，南海奇禽远争致。\n玉环最爱雪衣孃，当时曾得龙颜媚。\n璇房雕槛春日长，绣䙀娇儿在傍戏。\n君王怜汝解语言，怀恩不说宫中秘。\n临风鸷鸟何轩轩，嘆惜纯良遭猛厉。\n苕翁写出当时事，侧立红衫内人臂。\n江花满地不忍看，空拂画图怜俊慧。",
        "dynasty": "宋",
        "collection_info": null
    },
    {
        "title": "寿金仁叟",
        "author": "陈深",
        "content": "娇黄着柳回东风，玉霙协瑞飞璇穹。\n金猊嘘暖香雾蒙，铜槃蜜炬光如虹。\n尊前笑挹南极翁，海桃压袖朝霞红。\n苍苍五桂云巃嵷，南山翠色摩青空。\n仁者静寿如山崇，世间凡语难形容。",
        "dynasty": "宋",
        "collection_info": null
    },
    {
        "title": "书骏马图",
        "author": "陈深",
        "content": "王良伯乐骨已朽，曹霸丹青亦希有。\n开图歘见神骏姿，对酒高歌雄剑吼。\n祇今骐骥困盐车，落日长鸣漫昂首。\n嗤嗤俗眼迷天机，相士嫌贫马嫌瘦。",
        "dynasty": "宋",
        "collection_info": null
    },
    {
        "title": "赠道眼相士",
        "author": "陈深",
        "content": "岳生年少精悍姿，双眸照人烱秋水。\n气直云天亦自奇，口谭风鉴政可喜。\n一鹗盘空势轻矫，夕风吹波云欲起。\n海岸相逢话不休，一笑人间五百祀。\n方瞳祗合相山中，燕颔自堪侯万里。\n人生出处难豫期，浮云变化无穷已。\n巫咸一去不可追，归来心服壶丘子。",
        "dynasty": "宋",
        "collection_info": null
    },
    {
        "title": "南游",
        "author": "陈深",
        "content": "驱车登远道，白日忽西流。\n宇宙惊新梦，山河感旧游。\n云迷江令宅，月澹庾公楼。\n已已知何奈，长歌去国愁。",
        "dynasty": "宋",
        "collection_info": null
    },
    {
        "title": "晚望",
        "author": "陈深",
        "content": "莽莽荒城下，悠悠古道傍。\n秋风吹草木，落日下牛羊。\n感慨悲新事，登临嘆异方。\n长吟意无极，回首一霑裳。",
        "dynasty": "宋",
        "collection_info": null
    },
    {
        "title": "春日即事",
        "author": "陈深",
        "content": "忽忽春将晚，幽窗趣亦佳。\n山蜂时入座，野鼠昼缘阶。\n俗事何能已，浮生信有涯。\n庄书读一尺，聊復散幽怀。",
        "dynasty": "宋",
        "collection_info": null
    },
    {
        "title": "次韵赠钱德钧",
        "author": "陈深",
        "content": "嗜书仍好古，亹亹一生心。\n搜抉无遗隠，幽忧不废吟。\n云鸿渺何许，烟海浩难寻。\n怅望高深意，秋空起暮阴。",
        "dynasty": "宋",
        "collection_info": null
    },
    {
        "title": "寄友",
        "author": "陈深",
        "content": "山中太玉子，比日復何如。\n自恨数年别，无因一寄书。\n江湖惊老大，日月暗销除。\n会晤无期在，凭诗问起居。",
        "dynasty": "宋",
        "collection_info": null
    },
    {
        "title": "寄友",
        "author": "陈深",
        "content": "海内皆兄弟，情深莫若君。\n那知经乱后，翻作久离群。\n皎皎云中月，悠悠岩上云。\n相思不可见，清梦遶江濆。",
        "dynasty": "宋",
        "collection_info": null
    },
    {
        "title": "怀钱德钧",
        "author": "陈深",
        "content": "城南寡徒侣，钱子数来过。\n翰墨相娱玩，文章互切磨。\n交游常不厌，间阔竟如何。\n风雨怀君夜，空斋秋思多。",
        "dynasty": "宋",
        "collection_info": null
    },
    {
        "title": "登阳山妙凈院",
        "author": "陈深",
        "content": "野寺虽牢落，山僧亦自如。\n幽栖邻虎空，灵迹近龙居。\n地胜轩楹古，天寒草木疏。\n凭高望城郭，把酒一欷歔。",
        "dynasty": "宋",
        "collection_info": null
    },
    {
        "title": "赋月中桂",
        "author": "陈深",
        "content": "天上何年种，婆娑碧树幽。\n根盘蟾窟古，花落鹫峰秋。\n祇恐冰轮碍，时烦玉斧修。\n素娥久延伫，攀折使人愁。",
        "dynasty": "宋",
        "collection_info": null
    },
    {
        "title": "江上",
        "author": "陈深",
        "content": "放迹清江上，悲歌惜岁穷。\n孰能回白日，我欲问苍穹。\n天地遗民老，山河霸业空。\n清愁无着处，卷入酒杯中。",
        "dynasty": "宋",
        "collection_info": null
    },
    {
        "title": "次韵沈冲叟见访之什",
        "author": "陈深",
        "content": "卧疾萧斋冷，门深一径苔。\n空庭小雨过，瘦马故人来。\n把酒悲新事，论诗畏逸才。\n未能亲往谢，病眼怕风埃。",
        "dynasty": "宋",
        "collection_info": null
    },
    {
        "title": "次韵沈冲叟闲居即事",
        "author": "陈深",
        "content": "晨起盥栉罢，焚香默坐余。\n朝阳上窗户，寒雀下庭除。\n隠几商清句，开椷阅素书。\n吁嗟望尘客，徒解赋闲居。",
        "dynasty": "宋",
        "collection_info": null
    },
    {
        "title": "会霜晴诗  其一",
        "author": "陈深",
        "content": "旭日照萧晨，凄清不受尘。\n冷光明似雪，冬暖胜如春。\n红叶辉相照，黄花色愈新。\n南窗差可爱，曝背豁天真。",
        "dynasty": "宋",
        "collection_info": null
    },
    {
        "title": "会霜晴诗  其二",
        "author": "陈深",
        "content": "朝暾上高树，雾卷海天遥。\n劲气乘寒凝，严威见日销。\n钟清出远寺，马滑恐危桥。\n稍逼南枝暖，疏花破寂寥。",
        "dynasty": "宋",
        "collection_info": null
    },
    {
        "title": "次韵陆承之寒夜有怀  其一",
        "author": "陈深",
        "content": "客心惊岁暮，不奈送愁频。\n茅屋夜来雪，梅花江上春。\n驱车断行旅，闭户有高人。\n奚待扁舟兴，风期暗与亲。",
        "dynasty": "宋",
        "collection_info": null
    },
    {
        "title": "次韵陆承之寒夜有怀  其二",
        "author": "陈深",
        "content": "壮志寥寥在，流年冉冉催。\n寒灯和梦照，暗雨挟愁来。\n白雪词难和，青山首重回。\n夜阑浑不寐，慨想陆机才。",
        "dynasty": "宋",
        "collection_info": null
    },
    {
        "title": "挽王伯英",
        "author": "陈深",
        "content": "之子尤谦抑，亲曾奉酒巵。\n怀才嗟未用，抱疾竟难治。\n岁暮风霜惨，天寒草木萎。\n壮年今已矣，慷慨有余悲。",
        "dynasty": "宋",
        "collection_info": null
    },
    {
        "title": "送张德美北上",
        "author": "陈深",
        "content": "廓落江海客，素怀经济才。\n年高劳治邑，道直恨无媒。\n白髪丝千缕，清风水一杯。\n功名须老大，行矣莫迟回。",
        "dynasty": "宋",
        "collection_info": null
    },
    {
        "title": "晚步",
        "author": "陈深",
        "content": "偶偕二三子，曳履古城阴。\n远慕求羊迹，永怀江海心。\n残阳隠深巷，积雨歇高林。\n自笑黄荂曲，那追白雪吟。",
        "dynasty": "宋",
        "collection_info": null
    },
    {
        "title": "送冯茂叔分教丰城",
        "author": "陈深",
        "content": "晋朝雷焕地，君去是清游。\n神物今何处，沧江空自流。\n客程二千里，吾道一扁舟。\n徐孺祠前过，汀苹为荐羞。",
        "dynasty": "宋",
        "collection_info": null
    },
    {
        "title": "赠孝廉",
        "author": "陈深",
        "content": "海内知名士，乘时各树勋。\n辞华咸彙进，节行乃今闻。\n清月升林表，白华开水濆。\n缅怀纯茂德，遥睇楚山云。",
        "dynasty": "宋",
        "collection_info": null
    },
    {
        "title": "送耕存大参使日本  其一",
        "author": "陈深",
        "content": "东隅久不庭，抗疏出忠诚。\n不惮殊方使，期休四海兵。\n长虹贯日白，巨鹢压波清。\n笑下扶桑国，归来致泰平。",
        "dynasty": "宋",
        "collection_info": null
    },
    {
        "title": "送耕存大参使日本  其二",
        "author": "陈深",
        "content": "陆贾初驰诏，终军已请缨。\n上方颛委任，南国诵威名。\n挂席鹏风顺，敲舷蜯月明。\n阳侯应拱护，不遣海涛惊。",
        "dynasty": "宋",
        "collection_info": null
    },
    {
        "title": "挽褚雪巘高士",
        "author": "陈深",
        "content": "矫矫环中叟，清强八十余。\n平生山水趣，尽力老庄书。\n黄鹄人间世，白云天上居。\n蕉花吹又落，回首一欷歔。",
        "dynasty": "宋",
        "collection_info": null
    },
    {
        "title": "王太古偕游灵岩余以事中止先还",
        "author": "陈深",
        "content": "峭峭孤峰起，苍寒倚太虚。\n尚嫌凡子到，那被美人污。\n霸业消磨尽，浮屠突兀居。\n凭高怕凄怆，兴尽即迴舻。",
        "dynasty": "宋",
        "collection_info": null
    },
    {
        "title": "题潘臞斋容安书院",
        "author": "陈深",
        "content": "屋上即青山，柴扉镇日关。\n烟霞三径足，天地一身闲。\n归去词堪和，閒居赋可删。\n箪瓢差自乐，高视眇尘寰。",
        "dynasty": "宋",
        "collection_info": null
    },
    {
        "title": "送范竹所赴吴江学职",
        "author": "陈深",
        "content": "多士乘时出，亨涂志业优。\n名家传旧学，文治佐新州。\n六月江湖冷，三山风雨秋。\n应怀霸越祖，落日望扁舟。",
        "dynasty": "宋",
        "collection_info": null
    },
    {
        "title": "送赵仲明还山东",
        "author": "陈深",
        "content": "东吴隠散曹，解印脱烦劳。\n案上留丹诀，罇中有白醪。\n北风淮水疾，落日太行高。\n遥睇云飞处，归心正鬰陶。",
        "dynasty": "宋",
        "collection_info": null
    },
    {
        "title": "次韵高龙洲入道",
        "author": "陈深",
        "content": "轩车绝华念，野服遂幽情。\n白鹭临溪逈，玄蝉余露清。\n弃家师季伟，莳药友通明。\n且结烟中客，谁论世上名。",
        "dynasty": "宋",
        "collection_info": null
    },
    {
        "title": "皋桥岩中道院与梁中砥商岩翁会饮",
        "author": "陈深",
        "content": "夙有岩中约，今晨得得来。\n幽窗六人坐，清思一时开。\n雪下宜看竹，天寒未见梅。\n人生良会少，莫惜共持杯。",
        "dynasty": "宋",
        "collection_info": null
    },
    {
        "title": "送王从政赴番昜慈湖讲席",
        "author": "陈深",
        "content": "杨子清而粹，遥遥江汉灵。\n无人继绝学，有客抱遗经。\n霜冷鸿飞碛，秋晴马在垧。\n东逢山似象，回首静仪刑。",
        "dynasty": "宋",
        "collection_info": null
    },
    {
        "title": "从政和韵来谢復就答之  其一",
        "author": "陈深",
        "content": "并州沈厚士，气质得天灵。\n吴下留三祀，军中讲六经。\n微云点霄汉，清月出林垧。\n载鼓汾亭曲，令人识典型。",
        "dynasty": "宋",
        "collection_info": null
    },
    {
        "title": "从政和韵来谢復就答之  其二",
        "author": "陈深",
        "content": "墙东甘静处，诗思妙通灵。\n堂有慈亲奉，门无冗客经。\n佳儿诵书史，深巷类郊垧。\n应解庄周学，全生不近刑。",
        "dynasty": "宋",
        "collection_info": null
    },
    {
        "title": "赠张受益检校  其一",
        "author": "陈深",
        "content": "山水经行遍，萧闲吏隠情。\n剑寒光不泯，鹤老骨逾清。\n倾盖逢知己，论诗盍让卿。\n从来说张佑，不是浪传名。",
        "dynasty": "宋",
        "collection_info": null
    },
    {
        "title": "赠张受益检校  其二",
        "author": "陈深",
        "content": "德刑相济用，自古意尤深。\n肃杀冬神令，慈祥使者心。\n月明清驿路，风色定寒林。\n善政民应化，毋忘鲁叟箴。",
        "dynasty": "宋",
        "collection_info": null
    },
    {
        "title": "悼亡",
        "author": "陈深",
        "content": "短日一何急，寒宵不肯明。\n霜寒那有梦，月落重伤情。\n壁冻琴丝断，风惊烛泪盈。\n微言忆王衍，达理悟庄生。",
        "dynasty": "宋",
        "collection_info": null
    },
    {
        "title": "次韵赠友",
        "author": "陈深",
        "content": "柴门饶野兴，不逐世浮沉。\n父子诗书乐，山林木石心。\n玩云联晚句，卧雪拥寒衾。\n又欲移家去，幽栖恐未深。",
        "dynasty": "宋",
        "collection_info": null
    },
    {
        "title": "深居",
        "author": "陈深",
        "content": "闭关屏人事，褊性乐深居。\n琴罢更无事，昼长宜读书。\n粉墙苔色古，柽案竹行疏。\n渐喜相知少，门无冗客车。",
        "dynasty": "宋",
        "collection_info": null
    },
    {
        "title": "题沈华溪诗集",
        "author": "陈深",
        "content": "暑夕坐无寐，把君诗独谣。\n才堪敌冰柱，韵不减江䖴。\n瘴海三年隔，风沙万里遥。\n相逢欣有得，倾箧尽琼瑶。",
        "dynasty": "宋",
        "collection_info": null
    },
    {
        "title": "挽沈氏母夫人",
        "author": "陈深",
        "content": "允矣夫人德，传家庆有余。\n生存黄鹄操，死葬白龙居。\n落月沉沧海，浮云散太虚。\n曾为陶侃客，酹酒重欷歔。",
        "dynasty": "宋",
        "collection_info": null
    },
    {
        "title": "晓望吴城有感",
        "author": "陈深",
        "content": "呜呜寒角动城头，吹起千年故国愁。\n才见专诸操匕首，旋闻西子载扁舟。\n霜寒古寺钟声早，月落南园树影秋。\n一笑浮华易盈歇，白云长在水东流。",
        "dynasty": "宋",
        "collection_info": null
    },
    {
        "title": "送刘梅溪游句曲",
        "author": "陈深",
        "content": "华髪萧萧两鬓秋，醉眠花竹旧风流。\n天心桥畔行将老，地肺山中隠去休。\n半岭白云容可玩，一庵明月尚空留。\n西风趣赴方台约，岩下遥看二老游。",
        "dynasty": "宋",
        "collection_info": null
    },
    {
        "title": "次韵叔时述怀",
        "author": "陈深",
        "content": "文学渊源百行余，浮夸深陋汉相如。\n性灵偏爱居山水，才大难堪奉简书。\n毛义仕来身暂屈，扬雄老矣计全疏。\n强颜微禄营甘旨，已约烟霞共结庐。",
        "dynasty": "宋",
        "collection_info": null
    },
    {
        "title": "次韵子封承之游桃花坞二首  其一",
        "author": "陈深",
        "content": "二仲相从共此遨，蒙蒙花气袭征袍。\n几家绿暗藏深坞，一径红芳落野桃。\n春色暗随流水去，客怀空逐暮云高。\n临溪忽动秦源兴，应嘆浮生何太劳。",
        "dynasty": "宋",
        "collection_info": null
    },
    {
        "title": "次韵子封承之游桃花坞二首  其二",
        "author": "陈深",
        "content": "闾门行乐送韶华，闲访城阴野老家。\n黄蝶得晴飞菜叶，翠禽隔浦啄桃花。\n衡门倒屣临官路，古渡横舟阁浅沙。\n亦有诗人时一到，醉吟行尽夕阳斜。",
        "dynasty": "宋",
        "collection_info": null
    },
    {
        "title": "贺胡西轩入道",
        "author": "陈深",
        "content": "世外尘霞凈绮纨，天风吹梦遶笙鸾。\n清名久上丹台箓，散秩新除紫府官。\n九醖霞觞分帝所，千秋银牓表仙坛。\n蔡经一见心相契，应许亲传蜕骨丹。",
        "dynasty": "宋",
        "collection_info": null
    },
    {
        "title": "次韵王松陵",
        "author": "陈深",
        "content": "江上青山拥县城，江头结屋放歌行。\n散人昔有陆鲁望，处士今无祢正平。\n万顷云涛聊自赏，百年肝胆定谁倾。\n何时适有扁舟兴，趁得垂虹夜雪晴。",
        "dynasty": "宋",
        "collection_info": null
    },
    {
        "title": "和龚翠岩雨中述怀韵",
        "author": "陈深",
        "content": "风流翰墨传千古，议论文章自一家。\n静爱云林披白苎，懒趋阊阖草黄麻。\n江山故国闲停棹，风雨僧窗自瀹茶。\n甚欲从翁俱隠去，云深何处问桃花。",
        "dynasty": "宋",
        "collection_info": null
    },
    {
        "title": "雪后游石湖",
        "author": "陈深",
        "content": "众峰戴雪玉崔嵬，风定湖光镜面开。\n山色可堪西子笑，溪声曾送越兵来。\n天寒野水摇孤艇，日落浮图对古台。\n回首风尘翳城阙，愁来谁伴倒清罍。",
        "dynasty": "宋",
        "collection_info": null
    },
    {
        "title": "范公农圃堂",
        "author": "陈深",
        "content": "振屐重来事已非，却怜清景不相违。\n晴湖尽属盟鸥乐，夜月还惊化鹤归。\n万里吴船空野水，百年庾宅尚斜晖。\n醉哦昔日三高些，千载何人復见几。",
        "dynasty": "宋",
        "collection_info": null
    },
    {
        "title": "送邓觉非赴金陵学职",
        "author": "陈深",
        "content": "城南不得遂相羊，又着纶巾出草堂。\n李白杯中停月影，米家船上贯虹光。\n西来江水知乡近，北望淮山引兴长。\n应傍荆公祠下过，向来松竹尚苍苍。",
        "dynasty": "宋",
        "collection_info": null
    },
    {
        "title": "送潘臞斋赴会稽讲席",
        "author": "陈深",
        "content": "四十臞仙鬓未班，谭经海上看青山。\n曹江虀臼漫难读，禹庙梅梁去自还。\n迭嶂晓晴诗笔锐，平湖风定酒船闲。\n曾闻百粤多奇士，暇日清游盍叩关。",
        "dynasty": "宋",
        "collection_info": null
    },
    {
        "title": "汤梅山为道士归吴还山赋一诗以饯",
        "author": "陈深",
        "content": "三年独向孤山住，应为梅花滞水滨。\n沧海鹤归空有语，荒城草长又逢春。\n芝田火暖丹砂熟，松峤花香白酿新。\n安得与君俱隠去，烟萝深处着闲身。",
        "dynasty": "宋",
        "collection_info": null
    },
    {
        "title": "舟行邂逅周西园出示迴文诗就次韵",
        "author": "陈深",
        "content": "游遨适兴随幽境，笑语相逢忽并船。\n流急溅袍飞带雨，岸回迷草暗浮烟。\n楼高近水涵飞鸟，树密藏云咽恨鹃。\n愁破已空尊酒绿，醉吟同眺晚晴天。",
        "dynasty": "宋",
        "collection_info": null
    },
    {
        "title": "赠吴江学掾",
        "author": "陈深",
        "content": "万丈垂虹阿那边，君来山水愈清妍。\n洞庭云气浮樽俎，震泽涛声答诵絃。\n汀柳垂遮灵运笠，江花飞落广文毡。\n此行适有稽山兴，漫繫春风载酒船。",
        "dynasty": "宋",
        "collection_info": null
    },
    {
        "title": "宿真元观",
        "author": "陈深",
        "content": "泛泛春风湖上舟，幽寻不觉到瀛洲。\n碧桃花落门前地，翠柳阴垂水际楼。\n半夜鹤鸣松院静，一天星照石池幽。\n瑶林疑有神仙隠，愿得相从物外游。",
        "dynasty": "宋",
        "collection_info": null
    },
    {
        "title": "赠陆稼村",
        "author": "陈深",
        "content": "风雨鷄鸣江上村，祇今遗叟几人存。\n煎茶陆羽忘尘世，学稼樊迟老圣门。\n百尺苍松心不朽，千年古井水无浑。\n丹崖翠壁何从见，一笑相逢醉竹根。",
        "dynasty": "宋",
        "collection_info": null
    },
    {
        "title": "澄虚观玉皇阁次韵",
        "author": "陈深",
        "content": "岿然高阁镇吴州，妙手应烦玉斧修。\n万迭红云凝宝座，一轮白日抱璚楼。\n蒙蒙灏气疑浮蜃，炯炯神光远射牛。\n终待留侯辞富贵，还来相伴赤松游。",
        "dynasty": "宋",
        "collection_info": null
    },
    {
        "title": "又代赋",
        "author": "陈深",
        "content": "狼藉风烟知几秋，巍巍杰阁焕然修。\n移来世外神仙宅，幻出云中天帝楼。\n眺远但知观万象，养生应悟解全牛。\n帝觞他日分余沥，咫尺钧天得梦游。",
        "dynasty": "宋",
        "collection_info": null
    },
    {
        "title": "赠周山人  其一",
        "author": "陈深",
        "content": "床头曾不置黄金，野褐纶巾善陆沉。\n七十康强疑有道，一毫荣辱不惊心。\n草根露冷沾芒屦，柏子烟清暖布衾。\n时启青囊看山水，行歌行入白云深。",
        "dynasty": "宋",
        "collection_info": null
    },
    {
        "title": "赠周山人  其二",
        "author": "陈深",
        "content": "郭范寥寥数百年，地仙还復出人间。\n豁开天外一双目，看尽江南千万山。\n玉指暗攒乌兔定，金盘活捉虎龙环。\n我今欲卜神仙宅，雾豹何妨露一班。",
        "dynasty": "宋",
        "collection_info": null
    },
    {
        "title": "饯杨世章",
        "author": "陈深",
        "content": "阿章年少懋才猷，柏府当年与赞筹。\n高卧久无求仕想，闲曹聊作读书谋。\n风烟坐度吴江晚，山水重探禹穴幽。\n正喜相逢又相别，飞花不分洒离愁。",
        "dynasty": "宋",
        "collection_info": null
    },
    {
        "title": "送信甫之江东",
        "author": "陈深",
        "content": "僦屋吴城不厌贫，江东初奉荐书新。\n壮年才略须名世，异国光阴肯滞人。\n官舍草生三月晚，遗宫花落六朝春。\n到时公事期程暇，应有新诗寄我频。",
        "dynasty": "宋",
        "collection_info": null
    },
    {
        "title": "輓汤桂桥",
        "author": "陈深",
        "content": "三楚名家有异孙，昔年射策对君门。\n青衫佐幕声名重，白首谭经道义尊。\n天壤忽惊遗老尽，衣冠今復几人存。\n小山桂树伤愁绝，頼有清香为返魂。",
        "dynasty": "宋",
        "collection_info": null
    },
    {
        "title": "又代輓",
        "author": "陈深",
        "content": "壮岁名登进士科，青云直上趁鸣珂。\n子真遐举神仙隠，玄晏闲居制作多。\n空掩高斋藏漫藁，竟无良药起沉疴。\n诸郎毁瘠衔哀切，为报门人废蓼莪。",
        "dynasty": "宋",
        "collection_info": null
    },
    {
        "title": "送悦心北上",
        "author": "陈深",
        "content": "便乘天骥上通逵，笑拂吴鈎气益奇。\n徐庶交游尽名士，王维才艺重当时。\n西风星斗寒芒动，落日川原秋兴悲。\n莫向黄金台上望，霸图消歇草离离。",
        "dynasty": "宋",
        "collection_info": null
    },
    {
        "title": "寄东皋叟",
        "author": "陈深",
        "content": "移家东去寄田庐，始见高情与世疏。\n爱酒定从焦革饮，卜邻应近仲长居。\n天寒扫雪催煎茗，秋雨临溪命罩鱼。\n静裏独全山野乐，人间荣利不关渠。",
        "dynasty": "宋",
        "collection_info": null
    },
    {
        "title": "题秋塘图二首  其一",
        "author": "陈深",
        "content": "寒塘凈如镜，云冷水葓秋。\n溪鸟无情物，悠悠不解愁。",
        "dynasty": "宋",
        "collection_info": null
    },
    {
        "title": "题秋塘图二首  其二",
        "author": "陈深",
        "content": "水落秋菰老，夕寒烟树微。\n绝怜双白鹭，飞去似知几。",
        "dynasty": "宋",
        "collection_info": null
    },
    {
        "title": "题画扇骑馿踏雪",
        "author": "陈深",
        "content": "雪没馿腰白，行行诗兴催。\n不因太清绝，那肯犯寒来。",
        "dynasty": "宋",
        "collection_info": null
    },
    {
        "title": "题钱舜举写生五首 石榴",
        "author": "陈深",
        "content": "万里乘槎来，锦衣惊昼炫。\n相逢秋风中，忽发一笑粲。",
        "dynasty": "宋",
        "collection_info": null
    },
    {
        "title": "题钱舜举写生五首 青瓜",
        "author": "陈深",
        "content": "苍然蓝田姿，幽怀莹冰雪。\n邂逅青门翁，曾救人间暍。",
        "dynasty": "宋",
        "collection_info": null
    },
    {
        "title": "题钱舜举写生五首 水仙兰",
        "author": "陈深",
        "content": "翩翩凌波仙，静挹君子德。\n平生出处同，相知不易得。",
        "dynasty": "宋",
        "collection_info": null
    },
    {
        "title": "题钱舜举写生五首 菊花",
        "author": "陈深",
        "content": "百卉尽摇落，独傲清霜裏。\n披榛见黄花，渊明元不死。",
        "dynasty": "宋",
        "collection_info": null
    },
    {
        "title": "题钱舜举写生五首 戏婴图",
        "author": "陈深",
        "content": "秘矣宫中戏，人间那得窥。\n开图付一笑，能不类儿嬉。",
        "dynasty": "宋",
        "collection_info": null
    },
    {
        "title": "送人远宦思亲还乡",
        "author": "陈深",
        "content": "堂有期颐母，天涯事远游。\n人生归养乐，薄宦一萍浮。",
        "dynasty": "宋",
        "collection_info": null
    },
    {
        "title": "题王立章云山卷",
        "author": "陈深",
        "content": "岌岌两峰峙，岚光照寺门。\n青山无今古，白云自朝昏。",
        "dynasty": "宋",
        "collection_info": null
    },
    {
        "title": "题扇上画  其一",
        "author": "陈深",
        "content": "老树千年古，精灵变化奇。\n纯阳有道士，犹且被渠知。",
        "dynasty": "宋",
        "collection_info": null
    },
    {
        "title": "题扇上画  其二",
        "author": "陈深",
        "content": "古木排山立，幽窗傍水开。\n直疑林处士，独棹小舟回。",
        "dynasty": "宋",
        "collection_info": null
    },
    {
        "title": "题秋塘小景",
        "author": "陈深",
        "content": "寒溪上下碧，水鸟去来轻。\n衰柳伤秋色，应知画不成。",
        "dynasty": "宋",
        "collection_info": null
    },
    {
        "title": "题习斋先生扇上画",
        "author": "陈深",
        "content": "石罅修篁萧爽，水边老树槎牙。\n气味与翁相似，岁寒长对苍华。",
        "dynasty": "宋",
        "collection_info": null
    },
    {
        "title": "题扇上画",
        "author": "陈深",
        "content": "蹇馿欲往何处，落日空山暮钟。\n行到水边幽寺，白云低覆青松。",
        "dynasty": "宋",
        "collection_info": null
    },
    {
        "title": "小园即事",
        "author": "陈深",
        "content": "淡黄杨柳着烟轻，细草茸茸衬屐行。\n行到水边心会处，夕阳一树杏花明。",
        "dynasty": "宋",
        "collection_info": null
    },
    {
        "title": "南湖史君制暗香汤奇甚赋二绝求之  其一",
        "author": "陈深",
        "content": "飞尽梅花重惜芳，仙房想像制新汤。\n犹疑清浅溪头汲，石鼎煎来水亦香。",
        "dynasty": "宋",
        "collection_info": null
    },
    {
        "title": "南湖史君制暗香汤奇甚赋二绝求之  其二",
        "author": "陈深",
        "content": "雾阁云窗深闭春，微闻玉杵捣清声。\n玄霜祇许云英见，地上诗人渴梦生。",
        "dynasty": "宋",
        "collection_info": null
    },
    {
        "title": "和南湖史君烟景墨梅图",
        "author": "陈深",
        "content": "依约罗浮翠岭前，美人玉立破苍烟。\n画图未许分明见，一夜春风入梦先。",
        "dynasty": "宋",
        "collection_info": null
    },
    {
        "title": "夏日南轩",
        "author": "陈深",
        "content": "并水轩窗宜夏居，夜凉如水似秋初。\n科头枕石卧明月，仰面迎风看太虚。",
        "dynasty": "宋",
        "collection_info": null
    },
    {
        "title": "出城道上有感",
        "author": "陈深",
        "content": "岸上征人水上舟，古今行役梦悠悠。\n恰如河畔青青草，死尽还生那得休。",
        "dynasty": "宋",
        "collection_info": null
    },
    {
        "title": "邻圃求桂花并收坠英  其一",
        "author": "陈深",
        "content": "万里西风桂树秋，蟾宫云箔夜香浮。\n何当凈洗红尘梦，乞取一枝遮醉眸。",
        "dynasty": "宋",
        "collection_info": null
    },
    {
        "title": "邻圃求桂花并收坠英  其二",
        "author": "陈深",
        "content": "收拾残英捣作汤，小山风味不能忘。\n敢烦即遣苍头去，扫取黄金一斛强。",
        "dynasty": "宋",
        "collection_info": null
    },
    {
        "title": "题唐圉人调马图",
        "author": "陈深",
        "content": "飞龙天厩隘云稠，一匹骄驰掣电流。\n枥下髯奴真厮养，眼中元不识骅骝。",
        "dynasty": "宋",
        "collection_info": null
    },
    {
        "title": "赋桂山",
        "author": "陈深",
        "content": "小山桂树碧云西，三迭琴心月未低。\n曲罢便乘苍凤去，广寒琼牓要新题。",
        "dynasty": "宋",
        "collection_info": null
    },
    {
        "title": "赠恒斋葛太医  其一",
        "author": "陈深",
        "content": "吴下谦谦抱朴孙，妙年应遇长桑君。\n素心皦皦恒如月，一寸灵苗手自耘。",
        "dynasty": "宋",
        "collection_info": null
    },
    {
        "title": "赠恒斋葛太医  其二",
        "author": "陈深",
        "content": "人间无地不巇嵚，刺眼医门剑戟森。\n操术不为流俗变，始知夫子有恒心。",
        "dynasty": "宋",
        "collection_info": null
    },
    {
        "title": "赠恒斋葛太医  其三",
        "author": "陈深",
        "content": "少小烟霞痼疾深，已将钟鼎等山林。\n年来更有躭玄癖，烦向膏肓为一鍼。",
        "dynasty": "宋",
        "collection_info": null
    },
    {
        "title": "济南赵君成南使羁留三纪得还其犹子录其遗事求诗为赋一绝",
        "author": "陈深",
        "content": "三十六迴秋月明，年年望断雁南征。\n苏郎皓首还乡去，媿杀当年李少卿。",
        "dynasty": "宋",
        "collection_info": null
    },
    {
        "title": "吴市售药",
        "author": "陈深",
        "content": "山夫聊作市廛居，漫学壶公计已疏。\n收卷向来经济策，案头唯集古方书。",
        "dynasty": "宋",
        "collection_info": null
    },
    {
        "title": "题山水扇  其一",
        "author": "陈深",
        "content": "青山绿树蔽层楼，应有高人隠一丘。\n客子门前过何急，古今行役未曾休。",
        "dynasty": "宋",
        "collection_info": null
    },
    {
        "title": "题山水扇  其二",
        "author": "陈深",
        "content": "江上层峰拥翠螺，人烟隠隠见岩阿。\n泊舟二子登平陆，遮莫风波奈尔何。",
        "dynasty": "宋",
        "collection_info": null
    }
]