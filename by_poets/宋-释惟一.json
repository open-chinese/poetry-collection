[
    {
        "title": "偈颂一百三十六首  其一",
        "author": "释惟一",
        "content": "是法住法位，世间相常住。\n佛殿对三门，灯笼挂露柱。",
        "dynasty": "宋",
        "collection_info": null
    },
    {
        "title": "偈颂一百三十六首  其二",
        "author": "释惟一",
        "content": "浴冰桥畔，伏虎岩前。\n雪消松杪，春到梅边。\n古佛眼睛突出，瞿昙面目昭然。\n认着依前隔大千。",
        "dynasty": "宋",
        "collection_info": null
    },
    {
        "title": "偈颂一百三十六首  其三",
        "author": "释惟一",
        "content": "夜夜明星现，有眼谁不见。\n此夜老瞿昙，却被明星转。\n直至而今双眼花，无瑕白玉自生瑕。",
        "dynasty": "宋",
        "collection_info": null
    },
    {
        "title": "偈颂一百三十六首  其四",
        "author": "释惟一",
        "content": "和暖上元天气，是处笙歌动地。\n瑞岩无可设施，随分放灯一二。",
        "dynasty": "宋",
        "collection_info": null
    },
    {
        "title": "偈颂一百三十六首  其五",
        "author": "释惟一",
        "content": "今朝十五，明朝十六。\n瓠苦瓜甜，松直棘曲。\n辟支老汉，炎夏衣楮，严冬浴冰，谩自辛勤，徒劳检束。\n争似而今禅和，三三两两，水边林下，寒向火，热乘凉，又谁管你地覆天翻，天翻地覆。\n是玉也大奇，只恐不是玉。",
        "dynasty": "宋",
        "collection_info": null
    },
    {
        "title": "偈颂一百三十六首  其六",
        "author": "释惟一",
        "content": "露冷风清，山空月明。\n天际归鸿书梵字，夜深砧杵送秋声。\n眼觑不见，耳听不闻。\n与君倾尽此时心，莫认山河作眼睛。",
        "dynasty": "宋",
        "collection_info": null
    },
    {
        "title": "偈颂一百三十六首  其七",
        "author": "释惟一",
        "content": "伏虎岩前，螺江江上。\n一去一来，无去来相。\n今朝古辟支，昔日翁和尚。",
        "dynasty": "宋",
        "collection_info": null
    },
    {
        "title": "偈颂一百三十六首  其八",
        "author": "释惟一",
        "content": "微雨润枯荄，严风搅林木。\n梅唇已破香，柳眼眠未足。\n尘世竞奔忙，光景相追逐。\n林间无事人，好唱云门曲。\n今朝腊月二十五，明朝腊月二十六。",
        "dynasty": "宋",
        "collection_info": null
    },
    {
        "title": "偈颂一百三十六首  其九",
        "author": "释惟一",
        "content": "今日上元令节，雨意连绵未歇。\n过去燃灯如来，全体一时漏泄。\n檐头滴滴，分明历历。",
        "dynasty": "宋",
        "collection_info": null
    },
    {
        "title": "偈颂一百三十六首  其一○",
        "author": "释惟一",
        "content": "建岭云，建溪水。\n缥缈无边，渊深无底。\n尽情收拾归来，点滴无非珍贵。\n抛向诸人面前，切忌自生拟议。\n见之不取，思之千里。",
        "dynasty": "宋",
        "collection_info": null
    },
    {
        "title": "偈颂一百三十六首  其一一",
        "author": "释惟一",
        "content": "禅禅，风生木杪，叶坠庭前。\n唧唧寒蛩吟破壁，声声归雁度辽天。\n诸人若也会得，此去吴屯不远。\n若也不会，蓝溪水透洋边。\n阿呵呵，笑倒武夷张大僊。",
        "dynasty": "宋",
        "collection_info": null
    },
    {
        "title": "偈颂一百三十六首  其一二",
        "author": "释惟一",
        "content": "皎洁中秋月，清光处处同。\n是人皆照破，无水不形容。\n圆满纤尘浄，婆娑桂影重。\n古今争赏翫，谁到广寒宫。",
        "dynasty": "宋",
        "collection_info": null
    },
    {
        "title": "偈颂一百三十六首  其一三",
        "author": "释惟一",
        "content": "旧日重阳，今日重阳，篱菊披金浅浅黄。\n休讶去年蓬鬓，今岁半成霜。\n喜得同人相访，那边风景，此间风景，且莫论量。\n相与对花赊一醉，高歌大笑，手舞足蹈，听教人道掣颠狂。",
        "dynasty": "宋",
        "collection_info": null
    },
    {
        "title": "偈颂一百三十六首  其一四",
        "author": "释惟一",
        "content": "虎溪冰莹长空月，凤岭松吟后夜风。\n堪笑堪悲翁老子，俨然不改旧时容。",
        "dynasty": "宋",
        "collection_info": null
    },
    {
        "title": "偈颂一百三十六首  其一五",
        "author": "释惟一",
        "content": "可祖齐腰立雪，长庆坐破蒲团。\n一人铁壁觑要透，一人沧海沥须干。\n铁壁透，沧海干，出礼三拜依位立，捲起帘来天下宽。\n堪悲堪笑，何易何难。\n信道梅花香扑鼻，须是彻骨一番寒。",
        "dynasty": "宋",
        "collection_info": null
    },
    {
        "title": "偈颂一百三十六首  其一六",
        "author": "释惟一",
        "content": "罗绮丛中，笙歌社裏。\n灯明如来，放光现瑞。",
        "dynasty": "宋",
        "collection_info": null
    },
    {
        "title": "偈颂一百三十六首  其一七",
        "author": "释惟一",
        "content": "秋风捲地，秋水连天。\n千山影瘦，万木萧然。\n渔笛数声江上月，樵歌一曲岭头烟。",
        "dynasty": "宋",
        "collection_info": null
    },
    {
        "title": "偈颂一百三十六首  其一八",
        "author": "释惟一",
        "content": "杨岐三脚馿，虎丘睡虎子。\n毛色既一同，蹄爪亦相似。",
        "dynasty": "宋",
        "collection_info": null
    },
    {
        "title": "偈颂一百三十六首  其一九",
        "author": "释惟一",
        "content": "无碍慧门，铁壁铁壁。\n一击击开，不劳余力。\n几人把手拽不入。",
        "dynasty": "宋",
        "collection_info": null
    },
    {
        "title": "偈颂一百三十六首  其二○",
        "author": "释惟一",
        "content": "横一丈，竖一丈。\n满室风生，半窗月上。\n山僧要坐便坐，要起便起，终不向这裏无风起浪。\n诸人若不散去，照顾劈脊拄杖。",
        "dynasty": "宋",
        "collection_info": null
    },
    {
        "title": "偈颂一百三十六首  其二一",
        "author": "释惟一",
        "content": "目视云霄，有一拳未敢分付。\n日游闹市，三十棒且待别时。\n遇坎则止，乘流而行。\n既无迹于去来，宁有心于动静。\n昨日恁么，逸翮独翔，孤风绝侣。\n今日不恁么，翫江月，听松风。\n拈起閤皂山，浓蘸清江水。\n平展金凤洲，写出祖师意。\n贴向十字街头，俾人人知道，一年十二月，腊月是年尾。\n宝佑改元，又从头起。\n万年万年更万年，清江依旧清无底。\n道泰不传天子令，时清休唱太平歌。",
        "dynasty": "宋",
        "collection_info": null
    },
    {
        "title": "偈颂一百三十六首  其二二",
        "author": "释惟一",
        "content": "不如随分纳些些，何处青山不是家。\n玉笛横吹皇化裏，风前清韵彻天涯。",
        "dynasty": "宋",
        "collection_info": null
    },
    {
        "title": "偈颂一百三十六首  其二三",
        "author": "释惟一",
        "content": "惠力大宝藏，日转万亿匝。\n一日万亿匝，千日千万亿。\n愿以转轮数，仰祝天子寿。\n惟愿天子寿，復倍转轮数。\n繁开玉叶茂金枝，永与法轮无尽时。",
        "dynasty": "宋",
        "collection_info": null
    },
    {
        "title": "偈颂一百三十六首  其二四",
        "author": "释惟一",
        "content": "翠柳堤边舞，黄鶑树上鸣。\n瞿昙真实相，历历在而今。\n谁言入灭向双林。",
        "dynasty": "宋",
        "collection_info": null
    },
    {
        "title": "偈颂一百三十六首  其二五",
        "author": "释惟一",
        "content": "这箇老汉，殊无所解。\n不惟屈屈曲曲，且是顽顽頼頼。\n我昔没兴见之，直至而今尀耐。\n烧炷香，礼三拜。\n吃拳打拳，彼此莫怪。",
        "dynasty": "宋",
        "collection_info": null
    },
    {
        "title": "偈颂一百三十六首  其二六",
        "author": "释惟一",
        "content": "今朝结制，号令宜先。\n三章约法，普示人天。\n身不可妄动，亦不可块然。\n口不可妄开，亦不可默然。\n意不可妄举，亦不可罔然。\n依如是行如是住，圆觉伽蓝常现前。",
        "dynasty": "宋",
        "collection_info": null
    },
    {
        "title": "偈颂一百三十六首  其二七",
        "author": "释惟一",
        "content": "狮子吼，无畏说，百兽闻之皆脑裂。",
        "dynasty": "宋",
        "collection_info": null
    },
    {
        "title": "偈颂一百三十六首  其二八",
        "author": "释惟一",
        "content": "昼也惺惺，夜也惺惺。\n既不掉举，亦不昏沉。\n何须求白玉，只此是黄金。",
        "dynasty": "宋",
        "collection_info": null
    },
    {
        "title": "偈颂一百三十六首  其二九",
        "author": "释惟一",
        "content": "夏热乘凉，冬寒向火。\n自古自今，总恁么过。\n不知二祖立雪齐腰，毕竟图箇什么。\n以吾之不可，学柳下惠之可。",
        "dynasty": "宋",
        "collection_info": null
    },
    {
        "title": "偈颂一百三十六首  其三○",
        "author": "释惟一",
        "content": "无禅不参，无道可学。\n只责诸人如醉而醒，如梦而觉。\n醉既醒，梦既觉。\n虽然只是旧时人，却与旧时相辽邈。",
        "dynasty": "宋",
        "collection_info": null
    },
    {
        "title": "偈颂一百三十六首  其三一",
        "author": "释惟一",
        "content": "德山拆殿，宝峰烧香。\n二俱不恶，一种不臧。\n瞿昙元自面皮黄。",
        "dynasty": "宋",
        "collection_info": null
    },
    {
        "title": "偈颂一百三十六首  其三二",
        "author": "释惟一",
        "content": "开门待知识，知识喜来过，两两不成双，一一无回互。\n共卧不共床，同行不同步。\n昭然在目前，目前不可覩。\n虽则不可覩，我独知其故。\n圣容菩萨来西天，卢仙夏人在东土。",
        "dynasty": "宋",
        "collection_info": null
    },
    {
        "title": "偈颂一百三十六首  其三三",
        "author": "释惟一",
        "content": "山前一片闲田地，无意求之却宛然。\n几许风光都买尽，不曾费着一文钱。",
        "dynasty": "宋",
        "collection_info": null
    },
    {
        "title": "偈颂一百三十六首  其三四",
        "author": "释惟一",
        "content": "今朝解制，且作么生。\n从前约束，一槩放行。\n万里秋天飞一鹗，东西南北任纵横。",
        "dynasty": "宋",
        "collection_info": null
    },
    {
        "title": "偈颂一百三十六首  其三五",
        "author": "释惟一",
        "content": "昨从天上去，元不离地下。\n今归地下来，亦不离天上。\n上下无间，来去无差。\n天河秋一雁，砧杵夜千家。",
        "dynasty": "宋",
        "collection_info": null
    },
    {
        "title": "偈颂一百三十六首  其三六",
        "author": "释惟一",
        "content": "六年雪岭竟无成，练得身形似鹤形。\n尽谓见明星悟道，何曾悟道见明星。\n入山何富，出山何贫，知心能几人。",
        "dynasty": "宋",
        "collection_info": null
    },
    {
        "title": "偈颂一百三十六首  其三七",
        "author": "释惟一",
        "content": "春风料峭，春雨连绵。\n桃花逐浪，新竹笼烟。\n香严已往灵云去，一度春深一怆然。",
        "dynasty": "宋",
        "collection_info": null
    },
    {
        "title": "偈颂一百三十六首  其三八",
        "author": "释惟一",
        "content": "这老冻侬，惺惺懵懂。\n分明无一丝毫，刚道有三斤重。\n只知恁么脱空相诳，不知其雠甚于戴天之不共。",
        "dynasty": "宋",
        "collection_info": null
    },
    {
        "title": "偈颂一百三十六首  其三九",
        "author": "释惟一",
        "content": "去从闹市红尘去，归向白云深处归。\n因甚更无迎与送，去来寸步不曾移。",
        "dynasty": "宋",
        "collection_info": null
    },
    {
        "title": "偈颂一百三十六首  其四○",
        "author": "释惟一",
        "content": "细不可减，大无以加。\n近在眼睫，远过天涯。\n是着即错，拟之又差。\n缺齿老胡会不得，空携隻履返流沙。",
        "dynasty": "宋",
        "collection_info": null
    },
    {
        "title": "偈颂一百三十六首  其四一",
        "author": "释惟一",
        "content": "五五午时书，妖邪尽扫除。\n一堂风悄悄，千古意如如。\n蒲饮先春雪，糭餐明月珠。\n舌头如具眼，醉饱乐无余。",
        "dynasty": "宋",
        "collection_info": null
    },
    {
        "title": "偈颂一百三十六首  其四二",
        "author": "释惟一",
        "content": "一月在天，影含众水。\n只如双剑峰头月，何似芙蓉溪上月。\n芙蓉溪上月，何似泐潭潭底月。\n若道同，东西各一涯，若道别，天无第二月。",
        "dynasty": "宋",
        "collection_info": null
    },
    {
        "title": "偈颂一百三十六首  其四三",
        "author": "释惟一",
        "content": "白云岩上月，太平松下影。\n深夜秋风生，都成一片境。",
        "dynasty": "宋",
        "collection_info": null
    },
    {
        "title": "偈颂一百三十六首  其四四",
        "author": "释惟一",
        "content": "雨暗西山，云飞南浦。\n老卢仙腰缠骑鹤，朝度黄茅八凸。\n独秀峰草木泉石为之鼓舞。\n因甚如此，家贫愿隣富。",
        "dynasty": "宋",
        "collection_info": null
    },
    {
        "title": "偈颂一百三十六首  其四五",
        "author": "释惟一",
        "content": "瞿昙未解这一着，雪岭六年空卜度。\n不知眼病见空花，认作明星一何错。\n自累犹可，更累儿孙。\n珊瑚枕上两行泪，半是思君半恨君。",
        "dynasty": "宋",
        "collection_info": null
    },
    {
        "title": "偈颂一百三十六首  其四六",
        "author": "释惟一",
        "content": "岁尽年穷，多少人脚忙手乱，惟有宝峰恬然不管。\n来年更有新条在，恼乱春风卒未休。",
        "dynasty": "宋",
        "collection_info": null
    },
    {
        "title": "偈颂一百三十六首  其四七",
        "author": "释惟一",
        "content": "我与黄面老汉，有千古不忘之恨，甚欲烂槌一顿。\n今日因甚放过，老不以筋力为能。",
        "dynasty": "宋",
        "collection_info": null
    },
    {
        "title": "偈颂一百三十六首  其四八",
        "author": "释惟一",
        "content": "踞此室，坐此座。\n佛来祖来，一一按过。",
        "dynasty": "宋",
        "collection_info": null
    },
    {
        "title": "偈颂一百三十六首  其四九",
        "author": "释惟一",
        "content": "诸人不是不将来，老僧不是不分付。\n将来既是分明，分付亦非莽卤。",
        "dynasty": "宋",
        "collection_info": null
    },
    {
        "title": "偈颂一百三十六首  其五○",
        "author": "释惟一",
        "content": "雨注河倾，共谈无义。\n陈蒲鞋倒退三千，睡虎子让一头地。\n有问如何若何，不能以手夹鼻。",
        "dynasty": "宋",
        "collection_info": null
    },
    {
        "title": "偈颂一百三十六首  其五一",
        "author": "释惟一",
        "content": "涅槃心，差别智。\n明之既难，会之不易。\n如千手异执千目异顾元同一身，似万派争流百川竞注皆归一水。\n差之毫釐，谬以千里。",
        "dynasty": "宋",
        "collection_info": null
    },
    {
        "title": "偈颂一百三十六首  其五二",
        "author": "释惟一",
        "content": "古佛心，即如今。\n桂香满院，叶坠疏林。\n水沉寒雁影，露冷夜蛩吟。\n明眼衲僧会不得，江北江南徒访寻。",
        "dynasty": "宋",
        "collection_info": null
    },
    {
        "title": "偈颂一百三十六首  其五三",
        "author": "释惟一",
        "content": "今日如是，明日如是。\n一日復一日，一年復一年。\n百千万亿年，究竟只如是。\n月落乌啼霜满天，纷纷黄叶飘庭际。\n善男子起，法性如是。",
        "dynasty": "宋",
        "collection_info": null
    },
    {
        "title": "偈颂一百三十六首  其五四",
        "author": "释惟一",
        "content": "照而常寂，寂而常照。\n滟滪云开，玲珑月皎。\n巍巍玉殿与琼楼，已见翚飞拄杖头。",
        "dynasty": "宋",
        "collection_info": null
    },
    {
        "title": "偈颂一百三十六首  其五五",
        "author": "释惟一",
        "content": "人间月半，天上月圆。\n幸自一天明朗，何须万斛金莲。\n诸人睡眼豁开见得分晓，不起于座即超于然灯之前。\n其或未然，灯节元来是上元。",
        "dynasty": "宋",
        "collection_info": null
    },
    {
        "title": "偈颂一百三十六首  其五六",
        "author": "释惟一",
        "content": "风萧萧，雨萧萧。\n山云漠漠，庭叶飘飘。\n普天匝地，祖意活鱍鱍。\n满眼满耳，心印何昭昭。\n便与么去，衲僧门下，大故相辽。\n行到水穷山尽处，可中别有路通霄。",
        "dynasty": "宋",
        "collection_info": null
    },
    {
        "title": "偈颂一百三十六首  其五七",
        "author": "释惟一",
        "content": "佛来不顾，祖来不顾。\n有三十棒，未敢分付。\n箇中无肯路。",
        "dynasty": "宋",
        "collection_info": null
    },
    {
        "title": "偈颂一百三十六首  其五八",
        "author": "释惟一",
        "content": "一着高一着，一步阔一步，堕在平常。\n一着亚一着，一步却一步，失在巇崄。\n二俱不涉，七达八通。\n龙袖拂开全体现，象王行处绝狐踪。",
        "dynasty": "宋",
        "collection_info": null
    },
    {
        "title": "偈颂一百三十六首  其五九",
        "author": "释惟一",
        "content": "经诵三千部，曹溪一句忘。\n尘尘皆宝所，处处是家乡。\n云浄天如洗，潭清月愈光。\n须知远烟浪，别有好商量。",
        "dynasty": "宋",
        "collection_info": null
    },
    {
        "title": "偈颂一百三十六首  其六○",
        "author": "释惟一",
        "content": "直下是，直下是。\n这边那边，满眼满耳。\n绵绵兮长存，湛湛兮不痕，拟议依前隔海门。",
        "dynasty": "宋",
        "collection_info": null
    },
    {
        "title": "偈颂一百三十六首  其六一",
        "author": "释惟一",
        "content": "雨滴空阶，溪流新涨。\n风起天末，叶坠疏林。\n唤作物却非物，唤作心不是心。\n缺齿老胡会不得，九年面壁空沉吟。",
        "dynasty": "宋",
        "collection_info": null
    },
    {
        "title": "偈颂一百三十六首  其六二",
        "author": "释惟一",
        "content": "摩诃衍法，离四句绝百非。\n香饭普熏，遍十方穷三际。\n我此一众，总是诸方罗笼不住底。",
        "dynasty": "宋",
        "collection_info": null
    },
    {
        "title": "偈颂一百三十六首  其六三",
        "author": "释惟一",
        "content": "名不得，状不得。\n取不得，舍不得。\n不可得，只么得。\n赵州东壁挂葫芦，观音院裏有弥勒。",
        "dynasty": "宋",
        "collection_info": null
    },
    {
        "title": "偈颂一百三十六首  其六四",
        "author": "释惟一",
        "content": "百丈开田说大义，究竟宁免费脚手。\n松溪修田无可说，击皷升堂但良久。\n知事头首俱欢颜，见者闻者皆失笑。\n好篇大义，一字不少。",
        "dynasty": "宋",
        "collection_info": null
    },
    {
        "title": "偈颂一百三十六首  其六五",
        "author": "释惟一",
        "content": "诸佛不出世，亦无有涅槃。\n年年二月半，枉自衔悲酸。\n此意只今谁共委，令人拍碎玉栏干。",
        "dynasty": "宋",
        "collection_info": null
    },
    {
        "title": "偈颂一百三十六首  其六六",
        "author": "释惟一",
        "content": "此事没誵讹，人人不柰何。\n柰何不得处，合眼跳黄河。\n跳得后如何，元来佛法苦无多。",
        "dynasty": "宋",
        "collection_info": null
    },
    {
        "title": "偈颂一百三十六首  其六七",
        "author": "释惟一",
        "content": "今朝结制，制如何结。\n内不放出，外不放入。\n壁立千仞，千仞壁立。",
        "dynasty": "宋",
        "collection_info": null
    },
    {
        "title": "偈颂一百三十六首  其六八",
        "author": "释惟一",
        "content": "宗通说通，抹过西东。\n无两舌头，有双箭锋。\n因甚如此，闽蜀同风。",
        "dynasty": "宋",
        "collection_info": null
    },
    {
        "title": "偈颂一百三十六首  其六九",
        "author": "释惟一",
        "content": "德山推倒，云门打杀。\n黄蘗烧香，殷人以柏。",
        "dynasty": "宋",
        "collection_info": null
    },
    {
        "title": "偈颂一百三十六首  其七○",
        "author": "释惟一",
        "content": "这里如大火聚，近之则燎却面门。\n直饶佛祖到来，未免退身有分。",
        "dynasty": "宋",
        "collection_info": null
    },
    {
        "title": "偈颂一百三十六首  其七一",
        "author": "释惟一",
        "content": "春雪乍晴，春光愈好。\n不必远讨幽探，不用谈空说有。\n村村自花柳。",
        "dynasty": "宋",
        "collection_info": null
    },
    {
        "title": "偈颂一百三十六首  其七二",
        "author": "释惟一",
        "content": "心不是佛，智不是道。\n抛却深村，又入荒草。\n只如以一重去一重，不知转交涉转料掉。",
        "dynasty": "宋",
        "collection_info": null
    },
    {
        "title": "偈颂一百三十六首  其七三",
        "author": "释惟一",
        "content": "一明一切明，一了一切了。\n道无不是无，道有元非有。\n毗婆尸佛早留心，直至如今不得妙。",
        "dynasty": "宋",
        "collection_info": null
    },
    {
        "title": "偈颂一百三十六首  其七四",
        "author": "释惟一",
        "content": "含笑吟吟，怀毒深深。\n左搓芒绳生缚鬼子，倒拈蝎尾殃害平人。\n我虽蹉脚跨他门，幸不遭他毒气熏。\n如何见得，只此为凭。",
        "dynasty": "宋",
        "collection_info": null
    },
    {
        "title": "偈颂一百三十六首  其七五",
        "author": "释惟一",
        "content": "摩耶昔产一块铁，无可名之名悉达。\n拟铸金躯铸不成，无端铸成一大错。\n错错，至今累我东土人，年年转洗转埃尘。",
        "dynasty": "宋",
        "collection_info": null
    },
    {
        "title": "偈颂一百三十六首  其七六",
        "author": "释惟一",
        "content": "一结一切结，一解一切解。\n结解两忘，通身潇洒。\n绝潇洒，脱罗笼。\n巨鱼纵大壑，一雁入高空。",
        "dynasty": "宋",
        "collection_info": null
    },
    {
        "title": "偈颂一百三十六首  其七七",
        "author": "释惟一",
        "content": "意句俱到，不入深村入荒草。\n意句不到，珊瑚树林日杲杲。\n只如一言道尽，意况不及时如何。\n到江吴地尽，隔岸越山多。",
        "dynasty": "宋",
        "collection_info": null
    },
    {
        "title": "偈颂一百三十六首  其七八",
        "author": "释惟一",
        "content": "三玄三要，五位君臣。\n说偏说正，分主分宾。\n未免重添眼裏尘。\n尽情划断，空阔无垠。\n孤鸿杳杳知何处，门外萧萧落叶频。",
        "dynasty": "宋",
        "collection_info": null
    },
    {
        "title": "偈颂一百三十六首  其七九",
        "author": "释惟一",
        "content": "雅爱中秋月，多情似故人。\n在天何皎皎，照我更频频。\n圆影随流水，清光绝点尘。\n孤高攀不及，觌面最相亲。",
        "dynasty": "宋",
        "collection_info": null
    },
    {
        "title": "偈颂一百三十六首  其八○",
        "author": "释惟一",
        "content": "九秋强半，不寒不暖。\n风细细雨霏霏，水冷冷云淡淡。\n一棹烟波，芦花两岸。",
        "dynasty": "宋",
        "collection_info": null
    },
    {
        "title": "偈颂一百三十六首  其八一",
        "author": "释惟一",
        "content": "六年雪岭几番雪，不是今番彻骨寒。\n半夜三更禁不得，无端北斗面南看。\n瞿昙瞿昙，开得眼来天大晓，不知红日已三竿。",
        "dynasty": "宋",
        "collection_info": null
    },
    {
        "title": "偈颂一百三十六首  其八二",
        "author": "释惟一",
        "content": "琢雪雕冰，攒花簇锦。\n邻义昭昭，友义烱烱。\n扶人上树，推人下井。\n劫石可消，此恨难殒。",
        "dynasty": "宋",
        "collection_info": null
    },
    {
        "title": "偈颂一百三十六首  其八三",
        "author": "释惟一",
        "content": "六月中夏，诸方放假。\n大仰不然，绳头紧把。\n常住百无一有不能挂怀，只忧兄弟不会狗子无佛性话。\n常啼菩萨卖心肝，风前狼籍谁人买。",
        "dynasty": "宋",
        "collection_info": null
    },
    {
        "title": "偈颂一百三十六首  其八四",
        "author": "释惟一",
        "content": "赤肉团上，有一无位真人。\n眼里耳裏，鼻里口里，频频出入，出入频频。\n能言能唤，能屈能伸。\n能好能恶，能喜能嗔。\n诸人若也未曾证据，便请证据，集云今日为汝保任。",
        "dynasty": "宋",
        "collection_info": null
    },
    {
        "title": "偈颂一百三十六首  其八五",
        "author": "释惟一",
        "content": "宝剑出匣，精金跃冶。\n色泽星辉，光芒斗射。\n投之重津而光愈发越，加之烈火而色无少假。\n行为人间报不平，定应索起辽天价。",
        "dynasty": "宋",
        "collection_info": null
    },
    {
        "title": "偈颂一百三十六首  其八六",
        "author": "释惟一",
        "content": "雁入高空，蛩吟古砌。\n剧谈不二门，单明第一义。\n瞎却眼，塞却耳。\n听得分明见得亲，不必龙华亲授记。",
        "dynasty": "宋",
        "collection_info": null
    },
    {
        "title": "偈颂一百三十六首  其八七",
        "author": "释惟一",
        "content": "谈玄谈妙，将油洗皂。\n行棒行喝，剜肉成疮。\n诸方多是夸张作说，集云只据见定商量。\n年年九日是重阳。",
        "dynasty": "宋",
        "collection_info": null
    },
    {
        "title": "偈颂一百三十六首  其八八",
        "author": "释惟一",
        "content": "今朝腊月二十五，明朝腊月二十六。\n风前唱起仰山歌，人皆道是云门曲。",
        "dynasty": "宋",
        "collection_info": null
    },
    {
        "title": "偈颂一百三十六首  其八九",
        "author": "释惟一",
        "content": "元正启祚，万物咸新。\n觅一毫旧相，了不可得，千年桃核里，元是旧时仁。\n觅一毫新相，了不可得，新旧之相既不可得，不可得亦不可得。\n道泰时清万国宁，咸淳二年正月一。",
        "dynasty": "宋",
        "collection_info": null
    },
    {
        "title": "偈颂一百三十六首  其九○",
        "author": "释惟一",
        "content": "飞雪亭前，宜春台上。\n物有万殊，春无两样。\n住不顾去底，犹欠劈面拳。\n去不顾住底，好与拦腮掌。\n直饶去住两忘，如龙似象。\n未免卸下衲衣，连挥痛棒。\n棒折也不放，是罚是赏。\n为人须为彻，杀人须见血。",
        "dynasty": "宋",
        "collection_info": null
    },
    {
        "title": "偈颂一百三十六首  其九一",
        "author": "释惟一",
        "content": "仰山上元令节，笙歌且靠一壁。\n雪晴山色挼蓝，冻解溪流濑石。\n满眼看不尽，满耳听不彻。\n诸人若向这裏知归，不须更授然灯记别。",
        "dynasty": "宋",
        "collection_info": null
    },
    {
        "title": "偈颂一百三十六首  其九二",
        "author": "释惟一",
        "content": "佛灭二千有余载，五逆儿孙浑不采。\n一夜雷轰雨霶霈，诸天亦为之尀耐。",
        "dynasty": "宋",
        "collection_info": null
    },
    {
        "title": "偈颂一百三十六首  其九三",
        "author": "释惟一",
        "content": "八月秋，何处热。\n稻花吹香，疏林减叶。\n三点五点不时雨，一声两声何处笛。\n若向这裏，闻无有闻，证入圆通，斯为第一。",
        "dynasty": "宋",
        "collection_info": null
    },
    {
        "title": "偈颂一百三十六首  其九四",
        "author": "释惟一",
        "content": "吾心似秋月，秋月似吾心。\n双照纤尘浄，俱清万籁沉。\n十分明又白，一样古犹今。\n不是寒山子，何人解此吟。",
        "dynasty": "宋",
        "collection_info": null
    },
    {
        "title": "偈颂一百三十六首  其九五",
        "author": "释惟一",
        "content": "九月授衣，无衣可受。\n衲僧门下，别有要妙。\n新糊纸被烘来暖，一觉和衣到五更。\n闻得上方钟皷动，又添一日在浮生。",
        "dynasty": "宋",
        "collection_info": null
    },
    {
        "title": "偈颂一百三十六首  其九六",
        "author": "释惟一",
        "content": "秋雨乍晴，秋天如洗。\n九日菊花新，千林黄叶坠。\n人人只知骤步登高，往往蹉过自家稳密田地。\n切忌，切忌。",
        "dynasty": "宋",
        "collection_info": null
    },
    {
        "title": "偈颂一百三十六首  其九七",
        "author": "释惟一",
        "content": "万法本无，一心何有。\n绝虑忘缘，默默自守。\n傥能朝于斯夕于斯，自然虚而灵空而妙。\n正当恁么时，我手何似佛手。",
        "dynasty": "宋",
        "collection_info": null
    },
    {
        "title": "偈颂一百三十六首  其九八",
        "author": "释惟一",
        "content": "集云不会禅，不会道。\n横画不识，竖画不晓。\n日里三餐，夜后一觉。\n年来老且病，转见不唧𠺕。\n裙子褊衫箇也无，袈裟形相些些有。",
        "dynasty": "宋",
        "collection_info": null
    },
    {
        "title": "偈颂一百三十六首  其九九",
        "author": "释惟一",
        "content": "四叶红莲，一音宣演。\n其语巧妙，其义深远。\n前印威音，一点不差，后证弥勒，不差一点。\n离四句，绝百非，即不无。\n只如一人恁么，一人不恁么，一人恁么中不恁么，一人不恁么中却恁么，又且如何。\n造作不同，一般米麫。",
        "dynasty": "宋",
        "collection_info": null
    },
    {
        "title": "偈颂一百三十六首  其一○○",
        "author": "释惟一",
        "content": "衲僧家，无本据。\n鑑在机先，妙在转处。\n问沤堂上半座平分，集云峰前孤风绝侣。\n看看九万抟扶摇，垂天之翅摩云霄。",
        "dynasty": "宋",
        "collection_info": null
    },
    {
        "title": "偈颂一百三十六首  其一○一",
        "author": "释惟一",
        "content": "初二出城，归来初五。\n十字街头撞见张三，元是山前旧时李四。\n面目如前，语言如故。\n再三道佛法浇漓，众生难度。\n不必按牛头吃草，不用将针合成斧。\n甜瓜彻蒂甜，苦瓠连根苦。",
        "dynasty": "宋",
        "collection_info": null
    },
    {
        "title": "偈颂一百三十六首  其一○二",
        "author": "释惟一",
        "content": "二月初五，群花竞吐。\n或逞夭红，或夸雅素。\n月下精神，风前态度，明明祖意无回互。\n堪悲堪笑老灵云，错认桃花作眼睛，至今犹自不惺惺。",
        "dynasty": "宋",
        "collection_info": null
    },
    {
        "title": "偈颂一百三十六首  其一○三",
        "author": "释惟一",
        "content": "熏风南来，凉生殿阁。\n诸佛出身处，昭昭在心目。\n当机觌面回避无门，只要诸人披襟领略。\n其或未然，开眼也着，合眼也着。",
        "dynasty": "宋",
        "collection_info": null
    },
    {
        "title": "偈颂一百三十六首  其一○四",
        "author": "释惟一",
        "content": "一月復一月，此月又过五。\n两轮日月何奔忙，百年弹指如虚度。\n物不迁，还知否。\n不是佛，亦非祖。\n流水不腐，户枢不蠹。",
        "dynasty": "宋",
        "collection_info": null
    },
    {
        "title": "偈颂一百三十六首  其一○五",
        "author": "释惟一",
        "content": "入理深谈，语非语，默非默。\n量材补职，武是武，文是文。\n用舍临时，剸裁在我。\n只如将丈六金身作一茎草用，将一茎草作丈六金身用。\n寰中天子勑，塞外将军令。",
        "dynasty": "宋",
        "collection_info": null
    },
    {
        "title": "偈颂一百三十六首  其一○六",
        "author": "释惟一",
        "content": "我心似秋月，道似又还别。\n秋月有亏盈，吾心无损益。\n人人只知登楼赏翫向天边觅，殊不知自己衣单下有箇光明藏子十分圆满十分皎洁。\n信得及，见得彻。\n非惟一夕欢，千古可怡悦。",
        "dynasty": "宋",
        "collection_info": null
    },
    {
        "title": "偈颂一百三十六首  其一○七",
        "author": "释惟一",
        "content": "不思善，不思恶。\n孤迥迥，活鱍鱍。\n不用追寻，不劳捉摸，只贵诸人知着落。\n知着落，杨岐馿子三隻脚。",
        "dynasty": "宋",
        "collection_info": null
    },
    {
        "title": "偈颂一百三十六首  其一○八",
        "author": "释惟一",
        "content": "杨岐栗棘蓬，吞着碍喉咙。\n东山铁馂馅，浑崙苦磝磝。\n诸人若要省力，不如参一箇平实。\n楚王渡江得萍实。\n大如斗，赤如日，剖而食之甜如蜜。",
        "dynasty": "宋",
        "collection_info": null
    },
    {
        "title": "偈颂一百三十六首  其一○九",
        "author": "释惟一",
        "content": "人人头顶天，脚踏地，眼裏放光，鼻孔出气，与他诸佛诸祖无别无异。\n因甚握节当胸，听我谩你。\n莫有不被谩□么，我且问你，鸡寒上树，鸭寒下水，毕竟是祖意是教意。",
        "dynasty": "宋",
        "collection_info": null
    },
    {
        "title": "偈颂一百三十六首  其一一○",
        "author": "释惟一",
        "content": "昔日不生，今日不灭。\n出入飞鸢岭，未曾有出入。\n洞山不曾到，投子不相识。\n若道嗣德山，未免自屈抑。\n象骨巍巍摩碧空，寒泉皎皎浸明月。",
        "dynasty": "宋",
        "collection_info": null
    },
    {
        "title": "偈颂一百三十六首  其一一一",
        "author": "释惟一",
        "content": "节届中秋，凉飈四起。\n万里无云，一天如洗。\n明皎皎月上孤峰，香拂拂桂飘庭际。\n以我为隠乎，吾无隠乎尔。",
        "dynasty": "宋",
        "collection_info": null
    },
    {
        "title": "偈颂一百三十六首  其一一二",
        "author": "释惟一",
        "content": "三十年前，无交涉处有交涉。\n三十年后，有交涉处无交涉。\n须无交涉，饮恨难忘，含悲含笑一炉香。",
        "dynasty": "宋",
        "collection_info": null
    },
    {
        "title": "偈颂一百三十六首  其一一三",
        "author": "释惟一",
        "content": "绿水青山，红尘闹市。\n一大藏教，满眼满耳。\n这裏有人拣辨得出，入则箇箇归元，出则无无不是。",
        "dynasty": "宋",
        "collection_info": null
    },
    {
        "title": "偈颂一百三十六首  其一一四",
        "author": "释惟一",
        "content": "辛未元正有则语，大地无人知落处。\n屋角山禽破晓啼，为人一一从头举。\n岁旦无风，甲子不雨。",
        "dynasty": "宋",
        "collection_info": null
    },
    {
        "title": "偈颂一百三十六首  其一一五",
        "author": "释惟一",
        "content": "自夏及秋，频频出入。\n送旧迎新，奔驰不歇。\n十字街头忽吃攧，起来拾得胡餠隻。\n今日不辞举似诸人，团团圆圆，皎皎洁洁，十成脱似中秋月。",
        "dynasty": "宋",
        "collection_info": null
    },
    {
        "title": "偈颂一百三十六首  其一一六",
        "author": "释惟一",
        "content": "一年十二月，是腊月年尾。\n腊月三十日，过了三之二。\n雪峰昼裏夜裏，波波挈挈，手不释杓，脚不离地，理会甚底。",
        "dynasty": "宋",
        "collection_info": null
    },
    {
        "title": "偈颂一百三十六首  其一一七",
        "author": "释惟一",
        "content": "衲僧行处，孤风凛然。\n动无妄动，言无妄言。\n如履薄冰，如临深渊。\n不须明祖意，只此是单传。",
        "dynasty": "宋",
        "collection_info": null
    },
    {
        "title": "偈颂一百三十六首  其一一八",
        "author": "释惟一",
        "content": "马师一喝大雄峰，直得三日双耳聋。\n今日松山聋更甚，半年不復闻鼓钟。\n依俙钝铁，彷佛顽铜。\n只好投之火聚中，火余烜爀地通红。\n几多错认，鸟啼月落，煜煜晓星明向东。",
        "dynasty": "宋",
        "collection_info": null
    },
    {
        "title": "偈颂一百三十六首  其一一九",
        "author": "释惟一",
        "content": "天门一合，十方无路。\n似海之深，如山之固。\n如何造入，步。",
        "dynasty": "宋",
        "collection_info": null
    },
    {
        "title": "偈颂一百三十六首  其一二○",
        "author": "释惟一",
        "content": "函盖干坤句，随波逐浪句，截断众流句，三句尽在此。\n不多一字，不少一字。\n众眼难瞒，分明举似。",
        "dynasty": "宋",
        "collection_info": null
    },
    {
        "title": "偈颂一百三十六首  其一二一",
        "author": "释惟一",
        "content": "旧时日月，旧日山川。\n东西不易，南北不迁。\n水云杂沓，龙象骈阗，古佛家风尚俨然。\n雨过千林开翠幄，月临双沼浸银蟾。",
        "dynasty": "宋",
        "collection_info": null
    },
    {
        "title": "偈颂一百三十六首  其一二二",
        "author": "释惟一",
        "content": "走尽四天下，只在一尘中。\n不离一尘中，周遍四天下。\n不是神通，亦非力假。\n有人知得着落，许你入妙喜世界，是不动如来。\n其或未然，一任钻龟打瓦。",
        "dynasty": "宋",
        "collection_info": null
    },
    {
        "title": "偈颂一百三十六首  其一二三",
        "author": "释惟一",
        "content": "休去歇去，玲珑岩上落花雨。\n消焉息焉，路入清关别有天。\n尘不到，暑不到，行亦禅，坐亦禅，高蹈威音未朕前。\n吃粥吃饭过，听风听雨眠。",
        "dynasty": "宋",
        "collection_info": null
    },
    {
        "title": "偈颂一百三十六首  其一二四",
        "author": "释惟一",
        "content": "鼓报四更，地摇六震。\n火焰为三世诸佛说法，三世诸佛立地听。\n虚空有尽，大道无穷。\n穷则变，变则通。\n信手拈将茎草插，琼楼玉殿凌苍穹。",
        "dynasty": "宋",
        "collection_info": null
    },
    {
        "title": "偈颂一百三十六首  其一二五",
        "author": "释惟一",
        "content": "仲春渐暖，是处花开。\n夭桃烘日晕生脸，红杏吟风笑满腮。\n是今弥勒，是古如来，一一分身不用猜。\n有人一见便见，敢保老兄未彻。\n即色即声求不可，离声离色觅犹乖。",
        "dynasty": "宋",
        "collection_info": null
    },
    {
        "title": "偈颂一百三十六首  其一二六",
        "author": "释惟一",
        "content": "去时元只空双手，归日依前双手空。\n底事两肩担不起，打开畐塞满玲珑。\n姑苏明月，苕霅清风。",
        "dynasty": "宋",
        "collection_info": null
    },
    {
        "title": "偈颂一百三十六首  其一二七",
        "author": "释惟一",
        "content": "泯志灰心，参禅学道。\n无烦恼中，自讨烦恼。\n何不向老胡未来已前，试着眼看，自己分上有何欠少。\n天童恁么道，不入深村入荒草。\n不许夜行，投明须到。",
        "dynasty": "宋",
        "collection_info": null
    },
    {
        "title": "偈颂一百三十六首  其一二八",
        "author": "释惟一",
        "content": "谓吾灭度，未免落断见。\n谓吾不灭度，未免落常见。\n二见俱遣除，十方佛皆现。",
        "dynasty": "宋",
        "collection_info": null
    },
    {
        "title": "偈颂一百三十六首  其一二九",
        "author": "释惟一",
        "content": "斗粟可舂，尺布可缝。\n情深义重，山包海容。\n载笑载言，喜而欲舞。\n岂无他人，不如我同父。",
        "dynasty": "宋",
        "collection_info": null
    },
    {
        "title": "偈颂一百三十六首  其一三○",
        "author": "释惟一",
        "content": "夏令更新，春归奏勋。\n秧田铺翠，麦陇翻云。\n日犹舒暖，风已来熏。\n目击道存如不委，更饶一喝主宾分。",
        "dynasty": "宋",
        "collection_info": null
    },
    {
        "title": "偈颂一百三十六首  其一三一",
        "author": "释惟一",
        "content": "秋风清，秋月白，秋水共长天一色。\n不是心外境，亦非目前法。\n可中一见便知归，平步广寒攀桂枝。",
        "dynasty": "宋",
        "collection_info": null
    },
    {
        "title": "偈颂一百三十六首  其一三二",
        "author": "释惟一",
        "content": "海山雨歇，水国云藏。\n熏风南来，殿阁生凉。\n佛出身处，昭然孔彰。\n堪笑当年奚老子，无端好肉上剜疮。",
        "dynasty": "宋",
        "collection_info": null
    },
    {
        "title": "偈颂一百三十六首  其一三三",
        "author": "释惟一",
        "content": "偏中正，正中偏。\n正偏不及处，别是一壶天。\n水澄澄，风细细，云澹澹，月娟娟。\n金针兮纤纤，玉线兮绵绵。\n以此续洞脉于既微，以此大丹霞之正传。\n作兴太白，特游戏之余焉。\n今不在后，昔不在前。\n光明藏中，初无间然，一杯粗茗一炉烟。",
        "dynasty": "宋",
        "collection_info": null
    },
    {
        "title": "偈颂一百三十六首  其一三四",
        "author": "释惟一",
        "content": "故人义重，访我岩扉。\n鸟啼花笑，云淡风微。\n莫怪坐来频劝酒，自从别后见君稀。",
        "dynasty": "宋",
        "collection_info": null
    },
    {
        "title": "偈颂一百三十六首  其一三五",
        "author": "释惟一",
        "content": "去秋双峨摧，今夏芝岩坠。\n松江松惨然，花屿花流涕。\n惟有长空孤月圆，东西分照两无偏。",
        "dynasty": "宋",
        "collection_info": null
    },
    {
        "title": "偈颂一百三十六首  其一三六",
        "author": "释惟一",
        "content": "生本不有，死亦无空。\n湖光晴潋滟，山色雨蒙泷。",
        "dynasty": "宋",
        "collection_info": null
    },
    {
        "title": "偈颂四首  其一",
        "author": "释惟一",
        "content": "腊月尽是岁除夜，明朝又是正月一。\n年去年来无尽期，拄杖依前乌律律。",
        "dynasty": "宋",
        "collection_info": null
    },
    {
        "title": "偈颂四首  其二",
        "author": "释惟一",
        "content": "叔季精神元似旧，慧慈面目只如新。\n来年年是去年年，今日日同明日日。",
        "dynasty": "宋",
        "collection_info": null
    },
    {
        "title": "偈颂四首  其三",
        "author": "释惟一",
        "content": "今岁今宵尽，日日日从东畔出。\n明年明日来，朝朝鸡向五更啼。",
        "dynasty": "宋",
        "collection_info": null
    },
    {
        "title": "偈颂四首  其四",
        "author": "释惟一",
        "content": "腊月二十八九，家家户户尽有。\n不是北禅露地牛，便是清源白家酒。\n罗列杯盘，同欢共笑。",
        "dynasty": "宋",
        "collection_info": null
    },
    {
        "title": "颂古三十六首  其一",
        "author": "释惟一",
        "content": "劫初铸就毗卢印，古篆雕虫尚宛然。\n堪笑堪悲人不识，却嫌字画不完全。",
        "dynasty": "宋",
        "collection_info": null
    },
    {
        "title": "颂古三十六首  其二",
        "author": "释惟一",
        "content": "荷尽已无擎雨盖，菊残犹有傲霜枝。\n一年好景君须记，正是橙黄橘绿时。",
        "dynasty": "宋",
        "collection_info": null
    },
    {
        "title": "颂古三十六首  其三",
        "author": "释惟一",
        "content": "绝毫绝釐，日面月面。\n号令四驰，风行草偃。\n拔山超海杳无踪，风从龙兮云从龙。",
        "dynasty": "宋",
        "collection_info": null
    },
    {
        "title": "颂古三十六首  其四",
        "author": "释惟一",
        "content": "无寒暑处报君知，不离寒时与热时。\n热则乘凉寒向火，不须回避不须疑。",
        "dynasty": "宋",
        "collection_info": null
    },
    {
        "title": "颂古三十六首  其五",
        "author": "释惟一",
        "content": "鹧鸪啼处百花香，劫外风光不覆藏。\n往往游人多蹉过，却从上苑探羣芳。",
        "dynasty": "宋",
        "collection_info": null
    },
    {
        "title": "颂古三十六首  其六",
        "author": "释惟一",
        "content": "不堪提掇死猫头，日炙风吹臭未休。\n底事罕逢人着价，只缘贵重世无俦。",
        "dynasty": "宋",
        "collection_info": null
    },
    {
        "title": "颂古三十六首  其七",
        "author": "释惟一",
        "content": "不落宫商太古音，无劳絃上发清声。\n高山流水有余意，除却子期谁解听。",
        "dynasty": "宋",
        "collection_info": null
    },
    {
        "title": "颂古三十六首  其八",
        "author": "释惟一",
        "content": "直下是，直下是。\n上是天，下是地。\n日暖风和，花酣柳醉。\n玉笛纔轰，朱絃奏起。\n音响和同一会家，相逢彼此各天涯。",
        "dynasty": "宋",
        "collection_info": null
    },
    {
        "title": "颂古三十六首  其九",
        "author": "释惟一",
        "content": "一物不为，千圣不识。\n静夜霜钟，澄潭秋月。\n清音绝听，清影难窥，药峤石头曾未知。",
        "dynasty": "宋",
        "collection_info": null
    },
    {
        "title": "颂古三十六首  其一○",
        "author": "释惟一",
        "content": "临济栽松，一椎两当。\n山门境致，后人标榜。\n锄头打地，灭却吾宗，阴凉大树起清风。",
        "dynasty": "宋",
        "collection_info": null
    },
    {
        "title": "颂古三十六首  其一一",
        "author": "释惟一",
        "content": "即心是佛，砒霜狼毒。\n起死回生，不消一服。",
        "dynasty": "宋",
        "collection_info": null
    },
    {
        "title": "颂古三十六首  其一二",
        "author": "释惟一",
        "content": "和尚尊位如何，突出日面月面。\n光艷烁破干坤，五眼觑之不见。\n觑得见，何似寻常腊月扇。",
        "dynasty": "宋",
        "collection_info": null
    },
    {
        "title": "颂古三十六首  其一三",
        "author": "释惟一",
        "content": "自己将来更问谁，须弥还更戴须弥。\n九峰末上能行令，免得重重涉水泥。",
        "dynasty": "宋",
        "collection_info": null
    },
    {
        "title": "颂古三十六首  其一四",
        "author": "释惟一",
        "content": "白云鼓起没絃琴，一曲冬来意甚深。\n清韵至今犹未泯，江南江北少知音。",
        "dynasty": "宋",
        "collection_info": null
    },
    {
        "title": "颂古三十六首  其一五",
        "author": "释惟一",
        "content": "金毛狮子奋全威，百亿毛头狮子儿。\n不是饮光槌不举，惜伊无地可埋尸。",
        "dynasty": "宋",
        "collection_info": null
    },
    {
        "title": "颂古三十六首  其一六",
        "author": "释惟一",
        "content": "庞公幸是一家人，药峤何须礼过勤。\n只为礼繁偏致乱，那堪雪也落纷纷。",
        "dynasty": "宋",
        "collection_info": null
    },
    {
        "title": "颂古三十六首  其一七",
        "author": "释惟一",
        "content": "万法不为侣，一口吸西江。\n玉磬纔槌动，金钟应手撞。\n三三元是九，两两不成双。\n此意凭谁委，令人忆老庞。",
        "dynasty": "宋",
        "collection_info": null
    },
    {
        "title": "颂古三十六首  其一八",
        "author": "释惟一",
        "content": "无位真人活鱍鱍，赤肉团上为窠窟。\n纵横妙用可怜生，七出八没难捉摸。\n推不去，挽不住，拟议寻思无觅处。\n无觅处，在这裏，握则一拳，开则五指。",
        "dynasty": "宋",
        "collection_info": null
    },
    {
        "title": "颂古三十六首  其一九",
        "author": "释惟一",
        "content": "真觉祖师展两手，云门一举四十九。\n空王殿已峭巍巍，千古万古犹仍旧。",
        "dynasty": "宋",
        "collection_info": null
    },
    {
        "title": "颂古三十六首  其二○",
        "author": "释惟一",
        "content": "老倒赵州无本据，翻手为云覆手雨，觌面当机不覆藏，往往少人知落处。\n知落处，是甚闲家具。",
        "dynasty": "宋",
        "collection_info": null
    },
    {
        "title": "颂古三十六首  其二一",
        "author": "释惟一",
        "content": "乌藤约住未为过，禅板焚来也是闲。\n最苦河南与河北，雷轰一喝诳痴顽。",
        "dynasty": "宋",
        "collection_info": null
    },
    {
        "title": "颂古三十六首  其二二",
        "author": "释惟一",
        "content": "武帝求僊不得僊，王乔端坐却升天。\n有心用处还应错，无意求时又宛然。",
        "dynasty": "宋",
        "collection_info": null
    },
    {
        "title": "颂古三十六首  其二三",
        "author": "释惟一",
        "content": "蘗山养子忒婆心，斫了摩挲不惮勤。\n悖逆儿郎浑不顾，镢头掣得气凌云。",
        "dynasty": "宋",
        "collection_info": null
    },
    {
        "title": "颂古三十六首  其二四",
        "author": "释惟一",
        "content": "雪裏垂丝古钓台，锦鳞拂拂上钓来。\n船头拨转归何处，又向芦花深处挨。",
        "dynasty": "宋",
        "collection_info": null
    },
    {
        "title": "颂古三十六首  其二五",
        "author": "释惟一",
        "content": "曹溪门下南来燕，终日呢喃话祖翁。\n话尽离微人不会，不如养羽候秋风。",
        "dynasty": "宋",
        "collection_info": null
    },
    {
        "title": "颂古三十六首  其二六",
        "author": "释惟一",
        "content": "雪覆千山未厌多，孤峰不白意如何。\n单单突出千峰外，似异还同永不么。",
        "dynasty": "宋",
        "collection_info": null
    },
    {
        "title": "颂古三十六首  其二七",
        "author": "释惟一",
        "content": "来去客情千样别，高低主礼一般施。\n相逢不饮空归去，明月清风也笑伊。",
        "dynasty": "宋",
        "collection_info": null
    },
    {
        "title": "颂古三十六首  其二八",
        "author": "释惟一",
        "content": "风性无周无不周，手中扇子等闲摇。\n风前吹起无根树，不作桑条作柳条。",
        "dynasty": "宋",
        "collection_info": null
    },
    {
        "title": "颂古三十六首  其二九",
        "author": "释惟一",
        "content": "纵火烧山腊月时，衲衣下事为全提。\n几多拨草瞻风底，燎尽眉毛总不知。",
        "dynasty": "宋",
        "collection_info": null
    },
    {
        "title": "颂古三十六首  其三○",
        "author": "释惟一",
        "content": "沩峤冬天轰霹雳，仰山夏月降严霜。\n铁锤两箇都无孔，打就干坤自厮当。",
        "dynasty": "宋",
        "collection_info": null
    },
    {
        "title": "颂古三十六首  其三一",
        "author": "释惟一",
        "content": "发机外机，遣句中句。\n明眼衲僧，不知落处。\n知落处，南山起云，北山下雨。",
        "dynasty": "宋",
        "collection_info": null
    },
    {
        "title": "颂古三十六首  其三二",
        "author": "释惟一",
        "content": "水中盐味浑相似，色裏胶青不较多。\n暗不谓无明不有，看时不见转誵讹。\n没誵讹，太平何必动干戈。",
        "dynasty": "宋",
        "collection_info": null
    },
    {
        "title": "颂古三十六首  其三三",
        "author": "释惟一",
        "content": "电光石火箭锋机，父倒行兮子逆施。\n力敌势均难辨别，一双无孔铁门槌。",
        "dynasty": "宋",
        "collection_info": null
    },
    {
        "title": "颂古三十六首  其三四",
        "author": "释惟一",
        "content": "乌飞兔走昼还夜，腊尽春回年復年。\n无尽无穷穷尽处，东村王老夜烧钱。",
        "dynasty": "宋",
        "collection_info": null
    },
    {
        "title": "颂古三十六首  其三五",
        "author": "释惟一",
        "content": "将锄打地自抛屙，怎柰熏天臭气何。\n老倒蘗山禁不得，却将伊顶再三摩。",
        "dynasty": "宋",
        "collection_info": null
    },
    {
        "title": "颂古三十六首  其三六",
        "author": "释惟一",
        "content": "问我家风，识你家风。\n将谓耳背，元来耳聋。\n指南为北，问西答东。\n阿呵呵，赵州恰恰似天童。",
        "dynasty": "宋",
        "collection_info": null
    },
    {
        "title": "观音赞",
        "author": "释惟一",
        "content": "耳门圆照，日月两间。\n悲愿洪深，衣被四海。\n方便智慧，靡不圆融。\n见闻觉知，无能障碍。\n人间天上独优游，是则名为观自在。",
        "dynasty": "宋",
        "collection_info": null
    },
    {
        "title": "马郎妇赞",
        "author": "释惟一",
        "content": "云开天竺，月照金沙。\n心心妙法，念念莲华。\n未必将身许马家。",
        "dynasty": "宋",
        "collection_info": null
    },
    {
        "title": "鱼篮赞",
        "author": "释惟一",
        "content": "鱍喇篮中活锦鳞，风前提起不辞频。\n几回绕尽长沙市，卖与买人无买人。",
        "dynasty": "宋",
        "collection_info": null
    },
    {
        "title": "文殊赞",
        "author": "释惟一",
        "content": "或草为衣，或狮为舆。\n千变万化，无二文殊。\n虽然觅则不可得，五台山色犹如如。",
        "dynasty": "宋",
        "collection_info": null
    },
    {
        "title": "布袋赞",
        "author": "释惟一",
        "content": "逢人乞一文，袋裏敌国富。\n不是下生迟，嫌佛不肯做。",
        "dynasty": "宋",
        "collection_info": null
    },
    {
        "title": "达磨赞",
        "author": "释惟一",
        "content": "西来十万里，北渡一茎芦。\n刚道来传法，还曾传得无。",
        "dynasty": "宋",
        "collection_info": null
    },
    {
        "title": "维摩赞",
        "author": "释惟一",
        "content": "凛然夷齐之风，翛然巢许之态。\n横作竺干之孽，崛起释门之害。\n口吧吧地说尽万千，究竟不知有这一解。\n人皆谓金粟如来示现毗耶，我只道病多谙药性底耆年婆罗门者也。",
        "dynasty": "宋",
        "collection_info": null
    },
    {
        "title": "黄蘗断际禅师赞",
        "author": "释惟一",
        "content": "大机磅礴，大用纵横，要掌便掌。\n大中天子，掌中突出，要棒便棒。\n济北大树，棒头挺生。\n大唐国裏只一人，千古仰之日月明。",
        "dynasty": "宋",
        "collection_info": null
    },
    {
        "title": "裴相国赞",
        "author": "释惟一",
        "content": "咄这措大，极是叵耐。\n操我戈矛，入我疆界。\n扑灭圆觉大光明藏，沥干圭峰无边义海。\n所至皆望风退衂，末后遭蘗山和赃捉败。\n纳款投降，愿为弟子，奉事无懈。",
        "dynasty": "宋",
        "collection_info": null
    },
    {
        "title": "雪峰真觉祖师赞",
        "author": "释惟一",
        "content": "弄出鳖鼻蛇，弹起广陵曲。\n清韵难可掩，毒气不可触。\n瞻之不足听不足，千古万古福城福。",
        "dynasty": "宋",
        "collection_info": null
    },
    {
        "title": "朝阳穿破衲赞",
        "author": "释惟一",
        "content": "一条屈曲无丝线，半寸攀拳穴鼻针。\n补得完全成一片，举头红日到天心。",
        "dynasty": "宋",
        "collection_info": null
    },
    {
        "title": "对月了残经赞",
        "author": "释惟一",
        "content": "古教只知遮老眼，银蟾不觉上孤峰。\n看来看到无看处，光境俱忘一卷终。",
        "dynasty": "宋",
        "collection_info": null
    },
    {
        "title": "廛中佛事",
        "author": "释惟一",
        "content": "几回走巷復穿衢，货卖南方镇海珠。\n一栲栳都倾出了，不知酬价有人无。",
        "dynasty": "宋",
        "collection_info": null
    },
    {
        "title": "物外生涯",
        "author": "释惟一",
        "content": "三十余年海上游，未曾容易下金鈎。\n等闲抛掷丝纶处，虾蟹鱼龙一网收。",
        "dynasty": "宋",
        "collection_info": null
    },
    {
        "title": "松风度曲",
        "author": "释惟一",
        "content": "大夫噫气撼青冥，余韵萧骚入户庭。\n递到高山流水意，不知谁解眼中听。",
        "dynasty": "宋",
        "collection_info": null
    },
    {
        "title": "荷露跳珠",
        "author": "释惟一",
        "content": "优昙初现叶团团，错落明玑走碧盘。\n沆瀣莫将鱼目比，看时容易觅时难。",
        "dynasty": "宋",
        "collection_info": null
    },
    {
        "title": "定翁",
        "author": "释惟一",
        "content": "日用千差万别中，如如不动等虚空。\n春妍秋靖几更变，此老何曾改旧容。",
        "dynasty": "宋",
        "collection_info": null
    },
    {
        "title": "古堂",
        "author": "释惟一",
        "content": "过去威音佛已前，向虚空裏架榱椽。\n至今景定年之二，往却门风尚俨然。",
        "dynasty": "宋",
        "collection_info": null
    },
    {
        "title": "镜空",
        "author": "释惟一",
        "content": "团团荷叶不相似，豁豁大虚难比伦。\n箇裏洞然无一物，拟于何处拂埃尘。",
        "dynasty": "宋",
        "collection_info": null
    },
    {
        "title": "野航",
        "author": "释惟一",
        "content": "远泛飘然一苇轻，水天上下镜无尘。\n自从碧眼胡归后，着脚那知是甚人。",
        "dynasty": "宋",
        "collection_info": null
    },
    {
        "title": "月浦",
        "author": "释惟一",
        "content": "孤明历历曲弯弯，色与芦花彷佛间。\n多是满船空载去，几人亲得见珠还。",
        "dynasty": "宋",
        "collection_info": null
    },
    {
        "title": "危峰",
        "author": "释惟一",
        "content": "似侧如欹杳霭间，冰棱剑刃不多争。\n可中不是通玄顶，切莫粗心向上行。",
        "dynasty": "宋",
        "collection_info": null
    },
    {
        "title": "懒牛",
        "author": "释惟一",
        "content": "鼻绳拽脱了无拘，慵有余兮顽有余。\n芳草满前浑不顾，眠云卧月只如如。",
        "dynasty": "宋",
        "collection_info": null
    },
    {
        "title": "南窗",
        "author": "释惟一",
        "content": "百一十城烟水外，玲珑八面自天开。\n等闲坐断东西北，无限熏风拂拂来。",
        "dynasty": "宋",
        "collection_info": null
    },
    {
        "title": "虚舟",
        "author": "释惟一",
        "content": "内亦空兮外亦空，不施橹棹不张蓬。\n听它东去又西去，谁管漫天鼓黑风。",
        "dynasty": "宋",
        "collection_info": null
    },
    {
        "title": "坦翁",
        "author": "释惟一",
        "content": "山未为高水未深，贱非泥土贵非金。\n自来一种平怀看，到老何曾有二心。",
        "dynasty": "宋",
        "collection_info": null
    },
    {
        "title": "可山",
        "author": "释惟一",
        "content": "三拜起来依位立，孤高不与众峰齐。\n自从得髓归来后，便见干坤宇宙低。",
        "dynasty": "宋",
        "collection_info": null
    },
    {
        "title": "寄雪窦希叟",
        "author": "释惟一",
        "content": "舌本澜翻千丈雪，眼青锦镜一壶冰。\n瞎馿种草有如此，灭却凌霄正续灯。",
        "dynasty": "宋",
        "collection_info": null
    },
    {
        "title": "寄天宁雪庭",
        "author": "释惟一",
        "content": "一本凌霄秋后瓜，迟迟九月裏开花。\n霜前结子须弥大，压倒东西浙五家。",
        "dynasty": "宋",
        "collection_info": null
    },
    {
        "title": "看石田语",
        "author": "释惟一",
        "content": "语言硬浄如生铁，眼目高明烁太阳。\n今日江湖无此作，令人三嘆忆平羌。",
        "dynasty": "宋",
        "collection_info": null
    },
    {
        "title": "送僧游南岳",
        "author": "释惟一",
        "content": "一口尽吞三世佛，近来出世佛犹多。\n为吾问讯老思大，底事不能开口何。",
        "dynasty": "宋",
        "collection_info": null
    },
    {
        "title": "吉州圆上人之浙",
        "author": "释惟一",
        "content": "庐陵米价没誵讹，半说低兮半说高。\n此话要圆缄却口，听他江浙闹嘈嘈。",
        "dynasty": "宋",
        "collection_info": null
    },
    {
        "title": "琼上人之杭",
        "author": "释惟一",
        "content": "怀抱琼瑶一段奇，通身富贵少人知。\n四藤击碎还收拾，摊向皇都卖与谁。",
        "dynasty": "宋",
        "collection_info": null
    },
    {
        "title": "风幡亮上人游浙",
        "author": "释惟一",
        "content": "动在风幡动在心，集云棒下已分明。\n而今百越三吴去，肯听它家热碗鸣。",
        "dynasty": "宋",
        "collection_info": null
    },
    {
        "title": "月华崧上人之杭",
        "author": "释惟一",
        "content": "月华如水夜沉沉，一曲箫韵韵更清。\n曲罢莫言无觅处，西湖后夜转堪听。",
        "dynasty": "宋",
        "collection_info": null
    },
    {
        "title": "传上人之吴",
        "author": "释惟一",
        "content": "达磨西来有底传，赚人掘地觅青天。\n况今枫落吴江冷，去去休容易泊船。",
        "dynasty": "宋",
        "collection_info": null
    },
    {
        "title": "暂到",
        "author": "释惟一",
        "content": "骑鲸捉月莫辞劳，海角天涯打一遭。\n后夜再三捞摝得，碧天云静一轮高。",
        "dynasty": "宋",
        "collection_info": null
    },
    {
        "title": "送昙知客归感山",
        "author": "释惟一",
        "content": "懒向人前送又迎，飘然去路一身轻。\n到家有问到家句，雨过潇湘秋月明。",
        "dynasty": "宋",
        "collection_info": null
    },
    {
        "title": "刀镊黄陈二生  其一",
        "author": "释惟一",
        "content": "手持刀镊谒桑门，叉手擎拳笑语温。\n且说工夫精妙处，断然毫髮不容存。",
        "dynasty": "宋",
        "collection_info": null
    },
    {
        "title": "刀镊黄陈二生  其二",
        "author": "释惟一",
        "content": "双手乖如双眼乖，等闲浄出顶门埃。\n几多铁额铜头汉，总被渠侬按过来。",
        "dynasty": "宋",
        "collection_info": null
    },
    {
        "title": "礼疎山塔  其一",
        "author": "释惟一",
        "content": "造塔当年事，喧传直至今。\n示人千古意，与匠两三金。\n不得罗山语，谁知矮叔心。\n瓣香来作礼，肯顾白云深。",
        "dynasty": "宋",
        "collection_info": null
    },
    {
        "title": "礼疎山塔  其二",
        "author": "释惟一",
        "content": "江横一练平，山色四时青。\n水足柴犹富，人多爨不停。\n无絃犹自韵，有耳几曾听。\n槁矣齐檐柏，频看涕忽零。",
        "dynasty": "宋",
        "collection_info": null
    },
    {
        "title": "送孚藏主归江西",
        "author": "释惟一",
        "content": "云卧胸中蟠万卷，舌端笔端皆具眼。\n评今论古知几何，寥寥百年骨不冷。\n有孙挺特尤掀腾，富有藴藉如弗能。\n韬光铲彩事枯硬，不学乃翁牵葛藤。\n壁立万仞出一语，佛祖应无启口处。\n有时一默渊且深，尽大地人难指注。\n脚尖踢倒凌霄峰，挥剑活屠潭底龙。\n三条椽下四世界，破蒲团边兜率宫。\n秋风忽起故山兴，归本无归语何剩。\n江湖斫额应望君，莫作秤锤落深井。",
        "dynasty": "宋",
        "collection_info": null
    },
    {
        "title": "将赴雪峰示圭上人",
        "author": "释惟一",
        "content": "上人辞我去行脚，我亦早晚行脚去。\n天涯海角或重逢，钵饭茎虀又相聚。\n自笑年登六十七，眼昏耳聩脚无力。\n触事无能只面墙，百千追悔有何益。\n少壮学道宜加鞭，危亡不顾勇直前。\n如一人与万人敌，破坚挫锐成万全。\n放牛归马群务息，好是太平无事日。\n塞北归鸿截雾飞，江南野水连天碧。",
        "dynasty": "宋",
        "collection_info": null
    },
    {
        "title": "见侍者乞语为入道蹊径",
        "author": "释惟一",
        "content": "入道蹊径无蹊径，日用现行何不省。\n和南问讯已乖张，应对宾朋曾不隠。\n同盂共饭况三年，话破那知万万千。\n今日炷香重觅语，许时聚首成徒然。\n老僧更不能忉怛，痛掌宁辞当面搭。\n从教负痛走出门，呼天怨駡齿没舌秃口未合。",
        "dynasty": "宋",
        "collection_info": null
    },
    {
        "title": "题群牧图",
        "author": "释惟一",
        "content": "雨过桃林草正肥，休征牧放恰相宜。\n擎头戴角群然乐，喜见太平无事时。",
        "dynasty": "宋",
        "collection_info": null
    },
    {
        "title": "题草虫图",
        "author": "释惟一",
        "content": "长茎短茎芳草翠，东个西个秋虫寒。\n平白祖翁田一片，时人莫作画图看。",
        "dynasty": "宋",
        "collection_info": null
    },
    {
        "title": "小师惠林师孙法济请赞",
        "author": "释惟一",
        "content": "齿豁头童，眼昏耳聋。\n不忘所嗜干屎橛，未忍轻抛栗棘蓬。\n以此踞丛林，以此济贫穷。\n只缘真实不脱空，故得孝子慈孙写真而绘容。",
        "dynasty": "宋",
        "collection_info": null
    },
    {
        "title": "奇都管请赞",
        "author": "释惟一",
        "content": "牧以卑，守以规，迅雷疾风，铁石不移。\n须弥其颓，隻手力持。\n电光石火裏驱耕夺食，春风和气中摧枯拉萎。\n极等没意智，阖国少人知，知之梓府牛峰奇。",
        "dynasty": "宋",
        "collection_info": null
    },
    {
        "title": "小师惠彰请赞",
        "author": "释惟一",
        "content": "顾我游世间，如云在天上。\n任缘而去住，不作去住想。\n南北信所之，东西无定向。\n为人少方便，动便拦腮掌。\n恁地去离泥水底本师，如何却唤作环溪和尚。",
        "dynasty": "宋",
        "collection_info": null
    },
    {
        "title": "雪峰化士请赞",
        "author": "释惟一",
        "content": "藞藞苴苴，潇潇洒洒。\n严冷时温若阳春，褊急处宽踰大海。\n纔开口，平日说。\n脱空却嫌人，无事谤般若。\n有时突出一句乡谈，佛也不能觑他缝罅。\n从来闽蜀本同风，相逢自有知音者。",
        "dynasty": "宋",
        "collection_info": null
    },
    {
        "title": "禅人请赞",
        "author": "释惟一",
        "content": "赤土画簸箕，冬瓜作碓嘴。\n舂碎铁蒺藜，簸出长粳米。\n不须淘汰，不须炊饱，尽世人人不知。",
        "dynasty": "宋",
        "collection_info": null
    },
    {
        "title": "雁荡山",
        "author": "释惟一",
        "content": "四海名山曾过目，就中此景难图录。\n山前向见白头翁，自道一生看不足。",
        "dynasty": "宋",
        "collection_info": null
    }
]