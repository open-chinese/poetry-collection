[
    {
        "uuid": "ecbbdfb3d97e6f27296776d474073af6",
        "title": "望江南・忆江南 娑婆苦",
        "author": "净圆",
        "content": "娑婆苦，长劫受轮回。\n不断苦因离火宅，祗随业报入胞胎。\n辜负这灵台。\n朝又暮，寒暑急相催。\n一个幻身能几日，百端机巧衮尘埃。\n何得出头来。",
        "dynasty": "宋",
        "collection_info": null
    },
    {
        "uuid": "9fc8501ec4c63e2abb2e7cadd4b9d683",
        "title": "望江南・忆江南 娑婆苦",
        "author": "净圆",
        "content": "娑婆苦，身世一浮萍。\n蚊蚋睫中争小利，蜗牛角上窃虚名。\n一点气难平。\n人我盛，日夜长无明。\n地狱争头成队入，西方无个肯修行。\n空死复空生。",
        "dynasty": "宋",
        "collection_info": null
    },
    {
        "uuid": "47d895f9d209bffe739e401ab87617c6",
        "title": "望江南・忆江南 娑婆苦",
        "author": "净圆",
        "content": "娑婆苦，情念骤如风。\n六贼村中无暂息，四蛇箧内更相攻。\n谁是主人公。\n无慧力，爱网转关笼。\n一向四楞低搭地，不思两脚欲梢空。\n前路更匆匆。",
        "dynasty": "宋",
        "collection_info": null
    },
    {
        "uuid": "4dfbe4aecc2b05e54da730fad34862ee",
        "title": "望江南・忆江南 娑婆苦",
        "author": "净圆",
        "content": "娑婆苦，生老病无常。\n九窍腥臊流秽污，一包脓血贮皮囊。\n争弱又争强。\n随妄想，耽欲更荒唐。\n念佛看经云着相，破斋毁戒却无妨。\n祗恐有阎王。",
        "dynasty": "宋",
        "collection_info": null
    },
    {
        "uuid": "01c64d9b5d860fe443b79bebc6255b9f",
        "title": "望江南・忆江南 娑婆苦",
        "author": "净圆",
        "content": "娑婆苦，终日走尘寰。\n不觉年光随逝水，那堪白发换朱颜。\n六趣任循环。\n今与古，谁肯死前闲。\n危脆利名才入手，虚华财色便追攀。\n荣辱片时间。",
        "dynasty": "宋",
        "collection_info": null
    },
    {
        "uuid": "b805c6afc12ed1633440b753baea1451",
        "title": "望江南・忆江南 娑婆苦",
        "author": "净圆",
        "content": "娑婆苦，光影急如流。\n宠辱悲欢何日了，是非人我几时休。\n生死路悠悠。\n三界里，水面一浮沤。\n纵使英雄功盖世，祗留白骨掩荒丘。\n何似早回头。",
        "dynasty": "宋",
        "collection_info": null
    },
    {
        "uuid": "fde4f5ddf2c79f7939e37ab997701a77",
        "title": "望江南・忆江南 西方好",
        "author": "净圆",
        "content": "西方好，随念即超群。\n一点灵光随落日，万端尘事付浮云。\n人世自纷纷。\n凝望处，决定去栖神。\n金地经行光里步，玉楼宴坐定中身。\n方好任天真。",
        "dynasty": "宋",
        "collection_info": null
    },
    {
        "uuid": "3c032da6cff62d28f0bb714be110f9cd",
        "title": "望江南・忆江南 西方好",
        "author": "净圆",
        "content": "西方好，琼树耸高空。\n弥覆七重珠宝网，庄严百亿妙华宫。\n宫里众天童。\n金地上，栏楯绕重重。\n华雨飘飖香散漫，乐音嘹亮鼓清风。\n闻者乐无穷。",
        "dynasty": "宋",
        "collection_info": null
    },
    {
        "uuid": "da1039911365c2bcfc6b05e2b545429a",
        "title": "望江南・忆江南 西方好",
        "author": "净圆",
        "content": "西方好，七宝甃成池。\n四色好华敷菡萏，八功德水泛清漪。\n除渴又除饥。\n池岸上，楼殿势飞翚。\n碧玉雕栏填玛瑙，黄金危栋间玻璃。\n随处发光辉。",
        "dynasty": "宋",
        "collection_info": null
    },
    {
        "uuid": "02dd66ee97af9babc1307eece83fea11",
        "title": "望江南・忆江南 西方好",
        "author": "净圆",
        "content": "西方好，群鸟美音声。\n华下和鸣歌六度，光中哀雅赞三乘。\n闻者悟无生。\n三恶道，犹自不知名。\n皆是佛慈亲变化，欲宣法语警迷情。\n心地顿圆明。",
        "dynasty": "宋",
        "collection_info": null
    },
    {
        "uuid": "3ed5cbe4361e77709ba79a56f6a31c89",
        "title": "望江南・忆江南 西方好",
        "author": "净圆",
        "content": "西方好，清旦供尤佳。\n缥缈仙云随宝仗，轻盈衣裓贮天华。\n十万去非赊。\n诸佛土，随念遍河沙。\n莲掌抚摩亲授记，潮音清妙响频伽。\n时至即还家。",
        "dynasty": "宋",
        "collection_info": null
    },
    {
        "uuid": "6eff80cc16f0848cbbe5572ef018264d",
        "title": "望江南・忆江南 西方好",
        "author": "净圆",
        "content": "西方好，我佛大慈悲。\n但具三心圆十念，即登九品越三祗。\n神力不思议。\n临报尽，接引定无疑。\n普愿众生同系念，金台天乐共迎时。\n弹指到莲池。",
        "dynasty": "宋",
        "collection_info": null
    }
]