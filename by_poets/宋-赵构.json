[
    {
        "uuid": "a541fe3fbaf17f49c29c7713875c0c6c",
        "title": "渔父词・渔父 一湖春水夜来生",
        "author": "赵构",
        "content": "一湖春水夜来生。\n几叠春山远更横。\n烟艇小，钓丝轻。\n赢得闲中万古名。",
        "dynasty": "宋",
        "collection_info": null
    },
    {
        "uuid": "f3442115df0a18ff7d11812c73b4772c",
        "title": "渔父词・渔父 薄晚烟林澹翠微",
        "author": "赵构",
        "content": "薄晚烟林澹翠微。\n江边秋月已明晖。\n纵远舵，适天机。\n水底闲云片段飞。",
        "dynasty": "宋",
        "collection_info": null
    },
    {
        "uuid": "46bdde51c499e7ff21cadd17d5950db2",
        "title": "渔父词・渔父 云洒清江江上船",
        "author": "赵构",
        "content": "云洒清江江上船。\n一钱何得买江天。\n催短棹，去长川。\n鱼蟹来倾酒舍烟。",
        "dynasty": "宋",
        "collection_info": null
    },
    {
        "uuid": "75e3759794135d08842af9d9d900ed93",
        "title": "渔父词・渔父 青草开时已过船",
        "author": "赵构",
        "content": "青草开时已过船。\n锦鳞跃处浪痕圆。\n竹叶酒，柳花毡。\n有意沙鸥伴我眠。",
        "dynasty": "宋",
        "collection_info": null
    },
    {
        "uuid": "c87193b55b852edf31589fb4909cfd7a",
        "title": "渔父词・渔父 扁舟小缆荻花风",
        "author": "赵构",
        "content": "扁舟小缆荻花风。\n四合青山暮霭中。\n明细火，倚孤松。\n但愿尊中酒不空。",
        "dynasty": "宋",
        "collection_info": null
    },
    {
        "uuid": "ce11e2e0e5e2074a96e5b3427b569e4c",
        "title": "渔父词・渔父 侬家活计岂能明",
        "author": "赵构",
        "content": "侬家活计岂能明。\n万顷波心月影清。\n倾绿酒，糁藜羹。\n保任衣中一物灵。",
        "dynasty": "宋",
        "collection_info": null
    },
    {
        "uuid": "c0610fca706a0770e9258d987a8e25d9",
        "title": "渔父词・渔父 骇浪吞舟脱巨鳞",
        "author": "赵构",
        "content": "骇浪吞舟脱巨鳞。\n结绳为网也难任。\n纶乍放，饵初沈。\n浅钓纤鳞味更深。",
        "dynasty": "宋",
        "collection_info": null
    },
    {
        "uuid": "5c1e9ca226ec0e53b3484685fd6c20f4",
        "title": "渔父词・渔父 鱼信还催花信开",
        "author": "赵构",
        "content": "鱼信还催花信开。\n花风得得为谁来。\n舒柳眼，落梅腮。\n浪暖桃花夜转雷。",
        "dynasty": "宋",
        "collection_info": null
    },
    {
        "uuid": "0a2c137026162055cf0dedaec14dbe4f",
        "title": "渔父词・渔父 暮暮朝朝冬复春",
        "author": "赵构",
        "content": "暮暮朝朝冬复春。\n高车驷马趁朝身。\n金拄屋，粟盈囷。\n那知江汉独醒人。",
        "dynasty": "宋",
        "collection_info": null
    },
    {
        "uuid": "9a631b3f4673b6a6d1d94e3d8082efb0",
        "title": "渔父词・渔父 远水无涯山有邻",
        "author": "赵构",
        "content": "远水无涯山有邻。\n相看岁晚更情亲。\n笛里月，酒中身。\n举头无我一般人。",
        "dynasty": "宋",
        "collection_info": null
    },
    {
        "uuid": "9f707eebbc50d436fb087232a011041a",
        "title": "渔父词・渔父 谁云渔父是愚翁",
        "author": "赵构",
        "content": "谁云渔父是愚翁。\n一叶浮家万虑空。\n轻破浪，细迎风。\n睡起篷窗日正中。",
        "dynasty": "宋",
        "collection_info": null
    },
    {
        "uuid": "8a745126991c0005ca4f56365368249d",
        "title": "渔父词・渔父 水涵微雨湛虚明",
        "author": "赵构",
        "content": "水涵微雨湛虚明。\n小笠轻蓑未要晴。\n明鉴里，縠纹生。\n白鹭飞来空外声。",
        "dynasty": "宋",
        "collection_info": null
    },
    {
        "uuid": "4d85da809be46f6c56b3aa6ae015235c",
        "title": "渔父词・渔父 无数菰蒲间藕花",
        "author": "赵构",
        "content": "无数菰蒲间藕花。\n棹歌轻举酌流霞。\n随家好，转山斜。\n也有孤村三两家。",
        "dynasty": "宋",
        "collection_info": null
    },
    {
        "uuid": "e703127acf9f46d5d3bb095a1d21a35a",
        "title": "渔父词・渔父 春入渭阳花气多",
        "author": "赵构",
        "content": "春入渭阳花气多。\n春归时节自清和。\n冲晓雾，弄沧波。\n载与俱归又若何。",
        "dynasty": "宋",
        "collection_info": null
    },
    {
        "uuid": "79dab98307045031459120c89bdf540b",
        "title": "渔父词・渔父 清湾幽岛任盘纡",
        "author": "赵构",
        "content": "清湾幽岛任盘纡。\n一舸横斜得自如。\n惟有此，更无居。\n从教红袖泣前鱼。",
        "dynasty": "宋",
        "collection_info": null
    }
]