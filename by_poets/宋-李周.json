[
    {
        "title": "华清怀古  其一",
        "author": "李周",
        "content": "胡雏铁骑正纵横，环上罗衣血染腥。\n蜀道归来应悔祸，香囊特地泣娉婷。",
        "dynasty": "宋",
        "collection_info": null
    },
    {
        "title": "华清怀古  其二",
        "author": "李周",
        "content": "吾家居处本关西，旧记遗踪事不迷。\n屡过华清无一字，恐人笑我不留题。",
        "dynasty": "宋",
        "collection_info": null
    },
    {
        "title": "双桧联句",
        "author": "李周",
        "content": "古宇列双桧，森鬰欹檐角。\n高干若偃盖，低枝罗翠幄。\n叶硬攒猬毛，子圆如雀殻。\n盘根虽轮囷，呈才终卓荦。\n枯冬傲霜雪，炎夏宜雨雹。\n苍皮绕龙蛇，危巅巢鸑鷟。\n岁寒知后凋，清风到先觉。\n月涵烟影孤，雨溜苔藓驳。\n愿逢繁辂用，勿使为榱桷。\n春姿笔工偷，风韵溪虎学。\n松筠比节操，虫鸟敢蠹啄。\n黛色晚山分，清香朝露濯。\n桃李耻妖饶，椅梧羞龌龊。\n俗名强雌雄，奇胜重古朴。\n气势已千寻，栽培从一握。\n五松惭忝位，秦封受殊渥。",
        "dynasty": "宋",
        "collection_info": null
    }
]