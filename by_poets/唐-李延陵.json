[
    {
        "uuid": "b1791ab10e4aab70649d2c089ab03a20",
        "title": "自紫阳观至华阳洞宿侯尊师草堂简同游",
        "author": "李延陵",
        "content": "石林媚烟景，句曲盘江甸。\n南向佳气浓，峰峰遥隐见。\n渐临华阳口，微路入葱蒨。\n七曜悬洞宫，五云抱山殿。\n银函意谁发，金液徒堪荐。\n千载桃花春，秦人深不见。\n东溪喜相遇，贞白如会面。\n青鸟来去闲，红霞朝夕变。\n一从化真骨，万里乘飞电。\n萝月延步虚，松花醉闲宴。\n幽人即长往，茂宰应交战。\n明发归琴堂，知君懒为县。",
        "dynasty": "唐",
        "collection_info": null
    }
]