[
    {
        "uuid": "bd610a318a436d99176c22a46a2c08af",
        "title": "题灵岩寺",
        "author": "赵善悉",
        "content": "江南多名山，雁荡最崒嵂。\n山中多古寺，灵岩渺无匹。\n天柱高摩云，展旗巧障日。\n风榻卧石屏，雾窗涵卓笔。\n上有小龙湫，龙鼻清泉出。\n异哉诺讵罗，来此坐迭膝。\n我亦荡中人，景象颇能悉。\n独秀翫苍翠，重台听萧瑟。\n却穿水帘谷，衣襟寒栗栗。\n还入新月洞，意气何飘逸。\n安期指瓜枣，羡门献梨栗。\n飘瓦孰是非，临歧置得失。\n平生方外游，兹游为第一。\n谩登岭三三，休跨盘七七。\n岂意山尽头，时復有禅室。\n门并双峰尖，路爽千榕密。\n触石浅溪鸣，投林飞鸟入。\n傍人应笑我，观山何时毕。\n笑话傍人道，恨我少登陟。\n作诗寄行役，吾非贪着述。",
        "dynasty": "宋",
        "collection_info": null
    }
]