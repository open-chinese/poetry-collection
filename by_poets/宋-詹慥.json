[
    {
        "uuid": "f7c2dc483070ad8bdfd1b1af1d140b82",
        "title": "桐江弔子陵",
        "author": "詹慥",
        "content": "光武亲从血战回，举朝谁识渭川才。\n罴熊果有周王卜，未必先生恋钓台。",
        "dynasty": "宋",
        "collection_info": null
    },
    {
        "uuid": "333e2aa33a249c1a62ec4ec048574fde",
        "title": "月夜",
        "author": "詹慥",
        "content": "平生最好月，况此秋夜阑。\n长风送荡漾，浩露况团团。\n仰头视虚空，光彩如可餐。\n星辰敛芒角，河汉收波澜。\n更无微云翳，挂此白玉盘。\n六合静皎皎，万木凉珊珊。\n为尔废昏卧，裴回更漏残。\n更登高处坐，历历见湖山。\n爽气集冰雪，清心生羽翰。\n便欲御泠然，因之游广寒。\n一临天池水，沐浴随飞仙。",
        "dynasty": "宋",
        "collection_info": null
    },
    {
        "uuid": "56fd630bf135484fee94cfc5206214b7",
        "title": "上巳后一日登快哉亭",
        "author": "詹慥",
        "content": "上巳信嘉辰，流觞传旧俗。\n良游怅不遂，吏局方有属。\n东风吹晓雨，万窍嗥林麓。\n疑有泊舟人，狂歌河女曲。\n逾朝始澄霁，物色如新沐。\n城角趋危亭，登临慰幽独。\n纷华埽不见，蝴蝶飞平绿。\n竚倚穷夕曛，悠哉此心目。",
        "dynasty": "宋",
        "collection_info": null
    },
    {
        "uuid": "cf4e61288f534e839e2bca05b6806f43",
        "title": "客谈荆渚武昌慨然有作",
        "author": "詹慥",
        "content": "去岁出蜀初东游，峨舸大艑下荆州。\n便风转头五百里，吟啸已在黄鹤楼。\n戏拈铁笛吹出塞，水涌月落鱼龙愁。\n明朝喧传古仙过，碧玉带来黄絁裘。\n岂知一官自桎梏，簿书期会无时休。\n丰城宝剑已化久，我自吐气冲斗牛。\n洞庭四万八千顷，蟹舍正对芦花洲。\n速脱衣冠挂神武，散髮烂醉垂虹秋。",
        "dynasty": "宋",
        "collection_info": null
    },
    {
        "uuid": "203815900271c6d8d4d8acbf6f03b2db",
        "title": "道中寒食",
        "author": "詹慥",
        "content": "斗粟淹吾驾，浮云笑此生。\n有诗酬岁月，无梦到功名。\n客裏逢归雁，愁边有乱鶑。\n杨花不解事，更作倚风轻。",
        "dynasty": "宋",
        "collection_info": null
    },
    {
        "uuid": "b2caed4b0d3add4325c31d6d14ae6647",
        "title": "舟行遣兴",
        "author": "詹慥",
        "content": "会稽尚隔三千里，临贺初盘一百滩。\n殊俗问津言语异，长年为客歧路难。\n背人山岭重重去，照鹢梅花树树残。\n酌酒柂楼今日意，题诗船壁后来看。",
        "dynasty": "宋",
        "collection_info": null
    },
    {
        "uuid": "44c8d789a0a384371d57d9d0bfef267b",
        "title": "春怀示邻里",
        "author": "詹慥",
        "content": "断墙着雨蜗成字，老屋无僧燕作家。\n剩欲出门追语笑，却嫌归髩着尘沙。\n风翻蛛网开三面，雷动蜂窠趁两衙。\n屡失南邻春事约，只今容有未开花。",
        "dynasty": "宋",
        "collection_info": null
    },
    {
        "uuid": "f8a721a5316e9047f414eb898f2aac7c",
        "title": "南浦",
        "author": "詹慥",
        "content": "南浦随花去，迴舟路已迷。\n暗香无处觅，日落板桥西。",
        "dynasty": "宋",
        "collection_info": null
    },
    {
        "uuid": "8d2ed61a49a834dd1a0f238c4045cc5c",
        "title": "早行",
        "author": "詹慥",
        "content": "村鷄已报晨，晓月渐无色。\n行人马上去，残灯照空驿。",
        "dynasty": "宋",
        "collection_info": null
    },
    {
        "uuid": "a1184ba51df616b5608679a44527faf9",
        "title": "寄胡籍溪",
        "author": "詹慥",
        "content": "雨过溪头鸟篆沙，溪山深处野人家。\n门前桃李都飞尽，又见春光到楝花。",
        "dynasty": "宋",
        "collection_info": null
    },
    {
        "uuid": "831c6260bcf9ea6f4b3338d7776fbb48",
        "title": "渡湘江弔严子陵",
        "author": "詹慥",
        "content": "光武亲征血战回，举朝谁识渭川才。\n熊罴果有周王卜，未必先生恋钓台。",
        "dynasty": "宋",
        "collection_info": null
    }
]