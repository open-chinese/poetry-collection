[
    {
        "uuid": "76a29424b80f0b7a472c40880932c507",
        "title": "西楼",
        "author": "王亘",
        "content": "西江横玉虹，西山罗画屏。\n荒城大如斗，此楼何峥嵘。\n炎岭状陇蜀，三州通蓬瀛。\n人烟几村落，数点如晨星。\n谁识海一涯，好峰无数青。",
        "dynasty": "宋",
        "collection_info": null
    },
    {
        "uuid": "9f9e288a50a968acd8156d6a30dccccd",
        "title": "次胡澹庵题挹翠轩韵",
        "author": "王亘",
        "content": "西山排闼来，周遭自环翠。\n俗眼少见之，一览忘世味。\n平生三径心，盍早赋归计。\n纵落尘土居，不与草木敝。\n公余事幽寻，清风拂衣袂。\n最喜轩中人，所挹多爽气。\n蓬蒿天地宽，万境发诗思。\n白云未能閒，时出过窗几。\n檐雨听夜语，池草生春媚。\n山灵若相知，好风为裂眦。\n余光虽力挽，回次那得致。",
        "dynasty": "宋",
        "collection_info": null
    },
    {
        "uuid": "dc358a10a2e77098fbdcb45a595e610f",
        "title": "题翠岩亭",
        "author": "王亘",
        "content": "一壑盘苍玉，峰峦尺五天。\n人间怪泉石，岭外好山川。\n寺近鲸宵吼，林深犊昼眠。\n谪仙三百载，此乐有谁传。",
        "dynasty": "宋",
        "collection_info": null
    }
]