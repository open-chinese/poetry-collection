[
    {
        "uuid": "4924d59171cb5e444e36774d2903b104",
        "title": "惜红衣 笛送西泠",
        "author": "李莱老",
        "content": "笛送西泠，帆过杜曲。\n昼阴芳绿。\n门巷清风，还寻故人屋。\n苍华发冷，笑瘦影、相看如竹。\n幽谷。\n烟树晚莺，诉经年愁独。\n残阳古木。\n书画归船，匆匆又南北。\n苹洲鸥鹭素熟。\n旧盟续。\n甚日浩歌招隐，听雨弁阳同宿。\n料重来时候，香荡几湾红玉。",
        "dynasty": "宋",
        "collection_info": null
    },
    {
        "uuid": "c680971b9658c93a4840062ccf0e0a72",
        "title": "青玉案 吟情老尽江南句",
        "author": "李莱老",
        "content": "吟情老尽江南句。\n几千万、垂丝缕。\n花冷絮飞寒食路。\n渔烟鸥雨，燕昏莺晓，总入昭华谱。\n红衣妆靓凉生渚。\n环碧斜阳旧时树。\n拈叶分题觞咏处。\n荀香犹在，庾愁何许，云冷西湖赋。",
        "dynasty": "宋",
        "collection_info": null
    },
    {
        "uuid": "78b6e8e166f2078c10004bddcff36306",
        "title": "扬州慢 玉倚风轻",
        "author": "李莱老",
        "content": "玉倚风轻，粉凝冰薄，土花祠冷无人。\n听吹箫月底，传暮草金城。\n笑红紫、纷纷成雨，溯空如蝶，恐堕珠尘。\n叹而今、杜郎还见，应赋悲春。\n佩环何许，纵无情、莺燕犹惊。\n怅朱槛香消，绿屏梦渺，肠断瑶琼。\n九曲迷楼依旧，沈沈夜、想觅行云。\n但荒烟幽翠，东风吹作秋声。",
        "dynasty": "宋",
        "collection_info": null
    },
    {
        "uuid": "40fab5c116fed2ebfd7d99e2cad66cbb",
        "title": "谒金门 春意态",
        "author": "李莱老",
        "content": "春意态。\n闲却远山横黛。\n香径莓苔嗟粉坏。\n凤靴双斗彩。\n折得花枝懒戴。\n犹恋鸳鸯飞盖。\n旧恨新愁都只在。\n东风吹柳带。",
        "dynasty": "宋",
        "collection_info": null
    },
    {
        "uuid": "2d91e56d2d9c3fb93a3f77da8055b254",
        "title": "浪淘沙 榆火换新烟",
        "author": "李莱老",
        "content": "榆火换新烟。\n翠柳朱檐。\n东风吹得落花颠。\n帘影翠梭悬绣带，人倚秋千。\n犹忆十年前。\n西子湖边。\n斜阳吹入画楼船。\n归醉夜堂歌舞月，拼却春眠。",
        "dynasty": "宋",
        "collection_info": null
    },
    {
        "uuid": "24b1939336e47181d21f9ea693cdcb1d",
        "title": "生查子 妾情歌柳枝",
        "author": "李莱老",
        "content": "妾情歌柳枝，郎意怜桃叶。\n罗带绾同心，谁信愁千结。\n楼上数残更，马上看新月。\n绣被怨春寒，怕学鸳鸯叠。",
        "dynasty": "宋",
        "collection_info": null
    },
    {
        "uuid": "95ac3f17cdfbd368ec94bfc4d7281d06",
        "title": "高阳台 门掩香残",
        "author": "李莱老",
        "content": "门掩香残，屏摇梦冷，珠细糁缀芳尘。\n临水搴花，流来疑是行云。\n藓梢空挂凄凉月，想鹤归、犹怨黄昏。\n黯消凝。\n人老天涯，雁影沈沈。\n断肠不在听横笛，在江皋解佩，翳玉飞琼。\n烟湿荒村，背春无限愁深。\n迎风点点飘寒粉，怅秋娘、燕袖啼痕。\n更关情。\n青子悬枝，绿树成阴。",
        "dynasty": "宋",
        "collection_info": null
    },
    {
        "uuid": "023ff0f4f38f73841a210a5bbcdffd07",
        "title": "木兰花慢 向烟霞堆里",
        "author": "李莱老",
        "content": "向烟霞堆里，着吟屋、最高层。\n望海日翻红，林霏散白，猿鸟幽深。\n双岑。\n倚天翠湿，看浮云、收尽雨还晴。\n晓色千松逗冷，照人眼底长青。\n闲情。\n玉尘风生。\n摹茧字，校鹅经。\n爱静翻缃帙，芸台棐几，荷制兰缨。\n分明。\n晋人旧隐，掩岩扉、月午籁沈沈。\n三十六梯树杪，溯空遥想登临。",
        "dynasty": "宋",
        "collection_info": null
    },
    {
        "uuid": "27e7ceef566ca8c10605d17dace4c524",
        "title": "清平乐 绿窗初晓",
        "author": "李莱老",
        "content": "绿窗初晓。\n枕上闻啼鸟。\n不恨王孙归不早。\n只恨天涯芳草。\n锦书红泪千行。\n一春无限思量。\n折得垂杨寄与，丝丝都是愁肠。",
        "dynasty": "宋",
        "collection_info": null
    },
    {
        "uuid": "f9984c5e4b23b69038aa69097a25feee",
        "title": "台城路・齐天乐 半空河影流云碎",
        "author": "李莱老",
        "content": "半空河影流云碎，亭皋嫩凉收雨。\n井叶还惊，江莲乱落，弦月初生商素。\n堂深几许。\n渐爽入云帱，翠绡千缕。\n纨扇恩疏，晚萤光冷照窗户。\n文园憔悴顿老，又西风暗换，丝鬓无数。\n灯外残砧，琴边瘦枕，一一情伤迟暮。\n故人倦旅。\n料渭水长安，感时吟苦。\n正自多愁，砌蛩终夜语。",
        "dynasty": "宋",
        "collection_info": null
    },
    {
        "uuid": "72fb266172818200a8bcb2ad6f1e703d",
        "title": "浪淘沙 宝押绣帘斜",
        "author": "李莱老",
        "content": "宝押绣帘斜。\n莺燕谁家。\n银筝初试合琵琶。\n柳色春罗裁袖小，双戴桃花。\n芳草满天涯。\n流水韶华。\n晚风杨柳绿交加。\n闲倚阑干无藉在，数尽归鸦。",
        "dynasty": "宋",
        "collection_info": null
    },
    {
        "uuid": "ec789f9bf927860e23e791e10ae8503a",
        "title": "杏花天 年时中酒风流病",
        "author": "李莱老",
        "content": "年时中酒风流病。\n正雨暗、蘼芜深径。\n人家寒食烟初禁。\n狼藉梨花雪影。\n西湖梦、红沈翠冷。\n记舞板、歌裙厮趁。\n斜阳苦与黄昏近。\n生怕画船归尽。",
        "dynasty": "宋",
        "collection_info": null
    },
    {
        "uuid": "f5c2ffcd3232b7f50fb49a03eb526e82",
        "title": "小重山 画檐簪柳碧如城",
        "author": "李莱老",
        "content": "画檐簪柳碧如城。\n一帘风雨里，近清明。\n吹箫门巷冷无声。\n梨花月，今夜负中庭。\n远岫敛修颦。\n春愁吟入谱，付莺莺。\n红尘没马翠埋轮。\n西泠曲，欢梦絮飘零。",
        "dynasty": "宋",
        "collection_info": null
    },
    {
        "uuid": "87e7641eeba5569e63d99eacfe3a9b0f",
        "title": "倦寻芳 缭墙黏藓",
        "author": "李莱老",
        "content": "缭墙黏藓，糁径飞梅，春绪无赖。\n绣压垂帘，骨有许多寒在。\n宝幄香消龙麝饼，钿车尘冷鸳鸯带。\n想西园，被一程风雨，群芳都碍。\n逗晓色、莺啼人起，倦倚银屏，愁沁眉黛。\n待拼千金，却恨好榷难买。\n翠苑欢游孤解佩。\n青门佳约妨挑菜。\n柳初黄，罩池塘、万丝愁霭。",
        "dynasty": "宋",
        "collection_info": null
    },
    {
        "uuid": "7608e8959c922d835acbedd1b68d349d",
        "title": "点绛唇 绿染春波",
        "author": "李莱老",
        "content": "绿染春波，袖罗金缕双鸂鶒。\n小桃匀碧。\n香衬蝉云湿。\n舞带歌钿，闲傍秋千立。\n情何极。\n燕莺尘迹。\n芳草斜阳笛。",
        "dynasty": "宋",
        "collection_info": null
    },
    {
        "uuid": "ab49b725158fb67c02e4b9df3697040f",
        "title": "西江月 绿染晓云冉冉",
        "author": "李莱老",
        "content": "绿染晓云冉冉，红酣晴雾冥冥。\n银簪悬烛锦官城。\n困倚墙头半影。\n雨后遍饶艳冶，燕来同作清明。\n更深犹唤玉靴笙。\n不管西池露冷。",
        "dynasty": "宋",
        "collection_info": null
    },
    {
        "uuid": "111a51bb0d41b0d5a89f1912b821e2d1",
        "title": "清平乐 日寒风细",
        "author": "李莱老",
        "content": "日寒风细。\n庭馆浮花气。\n白发潘郎吟欲醉。\n绿暗シ芜千里。\n西园南浦东城。\n一春多少闲情。\n日暮采苹歌远，梦回唤得愁生。",
        "dynasty": "宋",
        "collection_info": null
    }
]