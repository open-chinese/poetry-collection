[
    {
        "uuid": "2a487b889294bf72ed4cf8ac6d18abc7",
        "title": "奉和圣制送张说上集贤学士赐宴",
        "author": "韦述",
        "content": "修文中禁启，改字令名加。\n台座征人杰，书坊应国华。\n赋诗开广宴，赐酒酌流霞。\n云散明金阙，池开照玉沙。\n掖垣留宿鸟，温树落余花。\n谬此天光及，衔恩醉日斜。",
        "dynasty": "唐",
        "collection_info": null
    },
    {
        "uuid": "eca1a6683aae1236925e39c26fa6b15d",
        "title": "晚渡伊水",
        "author": "韦述",
        "content": "悠悠涉伊水，伊水清见石。\n是时春向深，两岸草如积。\n迢遰望洲屿，逶迤亘津陌。\n新树落疎红，遥原上深碧。\n回瞻洛阳苑，遽有长山隔。\n烟雾犹辨家，风尘已为客。\n登陟多异趣，往来见行役。\n云起早已昏，鸟飞日将夕。\n光阴逝不借，超然慕畴昔。\n远游亦何为？归来存竹帛。",
        "dynasty": "唐",
        "collection_info": null
    },
    {
        "uuid": "32a4d281e2393aab3da7b695714f43b4",
        "title": "春日山庄",
        "author": "韦述",
        "content": "初岁开韶月，田家喜载阳。\n晚晴摇水态，迟景荡山光。\n浦净渔舟远，花飞樵路香。\n自然成野趣，都使俗情忘。",
        "dynasty": "唐",
        "collection_info": null
    },
    {
        "uuid": "24f980736aa388de3f300c490d861119",
        "title": "广陵送别宋员外佐越郑舍人还京",
        "author": "韦述",
        "content": "朱绂临秦望，皇华赴洛桥。\n文章南渡越，书奏北归朝。\n树入江云尽，城衔海月遥。\n秋风将客思，川上晚萧萧。",
        "dynasty": "唐",
        "collection_info": null
    },
    {
        "uuid": "2801d76c421addc20b94e3c98eff7a73",
        "title": "送贺秘监归会稽诗",
        "author": "韦述",
        "content": "二疏方告老，四皓尽归山。\n蔼蔼都门别，仍看衣锦还。\n霓裳标逸气，丹竈理童颜。\n一遇真仙侣，羣心难可攀。\n（见孔延之《会稽掇英总集》卷二）。",
        "dynasty": "唐",
        "collection_info": null
    },
    {
        "uuid": "c8333714515833c8b006f1a5621ce488",
        "title": "晚渡伊水",
        "author": "韦述",
        "content": "悠悠涉伊水，伊水清见石。\n是时春向深，两岸草如积。\n迢递望洲屿，逶迤亘津陌。\n新树落疏红，遥原上深碧。\n回瞻洛阳苑，遽有长山隔。\n烟雾犹辨家，风尘已为客。\n登陟多异趣，往来见行役。\n云起早已昏，鸟飞日将夕。\n光阴逝不借，超然慕畴昔。\n远游亦何为，归来存竹帛。",
        "dynasty": "唐",
        "collection_info": {
            "collection": "御定全唐诗",
            "volume": "卷一百零八"
        }
    }
]