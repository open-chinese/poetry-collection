[
    {
        "title": "永遇乐 雪霁千岩",
        "author": "晁端礼",
        "content": "雪霁千岩，春回万壑，和气如许。\n今古稽山，风流人物，真是生申处。\n儿童竹马，欢迎夹道，争为使君歌舞。\n道当年、蓬莱朵秀，又来作蓬莱主。\n一编勋业，家传几世，自是赤松仙侣。\n青琐黄堂，等闲游戏，又问乘槎路。\n银河耿耿，使星今夜，应与老人星聚。\n要知他、秋羹消息，早梅初吐。",
        "dynasty": "宋",
        "collection_info": null
    },
    {
        "title": "绿头鸭・多丽 锦堂深",
        "author": "晁端礼",
        "content": "锦堂深，兽炉轻喷沈烟。\n紫檀槽、金泥花面，美人斜抱当筵。\n挂罗绶、素肌莹玉，近鸾翅、云鬓梳蝉。\n玉笋轻拢，龙香细抹，凤凰飞出四条弦。\n碎牙板、烦襟消尽，秋气满庭轩。\n今宵月，依稀向人，欲斗婵娟。\n变新声、能翻往事，眼前风景依然。\n路漫漫、汉妃出塞，夜悄悄、商妇移船。\n马上愁思，江边怨感，分明都向曲中传。\n困无力、劝人金盏，须要倒垂莲。\n拼沈醉，身世恍然，一梦游仙。",
        "dynasty": "宋",
        "collection_info": null
    },
    {
        "title": "绿头鸭・多丽 晚云收",
        "author": "晁端礼",
        "content": "晚云收，淡天一片琉璃。\n烂银盘、来从海底，皓色千里澄辉。\n莹无尘、素娥淡伫，静可数、丹桂参差。\n玉露初零，金风未凛，一年无似此佳时。\n露坐久，疏莹时度，乌鹊正南飞。\n瑶台冷，栏干凭暖，玉下迟迟。\n念佳人，音尘别后，对此应解相思。\n最关情、漏声正永，暗断肠、花影偷移。\n料得来宵，清光未减，阴晴天气又争知。\n共凝恋、如今别后，还是隔年期。\n人强健，清尊素影，长愿相随。",
        "dynasty": "宋",
        "collection_info": null
    },
    {
        "title": "望海潮 高阳方面",
        "author": "晁端礼",
        "content": "高阳方面，河间都会，三关地最称雄。\n粉堞万层，金城百雉，楼横一带长虹。\n烟素敛晴空。\n正望迷平野，目断飞鸿。\n易水风烟，范阳山色有无中。\n安边暂倚元戎。\n看纶巾对酒，羽扇摇风。\n金勒少年，吴钩壮士，宁论卫霍前功。\n乃眷在清衷。\n恐凤池虚久，归去匆匆。\n幸有佳人锦瑟，玉笋且轻拢。",
        "dynasty": "宋",
        "collection_info": null
    },
    {
        "title": "水龙吟 夜来深雪前村路",
        "author": "晁端礼",
        "content": "夜来深雪前村路，应是早梅初绽。\n故人赠我，江头春信，南枝向暖。\n疏影横斜，暗香浮动，月明溪浅。\n向亭边驿畔，行人立马，频回首、空肠断。\n别有玉溪仙馆。\n寿阳人、初匀妆面。\n天教占了，百花头上，和羹未晚。\n最是关情处，高楼上、一声羌管。\n仗谁人向道，何如留取，倚朱栏看。",
        "dynasty": "宋",
        "collection_info": null
    },
    {
        "title": "水龙吟 岭梅香雪飘零尽",
        "author": "晁端礼",
        "content": "岭梅香雪飘零尽，繁杏枝头犹未。\n小桃一种，妖娆偏占，春工用意。\n微喷丹砂，半含朝露，粉墙低倚。\n似谁家丱女，娇痴怨别，空凝睇、东风里。\n好是佳人半醉。\n近横波、一枝争媚。\n元都观里，武陵溪上，空随流水。\n惆怅如红雨，风不定、五更天气。\n念当年门里，如今陌上，洒离人泪。",
        "dynasty": "宋",
        "collection_info": null
    },
    {
        "title": "水龙吟 小桃零落春将半",
        "author": "晁端礼",
        "content": "小桃零落春将半。\n双燕却来池馆。\n名园相倚，初开繁杏，一枝遥见。\n竹外斜穿，柳间深映，粉愁香怨。\n任红敧宋玉，墙头千里，曾牵惹、人肠断。\n常记山城斜路，喷清香、日迟风暖。\n春阴挫后，马前惆怅，满枝红浅。\n深院帘垂雨，愁人处、碎红千片。\n料明年更发，多应更好，约邻翁看。",
        "dynasty": "宋",
        "collection_info": null
    },
    {
        "title": "水龙吟 倦游京洛风尘",
        "author": "晁端礼",
        "content": "倦游京洛风尘，夜来病酒无人问。\n九衢雪小，千门月淡，元宵灯近。\n香散眉梢，冻消池面，一番春信。\n记南楼醉里，西城宴阙，都不管、人春困。\n屈指流年未几，早人惊、潘郎双鬓。\n当时体态，如今情绪，多应瘦损。\n马上墙头，纵教瞥见，也难相认。\n凭栏干，但有盈盈泪眼，把罗襟搵。",
        "dynasty": "宋",
        "collection_info": null
    },
    {
        "title": "上林春・一落萦 霖雨成功",
        "author": "晁端礼",
        "content": "霖雨成功，堂称继美，旧说安阳家世。\n峻岳降神，长庚应梦，佳辰况当秋霁。\n玉函金篆，帝锡与、寿眉齯齿。\n向清时、便告老，尽取貂蝉轻弃。\n把朝庭旧勋屈指。\n有谁人似此，能全终始。\n谤书顿释，先芬未泯，君王自为知己。\n看花临水。\n算已号、醉吟居士。\n奈苍生，尚满望、谢公重起。",
        "dynasty": "宋",
        "collection_info": null
    },
    {
        "title": "上林春・一落萦 伊洛清波",
        "author": "晁端礼",
        "content": "伊洛清波，嵩山秀色，共与皇家为瑞。\n挺生异质，亲逢盛旦，簪缨旧传家世。\n雁炉烟里，罩一段、照人清气。\n灿金章、映紫绶，自是真官标致。\n把朝廷缙绅屈指。\n有谁人似得，多才多艺。\n片言悟主，封侯赐璧，君王自为知己。\n暂来卧治。\n况廊庙、正多虚位。\n看登庸，辅圣主、万年康济。",
        "dynasty": "宋",
        "collection_info": null
    },
    {
        "title": "满庭芳 天与疏慵",
        "author": "晁端礼",
        "content": "天与疏慵，人怜憔悴，分甘抛弃簪缨。\n有时乘兴，波上叶舟轻。\n十里横塘过雨，荷香细、苹末风清。\n真如画，残霞淡日，偏向柳梢明。\n凝情。\n尘网外，鲈鱼旋鲙。\n芳酒深倾。\n又算来、何须身后浮名。\n无限沧浪好景，蓑笠下、且遣馀生。\n长歌去，机心尽矣，鸥鹭莫相惊。",
        "dynasty": "宋",
        "collection_info": null
    },
    {
        "title": "满庭芳 绿绕群峰",
        "author": "晁端礼",
        "content": "绿绕群峰，红摇千柄，夜来暑雨初收。\n共君乘兴，轻舸信悠悠。\n且尽一尊别酒，荷香里、满酌轻讴。\n明朝去，征帆夜落，何处好汀洲。\n风流。\n吾小阮，朝辞东观，夕向南州。\n况圣时、争教贾傅淹留。\n若过寻阳亭上，琵琶泪、莫洒清秋。\n堤边柳，从今爱惜，留待系归舟。",
        "dynasty": "宋",
        "collection_info": null
    },
    {
        "title": "满庭芳 北渚澄兰",
        "author": "晁端礼",
        "content": "北渚澄兰，南山凝翠，望中浑似仙乡。\n万家烟霭，朱户锁垂杨。\n好是飞泉漱玉，回环遍、小曲深坊。\n西风里，芙蕖带雨，飘散满城香。\n微凉。\n湖上好，桥虹倒影，月练飞光。\n命玳簪促席，云鬓分行。\n谁似风流太守，端解道、春草池塘。\n须留恋，神京纵好，此地也难忘。",
        "dynasty": "宋",
        "collection_info": null
    },
    {
        "title": "满庭芳 雪满貂裘",
        "author": "晁端礼",
        "content": "雪满貂裘，风摇金辔，笑看锦带吴钩。\n照人清鬓，年少定封侯。\n此去马啼何处，山万叠、济水南州。\n君知否，卢郎未老，曾是恣狂游。\n风流。\n佳丽地，十年屈指，一梦回头。\n最难忘，西湖北渚澄秋。\n玉砌雕栏好在，桃共李、能忆人不。\n衰翁也，多情为我，将恨寄红楼。",
        "dynasty": "宋",
        "collection_info": null
    },
    {
        "title": "满庭芳 浅约鸦黄",
        "author": "晁端礼",
        "content": "浅约鸦黄，轻匀螺黛，故教取次梳妆。\n减轻琶面，新样小鸾凰。\n每为花娇玉嫩，容对客、斜倚银床。\n春来病，兰熏半歇，一管舞衣裳。\n悲凉。\n人事改，三春秾艳，一夜繁霜。\n似人归洛浦，云散高唐。\n痛念你、平生分际，辜负我、临老风光。\n罗裙在，凭谁为我，求取返魂香。",
        "dynasty": "宋",
        "collection_info": null
    },
    {
        "title": "雨中花・夜行船 倦贰文昌",
        "author": "晁端礼",
        "content": "倦贰文昌，乐请左符，双旌去指东藩。\n有腰金新宠，昼锦荣观。\n独步文章，家传素业，世宝青毡。\n动欢声和气，里巷初惊，侍从衣冠。\n朱门映柳，绮窗临水，盛游应记当年。\n端解道、香留罗袜，墨在蛮笺。\n惆怅江边侧帽，寻似花底遗鞭。\n不如沈醉，莫思身外，且斗樽前。",
        "dynasty": "宋",
        "collection_info": null
    },
    {
        "title": "雨中花・夜行船 豆蔻梢头",
        "author": "晁端礼",
        "content": "豆蔻梢头，鸳鸯帐里，扬州一梦初惊。\n忆当时相见，双眼偏明。\n南浦绿波，西城杨柳，痛悔多情。\n望征鞍不见，况是并州，自古高城。\n几多映月凭肩私语，傍花和泪深盟。\n争信道、三年虚负，一事无成。\n瑶佩空传好好，秦筝闻说琼琼。\n此心在了，半边明镜，终遇今生。",
        "dynasty": "宋",
        "collection_info": null
    },
    {
        "title": "雨中花・夜行船 流水知音",
        "author": "晁端礼",
        "content": "流水知音，轻裘共敝，相逢才换星霜。\n多少风亭棋酒，画阁丝簧。\n纤指声犹馀响，红粉泪已成行。\n怅绿波浦上，芳草堤边，又整归航。\n新移槛竹，手种庭花，未容烂熳飞觞。\n归去也、重趋丹禁，密侍清光。\n醉帽斜萦御柳，朝衣浓惹天香。\n帝城春好，多应不念，水郭渔乡。",
        "dynasty": "宋",
        "collection_info": null
    },
    {
        "title": "玉楼宴 记红颜日、向瑶阶",
        "author": "晁端礼",
        "content": "记红颜日、向瑶阶，得俊饮、散蓬壶。\n绣鞍纵骄马，故坠鞭柳径，缓辔花衢。\n斗帐兰釭曲，曾是振、声名上都。\n醉倒旗亭，更深未归，笑倩人扶。\n光阴到今二纪，算难寻前好，懒访仙居。\n近来似闻道，向雾关云洞，自乐清虚。\n月帔与星冠，不念我、华鬚皓鬓。\n纵教重有相逢，似得旧时无。",
        "dynasty": "宋",
        "collection_info": null
    },
    {
        "title": "醉蓬莱 正中秋初过",
        "author": "晁端礼",
        "content": "正中秋初过，淡碧云容，嫩凉天气。\n紫府真仙，暂谪居尘世。\n慕道高情，照人清骨，是寿星标致。\n德在民心，勋藏帝室，清芬相继。\n庭有芝兰，世调鼎鼐，晋美乌衣，汉称韦氏。\n未必当时，解功成身退。\n天下苍生，未知此意，望谢公重起。\n善颂阴资，何须更觅，西山灵剂。",
        "dynasty": "宋",
        "collection_info": null
    },
    {
        "title": "醉蓬莱 看梅梢初动",
        "author": "晁端礼",
        "content": "看梅梢初动，池面冰澌，小春时候。\n当日生贤，庆黄家忠厚。\n龙种殊常，照人眉宇，似汝阳端秀。\n世取贤科，胪传圣语，增光华胃。\n天汉灵源，最为亲近，茅土真封，旧相传授。\n开府新恩，拜除书非久。\n鸣佩拖绅，曳香摇翠，向画堂称寿。\n物外光阴，樽前笑语，年年依旧。",
        "dynasty": "宋",
        "collection_info": null
    },
    {
        "title": "醉蓬莱 乍酒醒孤馆",
        "author": "晁端礼",
        "content": "乍酒醒孤馆，梦断幽窗，嫩凉天气。\n潇洒情怀，想乡关迢递。\n一枕清风，半帘残月，是闷人滋味。\n南浦离多，东阳带缓，新来憔悴。\n因念当时，乱花深径，画楫环溪，屡陪欢醉。\n踪迹飘流，顿相望千里。\n水远山高，雁沈鱼阻，奈信音难寄。\n吟社阑珊，酒徒零落，重寻无计。",
        "dynasty": "宋",
        "collection_info": null
    },
    {
        "title": "金人捧露盘 天锡禹圭尧瑞",
        "author": "晁端礼",
        "content": "天锡禹圭尧瑞，君王受厘，未央宫殿。\n三五庆元宵，扫春寒、花外蕙风轻扇。\n龙阙前瞻，凤楼背耸，中有鳌峰见。\n渐紫宙、星河晚。\n放桂华浮动，金莲开遍。\n御帘卷。\n须臾万乐喧天，群仙扶辇。\n云间，都人望天表，正仙葩竞插，异香飘散。\n春宵苦长短。\n指花阴，愁听漏传银箭。\n京国繁华，太平盛事，野老何因见。\n但时效华封祝，愿岁岁闻道，金舆游宴。\n暗魂断。\n天涯望极长安远。",
        "dynasty": "宋",
        "collection_info": null
    },
    {
        "title": "玉女摇仙佩 宫梅弄粉",
        "author": "晁端礼",
        "content": "宫梅弄粉，御柳摇金，又喜皇州春早。\n盛世生贤，真仙应运，当日来从三岛。\n车马喧青晓。\n看千锺赐饮，中人传诏。\n最好是、芝兰并砌，鸣佩腰金，彩衣相照。\n炉烟袅。\n高堂半卷珠帘，神仙飘缈。\n须信槐庭荫美，凤沼波澄，屈指十年三到。\n九叙重歌，元圭再锡，已把成功来告。\n四海瞻仪表。\n庆君臣会集，诗符天保。\n况自有、仙风道骨，玉函金篆，阴功须报。\n方知道。\n八千岁月椿难老。",
        "dynasty": "宋",
        "collection_info": null
    },
    {
        "title": "蓦山溪 轻衫短帽",
        "author": "晁端礼",
        "content": "轻衫短帽，重入长安道。\n屈指十年中，一回来、一回渐老。\n朋游在否，落托更能无，朱弦悄。\n知音少。\n拨断相思调。\n花边柳外，潇洒愁重到。\n深院锁春风，悄无人、桃花自笑。\n金钗一股，拟欲问音尘，天杳杳。\n波渺渺。\n何处寻蓬岛。",
        "dynasty": "宋",
        "collection_info": null
    },
    {
        "title": "蓦山溪 栏干十二",
        "author": "晁端礼",
        "content": "栏干十二，倚遍还重倚。\n一曲一般愁，对芳草、伤春千里。\n绮窗深处，还解忆人无，碧云辞，红叶字。\n曾仗东风寄。\n缭墙深院，无路通深意。\n纵使得新声，又争知、相如名字。\n从来风韵，潇洒不禁愁，拈梨花，看菊蕊。\n应也成憔悴。",
        "dynasty": "宋",
        "collection_info": null
    },
    {
        "title": "蓦山溪 广寒宫殿",
        "author": "晁端礼",
        "content": "广寒宫殿，千里同云晓。\n飞雪满空来，翦云英、群仙齐到。\n乱飘僧舍，密处洒歌楼，闲日少。\n风光好。\n且共宾朋笑。\n华堂深处，满满觥船掉。\n梅蕊拆来看，已偷得、春风些小。\n绮罗香暖，不怕卷珠帘，沈醉了。\n樽前倒。\n红袖休来叫。",
        "dynasty": "宋",
        "collection_info": null
    },
    {
        "title": "蓦山溪 春来心事",
        "author": "晁端礼",
        "content": "春来心事，分付千锺酒。\n午醉梦还醒，两眉愁、才消又有。\n天涯远梦，归路日中迷，楚云深，孤馆静，潇洒梨花手。\n回文歌罢，幽恨新兼旧。\n帘影卷斜阳，乱红飞、风摇暮柳。\n独携此意，和泪上层楼，尽平芜，穷远目，认断千山首。",
        "dynasty": "宋",
        "collection_info": null
    },
    {
        "title": "喜迁莺 嫩柳初摇翠",
        "author": "晁端礼",
        "content": "嫩柳初摇翠。\n怪朝来早有，飞花零坠。\n洞门斜开，珠帘初卷，惊起谢娘吟缀。\n蕊珠宫殿晓，谁乱把、云英揉碎。\n气候晚，被寒风卷渡，龙沙千里。\n沈醉。\n深院里。\n粉面照人，疑是瑶池会。\n润拂炉烟，寒欺酒力，低压管弦声沸。\n艳阳过半也，应是好、郊原新霁。\n待更与上层楼，遍倚栏干十二。",
        "dynasty": "宋",
        "collection_info": null
    },
    {
        "title": "喜迁莺 伫立蘅皋暮",
        "author": "晁端礼",
        "content": "伫立蘅皋暮，冻云乍敛，霜飙微列。\n怅饮杯深，阳关声苦，愁见画船催发。\n夜来红泪烛，还解惜、王孙轻别。\n怅望处，乍金丝冷落，兰熏销歇。\n闻说。\n归兴切。\n华鬓未生，得意浓时节。\n画楫门开，斑衣追逐，晓日凤凰双阙。\n帝城春信早，随处有、江梅攀折。\n烂熳赏，也多应忘了，东堂风月。",
        "dynasty": "宋",
        "collection_info": null
    },
    {
        "title": "喜迁莺 清和时序",
        "author": "晁端礼",
        "content": "清和时序。\n望桂影渐生，熏风微度。\n挺秀金芝，传芳玉叶，天上瑞麟重睹，竞爽谢庭兰玉，信美西壅鸳鸯。\n庆门里，把丹枝争折，青云平步。\n声誉。\n喧盛世，人咏少年，古锦囊中句。\n艺祖诸孙，宗王贤子，偏爱汝阳眉宇。\n画堂令辰称寿，愿与冈陵同固。\n更看取，继汧公勋业，东平茅土。",
        "dynasty": "宋",
        "collection_info": null
    },
    {
        "title": "沁园春 络纬催凉",
        "author": "晁端礼",
        "content": "络纬催凉，断虹收雨，庭梧报秋。\n绕郡城、千顷烟波绿，正鱼肥酒美，名冠东州。\n芰荷风细，蒹葭烟淡，宛在潇湘南岸头。\n凝望处，似桃源洞口，初泛兰舟。\n贤侯。\n酝藉风流。\n向庭讼闲时多宴游。\n有信陵家世，梁园客右，才华高掩，沈谢何刘。\n政声朝奏，除书夕至，即看归趋丹凤楼。\n须眷恋，况新堂莹澈，好共迟留。",
        "dynasty": "宋",
        "collection_info": null
    },
    {
        "title": "水调歌头 忆昔红颜日",
        "author": "晁端礼",
        "content": "忆昔红颜日，金玉等泥沙。\n青楼紫陌，惟解惜月与贪花。\n谁信如今憔悴，尘暗金徽玉轸，藓污匣中蛇。\n一事都无就，双鬓只堪嗟。\n恨无情，乌与兔，送年华。\n不如归去，无限云水好生涯。\n未用轻蓑短棹，犹有青鞋黄帽，行处即吾家。\n回首人间世，幽意在青霞。",
        "dynasty": "宋",
        "collection_info": null
    },
    {
        "title": "金盏倒垂莲 流水漂花",
        "author": "晁端礼",
        "content": "流水漂花，记同寻阆苑，曾宴桃源。\n痛饮狂歌，金盏倒垂莲。\n未省负、佳时良夜，烂游风月三年。\n别后空报瑶琴，谁听朱弦。\n风流少年儒将，有威名震虏，谈笑安边。\n寄我新诗，何事赋归田。\n想歌酒、情怀如旧，后房应也依然。\n此外莫问升沈，且斗樽前。",
        "dynasty": "宋",
        "collection_info": null
    },
    {
        "title": "百宝装・新燕过妆楼 枫叶初丹",
        "author": "晁端礼",
        "content": "枫叶初丹，苹花渐老，蘅皋谁系扁舟。\n故人思我，征棹少淹留。\n一尊潋滟西风里，共醉倒、同销万古愁。\n况今宵自有，明月照人，逼近中秋。\n常爱短李家声，金闺彦士，才高沈谢何刘。\n片帆初卷，歌吹是扬州。\n此心自难拘形役，恨未能、相从烂熳游。\n酒醒时，路遥人远，为我频上高楼。",
        "dynasty": "宋",
        "collection_info": null
    },
    {
        "title": "玉胡蝶・玉蝴蝶 淡淡春阳天气",
        "author": "晁端礼",
        "content": "淡淡春阳天气，夜来一霎，微雨初晴。\n向暖犹寒，时候又是清明。\n乱沾衣、桃花雨闹，微弄袖、杨柳风轻。\n晓莺声。\n唤回幽梦，犹困春酲。\n牵萦。\n伤春怀抱，东郊烟暖，南浦波平。\n况有良朋，载酒同放彩舟行。\n劝人归、啼禽有意，催棹去、烟水无情。\n黯销凝。\n暮云回首，何处高城。",
        "dynasty": "宋",
        "collection_info": null
    },
    {
        "title": "木兰花・玉楼春 苦春宵漏短",
        "author": "晁端礼",
        "content": "苦春宵漏短，梦回晚、酒醒迟。\n正小雨初收，馀寒未放，怯试单衣。\n娇痴。\n最尤殢处，被罗襟、印了宿妆眉。\n潇洒春工斗巧，算来不在花枝。\n芳菲。\n正好踏春，携素手、暂分飞。\n料恨月愁花，多应瘦损，风柳腰肢。\n归期。\n况春未老，过南园、尚及牡丹时。\n拼却栏边醉倒，共伊插满头归。",
        "dynasty": "宋",
        "collection_info": null
    },
    {
        "title": "金盏子 断魂凝睇",
        "author": "晁端礼",
        "content": "断魂凝睇。\n望故国迢迢，倦摇征辔。\n恨满西风，有千里云山，万重烟水。\n遥夜枕冷衾寒，数更筹无寐。\n想伊家、应也背着孤灯，暗弹珠泪。\n屈指。\n重算归期，知他是何时见去里。\n翻思绣阁旧时，无一事，只管爱争闲气。\n及至恁地单栖，却千般追悔。\n从今后，彼此记取，厌厌况味。",
        "dynasty": "宋",
        "collection_info": null
    },
    {
        "title": "洞仙歌 年时此际",
        "author": "晁端礼",
        "content": "年时此际，向扁舟同载。\n风送征帆暮天外。\n对沙汀宿鹭，与波上轻鸥，双双处，相唤相呼自在。\n如今重整棹，烟景依然，谁念轻分绣罗带。\n向蓬窗独坐，不觉徊徨，鸥与鹭、想一齐惊怪。\n怎生得、今宵梦还家，又譬如秉烛，夜阑相对。",
        "dynasty": "宋",
        "collection_info": null
    },
    {
        "title": "安公子 帝里重阳好",
        "author": "晁端礼",
        "content": "帝里重阳好。\n又对短发来吹帽。\n满目风光还似旧，奈樽前人老。\n暗忆当年，伴侣同倾倒。\n夸俊游、争买千金笑。\n到如今憔悴，恰似华胥一觉。\n此恨何时了。\n旧游屈指愁重到。\n小曲深坊闲信马，掩朱扉悄悄。\n怎得个多情，为我传音耗。\n但向伊、耳边轻轻道。\n道近来应是，望了卢郎年少。",
        "dynasty": "宋",
        "collection_info": null
    },
    {
        "title": "庆寿光 丹扆疏恩",
        "author": "晁端礼",
        "content": "丹扆疏恩，庆闱受命，圣朝广孝非常。\n大邑高封，名兼寿考辉光。\n闾巷相传盛事，焕丝五色成章。\n崇新栋，天语荣夸，共瞻积善华堂。\n灵龟荐祉，紫鸾称寿，千锺泛酒，百和焚香。\n况有新教歌舞，妙选丝篁。\n馀庆从今沓至，看儿孙、朱紫成行。\n闻说道，贤得阴功，姓名仍在仙乡。",
        "dynasty": "宋",
        "collection_info": null
    },
    {
        "title": "黄鹂绕碧树 鸳瓦霜轻",
        "author": "晁端礼",
        "content": "鸳瓦霜轻，玳帘风细，高门瑞气非烟。\n积厚源深，有长庚应梦，乔岳生贤。\n妙龄秀发，庆谢庭、兰玉争妍。\n名动缙绅，况文章政术，俱是家传。\n别有阴功厚德，向东州、治狱平反。\n玉函高篆，仙风道骨，锡与长年。\n最好素秋新霁，对画堂、高启宾筵。\n何妨纵乐笙歌，剩举觥船。",
        "dynasty": "宋",
        "collection_info": null
    },
    {
        "title": "永遇乐 龙阁先芬",
        "author": "晁端礼",
        "content": "龙阁先芬，凤毛荣继，当世英妙。\n峻岳储灵，长庚应梦，还庆佳辰到。\n黄花浥露，碧瓦凝霜，香馥郡齐清晓。\n忆当年、青云平步，共喜骤跻华要。\n阴功厚德，玉符金篆，锡与世间难老。\n注意方浓，分符屡请，雅志人应少。\n棠阴无讼，乐府新教，正醉山频倒。\n有谁莱衣游戏，萱堂寿考。",
        "dynasty": "宋",
        "collection_info": null
    },
    {
        "title": "满江红 五两风轻",
        "author": "晁端礼",
        "content": "五两风轻，移舟向、斜阳岛外。\n最好是、潇湘烟景，自然心会。\n倒影芙蓉明镜底，更折花嗅西风里。\n待问君、明日向何州，东南指。\n人生事，谁如意。\n剩拼取，尊前醉。\n想升沈有命，去来非己。\n菊老松深三径在，田园已有归来计。\n问甚时、重此望归舟，远相对。",
        "dynasty": "宋",
        "collection_info": null
    },
    {
        "title": "春晴 燕子来时",
        "author": "晁端礼",
        "content": "燕子来时，清明过了，桃花乱飘红雨。\n倦客凄凉，千里云山将暮。\n泪眸回望，人在玉楼深处。\n向此多应念远，凭栏无语。\n芳菲可惜轻负。\n空鞭弄游丝，帽冲飞絮。\n恨满东风，谁识此时情绪。\n数声啼鸟，劝我不如归去。\n纵写香笺，仗谁寄与。",
        "dynasty": "宋",
        "collection_info": null
    },
    {
        "title": "河满子 满浦亭前杨柳",
        "author": "晁端礼",
        "content": "满浦亭前杨柳，一年两度攀条。\n瞬息光阴都几许，离情常是迢迢。\n须信沈腰易瘦，争教潘鬓相饶。\n不忍重寻香径，还来独立溪桥。\n唯有无情东去水，来时曾傍兰桡。\n今夜欲求好梦，望中莫遣魂销。",
        "dynasty": "宋",
        "collection_info": null
    },
    {
        "title": "醉桃源・阮郎归 又是青春将暮",
        "author": "晁端礼",
        "content": "又是青春将暮。\n望极桃溪归路。\n洞户悄无人，空锁一庭红雨。\n凝伫。\n凝伫。\n人面不知何处。",
        "dynasty": "宋",
        "collection_info": null
    },
    {
        "title": "一丛花 谪仙海上驾鲸鱼",
        "author": "晁端礼",
        "content": "谪仙海上驾鲸鱼。\n谈笑下蓬壶。\n神寒骨重真男子，是我家、千里龙驹。\n经纶器业，文章光焰，流辈更谁如。\n渊明元与世情疏。\n松菊爱吾庐。\n他年定契非熊卜，也未应、鹤发樵渔。\n手栽露桃，亲移云杏，真是种星榆。",
        "dynasty": "宋",
        "collection_info": null
    },
    {
        "title": "感皇恩 蜀锦满林花",
        "author": "晁端礼",
        "content": "蜀锦满林花，三年重到。\n应被花枝笑人老。\n半开微谢，占得几多时好。\n便须拼痛饮、花前倒。\n醉中但记，红围绿绕。\n人面花光斗相照。\n缭墙重院，爱惜遮藏须早。\n免如攀折柳，临官道。",
        "dynasty": "宋",
        "collection_info": null
    },
    {
        "title": "御街行 柳条弄色梅飘粉",
        "author": "晁端礼",
        "content": "柳条弄色梅飘粉。\n还是元宵近。\n小楼深巷月胧明，记得恁时风景。\n庭花影转，珠帘人静，依旧厌厌闷。\n如今对酒翻成恨。\n春瘦罗衣褪。\n王孙何处草萋萋，辜负小欢幽兴。\n谁知此际，有人灯下，偷把归期问。",
        "dynasty": "宋",
        "collection_info": null
    },
    {
        "title": "踏莎行 萱草栏干",
        "author": "晁端礼",
        "content": "萱草栏干，榴花庭院。\n悄无人语重帘卷。\n屏山掩梦不多时，斜风雨细江南岸。\n昼漏初传，林莺百啭。\n日长暗记残香篆。\n洞房消息有谁知，几回欲问梁间燕。",
        "dynasty": "宋",
        "collection_info": null
    },
    {
        "title": "踏莎行 柳暗重门",
        "author": "晁端礼",
        "content": "柳暗重门，花深小院。\n盆池昨夜新荷卷。\n银床斜倚小屏风，吴波澄淡春山远。\n纨扇风轻，熏炉烟断。\n日高睡起眉山浅。\n尘侵鸾镜懒匀妆，谁人与整钗头燕。",
        "dynasty": "宋",
        "collection_info": null
    },
    {
        "title": "踏莎行 衰柳残荷",
        "author": "晁端礼",
        "content": "衰柳残荷，长山远水。\n扁舟荡漾烟波里。\n离杯莫厌百分斟，船头转便三千里。\n红日初斜，西风渐起。\n琵琶休洒青衫泪。\n区区游宦亦何为，林泉早作归来计。",
        "dynasty": "宋",
        "collection_info": null
    },
    {
        "title": "蝶恋花 潋滟长波迎鹢首",
        "author": "晁端礼",
        "content": "潋滟长波迎鹢首。\n雨淡烟轻，过了清明候。\n岸草汀花浑似旧。\n行人只是添清瘦。\n沈水香消罗袂透。\n双橹声中，午梦初惊后。\n枕上懵腾犹病酒。\n卷帘数尽长堤柳。",
        "dynasty": "宋",
        "collection_info": null
    },
    {
        "title": "蝶恋花 骨秀肌香冰雪莹",
        "author": "晁端礼",
        "content": "骨秀肌香冰雪莹。\n潇洒风标，赋得温柔性。\n松髻遗钿慵不整。\n花时长是厌厌病。\n枕上晓来残酒醒。\n一带屏山，千里江南景。\n指点烟村横小艇。\n何时携手重寻胜。",
        "dynasty": "宋",
        "collection_info": null
    },
    {
        "title": "定风波 花倚东风柳弄春",
        "author": "晁端礼",
        "content": "花倚东风柳弄春。\n分明浅笑与轻嚬。\n更忆当时声细细，偎人。\n秦筝轻衬砑罗裙。\n别后此欢谁更共。\n春梦。\n只凭胡蝶伴飞魂。\n独倚高楼还日暮。\n情绪。\n浮烟漠漠雨昏昏。",
        "dynasty": "宋",
        "collection_info": null
    },
    {
        "title": "江城子 幽香闲艳露华浓",
        "author": "晁端礼",
        "content": "幽香闲艳露华浓。\n晚妆慵。\n略匀红。\n春困厌厌，常爱鬓云松。\n早是自来莲步小，新样子，为谁弓。\n画堂西下小栏东。\n醉醒中。\n苦匆匆。\n卷上珠帘，依旧半床空。\n香灺满炉人未寝，花弄月，竹摇风。",
        "dynasty": "宋",
        "collection_info": null
    },
    {
        "title": "江城子 石榴双叶忆同寻",
        "author": "晁端礼",
        "content": "石榴双叶忆同寻。\n卜郎心。\n向谁深。\n长恁娇痴，尤殢怎生禁。\n内样双眉新画得，还印了，在罗襟。\n相思幽怨付鸣琴。\n望来音。\n久沈沈。\n若论当初，谁信有如今。\n瘦尽标容羞见也，明镜子，任尘侵。",
        "dynasty": "宋",
        "collection_info": null
    },
    {
        "title": "临江仙 今夜征帆何处落",
        "author": "晁端礼",
        "content": "今夜征帆何处落，烟村几点人家。\n莫惊双泪向风斜。\n渔人西塞曲，商女后庭花。\n从此五湖归去好，一杯酒送生涯。\n多情犹解惜年华。\n春闺重见处，霜鬓不须嗟。",
        "dynasty": "宋",
        "collection_info": null
    },
    {
        "title": "西江月 去路湘桃破萼",
        "author": "晁端礼",
        "content": "去路湘桃破萼，归时乳燕巢梁。\n不成一事又还乡。\n也是经春游荡。\n香炉重燃鸂鶒，罗衾再拂鸳鸯。\n今宵应解话愁肠。\n指点尘生绣帐。",
        "dynasty": "宋",
        "collection_info": null
    },
    {
        "title": "西江月 洛浦神仙流品",
        "author": "晁端礼",
        "content": "洛浦神仙流品，姑山冰雪肌肤。\n谁家池馆雨晴初。\n肠断风标白鹭。\n国艳枉教无语，玉颜不待施朱。\n采菱人散夜蟾孤。\n冷落西溪风露。",
        "dynasty": "宋",
        "collection_info": null
    },
    {
        "title": "诉衷情 红窗小艇雨馀天",
        "author": "晁端礼",
        "content": "红窗小艇雨馀天。\n李郭未神仙。\n片时篷底幽梦，即是五湖船。\n追往事，惜流年。\n恨风烟。\n向人依旧，两行垂杨，一片新蝉。",
        "dynasty": "宋",
        "collection_info": null
    },
    {
        "title": "诉衷情 吴宫绝艳楚宫腰",
        "author": "晁端礼",
        "content": "吴宫绝艳楚宫腰。\n怯挂紫檀槽。\n纤纤玉笋轻拈，莺语弄春娇。\n松钿带，亸金翘。\n暗香飘。\n红牙拍碎，绛蜡烧残，月淡天高。",
        "dynasty": "宋",
        "collection_info": null
    },
    {
        "title": "诉衷情 金盆水冷又重煨",
        "author": "晁端礼",
        "content": "金盆水冷又重煨。\n不肯傍妆台。\n从教髻鬟松慢，斜亸卷云钗。\n莲步稳，黛眉开。\n后园回。\n手挼柳带，鬓插梅梢，探得春来。",
        "dynasty": "宋",
        "collection_info": null
    },
    {
        "title": "清平乐 朦胧月午",
        "author": "晁端礼",
        "content": "朦胧月午。\n点滴梨花雨。\n青翼欺人多谩语。\n消息知他真否。\n兽炉鸳被重熏。\n故将灯火挑昏。\n最恨西风摇幕，误人几度迎门。",
        "dynasty": "宋",
        "collection_info": null
    },
    {
        "title": "清平乐 深沈玉宇",
        "author": "晁端礼",
        "content": "深沈玉宇。\n枕簟清无暑。\n睡起花阴初转午。\n一霎飞云过雨。\n雨馀隐隐残雷。\n夕阳却照庭槐。\n莫把绣帘垂下，妨它双燕归来。",
        "dynasty": "宋",
        "collection_info": null
    },
    {
        "title": "清平乐 琐窗朱户",
        "author": "晁端礼",
        "content": "琐窗朱户。\n曾是娇眠处。\n只有馀香留得住。\n满地花钿翠羽。\n三年宋玉东邻。\n断肠月夕烟春。\n看取画屏深处，题诗欲付何人。",
        "dynasty": "宋",
        "collection_info": null
    },
    {
        "title": "清平乐 清樽泛菊",
        "author": "晁端礼",
        "content": "清樽泛菊。\n共剪西窗烛。\n一抹朱弦新按曲。\n更遣歌喉细逐。\n明朝匹马西风。\n黄云衰草重重。\n试问剑歌悲壮，何如玉指轻拢。",
        "dynasty": "宋",
        "collection_info": null
    },
    {
        "title": "浣溪沙 误入仙家小洞来",
        "author": "晁端礼",
        "content": "误入仙家小洞来。\n碧桃花落乱浮杯。\n满身罗绮裛香煤。\n醉倒任眠深迳里，醒时须插满头归。\n更收馀蕊酿新醅。",
        "dynasty": "宋",
        "collection_info": null
    },
    {
        "title": "浣溪沙 紫蔓凝阴绿四垂",
        "author": "晁端礼",
        "content": "紫蔓凝阴绿四垂。\n暗香撩乱扑罗衣。\n醉眠惟有落花知。\n玉笋纤纤初嗅罢，乌云娜娜乱簪时。\n此般风韵雅相宜。",
        "dynasty": "宋",
        "collection_info": null
    },
    {
        "title": "浣溪沙 阆苑瑶台指旧居",
        "author": "晁端礼",
        "content": "阆苑瑶台指旧居。\n当年一念别仙都。\n庆门曾梦得明珠。\n赋畀已教尘累浅，修持更与俗缘疏。\n慧心从此悟真如。",
        "dynasty": "宋",
        "collection_info": null
    },
    {
        "title": "浣溪沙 似火山榴映翠娥",
        "author": "晁端礼",
        "content": "似火山榴映翠娥。\n依依香汗浥轻罗。\n恼人无奈是横波。\n金凿落倾欢事少，玉搔头袅闷时多。\n不留人住意如何。",
        "dynasty": "宋",
        "collection_info": null
    },
    {
        "title": "浣溪沙 一见郎来双眼明",
        "author": "晁端礼",
        "content": "一见郎来双眼明。\n春风楼上玉箫声。\n谁信同心双结子、苦难成。\n瑶佩空传张好好，钿筝谁继薛琼琼。\n若是今生无此分、有来生。",
        "dynasty": "宋",
        "collection_info": null
    },
    {
        "title": "浣溪沙 清润风光雨后天",
        "author": "晁端礼",
        "content": "清润风光雨后天。\n蔷薇花谢绿窗前。\n碧琉璃瓦欲生烟。\n十里闲情凭蝶梦，一春幽怨付鲲弦。\n小楼今夜月重圆。",
        "dynasty": "宋",
        "collection_info": null
    },
    {
        "title": "浣溪沙 昼漏迟迟出建章",
        "author": "晁端礼",
        "content": "昼漏迟迟出建章。\n惊回残梦日犹长。\n风微歌吹度昭阳。\n沈水烧残金鸭冷，胭脂匀罢紫绵香。\n一枝花影上东廊。",
        "dynasty": "宋",
        "collection_info": null
    },
    {
        "title": "浣溪沙 湘簟纱厨午睡醒",
        "author": "晁端礼",
        "content": "湘簟纱厨午睡醒。\n起来庭院雨初晴。\n夕阳偏向柳梢明。\n懒炷熏炉沈水冷，罢摇纨扇晚凉生。\n莫将闲事恼卿卿。",
        "dynasty": "宋",
        "collection_info": null
    },
    {
        "title": "菩萨蛮 薄衾小枕重门闭",
        "author": "晁端礼",
        "content": "薄衾小枕重门闭。\n孤灯照着人无寐。\n风雨夜来多。\n春寒可奈何。\n深闺香暖处。\n还解怜人否。\n只道不来归。\n那知心似飞。",
        "dynasty": "宋",
        "collection_info": null
    },
    {
        "title": "菩萨蛮 午阴未转晴窗暖",
        "author": "晁端礼",
        "content": "午阴未转晴窗暖。\n无风着地杨花满。\n睡起日犹长。\n卷帘红杏香。\n春心无处定。\n又作花时病。\n芳草伴离愁。\n绵绵早晚休。",
        "dynasty": "宋",
        "collection_info": null
    },
    {
        "title": "菩萨蛮 百花未报芳菲信",
        "author": "晁端礼",
        "content": "百花未报芳菲信。\n一枝探得春风近。\n只有雪争光。\n更无花似香。\n孤标天赋与。\n冷艳谁能顾。\n庭院好深藏。\n莫教开路傍。",
        "dynasty": "宋",
        "collection_info": null
    },
    {
        "title": "菩萨蛮 卷帘风入双双燕",
        "author": "晁端礼",
        "content": "卷帘风入双双燕。\n燕双双入风帘卷。\n明月晓啼莺。\n莺啼晓月明。\n断肠空望远。\n远望空肠断。\n楼上几多愁。\n愁多几上楼。",
        "dynasty": "宋",
        "collection_info": null
    },
    {
        "title": "菩萨蛮 远山眉映横波脸",
        "author": "晁端礼",
        "content": "远山眉映横波脸。\n脸波横映眉山远。\n云鬓插花新。\n新花插鬓云。\n断魂离思远。\n远思离魂断。\n门掩未黄昏。\n昏黄未掩门。",
        "dynasty": "宋",
        "collection_info": null
    },
    {
        "title": "一落索 正向溪堂欢笑",
        "author": "晁端礼",
        "content": "正向溪堂欢笑。\n忽惊传新诏。\n马啼准拟乐郊行，又却近、长安道。\n鹳鹊楼边初到。\n未花残莺老。\n崔徽歌舞有馀风，应忘了、东平好。",
        "dynasty": "宋",
        "collection_info": null
    },
    {
        "title": "虞美人 木兰舟稳桃花浪",
        "author": "晁端礼",
        "content": "木兰舟稳桃花浪。\n重到清溪上。\n刘郎惆怅武陵迷。\n无限落英飞絮、水东西。\n玉觞潋滟谁相送。\n一觉扬州梦。\n不知何物最多情。\n惟有南山不改、旧时青。",
        "dynasty": "宋",
        "collection_info": null
    },
    {
        "title": "虞美人 短亭过尽长亭到",
        "author": "晁端礼",
        "content": "短亭过尽长亭到。\n未忍过征棹。\n天涯自是别离身。\n更折一枝杨柳、赠行人。\n淮阴堤上残阳里，暮草连空翠。\n一樽别酒苦匆匆。\n还似陇头流水、各西东。",
        "dynasty": "宋",
        "collection_info": null
    },
    {
        "title": "一斛珠 伤春怀抱",
        "author": "晁端礼",
        "content": "伤春怀抱。\n清明过后莺声老。\n劝君莫向愁人道。\n又被香轮，碾破青青草。\n夜来风雨连清晓。\n秋千院落无人到。\n梦回酒醒愁多少。\n犹赖春寒，未放花开了。",
        "dynasty": "宋",
        "collection_info": null
    },
    {
        "title": "少年游 建溪灵草已先尝",
        "author": "晁端礼",
        "content": "建溪灵草已先尝。\n欢意尚难忘。\n未放笙歌，暂留簪佩。\n犹有紫芝汤。\n醉中纤手殷勤捧，欲去断人肠。\n绛蜡迎归，绣鞍扶下，笑语尽闻香。",
        "dynasty": "宋",
        "collection_info": null
    },
    {
        "title": "鹊桥仙 多情应解",
        "author": "晁端礼",
        "content": "多情应解，留连春意，满地萦花惹絮。\n王孙何在不归来，又遍满、闲门要路。\n咸阳原上，姑苏台下，肠断绿波南浦。\n迢迢归思碧连云，解送我、春山尽处。",
        "dynasty": "宋",
        "collection_info": null
    },
    {
        "title": "点绛唇 洞户深沈",
        "author": "晁端礼",
        "content": "洞户深沈，起来闲绕回郎转。\n凤箫声远。\n小院杨花满。\n旧曲重寻，移遍秦筝雁。\n芳心乱。\n栏干凭暖。\n目向天涯断。",
        "dynasty": "宋",
        "collection_info": null
    },
    {
        "title": "鹧鸪天 并蒂芙蓉本自双",
        "author": "晁端礼",
        "content": "并蒂芙蓉本自双。\n晓来波上斗新妆。\n朱匀檀口都无语，酒入圆腮各是香。\n辞汉曲，别高唐。\n芳心应解妒鸳鸯。\n不封虢国并秦国，应嫁刘郎与阮郎。",
        "dynasty": "宋",
        "collection_info": null
    },
    {
        "title": "鹧鸪天 红紫飘零绿满城",
        "author": "晁端礼",
        "content": "红紫飘零绿满城。\n春风于此独留情。\n谁将十幅吴绫被，扑向熏笼一夜明。\n风不定，雨初晴。\n晓来苔上拾残英。\n连教贮向鸳鸯枕，犹有馀香入梦清。",
        "dynasty": "宋",
        "collection_info": null
    },
    {
        "title": "武陵春 湖上风光寒食近",
        "author": "晁端礼",
        "content": "湖上风光寒食近，准拟醉花枝。\n不忍东风烂熳时。\n红泪湿胭脂。\n情知今后游从少，鸾镜懒重窥。\n金凤衔花旧绣衣。\n憔悴舞腰肢。",
        "dynasty": "宋",
        "collection_info": null
    },
    {
        "title": "苏幕遮 碧桃花",
        "author": "晁端礼",
        "content": "碧桃花，春婉娩。\n未断尘缘，暂别瑶池宴。\n谪限迢迢应未满。\n乘月骖鸾，曾有深深愿。\n帝城赊，凤楼远。\n长寿杯深，此际谁人劝。\n闷倚屏山凝泪眼。\n百和烟中，细想千娇面。",
        "dynasty": "宋",
        "collection_info": null
    },
    {
        "title": "朝中措 短亭杨柳接长亭",
        "author": "晁端礼",
        "content": "短亭杨柳接长亭。\n攀折赠君行。\n莫怪尊前无语，大多分外多情。\n何须苦计，时间利禄，身后功名。\n且尽十分芳酒，共倾一梦浮生。",
        "dynasty": "宋",
        "collection_info": null
    },
    {
        "title": "丑奴儿・采桑子 小庭数朵寒梅放",
        "author": "晁端礼",
        "content": "小庭数朵寒梅放，雪缀霜棱。\n装点香英。\n玉软琼娇两未胜。\n佳人皓腕争攀取，插向壶冰。\n素色相乘。\n不羡高花万万层。",
        "dynasty": "宋",
        "collection_info": null
    },
    {
        "title": "丑奴儿・采桑子 来朝匹马萧萧去",
        "author": "晁端礼",
        "content": "来朝匹马萧萧去，且醉芳卮。\n明夜天涯。\n浅酌低吟欲殢谁。\n归来应过重阳也，菊有残枝。\n纤手重携。\n未必秋香一夜衰。",
        "dynasty": "宋",
        "collection_info": null
    },
    {
        "title": "惜双双・惜分飞 天上星杓春又到",
        "author": "晁端礼",
        "content": "天上星杓春又到。\n应律管、微阳已报。\n暖信惊梅早。\n昨夜南枝，先得芳菲耗。\n迟日曈胧光破晓。\n馥绣幄、麝炉烟袅。\n为寿金壶倒。\n四坐簪缨，共比松筠老。",
        "dynasty": "宋",
        "collection_info": null
    },
    {
        "title": "脱银袍 纤条绿沁",
        "author": "晁端礼",
        "content": "纤条绿沁。\n春色为伊难禁。\n传芳意、东君信任。\n燕愁莺懒，怕轻寒犹禁。\n护占得、幽香转甚。\n粉面初匀，冰肌未饮。\n何须爱、妖桃胜锦。\n夜阑人静，任月华来浸。\n待抱着、花枝醉寝。",
        "dynasty": "宋",
        "collection_info": null
    },
    {
        "title": "行香子 别恨绵绵",
        "author": "晁端礼",
        "content": "别恨绵绵。\n屈指三年。\n再相逢、情分依然。\n君初霜鬓，我已华颠。\n况其间有，多少恨，不堪言。\n小庭幽槛，菊蕊阑斑。\n近清宵、月已婵娟。\n莫思身外，且斗樽前。\n愿花长好，人长健，月长圆。",
        "dynasty": "宋",
        "collection_info": null
    },
    {
        "title": "小重山 朱户深深小洞房",
        "author": "晁端礼",
        "content": "朱户深深小洞房。\n曲屏龟甲样，画潇湘。\n纱轻蓝嫩镂牙床。\n人如玉，一见已心凉。\n午枕梦悠扬。\n流莺声唤觉，日犹长。\n几回烟断玉炉香。\n庭花影，不肯上东廊。",
        "dynasty": "宋",
        "collection_info": null
    },
    {
        "title": "雨霖铃 槐阴添绿",
        "author": "晁端礼",
        "content": "槐阴添绿。\n雨馀花落，酒病相续。\n闲寻双杏凝伫，池塘暖、鸳鸯浴。\n却向窗昼卧，正春睡难足。\n叹好梦、一一无凭，帐掩金花座凝目。\n当时共赏移红烛。\n向花间、小饮杯盘促。\n蔷薇花下曾记，双凤带、索题诗曲。\n别后厌厌，应是香肌，瘦减罗幅。\n问燕子、不肯传情，甚入华堂宿。",
        "dynasty": "宋",
        "collection_info": null
    },
    {
        "title": "玉叶重黄 玉纤初拈梅花蕊",
        "author": "晁端礼",
        "content": "玉纤初拈梅花蕊。\n早忆着、上元天气。\n重寻旧曲声韵，收拾放灯欢计。\n况人生、百岁能几。\n任东风、笑我双鬓里。\n重来花下醉也，不减旧时风味。",
        "dynasty": "宋",
        "collection_info": null
    },
    {
        "title": "金蕉叶 楼头已报咚咚鼓",
        "author": "晁端礼",
        "content": "楼头已报咚咚鼓。\n华堂渐、停杯投箸。\n更闻急管频催，凤口香销炷。\n花映玉山倾处。\n主人无计留宾住。\n溪泉泛、越瓯春乳。\n醉魂一啜都醒，绛蜡迎归去。\n更看后房歌舞。",
        "dynasty": "宋",
        "collection_info": null
    },
    {
        "title": "南歌子 月到中秋夜",
        "author": "晁端礼",
        "content": "月到中秋夜，还胜别夜圆。\n高河瑟瑟转金盘。\n三十六宫深处、卷帘看。\n香雾云鬟湿，清辉玉臂寒。\n寻常岂是不婵娟。\n吟赏莫辞终夕、动经年。",
        "dynasty": "宋",
        "collection_info": null
    },
    {
        "title": "鹧鸪天 霜压天街不动尘",
        "author": "晁端礼",
        "content": "霜压天街不动尘。\n千官环佩贺成禋。\n三竿阊阖楼边日，五色蓬莱顶上云。\n随步辇，卷香裀。\n六宫红粉倍添春。\n乐章近与中声合，一片仙韶特地新。",
        "dynasty": "宋",
        "collection_info": null
    },
    {
        "title": "鹧鸪天 数骑飞尘入凤城",
        "author": "晁端礼",
        "content": "数骑飞尘入凤城。\n朔方诸部奏河清。\n圜扉木索频年静，大晟箫韶九奏成。\n流协气，溢欢声。\n更将何事卜升平。\n天颜不禁都人看，许近黄金辇路行。",
        "dynasty": "宋",
        "collection_info": null
    },
    {
        "title": "鹧鸪天 阆苑瑶台路暗通",
        "author": "晁端礼",
        "content": "阆苑瑶台路暗通。\n皇州佳气正葱葱。\n半天楼殿朦胧月，午夜笙歌淡荡风。\n车流水，马游龙。\n万家行乐醉醒中。\n何须更待元宵到，夜夜莲灯十里红。",
        "dynasty": "宋",
        "collection_info": null
    },
    {
        "title": "鹧鸪天 洛水西来泛绿波",
        "author": "晁端礼",
        "content": "洛水西来泛绿波。\n北瞻丹阙正嵯峨。\n先皇秘聿无人解，圣子神孙果众多。\n民物阜，岁时和。\n帝居不用壮山河。\n卜年卜世过周室，亿万斯年入咏歌。",
        "dynasty": "宋",
        "collection_info": null
    },
    {
        "title": "鹧鸪天 壁水溶溶漾碧漪",
        "author": "晁端礼",
        "content": "壁水溶溶漾碧漪。\n桥门清晓驻鸾旗。\n三千儒服鸳兼鹭，十万犀兵虎与貔。\n春服就，舞雩归。\n四方争颂育莪诗。\n熙丰教养今成效，已见夔龙集凤池。",
        "dynasty": "宋",
        "collection_info": null
    },
    {
        "title": "鹧鸪天 八彩眉开喜色新",
        "author": "晁端礼",
        "content": "八彩眉开喜色新。\n边陲来奏捷书频。\n百蛮洞穴皆王土，万里戎羌尽汉臣。\n丹转毂，锦拖绅。\n充庭列贡集珠珍。\n宫花御柳年年好，万岁声中过一春。",
        "dynasty": "宋",
        "collection_info": null
    },
    {
        "title": "鹧鸪天 圣泽昭天下漏泉",
        "author": "晁端礼",
        "content": "圣泽昭天下漏泉。\n君王慈孝自天然。\n四民有养跻仁寿，九族咸亲迈古先。\n歌舜日，咏尧年。\n竞翻玉管播朱弦。\n须知大观崇宁事，不愧生民下武篇。",
        "dynasty": "宋",
        "collection_info": null
    },
    {
        "title": "鹧鸪天 日日仙韶度曲新",
        "author": "晁端礼",
        "content": "日日仙韶度曲新。\n万机多暇宴游频。\n歌馀兰麝生纨扇，舞罢珠玑落绣絪。\n金屋暖，璧台春。\n意中情态掌中身。\n近来谁解辞同辇，似说昭阳第一人。",
        "dynasty": "宋",
        "collection_info": null
    },
    {
        "title": "鹧鸪天 万国梯航贺太平",
        "author": "晁端礼",
        "content": "万国梯航贺太平。\n天人协赞甚分明。\n两阶羽舞三苗格，九鼎神金一铸成。\n仙鹤唳，玉芝生。\n包茅三脊已充庭。\n翠华脉脉东封事，日观云深万仞青。",
        "dynasty": "宋",
        "collection_info": null
    },
    {
        "title": "鹧鸪天 金碧觚棱斗极边",
        "author": "晁端礼",
        "content": "金碧觚棱斗极边。\n集英深殿听胪传。\n齐开雉扇双分影，不动金炉一喷烟。\n红锦地，碧罗天。\n升平楼上语喧喧。\n依稀曾听钧天奏，耳冷人间四十年。",
        "dynasty": "宋",
        "collection_info": null
    },
    {
        "title": "并蒂芙蓉 太液波澄",
        "author": "晁端礼",
        "content": "太液波澄，向鉴中照影，芙蓉同蒂。\n千柄绿荷深，并丹脸争媚。\n天心眷临圣日，殿宇分明敞嘉瑞。\n弄香嗅蕊。\n愿君王，寿与南山齐比。\n池边屡回翠辇，拥群仙醉赏，凭栏凝思。\n萼绿揽飞琼，共波上游戏。\n西风又看露下，更结双双新莲子。\n斗状竞美。\n问鸳鸯、向谁留意。",
        "dynasty": "宋",
        "collection_info": null
    },
    {
        "title": "寿星明・沁园春 露湿晴花",
        "author": "晁端礼",
        "content": "露湿晴花，散红香清影，建章宫殿。\n玉宇风来，银河云敛，天外老人星现。\n向晓千官入，称庆山呼鳌抃。\n凤髓香飘，龙墀翡翠，帘栊高卷。\n朝罢仗卫再整，肃鸣鞘，又向瑶池高宴。\n海寓承平，君臣相悦，乐奏征招初遍。\n治极将何报，检玉泥金封禅。\n见说山中居民，待看雕辇。",
        "dynasty": "宋",
        "collection_info": null
    },
    {
        "title": "黄河清 晴景初升风细细",
        "author": "晁端礼",
        "content": "晴景初升风细细。\n云收天淡如洗。\n望外凤凰双阙，葱葱佳气。\n朝罢香烟满袖，近臣报、天颜有喜。\n夜来连得封章，奏大河、彻底清泚。\n君王寿与天齐，馨香动上穹，频降嘉瑞。\n大晟奏功，六乐初调清征。\n合殿春风乍转，万花覆、千官尽醉。\n内家传敕，重开宴、未央宫里。",
        "dynasty": "宋",
        "collection_info": null
    },
    {
        "title": "舜韶新 晨光射牖",
        "author": "晁端礼",
        "content": "晨光射牖，新燕子、一一穿帘飞去。\n露唏鸳瓦，萧瑟风生琼宇。\n香篆烟消昼永，锁深院、榴花半吐。\n映绛绡、冰雪肌肤，自是清凉无暑。\n浮荣何用萦怀，冷笑看、车马喧喧尘土。\n地偏心远，终日何妨扃户。\n一枕江南好梦，泛孤棹、轻烟细雨。\n被数声、幽鸟惊回，砌下槐阴亭午。",
        "dynasty": "宋",
        "collection_info": null
    },
    {
        "title": "上林春・一落萦 相识来来",
        "author": "晁端礼",
        "content": "相识来来，真个为伊，尽把精神役破。\n啼殢性□，娇痴做处，双眉镇长愁锁。\n为伊恁地，便诸事、自来饶过。\n暂时间未觑得，又早孜煎无那。\n想从来、性气恁么。\n那堪更等闲，经时抛亸。\n料得那里、千僝万僽，嗔我也思量我。\n再归见了，算应是、絮得些个。\n但初心、尚未改，任从摧挫。",
        "dynasty": "宋",
        "collection_info": null
    },
    {
        "title": "雨中花・夜行船 小小中庭",
        "author": "晁端礼",
        "content": "小小中庭，深深洞户，谁人笑里相迎。\n有三年窥宋，一顾倾城。\n舞态方浓，箫声未阕，又黯离情。\n怎奈向，赢得多情怀抱，薄幸声名。\n良宵记得，醉中携手，画楼月皎风清。\n难忘处、凭肩私语，和泪深盟。\n假使钗分金股，休论井引银瓶。\n但知记取，此心常在，好事须成。",
        "dynasty": "宋",
        "collection_info": null
    },
    {
        "title": "醉蓬莱 向重门深闭",
        "author": "晁端礼",
        "content": "向重门深闭，永夜孤眠，梦魂飞过。\n梦里分明，共玉人双卧。\n粉淡香浓，翠深红浅，是那回梳裹。\n楚雨难成，巫云易散，依前惊破。\n无绪无聊，向谁分诉，独语独言，自家摧挫。\n梦也多磨，更那堪真个。\n暗数残更，半敧孤枕，对夜深灯火。\n怨泪频弹，愁肠屡断，伊还知么。",
        "dynasty": "宋",
        "collection_info": null
    },
    {
        "title": "吴音子 细想当初事",
        "author": "晁端礼",
        "content": "细想当初事，又非是、取次相知。\n一年来、觑着尚迟。\n疑□时、敢共些儿。\n似恁秤停期克了，便一成望不相离。\n却何期、恩情陡变，中路分飞。\n都缘我自心肠软，润就得、转转娇痴。\n如今未中再偎随。\n选不甚，且从待他疏狂心性，足变堆垛，更吃禁持。\n管取你回心，却有投奔人时。",
        "dynasty": "宋",
        "collection_info": null
    },
    {
        "title": "洞仙歌 眼来眼去",
        "author": "晁端礼",
        "content": "眼来眼去，未肯分明道。\n有意于人甚不早。\n谩教我、心下终日悬悬，星□事，知他何时是了。\n几回猜伊意，也是难为，拟待偷怜又胆小。\n奈何我已狂迷，怎肯干休，情深后、不免求告。\n但只教、时时得些儿，便拼了一生，为伊烦恼。",
        "dynasty": "宋",
        "collection_info": null
    },
    {
        "title": "安公子 渐渐东风暖",
        "author": "晁端礼",
        "content": "渐渐东风暖。\n杏梢梅萼红深浅。\n正好花前携素手，却云飞雨散。\n是即是、从来好事多磨难。\n就中我与你才相见。\n便世间烦恼，受了千千万万。\n回首空肠断。\n甚时与你同欢宴。\n但得人心长在了，管天须开眼。\n又只恐、日疏日远衷肠变。\n便忘了、当本深深愿。\n待寄封书去，更与丁宁一遍。",
        "dynasty": "宋",
        "collection_info": null
    },
    {
        "title": "河满子 草草时间欢笑",
        "author": "晁端礼",
        "content": "草草时间欢笑，厌厌别后情怀。\n留下一场烦恼去，今回不比前回。\n幸自一成休也，阿谁教你重来。\n眠梦何曾安稳，身心没处安排。\n今世因缘如未断，终期他日重谐。\n但愿人心长在，到头天眼须开。",
        "dynasty": "宋",
        "collection_info": null
    },
    {
        "title": "踏莎行 骂女嗔男",
        "author": "晁端礼",
        "content": "骂女嗔男，呼奴喝爪。\n新来司户多心躁。\n家中幸自好熙熙，眉儿皱着干烦恼。\n饱喜饥嗔，多愁早老。\n古人言语分明道。\n剩须将息少孜煎，人生万事何时了。",
        "dynasty": "宋",
        "collection_info": null
    },
    {
        "title": "临江仙 火冷灯□山驿静",
        "author": "晁端礼",
        "content": "火冷灯□山驿静，无人与暖香衾。\n阿谁教你惜人深。\n一成迷后，不忘有如今。\n枕畔耳边都悄悄，忆伊模样声音。\n些儿年纪正难禁。\n盟言虽在，只恐我痴心。",
        "dynasty": "宋",
        "collection_info": null
    },
    {
        "title": "清平乐 娇羞未惯",
        "author": "晁端礼",
        "content": "娇羞未惯。\n长是低花面。\n笑里爱将红袖掩。\n遮却双双笑靥。\n早来帘下逢伊。\n怪生频整衫儿。\n元是那回欢会，齿痕犹在凝脂。",
        "dynasty": "宋",
        "collection_info": null
    },
    {
        "title": "一落索 道着明朝分袂",
        "author": "晁端礼",
        "content": "道着明朝分袂。\n早眉头攒翠。\n不言不语只偎人，满眼里、汪汪地。\n向道不须如此。\n转吞声饮气。\n一团儿肌骨不禁春，甚有得、许多泪。",
        "dynasty": "宋",
        "collection_info": null
    },
    {
        "title": "一斛珠 相思最苦",
        "author": "晁端礼",
        "content": "相思最苦。\n别来有甚好情绪。\n夜间无限凄惶处。\n睡不着时，没个人言语。\n所恨不能飞上路。\n书书直怪迟归去。\n外边闲事无心觑。\n直自我咱，怕你恶肠肚。",
        "dynasty": "宋",
        "collection_info": null
    },
    {
        "title": "少年游 眼来眼去又无言",
        "author": "晁端礼",
        "content": "眼来眼去又无言。\n教我怎生团。\n又不分明，许人一句，纵未也心安。\n是即自古常言道，色须是艰难。\n愿早得来，虽然容易，管不等闲看。",
        "dynasty": "宋",
        "collection_info": null
    },
    {
        "title": "鹊桥仙 从来因被",
        "author": "晁端礼",
        "content": "从来因被，薄情相误，误得人来已怕。\n那回时、有愿不昏沈，甚近日、依前又也。\n你莫撋就，偎随人便，却骑墙两下。\n自家懑、都望有前程，背地里、莫教人咒骂。",
        "dynasty": "宋",
        "collection_info": null
    },
    {
        "title": "点绛唇 我也从来",
        "author": "晁端礼",
        "content": "我也从来，唤作真个收拾定。\n据伊情性。\n怎到如今恁。\n撋就百般，终是心肠狠。\n应难更。\n是我薄命。\n不怨奴薄幸。",
        "dynasty": "宋",
        "collection_info": null
    },
    {
        "title": "卜算子 恩义重如山",
        "author": "晁端礼",
        "content": "恩义重如山，情意深如海。\n假使黄金北斗高，这一分、何由买。\n领家看取彩。\n莫要胡厮赖。\n堂印旁边更碧油，但管取、无人赛。",
        "dynasty": "宋",
        "collection_info": null
    },
    {
        "title": "柳初新 些儿柄把天来大",
        "author": "晁端礼",
        "content": "些儿柄把天来大。\n闷损也、还知么。\n共伊合下、深盟厚约，比望收因结果。\n这好事、难成易破。\n到如今、彼此无那。\n终日行行坐坐。\n未曾识、展眉则个。\n若还不是、前生注定，甚得许多摧挫。\n去你行、有甚罪过。\n送一场、烦恼与我。",
        "dynasty": "宋",
        "collection_info": null
    },
    {
        "title": "步蟾宫 昨宵争个甚闲事",
        "author": "晁端礼",
        "content": "昨宵争个甚闲事。\n又不道、被谁调戏。\n任孜孜、求告不回头，诮满眼、汪汪地泪。\n奴哥一向不赌是。\n算谁敢、共他争气。\n且偎随、须有喜欢时，待款款、说些道理。",
        "dynasty": "宋",
        "collection_info": null
    },
    {
        "title": "千秋岁 飞云骤雨",
        "author": "晁端礼",
        "content": "飞云骤雨。\n草草成暌阻。\n寸肠结尽千千缕。\n别离谁是没，惟我于中苦。\n最苦是，看奴未足抛奴去。\n一句临歧语。\n忍泪奴听取。\n身可舍，情难负。\n纵非瓶断绠，也是钗分股。\n再见了，知他似得如今否。",
        "dynasty": "宋",
        "collection_info": null
    },
    {
        "title": "人娇 旋剔银灯",
        "author": "晁端礼",
        "content": "旋剔银灯，高褰斗帐。\n孜孜地、看伊模样。\n端相一饷，揉搓一饷。\n不会得、知他甚家娘养。\n不见些儿，行思坐想。\n分飞后、怎生□向。\n天天若许，长长偎傍。\n顶带着、一生也即不枉。",
        "dynasty": "宋",
        "collection_info": null
    },
    {
        "title": "遍地花 密约幽欢试思忖",
        "author": "晁端礼",
        "content": "密约幽欢试思忖。\n教人又、怎生安稳。\n算都来、些子精神，诮烦恼、看看瘦损。\n也拟待、罗织伊家，图开解、较些可闷。\n把从前、已往寻思，又无可、教人得恨。",
        "dynasty": "宋",
        "collection_info": null
    },
    {
        "title": "梁州令 各自寻思取",
        "author": "晁端礼",
        "content": "各自寻思取。\n更莫怨他人做。\n如今刬地怕相逢，愁多正在相逢处。\n人前不敢分明语。\n暗里频回顾。\n罗襟滴泪无数。\n匆匆又是空归去。",
        "dynasty": "宋",
        "collection_info": null
    },
    {
        "title": "滴滴金 庞儿周正心儿得",
        "author": "晁端礼",
        "content": "庞儿周正心儿得。\n眼儿单、鼻儿直。\n口儿香、发儿黑。\n脚儿一折。\n从来薄命多阻隔。\n未曾有恁相识。\n除非烧香做功德。\n且图消得。",
        "dynasty": "宋",
        "collection_info": null
    },
    {
        "title": "失调名 花前月下堪垂泪",
        "author": "晁端礼",
        "content": "花前月下堪垂泪，水边楼上总关心。",
        "dynasty": "宋",
        "collection_info": null
    },
    {
        "title": "蓦山溪 风流心胆",
        "author": "晁端礼",
        "content": "风流心胆，直把春偿酒。\n选得一枝花，绮罗中、算来未有。\n名园翠苑，风月最佳时，夜迢迢，车款款，是处曾携手。\n重来一梦，池馆皆依旧。\n幽恨写新诗，托何人、章台问柳。\n渔舟归后，云锁武陵溪，水潺潺，花片片，舣棹空回首。",
        "dynasty": "宋",
        "collection_info": null
    }
]