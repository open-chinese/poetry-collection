[
    {
        "uuid": "9ce0752f486253beff883c7b4ab66035",
        "title": "题道岩二十韵",
        "author": "黄诰",
        "content": "道士元周其姓胡，朝来遗我仙岩图。\n一堆盘石东西向，凿破混沌中心虚。\n欲知地面深且广，架屋百楹端有余。\n天池高下相灌溉，四柱卓立擎香炉。\n席帽近南犹仰视，云盖一峰蟠北隅。\n前岩后岩为表裏，直过可以肩篮舆。\n吴许遗留试剑石，葛艾弃置烧丹炉。\n当时俗眼固不识，一旦脱屣朝清都。\n至今丹井泉源涌，下接三江连五湖。\n春来桃李开锦绣，宛在武陵溪上居。\n人间酷热不能到，清风白水摇芙蕖。\n霜飞雪落万木死，玉叶青青长不枯。\n三清殿前拜章夜，香绕真仪七十躯。\n月光射入嵌空内，皎皎寒冰在玉壶。\n老龙耽睡忽惊觉，一霎万顷霑膏腴。\n物无疵疠年谷熟，有感则通如合符。\n本朝图经自该说，厥后荒废成丘墟。\n元周抵掌来必葺，十四年间復古初。\n崇宁天子降明诏，废者使兴传圣谟。\n郡邑何时月剡奏，毕封之祝相欢呼。",
        "dynasty": "宋",
        "collection_info": null
    },
    {
        "uuid": "27d456fd0a762b864eddcd85a167754c",
        "title": "三峡桥",
        "author": "黄诰",
        "content": "桥压神龙三四秋，良材应是鬼神搜。\n猿猱争饮涧中水，草木不知天下秋。\n隐士闲行随白鹿，道人长往驾青牛。\n灵源自与天河接，谁信江淮是末流。",
        "dynasty": "宋",
        "collection_info": null
    },
    {
        "uuid": "4e5623b4d79fac3319e908f80e165c2e",
        "title": "双剑峰",
        "author": "黄诰",
        "content": "泻成神剑倚双峰，天地为炉造化工。\n万丈虹霓连碧落，一声霹雳走丰隆。\n拂开岚障千山秀，削尽妖魔六宇空。\n应笑镆铘为小器，延平津上合雌雄。",
        "dynasty": "宋",
        "collection_info": null
    },
    {
        "uuid": "5e91854413239743a0c9c071a5c33d0e",
        "title": "贺吴樵登第",
        "author": "黄诰",
        "content": "连云山下凤凰儿，何幸今朝见白眉。\n父子传经无异说，弟兄题塔又同时。\n北堂偕老椿千岁，南国联荣桂两枝。\n青史他年书茂实，一门忠孝是镃基。",
        "dynasty": "宋",
        "collection_info": null
    }
]