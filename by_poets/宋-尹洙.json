[
    {
        "uuid": "53b2eaddd1c13a7533464be49a8097a5",
        "title": "水调歌头 万倾太湖上",
        "author": "尹洙",
        "content": "万倾太湖上，朝暮浸寒光。\n吴王去后，台榭千古锁悲凉。\n谁信蓬山仙子，天与经纶才器，等闲厌名缰。\n敛翼下霄汉，雅意在沧浪。\n晚秋里，烟寂静，雨微凉。\n危亭好景，佳树修竹绕回塘。\n不用移舟酌酒，自有青山渌水，掩映似潇湘。\n莫问平生意，别有好思量。",
        "dynasty": "宋",
        "collection_info": null
    },
    {
        "uuid": "a3028204b79430068ab8126daea86986",
        "title": "皇雅十首  其一",
        "author": "尹洙",
        "content": "天监下民，乱靡有定。\n甚武且仁，祚厥真圣。\n仁实怀徕，武以执竞。\n匪虔匪刘，拯我大命。",
        "dynasty": "宋",
        "collection_info": null
    },
    {
        "uuid": "69a1bd9d04d103d922f57428a51aedcb",
        "title": "皇雅十首  其二",
        "author": "尹洙",
        "content": "自昔外禅，曰经曰营。\n令以挟制，政以阴倾。\n帝初治兵，志勤于征。\n奄受神器，匪谋而成。",
        "dynasty": "宋",
        "collection_info": null
    },
    {
        "uuid": "fb25e85b766f0b863e7367ec4e5362a1",
        "title": "皇雅十首  其三",
        "author": "尹洙",
        "content": "淮潞弗虔，卒污叛迹。\n戎辂戒严，皇威有赫。\n彼寇诖民，吾勇其百。\n殄厥渠魁，贷其反侧。",
        "dynasty": "宋",
        "collection_info": null
    },
    {
        "uuid": "dffbd11280ada72760a310025fd93dec",
        "title": "皇雅十首  其四",
        "author": "尹洙",
        "content": "帝朝法宫，左右宗公。\n忮夫悍士，以雍以容。\n尔居尔室，尔工尔农。\n既息既养，惟天子功。",
        "dynasty": "宋",
        "collection_info": null
    },
    {
        "uuid": "5bea3ed2f4a7a77c34e9a5e6dfacef6e",
        "title": "皇雅十首  其五",
        "author": "尹洙",
        "content": "主用西师，岷梁弗宾。\n匪曰负固，实交晋人。\n予训予誓，合我将臣。\n正厥有罪，无庸伤民。",
        "dynasty": "宋",
        "collection_info": null
    },
    {
        "uuid": "0a5b12d9dc59a5b783bd481d16642c6d",
        "title": "皇雅十首  其六",
        "author": "尹洙",
        "content": "矫矫虎士，载摧其壁。\n于嗟孟侯，亦果其策。\n迎师而降，靡抗锋镝。\n岂独身谋，完是宗国。",
        "dynasty": "宋",
        "collection_info": null
    },
    {
        "uuid": "b2cc46e3a3ad98d020f097486ab3e60f",
        "title": "皇雅十首  其七",
        "author": "尹洙",
        "content": "蜀都既平，将臣失律。\n此众悍骄，彼民危栗。\n当涂叫呶，合万为一。\n匪怀则威，帝心是恤。",
        "dynasty": "宋",
        "collection_info": null
    },
    {
        "uuid": "f2b74df636d2a0028109de2644efcaba",
        "title": "皇雅十首  其八",
        "author": "尹洙",
        "content": "帝曰将臣，予嘉乃庸。\n废命毒民，尔弗有终。\n邦典用疑，惟罪惟功。\n靡殛而削，协于厥中。",
        "dynasty": "宋",
        "collection_info": null
    },
    {
        "uuid": "dddff17bbb6778a173f000820283926a",
        "title": "皇雅十首  其九",
        "author": "尹洙",
        "content": "帝曰孟侯，受封于楚。\n淑旗琱戈，备物异数。\n俾尔族姻，及乃文武。\n服在王庭，靡不有序。",
        "dynasty": "宋",
        "collection_info": null
    },
    {
        "uuid": "d9cbaf32d5589baf66b00676fd55667a",
        "title": "皇雅十首  其一○",
        "author": "尹洙",
        "content": "蜀民呼歌，天子威灵。\n保我者封，暴我者刑。\n匪功是私，匪弱是陵。\n天子惠民，畴敢不承。",
        "dynasty": "宋",
        "collection_info": null
    },
    {
        "uuid": "c71d338601edfa190a3b009e30bdc120",
        "title": "皇雅十首  其一一",
        "author": "尹洙",
        "content": "耆武定功，时惟二方。\n淮服其乂，海南遂荒。\n孰孱而盭，孰暴而猖。\n自底不譓，乃终灭亡。",
        "dynasty": "宋",
        "collection_info": null
    },
    {
        "uuid": "b425f1d2424feb072264d0d92f59589c",
        "title": "皇雅十首  其一二",
        "author": "尹洙",
        "content": "帝戒二俘，同即尔诛。\n予惟民无辜，休息是图。\n时其辑矣，宁威独夫。",
        "dynasty": "宋",
        "collection_info": null
    },
    {
        "uuid": "aa371c9c1a6857305a88ca1d964339e3",
        "title": "皇雅十首  其一三",
        "author": "尹洙",
        "content": "帝嗟污邦，久罹于兵。\n或暴下以征，或敷虐以刑。\n予命中典，协于图经。\n民服德音，室家以宁。",
        "dynasty": "宋",
        "collection_info": null
    },
    {
        "uuid": "c8f4aa40db0822c574093a43ac6eb82c",
        "title": "皇雅十首  其一四",
        "author": "尹洙",
        "content": "帝怀永图，治古是宪。\n四方守臣，惟屏惟翰。\n在昔艰难，弗惠训典。\n跨都连城，高牙以建。\n有土有民，肆乃征缮。\n以息以容，终焉叛涣。\n凡今帅臣，狃厥闻见。\n匪革乱原，曷清多难。",
        "dynasty": "宋",
        "collection_info": null
    },
    {
        "uuid": "6db734bd6e5f43ee95aa76e316aec357",
        "title": "皇雅十首  其一五",
        "author": "尹洙",
        "content": "帝告庶邦，式是典彝。\n元侯显父，戚臣宗支。\n正乃封圻，予一人是毗。\n凡曰附城，罔尔俾之。\n畜兵厚赋，靡尔得私。\n毋凶而国，作福作威。\n天子有命，畴敢不祗。\n子孙承承，唯万世规。",
        "dynasty": "宋",
        "collection_info": null
    },
    {
        "uuid": "170d279ced38dcfe1359c1e12ab1632c",
        "title": "皇雅十首  其一六",
        "author": "尹洙",
        "content": "冀州之疆，粤惟大卤。\n俗忮而专，地扼而固。\n协比幽都，荡摇边圉。\n三垂既夷，凶威弗沮。\n帝御六师，百万貔虎。\n剪其附庸，至于城下。\n锋镝始交，梯衝如舞。\n蠢尔孱王，请附降虏。\n我士奋扬，愿究吾武。\n皇帝曰吁，念彼黎庶。\n匪鲸匪鲵，復为王土。",
        "dynasty": "宋",
        "collection_info": null
    },
    {
        "uuid": "f4c148c3190151e3de5ff68b0f73c4a2",
        "title": "皇雅十首  其一七",
        "author": "尹洙",
        "content": "晋郊既平，九区以宁。\n陈功太庙，告假威灵。\n在昔武王，于商观兵。\n维我艺祖，亦勤于征。\n匪贷晋罪，俟厥贯盈。\n圣作圣继，巍巍相承。\n皇矣二后，功莫与京。",
        "dynasty": "宋",
        "collection_info": null
    },
    {
        "uuid": "0e03ca64dd09b014e9051b00ba083c2d",
        "title": "皇雅十首  其一八",
        "author": "尹洙",
        "content": "帝籍于郊，典仪具陈。\n务农以训，供祀以勤。\n祀在于诚，匪勤于人。\n训农以实，匪训以文。\n帝谨二物，乃躬乃亲。\n公侯卿士，暨厥庶民。\n千甸有制，饬哉惟寅。",
        "dynasty": "宋",
        "collection_info": null
    },
    {
        "uuid": "89e92c2f8a5832a8893d9ac45a517d0f",
        "title": "皇雅十首  其一九",
        "author": "尹洙",
        "content": "帝赉高年，式宴且喜。\n种种黄髮，族立而议。\n我生艰难，暴乱以继。\n耳狃金鼓，目狎戎器。\n皇其我图，亲讲农事。\n有子有孙，力田孝悌。\n鼓舞至仁，熏焉如醉。",
        "dynasty": "宋",
        "collection_info": null
    },
    {
        "uuid": "d918571f09dd2c58b75ba5f16832daa3",
        "title": "皇雅十首  其二○",
        "author": "尹洙",
        "content": "帝咨庶工，畴其辅予。\n俊乂以登，厥劳乃图。\n匪忘旧勋，非贤勿俞。\n巍巍衮台，盛德以居。",
        "dynasty": "宋",
        "collection_info": null
    },
    {
        "uuid": "3ad4025743e5c1237e1b4dae3682f17d",
        "title": "皇雅十首  其二一",
        "author": "尹洙",
        "content": "任贤伊何，昌言是庸。\n勉告尔猷，罔恤乃躬。\n岂无狷辞，怫于予衷。\n予不尔疵，尔无面从。",
        "dynasty": "宋",
        "collection_info": null
    },
    {
        "uuid": "955293ccfd7814683bdb5d35ff77c7c6",
        "title": "皇雅十首  其二二",
        "author": "尹洙",
        "content": "始时从官，戎容扬扬。\n今帝左右，儒冠煌煌。\n朝廷以尊，文物典章。\n得人之盛，奕世重光。",
        "dynasty": "宋",
        "collection_info": null
    },
    {
        "uuid": "60903a2fc09b0a3e86b4b8a19b656cc3",
        "title": "皇雅十首  其二三",
        "author": "尹洙",
        "content": "帝制万邦，罔有弗宾。\n蛮夷戎狄，羁而勿臣。\n威格三方，稽颡献珍。\n单于革心，愿交使人。",
        "dynasty": "宋",
        "collection_info": null
    },
    {
        "uuid": "bf789ac04259a9df7cdf880efcf6d3df",
        "title": "皇雅十首  其二四",
        "author": "尹洙",
        "content": "帝谋公卿，列侯庶校。\n咸曰彼心，暴戾阴狡。\n既扰我疆，復利吾宝。\n无若励兵，袭其还道。",
        "dynasty": "宋",
        "collection_info": null
    },
    {
        "uuid": "13dc43e63dd33186e22b0cc72200bfd0",
        "title": "皇雅十首  其二五",
        "author": "尹洙",
        "content": "皇曰有众，予实念兹。\n战无必胜，矧其归师。\n借曰大获，畴能尽之。\n益俾余丑，毒吾朔陲。\n乃愈其盟，北州以绥。",
        "dynasty": "宋",
        "collection_info": null
    },
    {
        "uuid": "d66a04aa48e3f5d217abeb60cc230615",
        "title": "皇雅十首  其二六",
        "author": "尹洙",
        "content": "在汉世宗，抗威北戎。\n暴农算商，经用弗充。\n中土震骚，汉南始空。\n降及后世，犹称厥功。",
        "dynasty": "宋",
        "collection_info": null
    },
    {
        "uuid": "343a94b282edc0733fef7cd1b55b7154",
        "title": "皇雅十首  其二七",
        "author": "尹洙",
        "content": "于穆圣考，德无与偕。\n匪勤于兵，北人遂来。\n逮是三纪，远俗以怀。\n生民休息，呜呼仁哉。",
        "dynasty": "宋",
        "collection_info": null
    },
    {
        "uuid": "9755aa704d66b557a392bee90ca7feb5",
        "title": "皇雅十首  其二八",
        "author": "尹洙",
        "content": "皇底其治，钦哉惟刑。\n在疑而宥，罔察为明。\n爱怒弗肆，孰为重轻。\n毋一弗辜，惟典之平。",
        "dynasty": "宋",
        "collection_info": null
    },
    {
        "uuid": "9e2b0090f844243574c2bc021aff381e",
        "title": "皇雅十首  其二九",
        "author": "尹洙",
        "content": "前世理官，倚法以刻。\n匪彼为仇，盖曰任职。\n今之蔽狱，务正其辟。\n鉴于前人，繄我仁德。",
        "dynasty": "宋",
        "collection_info": null
    },
    {
        "uuid": "2427a6dc6ef36bde113bdcb5a5481137",
        "title": "皇雅十首  其三○",
        "author": "尹洙",
        "content": "皇德在仁，寖而成风。\n公侯卿士，靡不率从。\n麛卵萌生，咸保厥终。\n不鄙不夭，乐哉融融。",
        "dynasty": "宋",
        "collection_info": null
    },
    {
        "uuid": "6c58ffef3ee18da9a0aaeca5b4211d15",
        "title": "皇雅十首  其三一",
        "author": "尹洙",
        "content": "噫！太平无象兮世乌得而知，维盛德可迹兮其封祀之仪。\n东岱宗兮西汾脽，礼上帝兮宾地祇。\n皇有征兮吾民以嬉，皇有祈兮吾民是私。\n天敷佑兮俾皇之釐，永世亿宁兮无疆之基。",
        "dynasty": "宋",
        "collection_info": null
    },
    {
        "uuid": "7161f5689ed22f9ad55876d072bcfc2e",
        "title": "赠三乡浮图智聪一首",
        "author": "尹洙",
        "content": "伊昔相逢日，于今二十年。\n师随安乐住，我岂利名牵。\n自笑真徒尔，何如养浩然。\n西门女几路，未得赋归田。",
        "dynasty": "宋",
        "collection_info": null
    },
    {
        "uuid": "822cb8611832864a560eda603e0f9b3a",
        "title": "和人过韩柱国庙一首",
        "author": "尹洙",
        "content": "隋氏一宇内，三将皆勇夫。\n贺公活以累，杨素死有诛。\n贤哉韩柱国，身与功名俱。\n庙食垂后世，祀典诚有诸。\n荒忽临终言，遂此惑庸愚。",
        "dynasty": "宋",
        "collection_info": null
    },
    {
        "uuid": "86359543e6b4c72f62c9f56505ff7858",
        "title": "过兴平哭耿傅谏议丧呈经略韩密学",
        "author": "尹洙",
        "content": "去年使旆西征日，一见称君胆气豪。\n始信推心待国士，能令视死如鸿毛。\n从来投笔轻文吏，自此横尸贵尔曹。\n槐里今朝逢輤旐，依然旧馆一长号。",
        "dynasty": "宋",
        "collection_info": null
    },
    {
        "uuid": "90c6ee088f8e0c5f0ec78335bffddb1a",
        "title": "舟次寿州寄濠州江钧少卿",
        "author": "尹洙",
        "content": "雨涨滩头沙已空，一帆西上快清风。\n谁知去郡迟迟意，犹逐淮波日夜东。",
        "dynasty": "宋",
        "collection_info": null
    },
    {
        "uuid": "5c31e5e11d0269be1c2e10df1be284ab",
        "title": "和河东施待制二首  其一",
        "author": "尹洙",
        "content": "已成沈约难并恨，且奉陶公有限杯。\n感事伤春多少意，星星渐入鬓中来。",
        "dynasty": "宋",
        "collection_info": null
    },
    {
        "uuid": "d759bf76dd138f8fa34e5d84c4b3841e",
        "title": "和河东施待制二首  其二",
        "author": "尹洙",
        "content": "千里观风使节来，百城舒惨繫行台。\n威严少霁犹知幸，谁信芳罇镇日开。",
        "dynasty": "宋",
        "collection_info": null
    },
    {
        "uuid": "7a045c0ecc6cf4277b6252e8c11403f6",
        "title": "随州闻刘易入终南山",
        "author": "尹洙",
        "content": "神骥渴死追无踪，离娄眩目迷虚空。\n九衢懽游尚故处，一日忽在终南峰。\n附势趋权徒扰扰，生歌死哭何匆匆。\n人间万事既能了，莫教声誉过关东。",
        "dynasty": "宋",
        "collection_info": null
    }
]