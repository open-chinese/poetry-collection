[
    {
        "uuid": "a9ba107381a92d11858915a2262f3c0c",
        "title": "壶中天・念奴娇 昔时彭祖",
        "author": "翁定",
        "content": "昔时彭祖，闻道有、八百穹崇遐寿。\n屈指我公今几许，历岁才方七九。\n七百修龄，更三十七，犹是公之有。\n此逢诞节，盍须来献尊酒。\n好是子舍孙枝，居官领荐，迭复青毡旧。\n陶令解龟何太早，去作幔亭仙友。\n只恐九重，思贤梦觉，未屈调羹手。\n周公居左，鲁公还是居右。",
        "dynasty": "宋",
        "collection_info": null
    },
    {
        "uuid": "c755877375f1296a6ecf7178315306f1",
        "title": "送胡季昭窜象郡",
        "author": "翁定",
        "content": "应诏书闻便远行，庐陵不独诧邦衡。\n寸心祇恐孤天地，百口何期累弟兄。\n世态浮云多变换，公朝初日盍清明。\n危言在国为元气，君子从来岂顾名。",
        "dynasty": "宋",
        "collection_info": null
    },
    {
        "uuid": "4986cf1e25224b3964c7b8ff8d1e3ab4",
        "title": "贺带湖六十三",
        "author": "翁定",
        "content": "风吹仙梦落江南，忽忽今年六十三。\n嗜酒引壶倾腊蚁，挥毫落纸食春蚕。\n行观仙籍香浮桂，荣看恩袍色斗蓝。\n他日投簪松径下，摩挲铜狄对清谈。",
        "dynasty": "宋",
        "collection_info": null
    },
    {
        "uuid": "4ce29fb41fa1d3d84bd000e5037895ea",
        "title": "春",
        "author": "翁定",
        "content": "睡起庭前立片时，寂无人到乱云飞。\n杨花吹尽鶑声懒，小雨廉纤春已归。",
        "dynasty": "宋",
        "collection_info": null
    },
    {
        "uuid": "959490c2738c63596a5ddbc786f72e1f",
        "title": "知县",
        "author": "翁定",
        "content": "来时人指拙为谋，出手方知刃解牛。\n有病黄堂怀药问，丐归紫橐列衔留。",
        "dynasty": "宋",
        "collection_info": null
    },
    {
        "uuid": "be138fe7247182095c18200578daaa4a",
        "title": "垂虹桥",
        "author": "翁定",
        "content": "虹桥影倒中边月，蟾镜光浮上下磨。\n未易丹青知画少，苦难题品费诗多。",
        "dynasty": "宋",
        "collection_info": null
    },
    {
        "uuid": "4b7af25163d51bffddec0bb5246a1c56",
        "title": "舟航",
        "author": "翁定",
        "content": "晚风乘兴出溪边，小立斜阳待钓船。\n唤仆去寻赊酒店，倩人来认买鱼钱。",
        "dynasty": "宋",
        "collection_info": null
    },
    {
        "uuid": "19d1d54131c4605a9807060221085d44",
        "title": "句  其一",
        "author": "翁定",
        "content": "雍容陪大政，密勿赞洪钧。",
        "dynasty": "宋",
        "collection_info": null
    },
    {
        "uuid": "42ffa2deb54b27aa35f89e3eae2b367f",
        "title": "句  其二",
        "author": "翁定",
        "content": "在朝但觉民瞻耸，参政从知国势高。",
        "dynasty": "宋",
        "collection_info": null
    },
    {
        "uuid": "8c7a71929338de6d7e1d3b056d927f61",
        "title": "句  其三",
        "author": "翁定",
        "content": "有少园池仅蔬竹，无多屋宇欠楼台。",
        "dynasty": "宋",
        "collection_info": null
    },
    {
        "uuid": "3ee998ce135ae9521b3949c9f0a834e1",
        "title": "句  其四",
        "author": "翁定",
        "content": "唤仆过林寺，逢僧问石桥。",
        "dynasty": "宋",
        "collection_info": null
    },
    {
        "uuid": "9ab228672d76efc52b98be325b9e30a3",
        "title": "句  其五",
        "author": "翁定",
        "content": "雨余便涉岭，风定稳行船。",
        "dynasty": "宋",
        "collection_info": null
    }
]