[
    {
        "uuid": "ddfe0c106462a770e11df949fb683ea9",
        "title": "坐禅铭",
        "author": "大义",
        "content": "参禅学道几般样，要在当人能择上。\n莫只忘形与死心，此箇难医病最深。\n直须坐究探渊源，此道古今天下传。\n正坐端然如泰山，巍巍不要守空闲。\n直须提起吹毛利，要剖西来第一义。\n瞠却眼兮剔起眉，反覆看渠渠是谁。\n还如捉贼须见赃，不怕贼理深处藏。\n有智捉获剎那顷，无智经年不见影。\n深嗟兀坐常如死，千年万岁只如此。\n若将此等当禅宗，拈花微笑丧家风。\n黑山下坐死水浸，大地漫漫如何禁。\n若是铁眼铜睛汉，把手心头能自判。\n直须着到悟为期，哮吼一声狮子儿。\n君不见磨砖作镜喻有由，车不行兮在打牛。\n又不见岩前湛水万丈清，沈沈寂寂杳无声。\n一朝鱼龙来搅动，波翻浪涌真堪重。\n譬如静坐不用工，何年及第悟心空？急下手兮高着眼，管取今生教了办。\n若还默默恣如愚，知君未解作工夫。\n抖擞精神着意看，无形无影悟不难。\n此是十分真用意，勇猛丈夫却须记。\n切莫听道不须参，古圣孜孜为指南。\n虽然旧阁闲田地，一度赢来得也未。\n要识坐禅不动尊，风行草偃悉皆论。\n而今四海清如镜，头头物物皆吾听。\n长短方圆只自知，从来丝髮不曾移。\n若问坐禅成底事，日出东方夜落西。\n（《缁门警训》卷二）。",
        "dynasty": "唐",
        "collection_info": null
    },
    {
        "uuid": "b6a2df4f868516c40a5e79dc49c894ed",
        "title": "颂",
        "author": "大义",
        "content": "直下识玄旨，罗纹结角是。\n不识玄旨人，徒劳逐所示。\n䲺䲺鸟，守空池，鱼从脚下过，䲺䲺总不知。\n（见《祖堂集》卷十五）。",
        "dynasty": "唐",
        "collection_info": null
    }
]