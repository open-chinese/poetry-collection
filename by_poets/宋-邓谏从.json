[
    {
        "title": "题巫山瞻华亭",
        "author": "邓谏从",
        "content": "崚嶒玉削三千丈，翠泼岚光冷相向。\n风含太古云气长，变化溟蒙纷万象。\n阴晴一日具四时，天籁壑深虚自响。\n神山娟妙擢群参，锦绣铺张献奇状。\n蟠根积铁汇百川，龙矫蛟翻饶跌宕。\n势连三楚此开国，故垒荒宫带溪瀼。\n楼台井邑老风烟，环佩清闻驻仙仗。\n竹林风味便读易，久与江山为辈行。\n鸣絃余暇豁心眼，戏着飞阑云雨上。\n爽明自可达壅蔽，野获又何劳草创。\n政和民气长似春，景迥心平过于掌。\n征鸿明灭志何杳，黄鹄追随意尤放。\n当年李杜经行处，太史银鈎刻青嶂。\n宝刀珠瑟出耕垦，曲水纤腰迷草莽。\n牢盆古隶杂秦篆，飞动閒摹永平样。\n珊瑚交柯炯不蚀，髣髴将军勋业壮。\n英雄繁盛随流水，时有竹枝赓牧唱。\n孔泉文物起骚经，国色明妃守孤尚。\n我家峨眉紫翠间，为爱奇峰甘蒟醤。\n秋风野水忆丝莼，击汰夷犹理烟榜。",
        "dynasty": "宋",
        "collection_info": null
    }
]