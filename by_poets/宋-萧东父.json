[
    {
        "uuid": "301d87fdeafbd532793d1d90d1bf7859",
        "title": "齐天乐 扇鸾收影惊秋晚",
        "author": "萧东父",
        "content": "扇鸾收影惊秋晚，梧桐又供疏雨。\n翠箔凉多，绣囊香减，陡觉簟冰如许。\n温存谁与。\n更禁得荒苔，露蛩相诉。\n恨结愁萦，风刀难翦几千缕。\n闲思前事易远，怅旧欢无据，月堕湘浦。\n软玉分裯，腻云侵枕，犹忆喷兰低语。\n如今最苦。\n甚怕见灯昏，梦游间阻。\n怨杀娇痴，绿窗还嚏否。",
        "dynasty": "宋",
        "collection_info": null
    }
]