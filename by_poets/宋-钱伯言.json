[
    {
        "title": "建炎丞相成国吕忠穆公退老堂诗  其一",
        "author": "钱伯言",
        "content": "今代麒麟第一功，十年勋德与天通。\n岂知乐圣衔杯地，长在重溟倒景中。\n避宠不妨成远别，养花无意在珍丛。\n角巾私第何须问，自有公言满舜听。",
        "dynasty": "宋",
        "collection_info": null
    },
    {
        "title": "建炎丞相成国吕忠穆公退老堂诗  其二",
        "author": "钱伯言",
        "content": "？令台狱？羣花，名圃初成将相家。\n云母久遮黄閤座，绮疏新照赤城霞。\n调羹梅子生无数，遵渚鸿飞去有涯。\n见说樽前富佳客，亦应思我醉时挝。",
        "dynasty": "宋",
        "collection_info": null
    },
    {
        "title": "次韵奉和蒙着太尉澹山见示长句",
        "author": "钱伯言",
        "content": "澹岩宛在进江滨，多少篇章刻翠珉。\n闻道凤凰将九子，恰逢花木正中春。\n杖游岂为知名久，历览悬知啸侣频。\n林外鸟声应报客，溪头梅子已生人。\n茅茨信我无三顾，物象因君遂一新。\n试共携筇采灵草，幽岚何必与天邻。",
        "dynasty": "宋",
        "collection_info": null
    },
    {
        "title": "澹山岩二首  其一",
        "author": "钱伯言",
        "content": "老眼遍四方，兹焉真鲜俪。\n室圜悬磬如，天侧偃盖似。\n谁移巨蟒宅，孰受祖龙使。\n祗同澹竹名，佳哉亦少味。",
        "dynasty": "宋",
        "collection_info": null
    },
    {
        "title": "澹山岩二首  其二",
        "author": "钱伯言",
        "content": "造化其偶然，刳山住深谷。\n迹压潇湘头，迥披九疑足。\n千龄隔仙凡，跬步变寒燠。\n石田傥可种，愿受自耕禄。",
        "dynasty": "宋",
        "collection_info": null
    },
    {
        "title": "戏书送澹山入院  其一",
        "author": "钱伯言",
        "content": "云本无心出岫，水岂有意趋东。\n势或使之然者，何妨巾拂谈空。",
        "dynasty": "宋",
        "collection_info": null
    },
    {
        "title": "戏书送澹山入院  其二",
        "author": "钱伯言",
        "content": "子好逢场作戏，我方置散投闲。\n世味久如嚼蜡，合向兹山往还。",
        "dynasty": "宋",
        "collection_info": null
    },
    {
        "title": "句",
        "author": "钱伯言",
        "content": "华戎交气俗，淮汴倒清浑。",
        "dynasty": "宋",
        "collection_info": null
    }
]