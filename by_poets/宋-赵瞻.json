[
    {
        "uuid": "eaf57b4da762e46172828209fdce7207",
        "title": "子夏山",
        "author": "赵瞻",
        "content": "山因先师成令名，人心仰止悬青冥。\n文侯北面款山扄，石室至今犹南倾。\n直松万林天籁声，长材大栋资连甍。\n溪泉四出照骨清，润物功溥民罔争。\n朝兮新云泽根茎，暮兮和风发勾萌。\n山川气禀天地英，民何知为夫子灵。\n魏最称治由师经，晋俗自是多诸生。\n时尚辞华取未精，皓首学行徒修明。\n非无神降弼王庭，国朝当议平文衡。\n斯文未丧吾道亨，商之传授今可行。",
        "dynasty": "宋",
        "collection_info": null
    },
    {
        "uuid": "2411390dea3058782ae350fd58c6bde2",
        "title": "比干台",
        "author": "赵瞻",
        "content": "九阍大坏一木支，势知不可诚不欺。\n商之三仁异所归，死諌不欲狂囚为。\n贤哉万世忠臣师，比干而已前其谁。\n諌不当显何所持，忠必爱君无拂辞。\n帝舜载赓歌康隳，风雅比兴陈盛衰。\n君贤臣圣流书诗，光华荣辉同葳蕤。\n扶起不欲忧颠危，剖心血颈鼎镬糜。\n此意不独在一时，死者一传星日垂。\n犹有佞人乘其机，顺正逢恶称讽规。\n甘言好语解人颐，如鼷食角寝不觜。\n聪明蔽密蔀莫知，微干之节世亦疑。\n章华非不穷峩巍，姑苏一同宗社移。\n名与土灭埽无遗，但为世鉴那足讥。\n兹台巍巍存遗基，尚觉清风洒肝脾。\n妖狐狡兔不敢依，飞沙落日予心悲。",
        "dynasty": "宋",
        "collection_info": null
    },
    {
        "uuid": "43b59a3a42173c5b00b45e42da9398f9",
        "title": "魏文侯城",
        "author": "赵瞻",
        "content": "曰自战国争雄来，何城不荒为垒培。\n治乱兴废讵足哀，矧无名号寒扵灰。\n晋壤剖裂分家陪，魏至文侯功业恢。\n三师经术王迹开，五臣御侮强敌摧。\n况有成子相君才，吴起将兵亦伟哉。\n内咨礼乐古典该，外强师旅腾风雷。\n足尊天子朝灵台，乌用此城高崔嵬。\n城之峻矣维其頽，宫之广矣今蒿莱。\n黍离兴难悲邅回，如侯万国徒尘埃。\n一时火炽俄烬煨，惟有陋俗知营财。",
        "dynasty": "宋",
        "collection_info": null
    },
    {
        "uuid": "00d10abcff1f0b509dfe9387ff2a6268",
        "title": "鹤鸣古洞",
        "author": "赵瞻",
        "content": "山势嵳峩接远峰，九皋鹤泪彻长空。\n清音彷佛苍松外，疏影依稀皓月中。\n石洞云封仙去后，桑田世换水流同。\n登临厌听黄鹂语，弄巧绵蛮噪碧丛。",
        "dynasty": "宋",
        "collection_info": null
    },
    {
        "uuid": "94c63638dc99a84f43754707e22351ee",
        "title": "文湖渔唱",
        "author": "赵瞻",
        "content": "湖光潋滟泛莲荷，款乃渔郎惯此过。\n笛韵吹残红蓼岸，橹声摇出锦鳞窝。\n狂歌明月閒愁少，放浪扁舟适兴多。\n莼菜鲈鱼供一醉，掉头归去卧烟蓑。",
        "dynasty": "宋",
        "collection_info": null
    },
    {
        "uuid": "26a011542bdbd5b0058264cbac7283eb",
        "title": "句",
        "author": "赵瞻",
        "content": "天犹月仓廥，三十六峰中。",
        "dynasty": "宋",
        "collection_info": null
    }
]