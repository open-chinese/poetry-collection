[
    {
        "title": "挽知容州朝请陶公  其一",
        "author": "罗一鹗",
        "content": "月旦争推重，邦人得范模。\n官资虽刺史，气味一寒儒。\n简淡根真性，清廉律薄夫。\n不知书卓行，曾入史编无。",
        "dynasty": "宋",
        "collection_info": null
    },
    {
        "title": "挽知容州朝请陶公  其二",
        "author": "罗一鹗",
        "content": "世亦多真士，当于晚节看。\n急流能勇退，袖手但旁观。\n凡卉随春尽，孤标耐岁寒。\n始终全所守，此事古来难。",
        "dynasty": "宋",
        "collection_info": null
    },
    {
        "title": "挽知容州朝请陶公  其三",
        "author": "罗一鹗",
        "content": "昔曾亲诲色，霜凛更春温。\n貌古心犹古，年尊德亦尊。\n顿惊生死隔，奈有典型存。\n愁绝飞丹旐，凭谁为返魂。",
        "dynasty": "宋",
        "collection_info": null
    }
]