[
    {
        "uuid": "62b4fb021fa90f5981998ac42760d0b3",
        "title": "学士院入直赋景物二首  其一",
        "author": "王希吕",
        "content": "玉堂昼永暑风微，蔌蔌飞花落小池。\n徙倚幽栏凭问讯，夏鶑飞出万年枝。",
        "dynasty": "宋",
        "collection_info": null
    },
    {
        "uuid": "cfa5062ecf9ed9c8516c2172796405ba",
        "title": "学士院入直赋景物二首  其二",
        "author": "王希吕",
        "content": "小池倒影弄余辉，照耀虚檐极出奇。\n木杪不鸣风力软，闯萍翻藻有鱼嬉。",
        "dynasty": "宋",
        "collection_info": null
    },
    {
        "uuid": "3d1919463998be7f04d769d04a687759",
        "title": "湖山十咏  其一",
        "author": "王希吕",
        "content": "瑟瑟轻冰拆御沟，沟边柳色弄春柔。\n数声啼鸟破幽梦，断送西湖寻旧游。",
        "dynasty": "宋",
        "collection_info": null
    },
    {
        "uuid": "fcf5fd2cefbcfd7c6f07ffc5819a8621",
        "title": "湖山十咏  其二",
        "author": "王希吕",
        "content": "石罅微泉咽浅沙，沙头细草换年华。\n疏篱酒旆管春事，倚马短檐梅着花。",
        "dynasty": "宋",
        "collection_info": null
    },
    {
        "uuid": "2d8d89d1f90362d5a1cf265c95e487b3",
        "title": "湖山十咏  其三",
        "author": "王希吕",
        "content": "山南山北异阴晴，雨脚垂垂日脚明。\n落尽桃花春事退，柔桑深处一鸠鸣。",
        "dynasty": "宋",
        "collection_info": null
    },
    {
        "uuid": "65f6a2681c5b1fbd531d137a60538fbf",
        "title": "湖山十咏  其四",
        "author": "王希吕",
        "content": "冥冥细雨不成泥，十里平沙快马蹄。\n总为好山牵醉眼，不知纵辔过西溪。",
        "dynasty": "宋",
        "collection_info": null
    },
    {
        "uuid": "eb74eaa2c553d722a1af9f761f7e33cc",
        "title": "湖山十咏  其五",
        "author": "王希吕",
        "content": "雨挟东风作嫩寒，短墙围水柳藏烟。\n游人不出西湖静，白鹭飞来在画船。",
        "dynasty": "宋",
        "collection_info": null
    },
    {
        "uuid": "9e9879fb50c596e681163e4f3d0cddcd",
        "title": "湖山十咏  其六",
        "author": "王希吕",
        "content": "雨后桃花脱瘦红，钩窗平揖竹閒风。\n文书满案不经意，心在西湖山水中。",
        "dynasty": "宋",
        "collection_info": null
    },
    {
        "uuid": "5dbe11942256a7250d68cdb8b7d161f1",
        "title": "湖山十咏  其七",
        "author": "王希吕",
        "content": "山光拥翠落杯中，水色天容上下同。\n身入蓬山人不悟，碧桃无数倚春风。",
        "dynasty": "宋",
        "collection_info": null
    },
    {
        "uuid": "220c573e43bf25ca1ecd30ab21523c5d",
        "title": "湖山十咏  其八",
        "author": "王希吕",
        "content": "露葵抱蕊未全开，翠竹阴凉蔽绿苔。\n贪看青林飞白鸟，丁丁啄木又惊回。",
        "dynasty": "宋",
        "collection_info": null
    },
    {
        "uuid": "cef485a859dd0045289d1c580e667155",
        "title": "湖山十咏  其九",
        "author": "王希吕",
        "content": "荷花过眼作鲜妍，小艇初疑久自便。\n日日孤山山下路，红菱白藕不论钱。",
        "dynasty": "宋",
        "collection_info": null
    },
    {
        "uuid": "838c2cfd13f4755fa856808063701a28",
        "title": "湖山十咏  其一○",
        "author": "王希吕",
        "content": "窗外平畴交远风，豆花成实谷苗丰。\n向来河朔经行地，尽在江南烟雨中。",
        "dynasty": "宋",
        "collection_info": null
    },
    {
        "uuid": "b90cb5aad3d71f970d8e6ed6503163e0",
        "title": "本觉寺三过堂",
        "author": "王希吕",
        "content": "门外惊风吹细沙，入门水气湛清华。\n呼童试向林间看，岩桂应开第二花。",
        "dynasty": "宋",
        "collection_info": null
    },
    {
        "uuid": "51fae24e6bea6668dd95a44256ed9ca8",
        "title": "句",
        "author": "王希吕",
        "content": "燕居九见岁华周，晚得湖湘斗大州。",
        "dynasty": "宋",
        "collection_info": null
    }
]