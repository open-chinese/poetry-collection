[
    {
        "uuid": "df19c29dcc2c4fa7b1645051fabc8ddf",
        "title": "次韵胡少瀹题梁王山蟠松诗",
        "author": "刘倓",
        "content": "长松上捎日月宫，昂霄耸壑材甚雄。\n不肯甘心卧云巘，有时见梦十八公。\n汗颜血指，那知大匠自有体。\n斩伐丁丁，朝夕聒人幽耳聋。\n岂如吾乡华顶一峰八万四千丈，下蟠夭夭矫矫奇奇怪怪之苍松。\n樛枝半压鲁隠九年之大雪，雅韵曾和虞氏五絃之熏风。\n八千灵椿三千桃实几番见，何况篱下黄菊江头赤叶枫。\n萧梁劫火烧不死，坐阅五季鹿走天下人亡弓。\n世人欲识吾家所扰真龙种，请看春雷发蛰雾滃霱云从。\n礧砢蹙缩轮囷拥肿可挫不可辱，坚刚正独盘薄偃蹇受命不受封。\n无用之用不器之器振古成自晚，天台道人何苦汲汲图象寄涪翁。\n搜肠镂肾状出怪松赞，反言挺而茂者肥瘠贵得中。\n吁嗟九原相如不可作，飘飘词赋谁摩穹。\n阆风逸民自愧才力薄，北斗以南惟有四朝之老农。",
        "dynasty": "宋",
        "collection_info": null
    },
    {
        "uuid": "da69cba6db1f873f6008f0fd8b543f55",
        "title": "蓬岛山",
        "author": "刘倓",
        "content": "轧轧笋舆过翠微，路经蓬岛锁云霏。\n雨从半岭岩窝出，云在行人脚下飞。",
        "dynasty": "宋",
        "collection_info": null
    },
    {
        "uuid": "f70141e7126b162df5cf31224f16d04b",
        "title": "茧桼花",
        "author": "刘倓",
        "content": "清晨步上金鸡岭，极目漫山茧桼花。\n雪蕊琼丝亦堪赏，樵童蚕妇伐归家。",
        "dynasty": "宋",
        "collection_info": null
    },
    {
        "uuid": "7dba10675676479f90d16416cf6017ca",
        "title": "小玉蕊花  其一",
        "author": "刘倓",
        "content": "蔌蔌碎金英，丝丝镂玉茎。\n步摇钗朵见，老眼为增明。",
        "dynasty": "宋",
        "collection_info": null
    },
    {
        "uuid": "31150e0302ca81220ef3fa7ad70c7af3",
        "title": "小玉蕊花  其二",
        "author": "刘倓",
        "content": "山矾纷似玉，黄蘗碎如金。\n二美传春晚，同心契尔音。",
        "dynasty": "宋",
        "collection_info": null
    },
    {
        "uuid": "d74c875cf118a272082a7cbe9ae39b18",
        "title": "尊胜院",
        "author": "刘倓",
        "content": "海角寻春雪未消，马蹄无处避琼瑶。\n己公屋下论文酒，炉火篝灯伴寂寥。",
        "dynasty": "宋",
        "collection_info": null
    },
    {
        "uuid": "dfc49842be2d6e720faf4e90a1ba8570",
        "title": "隠秀亭",
        "author": "刘倓",
        "content": "一重一崦一岧峣，隠秀寒光次第高。\n借得笋舆如小艇，晚风千里泛清涛。",
        "dynasty": "宋",
        "collection_info": null
    },
    {
        "uuid": "edd748d209e3c49e121994184c815b60",
        "title": "横山  其一",
        "author": "刘倓",
        "content": "桐林老子俗情无，览胜探奇不觉晡。\n幸尔清溪好明月，如行四十里冰壶。",
        "dynasty": "宋",
        "collection_info": null
    },
    {
        "uuid": "ef4b814a444f03e754a7e94a59475bfb",
        "title": "横山  其二",
        "author": "刘倓",
        "content": "一溪径险仆夫劬，三酌油油醉笋舆。\n隔岸火焱三四点，不知谁照夜滩鱼。",
        "dynasty": "宋",
        "collection_info": null
    },
    {
        "uuid": "5f6e2a326e8121868d4211115025beeb",
        "title": "横山  其三",
        "author": "刘倓",
        "content": "五更一霎清明雨，晓雾梨花梦白云。\n半岭肩舆犹兀兀，一杯卯酒尚曛曛。",
        "dynasty": "宋",
        "collection_info": null
    },
    {
        "uuid": "d61042bbe20bae8b2782f430f9717477",
        "title": "横山  其四",
        "author": "刘倓",
        "content": "大小万竹望不见，上下牢岩过若飞。\n红缀舞衣山踯躅，白裁玉版野蔷薇。",
        "dynasty": "宋",
        "collection_info": null
    },
    {
        "uuid": "17474b63d599eb28181c5b71362803cd",
        "title": "横山  其五",
        "author": "刘倓",
        "content": "石镜当年始发祥，皎如秋月弄寒光。\n山川精彩无人识，付与樵夫敲斲伤。",
        "dynasty": "宋",
        "collection_info": null
    },
    {
        "uuid": "2b90b25eaa446c87016bcb0971cba66d",
        "title": "句  其一",
        "author": "刘倓",
        "content": "江南春晚经行地，剩有唐昌玉蘂花。\n露绮烟絺无限态，冰清玉润自成葩。",
        "dynasty": "宋",
        "collection_info": null
    },
    {
        "uuid": "904f530549f209aadb6c4eeb28966b16",
        "title": "句  其二",
        "author": "刘倓",
        "content": "粗官差入党侯帐，精品平收陆羽经。",
        "dynasty": "宋",
        "collection_info": null
    }
]