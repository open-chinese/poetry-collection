[
    {
        "uuid": "3fbd5bd3606b6236415ef9a96f912754",
        "title": "奉和",
        "author": "袁陟",
        "content": "客意正索寞，诗筒江际来。\n一闻清玉韵，如见翠屏开。\n磅礴云霄外，腾凌鸾凤迴。\n仙源朝露蔽，乳窦夜风豗。\n九月已冰霰，三时无沴灾。\n徒均南亩泽，应老邓林材。\n岌岌耸天柱，岩岩尊国台。\n高名皆祸尔，真赏岂然哉。\n紫盖欹松蔓，青钱点石苔。\n神虬潜夭矫，皓鹤舞毰毸。\n采药蕃芝朮，寻花有杏梅。\n丹台今窅窅，苍壁古嵬嵬。\n绝顶飞泉落，平崖枯柏摧。\n势堪卑蒋霍，名不假刘雷。\n释子安生计，幽人足隠媒。\n云中认旛剎，汉上醉觥罍。\n荜户方穷阨，篮轩阻奉陪。\n耳愁尘事入，心怯岁华催。\n已作五噫咏，元非三杰才。\n先将丘壑意，模写寄春台。",
        "dynasty": "宋",
        "collection_info": null
    },
    {
        "uuid": "b6ab30abda1de64923a6e5b532cd3a3a",
        "title": "宿简寂观",
        "author": "袁陟",
        "content": "名山崇秘祠，终夜得清赏。\n真气溢空浮，流泉随砌响。\n林峦片月散，殿阁高风行。\n天际斗杓直，庭中盘石横。\n逸人今何之，故岭不改秀。\n白鹤唳松梢，青灯覢岩窦。\n怳追汗漫驾，深悟逍遥言。\n四顾群动寂，冥心归灏元。",
        "dynasty": "宋",
        "collection_info": null
    },
    {
        "uuid": "64a5c2f801a7c0a0842100f56acd8c42",
        "title": "再游云居",
        "author": "袁陟",
        "content": "风吹岭头树，似欲招行客。\n缘云过绝顶，復见紫霄宅。\n平观三百里，下视八千尺。\n隼击九秋严，鹏展万里翮。\n五老镇相望，西岫天与敌。\n可笑培塿群，亦自矜寸碧。\n氛埃卷宇宙，雁鹜下川泽。\n既谐慧智心，若蹈圣贤域。\n危亭据中峰，回抱竦天壁。\n沈沈古帝坐，左右列夔稷。\n举头河汉通，直欲攀南极。\n合奏天地籁，两耳清历历。\n吁嗟万类微，胡为竞朝夕。\n安知太清上，我方适所适。\n尚思西巘路，去冬蹑双屐。\n高兴挹洪厓，大句鼓天力。\n到今岩壑间，浩浩起金石。\n安得少陵翁，物外讲新格。\n重来羁绁在，欲隠世累迫。\n多谢受命松，长存岁寒色。",
        "dynasty": "宋",
        "collection_info": null
    },
    {
        "uuid": "5e81ff9b02314a0f7a527fba28df4a7f",
        "title": "过金陵谒吴大帝庙",
        "author": "袁陟",
        "content": "人苦曹瞒虐，天悲汉禄终。\n山河分鼎峙，气象发江东。\n一旦墟京洛，弥年豢幼冲。\n炎精竟灰烬，紫盖出艨艟。\n长策资公瑾，雄才得吕蒙。\n招延师友义，继述父兄忠。\n旧府峨双阙，惊涛涌半空。\n风云龙虎势，日月帝王功。\n地力因时险，神谋与意通。\n屈伸思所济，逆顺审于衷。\n骏足嗤交货，灵牙耀即戎。\n同盟界函谷，独断保蚕丛。\n定霸葵丘劣，推心建武同。\n长沙兆生谶，典午頼余风。\n战守遗踪在，登临四望中。\n陵迁成万古，世异想群雄。\n歌舞居民祀，干戈逐虏功。\n征帆来浦外，久客怆途穷。\n精锐销孤剑，飘零若断蓬。\n徘徊灵庑下，暮叶乱江枫。",
        "dynasty": "宋",
        "collection_info": null
    },
    {
        "uuid": "2e029f04da21237854ec916c6cef485f",
        "title": "题刘仁瞻画像",
        "author": "袁陟",
        "content": "阵前仙琕生无愧，鼓下蛮奴死合羞。\n三尺吴缣暗尘土，凛然苍鹘欲横秋。",
        "dynasty": "宋",
        "collection_info": null
    },
    {
        "uuid": "2fdee992e837564b3e4be9abf11cdea3",
        "title": "赠郭功甫二绝  其一",
        "author": "袁陟",
        "content": "从来多病王僧佑，自小能文谢惠连。\n各厌尘劳思物外，莫辞携手访林泉。",
        "dynasty": "宋",
        "collection_info": null
    },
    {
        "uuid": "2938c4faec10e9ff9dc94a60e9d1508c",
        "title": "赠郭功甫二绝  其二",
        "author": "袁陟",
        "content": "雪后姑溪水更深，冥冥寒雨作连阴。\n旅怀未可顿消遣，思与洛生溪上吟。",
        "dynasty": "宋",
        "collection_info": null
    },
    {
        "uuid": "129dc7cd2ab0c81a6d53e08b1a56a412",
        "title": "赠功甫",
        "author": "袁陟",
        "content": "方山忆共泛金船，屈指于今五六年。\n风送梨花吹醉面，月和溪水上归鞯。\n浮生聚散应难料，末路穷通尽偶然。\n欲问故人牢落事，鹿裘深入白云眠。",
        "dynasty": "宋",
        "collection_info": null
    },
    {
        "uuid": "886f9909e58b8250a5a5e465c395ad10",
        "title": "临终作",
        "author": "袁陟",
        "content": "青霭千峰暝，悲风万古呼。\n其谁挂宝剑，应有奠生刍。\n皎月东方陨，长松半壑枯。\n山泉吾所爱，声到夜台无。",
        "dynasty": "宋",
        "collection_info": null
    },
    {
        "uuid": "7a841b7372e99b2131bf53d01f80e296",
        "title": "百丈山",
        "author": "袁陟",
        "content": "复岭踰崷崒，层崖遍屈盘。\n寺当幽谷面，路指白云端。\n树老苍天骨，蓝凝上帝冠。\n石屏秋已冻，板屋夜多寒。\n三宿孤怀恋，千山远梦残。\n惟愁钟动晓，西下见征鞍。",
        "dynasty": "宋",
        "collection_info": null
    },
    {
        "uuid": "8aac2f702f3e0e7932c369b9bb92e3ea",
        "title": "浮云宫",
        "author": "袁陟",
        "content": "为余传语岭头云，君自无心笑我勤。\n我亦暂来称使者，眼看官职似看君。",
        "dynasty": "宋",
        "collection_info": null
    },
    {
        "uuid": "298283fe03e1cadcf216f22980cb151b",
        "title": "句",
        "author": "袁陟",
        "content": "琼田收𥝧稏，玉溜注琅玕。",
        "dynasty": "宋",
        "collection_info": null
    }
]