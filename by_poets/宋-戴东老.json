[
    {
        "uuid": "da9cc8ffd77a2df3dca627ce0225cf44",
        "title": "春日田园杂兴三首  其一",
        "author": "戴东老",
        "content": "饮了椒盘收了灯，翁携稚子步新晴。\n茅柴初熟胜腊醖，莱菔久虀宜晚羹。\n伏卵鸡留上春种，出栏牛试吉辰耕。\n去年官赋今年罢，寂甚门前犬吠声。",
        "dynasty": "宋",
        "collection_info": null
    },
    {
        "uuid": "afe88f8bf8e9fa71076a943d192ed081",
        "title": "春日田园杂兴三首  其二",
        "author": "戴东老",
        "content": "昨夜西郊雷隠鸣，金穰检历兆秋成。\n枪旗味向茶畦蓄，餠饵香从麦陇生。\n拂去梁尘招燕乳，拨开檐网看蜂营。\n谁家子女群喧笑，竞学卖花吟叫声。",
        "dynasty": "宋",
        "collection_info": null
    },
    {
        "uuid": "34695beae369b16279768de4b127ee5f",
        "title": "春日田园杂兴三首  其三",
        "author": "戴东老",
        "content": "野花村醖赏清明，挑菜踏青鱼队行。\n禊水戏浮觞白羽，厨烟不禁饭黄精。\n田功宜早秧勤插，桑价方高茧告成。\n莫道犁鉏忘学问，读书声间织机声。",
        "dynasty": "宋",
        "collection_info": null
    }
]