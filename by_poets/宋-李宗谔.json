[
    {
        "title": "南朝",
        "author": "李宗谔",
        "content": "仙华玉寿夜沉沉，三阁齐云复道深。\n平昔金铺空废苑，于今琼树有遗音。\n珠帘映寝方成梦，麝壁飘香未称心。\n惆怅雷塘都几日，吟魂醉魄已相寻。",
        "dynasty": "宋",
        "collection_info": null
    },
    {
        "title": "代意",
        "author": "李宗谔",
        "content": "雾鸾晓影忽参差，云雨阳台役梦思。\n自是胶絃无续日，不同珪月有圆时。\n洞房斗帐承新爱，河汉星桥隔后期。\n绮榭凝尘断消息，抒情空拟四愁诗。",
        "dynasty": "宋",
        "collection_info": null
    },
    {
        "title": "汉武",
        "author": "李宗谔",
        "content": "建章宫阙鬰岧峣，露掌修茎倚泬寥。\n平乐馆中观角抵，单于台上慑天骄。\n蓬莱望气沧波阔，太一祈年紫府遥。\n西母不来东朔去，茂陵松柏冷萧萧。",
        "dynasty": "宋",
        "collection_info": null
    },
    {
        "title": "馆中新蝉",
        "author": "李宗谔",
        "content": "雨过新声出苑墙，烟轻余韵度回塘。\n短亭疏柳临官道，平野西风更夕阳。\n八斗陈思饶赋咏，二毛潘岳易悲凉。\n感时偏动骚人思，不问天涯与帝乡。",
        "dynasty": "宋",
        "collection_info": null
    },
    {
        "title": "劝石集贤饮",
        "author": "李宗谔",
        "content": "都门祖軷绮筵张，举白无由诉羽觞。\n石室紬书勤亦至，金貂换酒醉何妨。\n瓮间吏部宁须问，席上车公不可忘。\n应念朝来犹眊矂，解酲谁用蔗为浆。",
        "dynasty": "宋",
        "collection_info": null
    },
    {
        "title": "灯夕寄献内翰虢略公",
        "author": "李宗谔",
        "content": "东城南陌尽游人，陌上香车起暗尘。\n历历星榆光夺昼，煌煌火树艳争春。\n章沟五鼓催行乐，卫尉千庐罢徼巡。\n应念鳌山方併宿，紫泥封后独频伸。",
        "dynasty": "宋",
        "collection_info": null
    },
    {
        "title": "清风十韵",
        "author": "李宗谔",
        "content": "閒馆方迴暑，商飈乍应金。\n天高初起籁，松澹更宜琴。\n汾棹传歌远，班诗託兴深。\n东阳仁自布，西颢气还侵。\n太液翻晴旭，灵和乱翠阴。\n舟轻飞燕袂，台逈楚王襟。\n阮啸经时尽，齐蝉度日吟。\n愁生孤戍角，响续暮城砧。\n空静销云镂，庭虚转蕙心。\n贤哉吉甫颂，千载有遗音。",
        "dynasty": "宋",
        "collection_info": null
    },
    {
        "title": "绝句",
        "author": "李宗谔",
        "content": "戴了宫花赋了诗，不容重睹赭黄衣。\n无聊独出金门去，恰似当年下第归。",
        "dynasty": "宋",
        "collection_info": null
    },
    {
        "title": "送僧归天宁万年禅院",
        "author": "李宗谔",
        "content": "师住天台寺，天台水石幽。\n眼前皆胜境，门下尽名流。\n法号君恩赐，精蓝国力修。\n渡杯来凤阙，振锡谒珠旒。\n内殿从容对，神都委曲游。\n高僧类云鹤，归思在林丘。\n御札全编得，宸毫几处收。\n遥思到时节，烟树赤城秋。",
        "dynasty": "宋",
        "collection_info": null
    },
    {
        "title": "送何水部蒙出牧袁州",
        "author": "李宗谔",
        "content": "三省郎曹素髮垂，两朝频赐五时衣。\n一麾又守江城去，千骑方从泽国归。\n酾酒河梁秋草阔，卸舟湖岸暝烟微。\n宜阳郡客多才子，谁伴山公醉夕晖。",
        "dynasty": "宋",
        "collection_info": null
    },
    {
        "title": "诗送士龙腹兄",
        "author": "李宗谔",
        "content": "铜鱼四明守，竹马十年兄。\n掺袂河梁别，鸣桡泽国行。\n登楼知日近，傍海见潮生。\n郡政应多暇，新诗几首成。",
        "dynasty": "宋",
        "collection_info": null
    },
    {
        "title": "咏华林书院",
        "author": "李宗谔",
        "content": "华林有胡氏，孝义共知名。\n宅对千峰秀，家传双桂荣。\n书楼藏六籍，讲席聚诸生。\n官序新春拜，门闾往岁旌。\n儿孙多力学，兄弟亦躬耕。\n一院松篁影，满山猿鹤声。\n傍溪挑蕨煮，就树采茶烹。\n客恋琴樽乐，僧依水石清。\n官途空扰扰，尘世自营营。\n他日林泉约，何当遂此情。",
        "dynasty": "宋",
        "collection_info": null
    },
    {
        "title": "句  其一",
        "author": "李宗谔",
        "content": "一溪晓绿浮鸂鶒，万树春红叫杜鹃。",
        "dynasty": "宋",
        "collection_info": null
    },
    {
        "title": "句  其二",
        "author": "李宗谔",
        "content": "金銮后记人争写，玉署新碑帝自书。",
        "dynasty": "宋",
        "collection_info": null
    },
    {
        "title": "句  其三",
        "author": "李宗谔",
        "content": "上饶多胜景，樽酒不应空。",
        "dynasty": "宋",
        "collection_info": null
    },
    {
        "title": "句  其四",
        "author": "李宗谔",
        "content": "门外溪山荆渚路，马前梅杏汉江春。",
        "dynasty": "宋",
        "collection_info": null
    }
]