[
    {
        "title": "水调歌头 名节本来重",
        "author": "张嗣初",
        "content": "名节本来重，轩冕亦何轻。\n人间儿戏，刚自指点客星明。\n黄屋龙旗九仞，苍石渔丝千尺，谁辱又谁荣。\n会得傥来意，方识古交情。\n想当时，奇男子，汉真人。\n龙潜豹隐，胸中同是一经纶。\n公办中兴事业，我向沧浪学钓，各自寄吾真。\n谁信往来客，千古诵清名。",
        "dynasty": "宋",
        "collection_info": null
    }
]