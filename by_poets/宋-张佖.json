[
    {
        "uuid": "d3926228fa251a09e38f3e949ef87b19",
        "title": "惜花",
        "author": "张佖",
        "content": "蝶散鶑啼尚数枝，日斜风定更离披。\n看多记得伤心事，金谷楼前委地时。",
        "dynasty": "宋",
        "collection_info": null
    },
    {
        "uuid": "be38604777e947b8330e25ee01b778fe",
        "title": "寄人二首  其二",
        "author": "张佖",
        "content": "酷怜风月为多情，还到春时别恨生。\n倚柱寻思倍惆怅，一场春梦不分明。",
        "dynasty": "宋",
        "collection_info": null
    },
    {
        "uuid": "51899fe70d55e4f85a7b0bfb49632bee",
        "title": "边上",
        "author": "张佖",
        "content": "戍楼吹角起征鸿，猎猎寒旌背晚风。\n千里暮烟愁不尽，一川秋草恨无穷。\n山河惨澹关城闭，人物萧条市井空。\n只此旅魂招未得，更堪回首夕阳中。",
        "dynasty": "宋",
        "collection_info": null
    },
    {
        "uuid": "1d300f8c69704e4d6b27f3d9bf2b0d27",
        "title": "长安道中早行",
        "author": "张佖",
        "content": "客离孤馆一灯残，牢落星河欲曙天。\n鸡唱未沈函谷月，雁声新度灞陵烟。\n浮生已悟庄周蝶，壮志仍输祖逖鞭。\n何事悠悠策羸马，此中辛苦过流年。",
        "dynasty": "宋",
        "collection_info": null
    },
    {
        "uuid": "b4346f6c726e89570c841c3e1791941a",
        "title": "洞庭阻风",
        "author": "张佖",
        "content": "空江浩荡景萧然，尽日菰蒲泊钓船。\n青草浪高三月渡，绿杨花扑一溪烟。\n情多莫举伤春目，愁极兼无买酒钱。\n犹有渔人数家住，不成村落夕阳边。",
        "dynasty": "宋",
        "collection_info": null
    },
    {
        "uuid": "217c75c82ba8d67642e598b82d31cc09",
        "title": "春日旅泊桂州",
        "author": "张佖",
        "content": "暖风芳草竟芊绵，多病多愁负少年。\n弱柳未胜寒食雨，好花争奈夕阳天。\n溪边物色堪图画，林畔鶑声似管弦。\n独有离人开泪眼，强凭杯酒亦潸然。",
        "dynasty": "宋",
        "collection_info": null
    },
    {
        "uuid": "d3aebe5516db027a7b29e6f60ea27e2d",
        "title": "晚次湘源县",
        "author": "张佖",
        "content": "烟郭遥闻向晚鸡，水平舟静浪声齐。\n高林带雨杨梅熟，曲岸笼云谢豹啼。\n二女庙荒汀树老，九疑山碧楚天低。\n湘南自古多离怨，莫动哀吟易惨悽。",
        "dynasty": "宋",
        "collection_info": null
    },
    {
        "uuid": "e3d4c4fc5cab33ca572d3f2d651ca852",
        "title": "惆怅吟",
        "author": "张佖",
        "content": "秋风丹叶动荒城，惨澹云遮日半明。\n昼梦却因惆怅得，晚愁多为别离生。\n江淹彩笔空留恨，庄叟玄谭未及情。\n千古怨魂销不得，一江寒浪若为平。",
        "dynasty": "宋",
        "collection_info": null
    },
    {
        "uuid": "0a1b20f508f372cb7260d6e09ad87921",
        "title": "秋晚过洞庭",
        "author": "张佖",
        "content": "征帆初挂酒初酣，暮景离情两不堪。\n千里晚霞云梦北，一洲霜橘洞庭南。\n溪风送雨过秋寺，磵石惊龙落夜潭。\n莫把羁魂弔湘魄，九疑愁绝锁烟岚。",
        "dynasty": "宋",
        "collection_info": null
    },
    {
        "uuid": "8c40c8c36fc785c59a475e65b9a73b4d",
        "title": "题华严寺木塔",
        "author": "张佖",
        "content": "六街晴色动秋光，雨霁凭高只易伤。\n一曲晚烟浮渭水，半桥斜日照咸阳。\n休将世路悲尘事，莫指云山认故乡。\n回首汉宫楼阁暮，数声钟鼓自微茫。",
        "dynasty": "宋",
        "collection_info": null
    },
    {
        "uuid": "95905f25bf8541a193375d43acf3ea42",
        "title": "经旧游",
        "author": "张佖",
        "content": "暂到高唐晓又还，丁香结梦水潺潺。\n不知云雨归何处，历历空留十二山。",
        "dynasty": "宋",
        "collection_info": null
    },
    {
        "uuid": "666367155dfa1f3fa9c04e3a04721633",
        "title": "碧户",
        "author": "张佖",
        "content": "碧户扃鱼锁，兰窗掩镜台。\n落花疑怅望，归燕自裴回。\n咏絮知难敌，伤春不易裁。\n恨从芳草起，愁为晚风来。\n衣惹湘云薄，眉分楚岫开。\n香浓眠旧枕，梦好醉春杯。\n小障明金凤，幽屏点翠苔。\n宝筝横塞雁，怨笛落江梅。\n卓氏仍多酒，相如正富才。\n莫教琴上意，翻作鹤声哀。",
        "dynasty": "宋",
        "collection_info": null
    },
    {
        "uuid": "751cc7abe5ecf4d1fe9549166419c79d",
        "title": "芍药",
        "author": "张佖",
        "content": "香清粉澹怨残春，蝶翅蜂鬚恋蕊尘。\n閒倚晚风生怅望，静留迟日学因循。\n休将薜荔为青琐，好与玫瑰作近邻。\n零落若教随暮雨，又应愁杀别离人。",
        "dynasty": "宋",
        "collection_info": null
    },
    {
        "uuid": "798b0e78eb5c379e0dab278e2529afce",
        "title": "春晚谣",
        "author": "张佖",
        "content": "雨微微，烟霏霏，小庭半坼红蔷薇。\n钿筝斜倚画屏曲，零落几行金雁飞。\n萧关梦断无寻处，万迭春波起南浦。\n凌乱杨花扑绣帘，晚窗时有流鶑语。",
        "dynasty": "宋",
        "collection_info": null
    },
    {
        "uuid": "de887a0ab08f67b917574682f17df69c",
        "title": "所思",
        "author": "张佖",
        "content": "空塘水碧春雨微，东风散漫杨柳飞。\n依依南浦梦犹在，脉脉高唐云不归。\n江头日暮多芳草，极目伤心烟悄悄。\n隔江红杏一枝明，似玉佳人俯清沼。\n休向春台更迴望，销魂自古因惆怅。\n银河碧海共无情，两处悠悠起风浪。",
        "dynasty": "宋",
        "collection_info": null
    },
    {
        "uuid": "5c895d87333c7ca6f3a4f6beefbf4320",
        "title": "春夕言怀",
        "author": "张佖",
        "content": "风透疏帘月满庭，倚栏无事倍伤情。\n烟垂柳带纤腰软，露滴花房怨脸明。\n愁逐野云销不尽，情随春浪去难平。\n幽窗谩结相思梦，欲化西园蝶未成。",
        "dynasty": "宋",
        "collection_info": null
    },
    {
        "uuid": "0d4bafa2a6f3145a2b20bf8195f937d2",
        "title": "春江雨",
        "author": "张佖",
        "content": "雨溟溟，风泠泠，老松瘦竹临烟汀。\n空江冷落野云重，村中鬼火微如星。\n夜惊溪上渔人起，滴沥篷声满愁耳。\n子规叫断独未眠，罨岸春涛打船尾。",
        "dynasty": "宋",
        "collection_info": null
    },
    {
        "uuid": "3f9532280801ee33af9d73197aae730c",
        "title": "送容州中丞赴镇",
        "author": "张佖",
        "content": "交趾同星坐，龙泉佩斗文。\n烧香翠羽帐，看舞鬰金裙。\n鹢首衝泷浪，犀渠拂岭云。\n莫教铜柱北，祗说马将军。",
        "dynasty": "宋",
        "collection_info": null
    },
    {
        "uuid": "0d746c33fa0d314993d1de59936b0976",
        "title": "赠韩道士",
        "author": "张佖",
        "content": "日暮秋风吹野花，上清归客意无涯。\n桃源寂寂烟霞闭，天路悠悠星汉斜。\n还似世人生白髮，定知仙骨变黄芽。\n东城南陌频相见，应是壶中别有家。",
        "dynasty": "宋",
        "collection_info": null
    },
    {
        "uuid": "16639132b634b4b61cc708dc63cfe31f",
        "title": "句",
        "author": "张佖",
        "content": "槛外有天皆在照，望中无物敢潜行。",
        "dynasty": "宋",
        "collection_info": null
    }
]