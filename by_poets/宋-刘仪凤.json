[
    {
        "uuid": "a77c57148d61084c75bad28c5b9ece93",
        "title": "以笔墨送周子允发策玉堂",
        "author": "刘仪凤",
        "content": "腹囊英物吐长虹，翰墨区区有底功。\n也要同盟作旗鼓，三山直上一帆风。",
        "dynasty": "宋",
        "collection_info": null
    },
    {
        "uuid": "dbe23642c5ad7a99108a1e64e98b7c42",
        "title": "咏范志玄",
        "author": "刘仪凤",
        "content": "谁家游冶郎，闯首窥幽闼。\n但见脸如花，不知心似铁。\n一夕变其躯，雪姿映云髮。\n昔为桃李姿，今作松篁节。",
        "dynasty": "宋",
        "collection_info": null
    },
    {
        "uuid": "f657304ea54c51d2a5d767f428c7cc18",
        "title": "饮王龟龄瑞白堂秉烛观跳珠分韵得珠字",
        "author": "刘仪凤",
        "content": "别来世故朝昏殊，相与言之汗模糊。\n两翁得酒促坐席，感深念极气欲苏。\n箨龙亦解作水供，细绎寻丈如渴乌。\n衣巾生秋背毛竖，金石相印环佩趋。\n江山豪壮旁尊俎，醉中频贯纍纍珠。\n此时一事復挂口，为乐未竟成喑呜。\n夔州忧民困汤火，润泽有志无坦途。\n眼前焦熬十万户，欠伸戏笑皆霑濡。\n自操量鼓入官廪，不输一钱分水符。\n读书功名无表畔，久矣俗吏轻吾儒。",
        "dynasty": "宋",
        "collection_info": null
    },
    {
        "uuid": "21c5fee85fcd85fee83229d31a3982ad",
        "title": "自归州陆行至夔州  其一",
        "author": "刘仪凤",
        "content": "户口村无几，犁锄力不堪。\n林荒樗栎寿，月黑虎狼贪。\n幽绝云眠稳，清閒谷饮甘。\n故山深未极，壤断盖茅庵。",
        "dynasty": "宋",
        "collection_info": null
    },
    {
        "uuid": "c6e4f9912239efc58e4f0f3756a48c75",
        "title": "自归州陆行至夔州  其二",
        "author": "刘仪凤",
        "content": "旷野无人宿，危亭犯雨过。\n岭云堆屃赑，剎海现兜罗。\n酒触秋怀壮，天留暮色多。\n不胜行役苦，裁入竹枝歌。",
        "dynasty": "宋",
        "collection_info": null
    },
    {
        "uuid": "40d221565b46a5abfbef876f99480222",
        "title": "句",
        "author": "刘仪凤",
        "content": "嘉陵从东来，水上山突兀。\n松竹相蔽亏，烟霞互明灭。",
        "dynasty": "宋",
        "collection_info": null
    }
]