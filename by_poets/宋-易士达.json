[
    {
        "uuid": "4d7572f140274012624ec8cda0916c02",
        "title": "梅花曲  其一",
        "author": "易士达",
        "content": "老树槎芽知几年，结根更在苍崖巅。\n雪深三尺冻不折，春条森森临风前。",
        "dynasty": "宋",
        "collection_info": null
    },
    {
        "uuid": "910003f447ad267e6b285f0730103496",
        "title": "梅花曲  其二",
        "author": "易士达",
        "content": "春脚移从何处来，未到百花先到梅。\n南枝初着三两蘂，北枝冱寒犹未开。",
        "dynasty": "宋",
        "collection_info": null
    },
    {
        "uuid": "55dcef0afa7e0e11c9e1185ac9f952f5",
        "title": "梅花曲  其三",
        "author": "易士达",
        "content": "昨夜东风破寒腊，南枝北枝尽披拂。\n不须羯鼓喧春雷，一点阳和香自发。",
        "dynasty": "宋",
        "collection_info": null
    },
    {
        "uuid": "7c5321d97cfe3cdad67dcde54112b523",
        "title": "梅花",
        "author": "易士达",
        "content": "搜诗索笑傍檐梅，冷蕊疏花带雪开。\n莫把枯梢容易折，留看笑影上窗来。",
        "dynasty": "宋",
        "collection_info": null
    },
    {
        "uuid": "a850ad4254214a97648eb364812c22ef",
        "title": "杜鹃花",
        "author": "易士达",
        "content": "轻剪梢头薄薄罗，子规湔血恨难磨。\n园林莫道香飞尽，嫩绿枝头不用多。",
        "dynasty": "宋",
        "collection_info": null
    },
    {
        "uuid": "ac7cf5499083b13291328fe78e9d655d",
        "title": "虞美人草",
        "author": "易士达",
        "content": "霸业将衰汉业兴，佳人玉帐醉难醒。\n可怜血染原头草，直至如今舞不停。",
        "dynasty": "宋",
        "collection_info": null
    },
    {
        "uuid": "26af81b88a70f9bc98bf36d530c63605",
        "title": "游东湖",
        "author": "易士达",
        "content": "好是东湖近物华，微吟去路亦何赊。\n两堤柳影澹台墓，十里荷香孺子家。\n淡淡烟笼僧寺静，飘飘风飐酒旗斜。\n重来徙倚阑干久，天末残阳噪暮鸦。",
        "dynasty": "宋",
        "collection_info": null
    },
    {
        "uuid": "a870654a4a2bd2a0a411eb0f369d6405",
        "title": "闲步西湖",
        "author": "易士达",
        "content": "西湖风景绝繁华，两岸荷香十万家。\n除却孤山林处士，后来谁肯种梅花。",
        "dynasty": "宋",
        "collection_info": null
    },
    {
        "uuid": "629c2f96ec9a742da60d7b4fc1ae4407",
        "title": "题邓氏船斋",
        "author": "易士达",
        "content": "平生心乐水云乡，卜得书窗瞰碧塘。\n自有济川勋业在，不劳两柁与风樯。",
        "dynasty": "宋",
        "collection_info": null
    },
    {
        "uuid": "0a437e4c587481d9e39f06b2a8414391",
        "title": "化人台",
        "author": "易士达",
        "content": "富贵功名一窖尘，白头人送黑头人。\n若教总识玄玄理，劫火何曾焚法身。",
        "dynasty": "宋",
        "collection_info": null
    },
    {
        "uuid": "d3f18880434c0f376fcbef65404bff04",
        "title": "莫愁村",
        "author": "易士达",
        "content": "千古行人说莫愁，荒村依旧石城头。\n不知艇子今何在，汉水滔滔空自流。",
        "dynasty": "宋",
        "collection_info": null
    },
    {
        "uuid": "7bd9086efa1aae96c9907c41a99c508d",
        "title": "夜宿合塘舗借壁间韵  其一",
        "author": "易士达",
        "content": "对床风雨话辛酸，客枕凄凉寐不安。\n须信在家贫亦乐，征衫赢得带围宽。",
        "dynasty": "宋",
        "collection_info": null
    },
    {
        "uuid": "b12093adec9637fbd56e9e9c02fec718",
        "title": "夜宿合塘舗借壁间韵  其二",
        "author": "易士达",
        "content": "潇潇冷雨送昏黄，伦竹吟风到客窗。\n短梦欲成肠已断，明朝一岭即旴江。",
        "dynasty": "宋",
        "collection_info": null
    },
    {
        "uuid": "6beed31321027432e7d54964f36f42bd",
        "title": "草屦",
        "author": "易士达",
        "content": "崎岖只惯识羁情，足下忙穿子更轻。\n近世宦途如纸薄，当知险处不须行。",
        "dynasty": "宋",
        "collection_info": null
    },
    {
        "uuid": "77a7cf73064747ac7ed02e23e37cb7da",
        "title": "赠易数胡一鑑",
        "author": "易士达",
        "content": "学本先天造化中，希夷康节与磨礲。\n光明照破人心事，一片灵台不是铜。",
        "dynasty": "宋",
        "collection_info": null
    },
    {
        "uuid": "3756204265986a21500a6e744db1b8d1",
        "title": "赠写神吴子可",
        "author": "易士达",
        "content": "不数僧繇只数吴，丹青幻出活形模。\n问君写尽人多少，写得人心一片无。",
        "dynasty": "宋",
        "collection_info": null
    },
    {
        "uuid": "5887e1844e35b71a74926dea93fade99",
        "title": "柳  其一",
        "author": "易士达",
        "content": "平生家住灞桥边，别恨离愁总被牵。\n轻薄老来犹不减，落花时节尚飞绵。",
        "dynasty": "宋",
        "collection_info": null
    },
    {
        "uuid": "4b8eb1902a00218efdae6ecdec315022",
        "title": "柳  其二",
        "author": "易士达",
        "content": "春工染就绿丝绦，织雨缲风拂灞桥。\n可是韶光难繫着，暗教瘦损小蛮腰。",
        "dynasty": "宋",
        "collection_info": null
    },
    {
        "uuid": "19f5a9c6ac98025c52634409d920cf59",
        "title": "兰花  其一",
        "author": "易士达",
        "content": "春到兰芽分外长，不随红叶自低昂。\n梅花谢后知谁继，付与幽花接续香。",
        "dynasty": "宋",
        "collection_info": null
    },
    {
        "uuid": "78713b91c410f41d15fa613aeb3349c3",
        "title": "兰花  其二",
        "author": "易士达",
        "content": "曲水流边苔色浸，右军遗墨动清吟。\n蕙风和畅人非昔，香得山阴直到今。",
        "dynasty": "宋",
        "collection_info": null
    },
    {
        "uuid": "8db27dcf9a2dab0c52e44368e56b7aae",
        "title": "梅",
        "author": "易士达",
        "content": "月上吟窗疏影浮，暗香风动袭衣裘。\n温存留索巡檐笑，遮莫高楼起笛愁。",
        "dynasty": "宋",
        "collection_info": null
    },
    {
        "uuid": "8e5c5c66a2b3fc347193f051f3b143ea",
        "title": "梅花吟",
        "author": "易士达",
        "content": "孤山和靖真奇士，绕屋种梅清彻底。\n暗香和月透寒窗，压尽几多红与紫。\n挨排花品果为魁，南枝向暖首先开。\n当时疏影横斜句，几度吟从笔底来。\n劝君莫奏城头角，吹得梢头花片落。",
        "dynasty": "宋",
        "collection_info": null
    },
    {
        "uuid": "556c1e03e5d3a53555743e64c83c86be",
        "title": "和梅花韵",
        "author": "易士达",
        "content": "生爱梅兄是淡交，每相逢处更吟嘲。\n暗香疏影名千古，冷艷孤光雪几梢。\n东阁诗才犹腹稿，西湖人物尚衡茅。\n风前有恨曾知否，不得随泥上燕巢。",
        "dynasty": "宋",
        "collection_info": null
    },
    {
        "uuid": "c211ea00931723a31429006397f33e65",
        "title": "梨花",
        "author": "易士达",
        "content": "满院朝来白雪香，伤心遥想旧阿房。\n故园弟子今何在，春雨溶溶空断肠。",
        "dynasty": "宋",
        "collection_info": null
    },
    {
        "uuid": "533d57f845f84b25e3ee9fabe90f4c04",
        "title": "琴",
        "author": "易士达",
        "content": "花间横膝兴何深，流水高山几古今。\n一自杏坛声响绝，不知谁解继遗音。",
        "dynasty": "宋",
        "collection_info": null
    },
    {
        "uuid": "ebd4ad5d301329aa4ae7e397c823baac",
        "title": "花朝燃灯",
        "author": "易士达",
        "content": "唤起园丁葺小园，喜逢社友访林泉。\n鶑花世界春方半，灯火楼台月正圆。\n闲不待偷皆乐地，趣随所得到吟边。\n丁宁莫刬庭前翠，留与游人伴醉眠。",
        "dynasty": "宋",
        "collection_info": null
    },
    {
        "uuid": "d4c9b21d4ad64719e4373b6d2aeedd59",
        "title": "观傀儡",
        "author": "易士达",
        "content": "刻出形骸假像真，一丝牵动便精神。\n堪嗤鼓笛收声后，依旧当时木偶人。",
        "dynasty": "宋",
        "collection_info": null
    },
    {
        "uuid": "e042fadb7a900f5c53cb899109aa5c9f",
        "title": "题云石耕夫道院",
        "author": "易士达",
        "content": "片云块石一耕夫，耕得情田数亩余。\n不用木金为耒耜，祇将纸墨当菑畬。\n塞茅心撤犹芟草，翻水文成若决渠。\n三岁一番供贡籍，平时不用纳王租。",
        "dynasty": "宋",
        "collection_info": null
    },
    {
        "uuid": "05324c2732a5a763d071359f2dd49589",
        "title": "黄陵庙",
        "author": "易士达",
        "content": "帝辇南游竟不还，二妃望断九疑山。\n森森万古祠前竹，犹带当时粉泪斑。",
        "dynasty": "宋",
        "collection_info": null
    },
    {
        "uuid": "f03b9526474cc56fab877e3e7cf7d7f4",
        "title": "洛阳",
        "author": "易士达",
        "content": "季龙方始是童时，视志观声已嘆奇。\n啸倚上都门外者，如何夷甫却先知。",
        "dynasty": "宋",
        "collection_info": null
    },
    {
        "uuid": "7983313fef126a52f44a57844ced62ed",
        "title": "道中",
        "author": "易士达",
        "content": "梅雨丝丝未放晴，泥途剩作几程行。\n客怀方此无聊頼，更着啼鹃两三声。",
        "dynasty": "宋",
        "collection_info": null
    },
    {
        "uuid": "50b8040a5480e7b7b2dcb58526551877",
        "title": "旴江道中",
        "author": "易士达",
        "content": "翠烟浓处着啼鹃，唤得韶光上柳绵。\n父老已知农事急，一蓑烟雨辨秧田。",
        "dynasty": "宋",
        "collection_info": null
    },
    {
        "uuid": "b2a2092265be655b221d6bca3097a3a0",
        "title": "途间偶成",
        "author": "易士达",
        "content": "拂晓挑藤去路忙，倦投野店午炊香。\n闲看昔日题诗处，依旧榴花出短墙。",
        "dynasty": "宋",
        "collection_info": null
    },
    {
        "uuid": "5887219169a89f0a9452056a3fa97b47",
        "title": "小园",
        "author": "易士达",
        "content": "小园名涉趣，趣不在园花。\n乐水撑孤艇，爱山乘小车。\n浅深随种艺，红紫任交加。\n胸次藩篱剖，八荒同一家。",
        "dynasty": "宋",
        "collection_info": null
    },
    {
        "uuid": "45bd70a0a848b6dee461f224fc16e3cf",
        "title": "金华山",
        "author": "易士达",
        "content": "岩室嵌空古洞天，初平曾此学昇仙。\n至今犹有为羊石，散在苍松夹道边。",
        "dynasty": "宋",
        "collection_info": null
    },
    {
        "uuid": "7e86777075da51b257a07e063161db62",
        "title": "古石磴",
        "author": "易士达",
        "content": "石磴嵌空不计年，青青薜荔带风烟。\n谢公诗句今亡恙，祇有红泉变玉泉。",
        "dynasty": "宋",
        "collection_info": null
    },
    {
        "uuid": "7b964566dcdba0f816bb8c6b8ed7a7ef",
        "title": "汴水",
        "author": "易士达",
        "content": "千里通渠竟达河，万民力役怨声多。\n锦帆不送龙舟返，併覆亡隋入巨波。",
        "dynasty": "宋",
        "collection_info": null
    },
    {
        "uuid": "83300e637d55ff272e60732effd29bff",
        "title": "汉阳渡",
        "author": "易士达",
        "content": "跃马来游汉水春，一杯聊买醮诗神。\n茫茫鹦鹉洲边渡，尺素谁能寄锦鳞。",
        "dynasty": "宋",
        "collection_info": null
    },
    {
        "uuid": "0032342caf0f7574035b492dfdfee70d",
        "title": "江上",
        "author": "易士达",
        "content": "西风捲起五湖秋，万顷波中几白鸥。\n好趁水云深处隠，短蓬簑笠一扁舟。",
        "dynasty": "宋",
        "collection_info": null
    },
    {
        "uuid": "47950ef684175b415fc7d64a19db3df4",
        "title": "湖上",
        "author": "易士达",
        "content": "两岸青帘箫鼓多，闲愁到此总消磨。\n湖光十里平如掌，稳泛轻舟击楫歌。",
        "dynasty": "宋",
        "collection_info": null
    },
    {
        "uuid": "f514af1b680f76471234508d6bfc9538",
        "title": "浯溪",
        "author": "易士达",
        "content": "阿瞒南幸国几危，颠倒皆由豢禄儿。\n休说马嵬当日事，浯溪且细读元碑。",
        "dynasty": "宋",
        "collection_info": null
    },
    {
        "uuid": "e38cf7f9e7019db160d6fa836f96ccff",
        "title": "题石溪伟观",
        "author": "易士达",
        "content": "水共长天不尽头，石溪奇处着危楼。\n我来倚徙阑干看，风撼芦花叶叶秋。",
        "dynasty": "宋",
        "collection_info": null
    },
    {
        "uuid": "78c0ed74f972810427617f878c2d9417",
        "title": "温泉",
        "author": "易士达",
        "content": "当日温泉浴太真，岂知绣袜解尘生。\n更于洗滑凝脂处，尚忆胡儿在锦綳。",
        "dynasty": "宋",
        "collection_info": null
    },
    {
        "uuid": "fae577a3938b4261734b2fbb5d6dd91f",
        "title": "景阳井",
        "author": "易士达",
        "content": "白莲阁下小方池，后主曾于此避隋。\n知拥二妃何处去，至今石脉带臙脂。",
        "dynasty": "宋",
        "collection_info": null
    },
    {
        "uuid": "4e032e6ceec344e5684d6f10c803eab3",
        "title": "柴桑山",
        "author": "易士达",
        "content": "千古先生节最高，功名识破等鸿毛。\n如今亦作柴桑隠，只把荷衣当绿袍。",
        "dynasty": "宋",
        "collection_info": null
    },
    {
        "uuid": "e3a258beff2c837bcde067510caaecc7",
        "title": "山花",
        "author": "易士达",
        "content": "山花浥露靓晨粧，着向行边自在香。\n遥想艷阳三二月，多应勾引蝶蜂忙。",
        "dynasty": "宋",
        "collection_info": null
    },
    {
        "uuid": "1ef2b42537b785d051204d8bc5bff7da",
        "title": "竺涧梅",
        "author": "易士达",
        "content": "疏枝冷蕊本清幽，不傍山林傍碧流。\n莫遣城头吹画角，恐惊花片动情愁。",
        "dynasty": "宋",
        "collection_info": null
    },
    {
        "uuid": "166b1822165bb2936b6c0fc6cb4fe1d1",
        "title": "阶笋",
        "author": "易士达",
        "content": "绿笋行春竞着鞭，喜添嫩竹护阶前。\n儿童未识清风味，锄取新苗供晚筵。",
        "dynasty": "宋",
        "collection_info": null
    },
    {
        "uuid": "72ea699c4bb818a02b318b5659d142fd",
        "title": "二色桃",
        "author": "易士达",
        "content": "两色桃花相映开，武陵移就小园栽。\n玉环不奈蒲萄重，一半红潮玉脸来。",
        "dynasty": "宋",
        "collection_info": null
    },
    {
        "uuid": "2091c73e36616bdc73194f26796cd7a4",
        "title": "苔钱",
        "author": "易士达",
        "content": "造化为炉巧冶成，儿童指似五铢轻。\n买春无算空流地，润屋何心望满籝。\n祇恐痴人思宿债，枉教处士负贪声。\n汉皇不吝铜山赐，羞杀申屠恶妒生。",
        "dynasty": "宋",
        "collection_info": null
    },
    {
        "uuid": "20298c72d548afb1e23a65504346ba29",
        "title": "途间观野菊",
        "author": "易士达",
        "content": "林峦露骨草无芽，枯柳吟蝉蹟见沙。\n莫道西风全肃杀，行边无处不黄花。",
        "dynasty": "宋",
        "collection_info": null
    },
    {
        "uuid": "9f58d17af3199ee97e2d8b077f2a9e00",
        "title": "和朋溪探梅韵",
        "author": "易士达",
        "content": "锦囊分付与溪奴，江路寻幽属野夫。\n暖信已传春到未，暗香还动月明无。\n粧因底事偏清雅，态为何人转瘠癯。\n惹起诗魂禁不得，恍然飞越亦忘吾。",
        "dynasty": "宋",
        "collection_info": null
    },
    {
        "uuid": "8c78db87ac1bd1ea65b4d40e221e6156",
        "title": "杜鹃  其一",
        "author": "易士达",
        "content": "一自连云栈道开，杜鹃啼血溅莓苔。\n不如归去无人听，几箇朝衣出蜀来。",
        "dynasty": "宋",
        "collection_info": null
    },
    {
        "uuid": "5eb54ad9e87eecac2d542edd64a90741",
        "title": "杜鹃  其二",
        "author": "易士达",
        "content": "西望茫茫濯锦矶，山川祇似旧家时。\n杜鹃苦劝人归去，望帝有宫胡不归。",
        "dynasty": "宋",
        "collection_info": null
    },
    {
        "uuid": "73c1a03a6bb3e2bbfde55bd7ec5a232d",
        "title": "田野燕巢",
        "author": "易士达",
        "content": "莫问山村与水边，何拘华屋且随缘。\n不成此地无王谢，枉了春光又一年。",
        "dynasty": "宋",
        "collection_info": null
    },
    {
        "uuid": "c885099eb0409fcb7098f13099420eee",
        "title": "闻杜鹃再韵",
        "author": "易士达",
        "content": "片片桃花下钓矶，声声杜宇暮春时。\n迩来夔峡多游子，正好从头唤取归。",
        "dynasty": "宋",
        "collection_info": null
    },
    {
        "uuid": "63966481b43daacc4769a609d7fe4f4c",
        "title": "题先月阁",
        "author": "易士达",
        "content": "新筑亭台分外凉，广寒移下水云乡。\n纔当暝色千山合，便有檐前一点光。",
        "dynasty": "宋",
        "collection_info": null
    },
    {
        "uuid": "4b4ccd247bef512876d2821372a648a0",
        "title": "山家",
        "author": "易士达",
        "content": "万木回环八九家，挑藤去去路欹斜。\n无端杜宇催春急，叶落山头踯躅花。",
        "dynasty": "宋",
        "collection_info": null
    },
    {
        "uuid": "11d905c90fc55bca882c7ed758bba50c",
        "title": "后坑茅舍",
        "author": "易士达",
        "content": "三两人家傍小溪，萧萧短竹插疏篱。\n平生不识兴亡事，只探春来种谷时。",
        "dynasty": "宋",
        "collection_info": null
    },
    {
        "uuid": "2568c1b6b596af1bd985784e714c4ffe",
        "title": "岘山亭",
        "author": "易士达",
        "content": "岘山亭是昔人非，忍读羊公堕泪碑。\n回首山翁花下处，凄凄芳草晚风悲。",
        "dynasty": "宋",
        "collection_info": null
    },
    {
        "uuid": "691cad54c598b74a63f4bd05d807dab0",
        "title": "锁江亭",
        "author": "易士达",
        "content": "锁江水下水悠悠，只锁长江不锁愁。\n但存一樽浇旅思，图教沉醉泛扁舟。",
        "dynasty": "宋",
        "collection_info": null
    },
    {
        "uuid": "83b50c4368b12243320358f80275fe16",
        "title": "山居自道",
        "author": "易士达",
        "content": "山林清富贵，何在玉堂居。\n诗积囊中锦，家多几上书。\n碑文堪帐壁，薇蕨当盘蔬。\n安分箪瓢乐，虽贫绰有余。",
        "dynasty": "宋",
        "collection_info": null
    },
    {
        "uuid": "80052b09204c415e6031cac6768fdd5f",
        "title": "青阳驿",
        "author": "易士达",
        "content": "锦綳绣袜两无成，几把唐家国祚倾。\n帝宿青阳铃铎响，起来疑是鼓鼙声。",
        "dynasty": "宋",
        "collection_info": null
    },
    {
        "uuid": "6a82a93c924bf2d40c6ccf92cd9b006d",
        "title": "上亭驿",
        "author": "易士达",
        "content": "霏霏风送铎悲鸣，大驾南巡宿上亭。\n惊起三郎魂欲断，梨园犹唱雨淋铃。",
        "dynasty": "宋",
        "collection_info": null
    },
    {
        "uuid": "1efd333097a69495d0da1acf1b46a3c1",
        "title": "蓬山馆",
        "author": "易士达",
        "content": "庭馆飞翚气象雄，两山峙秀傍苍穹。\n我来检点多奇胜，恍在蓬莱第一宫。",
        "dynasty": "宋",
        "collection_info": null
    },
    {
        "uuid": "b35eb8cbd56b6287cf3a80c1ccbcd55e",
        "title": "春闺",
        "author": "易士达",
        "content": "燕语鶑啼触拨侬，院深懒傍绣帘栊。\n一年春事半晴雨，万里云帆几夕风。\n柳欠温存牵怨恨，萍无拘束自西东。\n此情莫向桃花说，说与桃花也落红。",
        "dynasty": "宋",
        "collection_info": null
    },
    {
        "uuid": "8a3da92c134bca0d9c49b48e15a27130",
        "title": "题妙智不俗轩",
        "author": "易士达",
        "content": "亭亭修竹两三竿，鼓动天风掠鬓寒。\n一点红尘飞不到，满窗冰雪自相看。",
        "dynasty": "宋",
        "collection_info": null
    },
    {
        "uuid": "be8cecfe3b9c125657864a9e1604e9ae",
        "title": "滕王阁",
        "author": "易士达",
        "content": "滕王歌舞旧城楼，一度登临一度愁。\n惟有西山南浦景，教人千古说洪州。",
        "dynasty": "宋",
        "collection_info": null
    },
    {
        "uuid": "77d37ce286d07466f04e578f33c332db",
        "title": "巴子台",
        "author": "易士达",
        "content": "东郊青土尚崔嵬，疑是巴王筑此台。\n回首当时歌舞地，六宫今尽没黄埃。",
        "dynasty": "宋",
        "collection_info": null
    },
    {
        "uuid": "153386d1dd564e8ab4380d94f710e4e1",
        "title": "古翻经台",
        "author": "易士达",
        "content": "仙人何代此翻经，迭石成台掌面平。\n好是松风明月夜，恍然吹下步虚声。",
        "dynasty": "宋",
        "collection_info": null
    },
    {
        "uuid": "bf0f8d2fbb2edafe22189b9c235f06fb",
        "title": "竹林伤田家",
        "author": "易士达",
        "content": "阴阴沈沈雨霏霏，农夫把秧妻抱儿。\n前村后村歌相答，上亩下亩泥正肥。\n新谷登场腹不饱，新丝出盎身不丝。\n膏粱纨袴一笑乐，粉白黛绿千金挥。\n农家升苗一寸税，里正打门星火追。",
        "dynasty": "宋",
        "collection_info": null
    },
    {
        "uuid": "8903a0d93e3d271c861750ce94c556d4",
        "title": "登拟岘台",
        "author": "易士达",
        "content": "叔子声名千古香，几多遗爱在襄阳。\n后来景行瞻先哲，善政丰碑共久长。",
        "dynasty": "宋",
        "collection_info": null
    },
    {
        "uuid": "ddf60a21548dd41acc51ecad5e6fdf77",
        "title": "金山寺",
        "author": "易士达",
        "content": "浮图突兀起江中，镇压东南气象雄。\n除却金山余外地，苍波何处不龙宫。",
        "dynasty": "宋",
        "collection_info": null
    },
    {
        "uuid": "b5cbc1f12ec6b3474ce63558702686b0",
        "title": "牛心寺",
        "author": "易士达",
        "content": "玉环妖国祸胎深，鼙鼓渔阳帝莫禁。\n不怨锦綳当日事，如何归咎凿牛心。",
        "dynasty": "宋",
        "collection_info": null
    },
    {
        "uuid": "9e88d446933345ed8b6fe03bd3606faa",
        "title": "和李润父资圣寺壁间韵",
        "author": "易士达",
        "content": "古径萦迂碧藓深，瘦藤得得叩丛林。\n雪浮茗枕陪僧话，风度松窗奏法音。\n断壁剔虫伤古画，拂尘挥兔断清吟。\n留衣尚有重来约，一笑何妨载酒寻。",
        "dynasty": "宋",
        "collection_info": null
    },
    {
        "uuid": "badea11be40dbf3955fa64657e3a24c0",
        "title": "育王塔",
        "author": "易士达",
        "content": "谁向鄞江立法门，育王钟鼓振朝昏。\n阎浮八万四千塔，应合相推此塔尊。",
        "dynasty": "宋",
        "collection_info": null
    },
    {
        "uuid": "621c1dd063fe9d7c80899418e8828365",
        "title": "赤土岗一层塔",
        "author": "易士达",
        "content": "山矮仙灵偏起敬，水无深浅有龙韬。\n近来不数称尖者，此塔虽低反自高。",
        "dynasty": "宋",
        "collection_info": null
    },
    {
        "uuid": "e16644eb3c8e2be1274d7e0fdd27674c",
        "title": "题钱翁杨伯传竹浦吟稿",
        "author": "易士达",
        "content": "关西今喜有云仍，冰雪相看一样清。\n最是晚来江上处，饱听叶□助诗声。",
        "dynasty": "宋",
        "collection_info": null
    },
    {
        "uuid": "0c1d881a45328860bb9f8dc9b7d795b8",
        "title": "题陈巽斋寒窗听雪诗卷",
        "author": "易士达",
        "content": "彤云黯淡酿天寒，却向江头理钓船。\n雪打蓬窗眠不着，声声时送到吟边。",
        "dynasty": "宋",
        "collection_info": null
    },
    {
        "uuid": "59d0e8d5a9bd789267ef4c8dd643ab7c",
        "title": "题秋江烟草诗卷",
        "author": "易士达",
        "content": "万里长江浸碧流，烟笼细草满孤洲。\n吟怀到此难排遣，独立斜阳古渡头。",
        "dynasty": "宋",
        "collection_info": null
    },
    {
        "uuid": "53040b3e57c62db7315d9a47350d3c3c",
        "title": "梅碑",
        "author": "易士达",
        "content": "冷蕊谁回笔底春，不教花落更纷纷。\n自从揭在吟窗裏，常带催诗一片云。",
        "dynasty": "宋",
        "collection_info": null
    },
    {
        "uuid": "198c6b3a19db8c3979162e9abf7b9b84",
        "title": "和宦叔送往临川",
        "author": "易士达",
        "content": "征衣何惜染尘埃，款段搜诗亦快哉。\n百里亭长与亭短，一天云合復云开。\n倾茅柴酒和余粕，弹接䍦巾去薄塺。\n不是剡溪清兴尽，声声杜宇劝归来。",
        "dynasty": "宋",
        "collection_info": null
    },
    {
        "uuid": "62543c7bdd92264eb35c961e0e2b22b3",
        "title": "句  其一",
        "author": "易士达",
        "content": "催趱荼䕷交夏景，安排芍药送春光。",
        "dynasty": "宋",
        "collection_info": null
    },
    {
        "uuid": "b5b7acdb2aa90a057251284559325265",
        "title": "句  其二",
        "author": "易士达",
        "content": "可堪收拾归屏枕，颇欲浮沈赴酒杯。",
        "dynasty": "宋",
        "collection_info": null
    }
]