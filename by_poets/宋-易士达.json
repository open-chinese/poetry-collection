[
    {
        "uuid": "69293dfcf1cc1e7fa7522062d95d24d7",
        "title": "梅花曲  其一",
        "author": "易士达",
        "content": "老树槎芽知几年，结根更在苍崖巅。\n雪深三尺冻不折，春条森森临风前。",
        "dynasty": "宋",
        "collection_info": null
    },
    {
        "uuid": "ce92a0fbbaf46a7e5767c649a884ff75",
        "title": "梅花曲  其二",
        "author": "易士达",
        "content": "春脚移从何处来，未到百花先到梅。\n南枝初着三两蘂，北枝冱寒犹未开。",
        "dynasty": "宋",
        "collection_info": null
    },
    {
        "uuid": "67ab8373f9c6805ab1414f5163094c94",
        "title": "梅花曲  其三",
        "author": "易士达",
        "content": "昨夜东风破寒腊，南枝北枝尽披拂。\n不须羯鼓喧春雷，一点阳和香自发。",
        "dynasty": "宋",
        "collection_info": null
    },
    {
        "uuid": "7226ac337285a45022d6e040b01116b5",
        "title": "梅花",
        "author": "易士达",
        "content": "搜诗索笑傍檐梅，冷蕊疏花带雪开。\n莫把枯梢容易折，留看笑影上窗来。",
        "dynasty": "宋",
        "collection_info": null
    },
    {
        "uuid": "64d3e012833982619e7ee37d9d668a48",
        "title": "杜鹃花",
        "author": "易士达",
        "content": "轻剪梢头薄薄罗，子规湔血恨难磨。\n园林莫道香飞尽，嫩绿枝头不用多。",
        "dynasty": "宋",
        "collection_info": null
    },
    {
        "uuid": "607f3bc5607158d03d95376e24661d3a",
        "title": "虞美人草",
        "author": "易士达",
        "content": "霸业将衰汉业兴，佳人玉帐醉难醒。\n可怜血染原头草，直至如今舞不停。",
        "dynasty": "宋",
        "collection_info": null
    },
    {
        "uuid": "4473a61e057cf326952bbab50ccc6979",
        "title": "游东湖",
        "author": "易士达",
        "content": "好是东湖近物华，微吟去路亦何赊。\n两堤柳影澹台墓，十里荷香孺子家。\n淡淡烟笼僧寺静，飘飘风飐酒旗斜。\n重来徙倚阑干久，天末残阳噪暮鸦。",
        "dynasty": "宋",
        "collection_info": null
    },
    {
        "uuid": "8dd3e23d07784061cf6bd67e09e103f7",
        "title": "闲步西湖",
        "author": "易士达",
        "content": "西湖风景绝繁华，两岸荷香十万家。\n除却孤山林处士，后来谁肯种梅花。",
        "dynasty": "宋",
        "collection_info": null
    },
    {
        "uuid": "6c3b7802d30594fa2591990d9017f4a0",
        "title": "题邓氏船斋",
        "author": "易士达",
        "content": "平生心乐水云乡，卜得书窗瞰碧塘。\n自有济川勋业在，不劳两柁与风樯。",
        "dynasty": "宋",
        "collection_info": null
    },
    {
        "uuid": "528a26d8cb7b7911fe65d409e96ae56a",
        "title": "化人台",
        "author": "易士达",
        "content": "富贵功名一窖尘，白头人送黑头人。\n若教总识玄玄理，劫火何曾焚法身。",
        "dynasty": "宋",
        "collection_info": null
    },
    {
        "uuid": "4bd29a12679414da6e13acffb50dc1c2",
        "title": "莫愁村",
        "author": "易士达",
        "content": "千古行人说莫愁，荒村依旧石城头。\n不知艇子今何在，汉水滔滔空自流。",
        "dynasty": "宋",
        "collection_info": null
    },
    {
        "uuid": "df70ba4467432f2defbf9d178482f57f",
        "title": "夜宿合塘舗借壁间韵  其一",
        "author": "易士达",
        "content": "对床风雨话辛酸，客枕凄凉寐不安。\n须信在家贫亦乐，征衫赢得带围宽。",
        "dynasty": "宋",
        "collection_info": null
    },
    {
        "uuid": "f2294d251bee4ad1b095f04657d65f44",
        "title": "夜宿合塘舗借壁间韵  其二",
        "author": "易士达",
        "content": "潇潇冷雨送昏黄，伦竹吟风到客窗。\n短梦欲成肠已断，明朝一岭即旴江。",
        "dynasty": "宋",
        "collection_info": null
    },
    {
        "uuid": "a46851ea5e5df1409287feac74c93cd6",
        "title": "草屦",
        "author": "易士达",
        "content": "崎岖只惯识羁情，足下忙穿子更轻。\n近世宦途如纸薄，当知险处不须行。",
        "dynasty": "宋",
        "collection_info": null
    },
    {
        "uuid": "b8ce44b93071fc260142cdc94e772b89",
        "title": "赠易数胡一鑑",
        "author": "易士达",
        "content": "学本先天造化中，希夷康节与磨礲。\n光明照破人心事，一片灵台不是铜。",
        "dynasty": "宋",
        "collection_info": null
    },
    {
        "uuid": "44b96a09e033a88766763b8709808f1e",
        "title": "赠写神吴子可",
        "author": "易士达",
        "content": "不数僧繇只数吴，丹青幻出活形模。\n问君写尽人多少，写得人心一片无。",
        "dynasty": "宋",
        "collection_info": null
    },
    {
        "uuid": "3c8819adcb988b5209f3fc3019567a71",
        "title": "柳  其一",
        "author": "易士达",
        "content": "平生家住灞桥边，别恨离愁总被牵。\n轻薄老来犹不减，落花时节尚飞绵。",
        "dynasty": "宋",
        "collection_info": null
    },
    {
        "uuid": "2704c88a00ed4bdfa05ad2d70b6c9da2",
        "title": "柳  其二",
        "author": "易士达",
        "content": "春工染就绿丝绦，织雨缲风拂灞桥。\n可是韶光难繫着，暗教瘦损小蛮腰。",
        "dynasty": "宋",
        "collection_info": null
    },
    {
        "uuid": "d42745e6b7fd446bf053e418f79a485d",
        "title": "兰花  其一",
        "author": "易士达",
        "content": "春到兰芽分外长，不随红叶自低昂。\n梅花谢后知谁继，付与幽花接续香。",
        "dynasty": "宋",
        "collection_info": null
    },
    {
        "uuid": "4f340109df4d901b2bb01c1e918f1af4",
        "title": "兰花  其二",
        "author": "易士达",
        "content": "曲水流边苔色浸，右军遗墨动清吟。\n蕙风和畅人非昔，香得山阴直到今。",
        "dynasty": "宋",
        "collection_info": null
    },
    {
        "uuid": "30164d3fb604f20074b5d802f1619278",
        "title": "梅",
        "author": "易士达",
        "content": "月上吟窗疏影浮，暗香风动袭衣裘。\n温存留索巡檐笑，遮莫高楼起笛愁。",
        "dynasty": "宋",
        "collection_info": null
    },
    {
        "uuid": "c5c5f5dd54e468a192dca85d5b008e5e",
        "title": "梅花吟",
        "author": "易士达",
        "content": "孤山和靖真奇士，绕屋种梅清彻底。\n暗香和月透寒窗，压尽几多红与紫。\n挨排花品果为魁，南枝向暖首先开。\n当时疏影横斜句，几度吟从笔底来。\n劝君莫奏城头角，吹得梢头花片落。",
        "dynasty": "宋",
        "collection_info": null
    },
    {
        "uuid": "8e6b0e6953b364a81b96dfcf13ae0301",
        "title": "和梅花韵",
        "author": "易士达",
        "content": "生爱梅兄是淡交，每相逢处更吟嘲。\n暗香疏影名千古，冷艷孤光雪几梢。\n东阁诗才犹腹稿，西湖人物尚衡茅。\n风前有恨曾知否，不得随泥上燕巢。",
        "dynasty": "宋",
        "collection_info": null
    },
    {
        "uuid": "34376e5d45b368392cae9ae142612084",
        "title": "梨花",
        "author": "易士达",
        "content": "满院朝来白雪香，伤心遥想旧阿房。\n故园弟子今何在，春雨溶溶空断肠。",
        "dynasty": "宋",
        "collection_info": null
    },
    {
        "uuid": "796ca18f44ac0c0a6099200a0e6aebe0",
        "title": "琴",
        "author": "易士达",
        "content": "花间横膝兴何深，流水高山几古今。\n一自杏坛声响绝，不知谁解继遗音。",
        "dynasty": "宋",
        "collection_info": null
    },
    {
        "uuid": "3d302ae360c2eda2c9ed404493171f90",
        "title": "花朝燃灯",
        "author": "易士达",
        "content": "唤起园丁葺小园，喜逢社友访林泉。\n鶑花世界春方半，灯火楼台月正圆。\n闲不待偷皆乐地，趣随所得到吟边。\n丁宁莫刬庭前翠，留与游人伴醉眠。",
        "dynasty": "宋",
        "collection_info": null
    },
    {
        "uuid": "a860364acc76d813a2625f1a68fa9b12",
        "title": "观傀儡",
        "author": "易士达",
        "content": "刻出形骸假像真，一丝牵动便精神。\n堪嗤鼓笛收声后，依旧当时木偶人。",
        "dynasty": "宋",
        "collection_info": null
    },
    {
        "uuid": "aa7581572aaef7952f2bad0532654a33",
        "title": "题云石耕夫道院",
        "author": "易士达",
        "content": "片云块石一耕夫，耕得情田数亩余。\n不用木金为耒耜，祇将纸墨当菑畬。\n塞茅心撤犹芟草，翻水文成若决渠。\n三岁一番供贡籍，平时不用纳王租。",
        "dynasty": "宋",
        "collection_info": null
    },
    {
        "uuid": "3613a78cfca86f9245c812c3903ba1dc",
        "title": "黄陵庙",
        "author": "易士达",
        "content": "帝辇南游竟不还，二妃望断九疑山。\n森森万古祠前竹，犹带当时粉泪斑。",
        "dynasty": "宋",
        "collection_info": null
    },
    {
        "uuid": "30c7370a863c5d46e9e8e92b5d5d8a85",
        "title": "洛阳",
        "author": "易士达",
        "content": "季龙方始是童时，视志观声已嘆奇。\n啸倚上都门外者，如何夷甫却先知。",
        "dynasty": "宋",
        "collection_info": null
    },
    {
        "uuid": "2ebeda4688ac3656c2c7b79fe3d70832",
        "title": "道中",
        "author": "易士达",
        "content": "梅雨丝丝未放晴，泥途剩作几程行。\n客怀方此无聊頼，更着啼鹃两三声。",
        "dynasty": "宋",
        "collection_info": null
    },
    {
        "uuid": "3f32c1ca636e038be4fb0a66604e6c39",
        "title": "旴江道中",
        "author": "易士达",
        "content": "翠烟浓处着啼鹃，唤得韶光上柳绵。\n父老已知农事急，一蓑烟雨辨秧田。",
        "dynasty": "宋",
        "collection_info": null
    },
    {
        "uuid": "c91fb64d0109ca33853b58ff24c53d9e",
        "title": "途间偶成",
        "author": "易士达",
        "content": "拂晓挑藤去路忙，倦投野店午炊香。\n闲看昔日题诗处，依旧榴花出短墙。",
        "dynasty": "宋",
        "collection_info": null
    },
    {
        "uuid": "547e65a73003f926c68ff599cd0dfc85",
        "title": "小园",
        "author": "易士达",
        "content": "小园名涉趣，趣不在园花。\n乐水撑孤艇，爱山乘小车。\n浅深随种艺，红紫任交加。\n胸次藩篱剖，八荒同一家。",
        "dynasty": "宋",
        "collection_info": null
    },
    {
        "uuid": "c03c7cc3665a1dd496ab600bd95f446e",
        "title": "金华山",
        "author": "易士达",
        "content": "岩室嵌空古洞天，初平曾此学昇仙。\n至今犹有为羊石，散在苍松夹道边。",
        "dynasty": "宋",
        "collection_info": null
    },
    {
        "uuid": "77921fe5fa9586c4d3857df0fde6748f",
        "title": "古石磴",
        "author": "易士达",
        "content": "石磴嵌空不计年，青青薜荔带风烟。\n谢公诗句今亡恙，祇有红泉变玉泉。",
        "dynasty": "宋",
        "collection_info": null
    },
    {
        "uuid": "e09554e55fa2f5b0780d67f8b34ebe00",
        "title": "汴水",
        "author": "易士达",
        "content": "千里通渠竟达河，万民力役怨声多。\n锦帆不送龙舟返，併覆亡隋入巨波。",
        "dynasty": "宋",
        "collection_info": null
    },
    {
        "uuid": "d1546bd7d269a30e654949ffb3241037",
        "title": "汉阳渡",
        "author": "易士达",
        "content": "跃马来游汉水春，一杯聊买醮诗神。\n茫茫鹦鹉洲边渡，尺素谁能寄锦鳞。",
        "dynasty": "宋",
        "collection_info": null
    },
    {
        "uuid": "c6a9a8d5a66463a1ba46be8100a4b50f",
        "title": "江上",
        "author": "易士达",
        "content": "西风捲起五湖秋，万顷波中几白鸥。\n好趁水云深处隠，短蓬簑笠一扁舟。",
        "dynasty": "宋",
        "collection_info": null
    },
    {
        "uuid": "f8b5c2571a90b3d86d140bb27b34db41",
        "title": "湖上",
        "author": "易士达",
        "content": "两岸青帘箫鼓多，闲愁到此总消磨。\n湖光十里平如掌，稳泛轻舟击楫歌。",
        "dynasty": "宋",
        "collection_info": null
    },
    {
        "uuid": "680ac5194cf8060dd52b1e51d01e44f3",
        "title": "浯溪",
        "author": "易士达",
        "content": "阿瞒南幸国几危，颠倒皆由豢禄儿。\n休说马嵬当日事，浯溪且细读元碑。",
        "dynasty": "宋",
        "collection_info": null
    },
    {
        "uuid": "b4d9982c32e04b220f2932d747cb08b6",
        "title": "题石溪伟观",
        "author": "易士达",
        "content": "水共长天不尽头，石溪奇处着危楼。\n我来倚徙阑干看，风撼芦花叶叶秋。",
        "dynasty": "宋",
        "collection_info": null
    },
    {
        "uuid": "73910db71d782dbaec3dcad59710dbf7",
        "title": "温泉",
        "author": "易士达",
        "content": "当日温泉浴太真，岂知绣袜解尘生。\n更于洗滑凝脂处，尚忆胡儿在锦綳。",
        "dynasty": "宋",
        "collection_info": null
    },
    {
        "uuid": "f7744b4cff85612f95c3489821fe8588",
        "title": "景阳井",
        "author": "易士达",
        "content": "白莲阁下小方池，后主曾于此避隋。\n知拥二妃何处去，至今石脉带臙脂。",
        "dynasty": "宋",
        "collection_info": null
    },
    {
        "uuid": "debb178ccfd0deaf49d17de692f2645f",
        "title": "柴桑山",
        "author": "易士达",
        "content": "千古先生节最高，功名识破等鸿毛。\n如今亦作柴桑隠，只把荷衣当绿袍。",
        "dynasty": "宋",
        "collection_info": null
    },
    {
        "uuid": "c8fad7a6c0722ceec3aa1c6197ff8a28",
        "title": "山花",
        "author": "易士达",
        "content": "山花浥露靓晨粧，着向行边自在香。\n遥想艷阳三二月，多应勾引蝶蜂忙。",
        "dynasty": "宋",
        "collection_info": null
    },
    {
        "uuid": "c799c208cb59e58dcbfe3193c7226582",
        "title": "竺涧梅",
        "author": "易士达",
        "content": "疏枝冷蕊本清幽，不傍山林傍碧流。\n莫遣城头吹画角，恐惊花片动情愁。",
        "dynasty": "宋",
        "collection_info": null
    },
    {
        "uuid": "f2ea6e5e86eb0f4fb4b1c4f2739017ac",
        "title": "阶笋",
        "author": "易士达",
        "content": "绿笋行春竞着鞭，喜添嫩竹护阶前。\n儿童未识清风味，锄取新苗供晚筵。",
        "dynasty": "宋",
        "collection_info": null
    },
    {
        "uuid": "b38cfa40fc4dcb3219ad2f2048ff431b",
        "title": "二色桃",
        "author": "易士达",
        "content": "两色桃花相映开，武陵移就小园栽。\n玉环不奈蒲萄重，一半红潮玉脸来。",
        "dynasty": "宋",
        "collection_info": null
    },
    {
        "uuid": "b1de5d281bec9f8f19dea246054e364e",
        "title": "苔钱",
        "author": "易士达",
        "content": "造化为炉巧冶成，儿童指似五铢轻。\n买春无算空流地，润屋何心望满籝。\n祇恐痴人思宿债，枉教处士负贪声。\n汉皇不吝铜山赐，羞杀申屠恶妒生。",
        "dynasty": "宋",
        "collection_info": null
    },
    {
        "uuid": "8dec8533710a0b1b974b37ae5a8b1281",
        "title": "途间观野菊",
        "author": "易士达",
        "content": "林峦露骨草无芽，枯柳吟蝉蹟见沙。\n莫道西风全肃杀，行边无处不黄花。",
        "dynasty": "宋",
        "collection_info": null
    },
    {
        "uuid": "0277828185f99b2ad1670db80c66bff8",
        "title": "和朋溪探梅韵",
        "author": "易士达",
        "content": "锦囊分付与溪奴，江路寻幽属野夫。\n暖信已传春到未，暗香还动月明无。\n粧因底事偏清雅，态为何人转瘠癯。\n惹起诗魂禁不得，恍然飞越亦忘吾。",
        "dynasty": "宋",
        "collection_info": null
    },
    {
        "uuid": "cd6a04edfddb78b923e141a14020fa18",
        "title": "杜鹃  其一",
        "author": "易士达",
        "content": "一自连云栈道开，杜鹃啼血溅莓苔。\n不如归去无人听，几箇朝衣出蜀来。",
        "dynasty": "宋",
        "collection_info": null
    },
    {
        "uuid": "44930a382fb57d58a7f0df0500eab087",
        "title": "杜鹃  其二",
        "author": "易士达",
        "content": "西望茫茫濯锦矶，山川祇似旧家时。\n杜鹃苦劝人归去，望帝有宫胡不归。",
        "dynasty": "宋",
        "collection_info": null
    },
    {
        "uuid": "ada45107e116fc230a88c76e03bf6e9b",
        "title": "田野燕巢",
        "author": "易士达",
        "content": "莫问山村与水边，何拘华屋且随缘。\n不成此地无王谢，枉了春光又一年。",
        "dynasty": "宋",
        "collection_info": null
    },
    {
        "uuid": "e7463b8f015a1a7c1ba1bae4a0e3d556",
        "title": "闻杜鹃再韵",
        "author": "易士达",
        "content": "片片桃花下钓矶，声声杜宇暮春时。\n迩来夔峡多游子，正好从头唤取归。",
        "dynasty": "宋",
        "collection_info": null
    },
    {
        "uuid": "18d783cb705f55ccc71b59fa6f959460",
        "title": "题先月阁",
        "author": "易士达",
        "content": "新筑亭台分外凉，广寒移下水云乡。\n纔当暝色千山合，便有檐前一点光。",
        "dynasty": "宋",
        "collection_info": null
    },
    {
        "uuid": "755ca4198ad319d8ae648623c68b3e7b",
        "title": "山家",
        "author": "易士达",
        "content": "万木回环八九家，挑藤去去路欹斜。\n无端杜宇催春急，叶落山头踯躅花。",
        "dynasty": "宋",
        "collection_info": null
    },
    {
        "uuid": "7205be97fad9d22efc74b3477955b3e8",
        "title": "后坑茅舍",
        "author": "易士达",
        "content": "三两人家傍小溪，萧萧短竹插疏篱。\n平生不识兴亡事，只探春来种谷时。",
        "dynasty": "宋",
        "collection_info": null
    },
    {
        "uuid": "9d855441b98591a151f79f41411dc1e5",
        "title": "岘山亭",
        "author": "易士达",
        "content": "岘山亭是昔人非，忍读羊公堕泪碑。\n回首山翁花下处，凄凄芳草晚风悲。",
        "dynasty": "宋",
        "collection_info": null
    },
    {
        "uuid": "17a5b6fc42c2f5951b0cdecd54a6d583",
        "title": "锁江亭",
        "author": "易士达",
        "content": "锁江水下水悠悠，只锁长江不锁愁。\n但存一樽浇旅思，图教沉醉泛扁舟。",
        "dynasty": "宋",
        "collection_info": null
    },
    {
        "uuid": "456d3762d0ce5a100d203664895c451c",
        "title": "山居自道",
        "author": "易士达",
        "content": "山林清富贵，何在玉堂居。\n诗积囊中锦，家多几上书。\n碑文堪帐壁，薇蕨当盘蔬。\n安分箪瓢乐，虽贫绰有余。",
        "dynasty": "宋",
        "collection_info": null
    },
    {
        "uuid": "70b7722099a52899306a1c47aaf2672e",
        "title": "青阳驿",
        "author": "易士达",
        "content": "锦綳绣袜两无成，几把唐家国祚倾。\n帝宿青阳铃铎响，起来疑是鼓鼙声。",
        "dynasty": "宋",
        "collection_info": null
    },
    {
        "uuid": "5215785691160bbdbe7aa2a5e5d66f2d",
        "title": "上亭驿",
        "author": "易士达",
        "content": "霏霏风送铎悲鸣，大驾南巡宿上亭。\n惊起三郎魂欲断，梨园犹唱雨淋铃。",
        "dynasty": "宋",
        "collection_info": null
    },
    {
        "uuid": "4312116aa68c93f7262127ca03d5761d",
        "title": "蓬山馆",
        "author": "易士达",
        "content": "庭馆飞翚气象雄，两山峙秀傍苍穹。\n我来检点多奇胜，恍在蓬莱第一宫。",
        "dynasty": "宋",
        "collection_info": null
    },
    {
        "uuid": "748b9750f8f4492d7064f0ffd37c7ac1",
        "title": "春闺",
        "author": "易士达",
        "content": "燕语鶑啼触拨侬，院深懒傍绣帘栊。\n一年春事半晴雨，万里云帆几夕风。\n柳欠温存牵怨恨，萍无拘束自西东。\n此情莫向桃花说，说与桃花也落红。",
        "dynasty": "宋",
        "collection_info": null
    },
    {
        "uuid": "b4910b662a09fc32e0bf216bd022eb06",
        "title": "题妙智不俗轩",
        "author": "易士达",
        "content": "亭亭修竹两三竿，鼓动天风掠鬓寒。\n一点红尘飞不到，满窗冰雪自相看。",
        "dynasty": "宋",
        "collection_info": null
    },
    {
        "uuid": "981824d01691a52f832665690137e244",
        "title": "滕王阁",
        "author": "易士达",
        "content": "滕王歌舞旧城楼，一度登临一度愁。\n惟有西山南浦景，教人千古说洪州。",
        "dynasty": "宋",
        "collection_info": null
    },
    {
        "uuid": "882e1b5e5a499a14ad41356ae734ff32",
        "title": "巴子台",
        "author": "易士达",
        "content": "东郊青土尚崔嵬，疑是巴王筑此台。\n回首当时歌舞地，六宫今尽没黄埃。",
        "dynasty": "宋",
        "collection_info": null
    },
    {
        "uuid": "791f6a114df37bddad518aa5b1345618",
        "title": "古翻经台",
        "author": "易士达",
        "content": "仙人何代此翻经，迭石成台掌面平。\n好是松风明月夜，恍然吹下步虚声。",
        "dynasty": "宋",
        "collection_info": null
    },
    {
        "uuid": "6b06c2795e58603ac8c7e0e29f69c7d3",
        "title": "竹林伤田家",
        "author": "易士达",
        "content": "阴阴沈沈雨霏霏，农夫把秧妻抱儿。\n前村后村歌相答，上亩下亩泥正肥。\n新谷登场腹不饱，新丝出盎身不丝。\n膏粱纨袴一笑乐，粉白黛绿千金挥。\n农家升苗一寸税，里正打门星火追。",
        "dynasty": "宋",
        "collection_info": null
    },
    {
        "uuid": "d9d91fc5bd1cb1e9cdfd0e70460996d1",
        "title": "登拟岘台",
        "author": "易士达",
        "content": "叔子声名千古香，几多遗爱在襄阳。\n后来景行瞻先哲，善政丰碑共久长。",
        "dynasty": "宋",
        "collection_info": null
    },
    {
        "uuid": "719deabd2ef30fad7d8fce02ed1bf02a",
        "title": "金山寺",
        "author": "易士达",
        "content": "浮图突兀起江中，镇压东南气象雄。\n除却金山余外地，苍波何处不龙宫。",
        "dynasty": "宋",
        "collection_info": null
    },
    {
        "uuid": "f28bf96af4469dbb2e04660d388e79b1",
        "title": "牛心寺",
        "author": "易士达",
        "content": "玉环妖国祸胎深，鼙鼓渔阳帝莫禁。\n不怨锦綳当日事，如何归咎凿牛心。",
        "dynasty": "宋",
        "collection_info": null
    },
    {
        "uuid": "e1ba16e9d8143cc5d46155a8270fe3a4",
        "title": "和李润父资圣寺壁间韵",
        "author": "易士达",
        "content": "古径萦迂碧藓深，瘦藤得得叩丛林。\n雪浮茗枕陪僧话，风度松窗奏法音。\n断壁剔虫伤古画，拂尘挥兔断清吟。\n留衣尚有重来约，一笑何妨载酒寻。",
        "dynasty": "宋",
        "collection_info": null
    },
    {
        "uuid": "b632ab637af304b996e92d119e8d57b2",
        "title": "育王塔",
        "author": "易士达",
        "content": "谁向鄞江立法门，育王钟鼓振朝昏。\n阎浮八万四千塔，应合相推此塔尊。",
        "dynasty": "宋",
        "collection_info": null
    },
    {
        "uuid": "587c4fc6a695c810d337450b7b24bc2e",
        "title": "赤土岗一层塔",
        "author": "易士达",
        "content": "山矮仙灵偏起敬，水无深浅有龙韬。\n近来不数称尖者，此塔虽低反自高。",
        "dynasty": "宋",
        "collection_info": null
    },
    {
        "uuid": "f4f4623c795eb2f34b77dd5aba488bd2",
        "title": "题钱翁杨伯传竹浦吟稿",
        "author": "易士达",
        "content": "关西今喜有云仍，冰雪相看一样清。\n最是晚来江上处，饱听叶□助诗声。",
        "dynasty": "宋",
        "collection_info": null
    },
    {
        "uuid": "cfd367730004e352d4d4884d586ec218",
        "title": "题陈巽斋寒窗听雪诗卷",
        "author": "易士达",
        "content": "彤云黯淡酿天寒，却向江头理钓船。\n雪打蓬窗眠不着，声声时送到吟边。",
        "dynasty": "宋",
        "collection_info": null
    },
    {
        "uuid": "65a645c021ca7559b270b8c74c5f6464",
        "title": "题秋江烟草诗卷",
        "author": "易士达",
        "content": "万里长江浸碧流，烟笼细草满孤洲。\n吟怀到此难排遣，独立斜阳古渡头。",
        "dynasty": "宋",
        "collection_info": null
    },
    {
        "uuid": "e7f43b57bcdf8c506cf0fb751fd5e41d",
        "title": "梅碑",
        "author": "易士达",
        "content": "冷蕊谁回笔底春，不教花落更纷纷。\n自从揭在吟窗裏，常带催诗一片云。",
        "dynasty": "宋",
        "collection_info": null
    },
    {
        "uuid": "b3dfe4d83c5d663a476ef4aaa332842e",
        "title": "和宦叔送往临川",
        "author": "易士达",
        "content": "征衣何惜染尘埃，款段搜诗亦快哉。\n百里亭长与亭短，一天云合復云开。\n倾茅柴酒和余粕，弹接䍦巾去薄塺。\n不是剡溪清兴尽，声声杜宇劝归来。",
        "dynasty": "宋",
        "collection_info": null
    },
    {
        "uuid": "98586e5da7d3b66f4007b3833edf09e7",
        "title": "句  其一",
        "author": "易士达",
        "content": "催趱荼䕷交夏景，安排芍药送春光。",
        "dynasty": "宋",
        "collection_info": null
    },
    {
        "uuid": "e5085c14e05fe7c80416af75971c1b4a",
        "title": "句  其二",
        "author": "易士达",
        "content": "可堪收拾归屏枕，颇欲浮沈赴酒杯。",
        "dynasty": "宋",
        "collection_info": null
    }
]