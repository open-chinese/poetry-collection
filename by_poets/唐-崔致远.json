[
    {
        "uuid": "c1aa72f733e0b2e41fd26289b5ff3106",
        "title": "兖州留献李员外",
        "author": "崔致远",
        "content": "芙蓉零落秋池雨，杨柳萧疎晓岸风。\n神思只劳书卷上，年光任过酒杯中。",
        "dynasty": "唐",
        "collection_info": null
    },
    {
        "uuid": "8967a47445e1051b8c066e1b89a09589",
        "title": "句",
        "author": "崔致远",
        "content": "画角声中朝暮浪，青山影裏古今人。\n烟低紫陌千行柳，日暮朱楼一曲歌。\n洛水波声新草树，嵩山云影旧楼台。\n云布长天龙势逸，风高秋月雁行齐。\n风递莺声喧座上，日移花影倒林中。\n芳园醉散花盈袖，幽径吟归月在帷。\n极目远山烟外暮，伤心归棹月边迟。",
        "dynasty": "唐",
        "collection_info": null
    },
    {
        "uuid": "e4b146ddfbafb395d3c46113146c23f8",
        "title": "",
        "author": "崔致远",
        "content": "（案《全唐诗》无崔致远诗。\n日本河世宁《全唐诗逸》卷中收致远诗一首又句七联。\n此六十首诗载致远所着《桂苑笔耕集》〖有《四部丛刊》本〗。\n今即自《丛刊》本录出，而以南京图书馆所藏高丽聚珍活字本校之。\n）。",
        "dynasty": "唐",
        "collection_info": null
    },
    {
        "uuid": "816e488c55247dd27dcedc64200b67e1",
        "title": "七言记德诗三十首谨献司徒相公 兵机",
        "author": "崔致远",
        "content": "惟将志业练《春秋》，早蓄雄心刬国讐。\n二十年来天下事，汉皇高枕倚留侯。",
        "dynasty": "唐",
        "collection_info": null
    },
    {
        "uuid": "12e6d844bc563d13b139ab2991a049c8",
        "title": "七言记德诗三十首谨献司徒相公 笔法",
        "author": "崔致远",
        "content": "见说书窗暂卧龙，神传妙诀助奇锋。\n也知外国人争学，惟恨无因乞手踪。\n（原注：南朝萧子云〖高丽本作苏子云〗善书，百济使人求手踪，以为国宝。\n）。",
        "dynasty": "唐",
        "collection_info": null
    },
    {
        "uuid": "8bbbb39fc1a3d2c33b4faddc6bcfe2d1",
        "title": "七言记德诗三十首谨献司徒相公 性箴",
        "author": "崔致远",
        "content": "波澄性海见深源，理究希夷闢道门。\n词翰好传双美迹，何须更写五千言。",
        "dynasty": "唐",
        "collection_info": null
    },
    {
        "uuid": "67a49ed28358caf3bfd36287415d3598",
        "title": "七言记德诗三十首谨献司徒相公 雪咏",
        "author": "崔致远",
        "content": "五色毫编六出花，三冬吟彻四方夸。\n始知绝句胜联句，从外芳名掩谢家。",
        "dynasty": "唐",
        "collection_info": null
    },
    {
        "uuid": "f2a9c43cc2cc2b0cbe88153c674bdd91",
        "title": "七言记德诗三十首谨献司徒相公 射鵰",
        "author": "崔致远",
        "content": "能将一箭落双鵰，万里胡尘当日销。\n永使威名振沙漠，犬戎无復吠唐尧。",
        "dynasty": "唐",
        "collection_info": null
    },
    {
        "uuid": "07666ec151c90ce0ac4d270af5c2f05c",
        "title": "七言记德诗三十首谨献司徒相公 安化",
        "author": "崔致远",
        "content": "班笔由起来不暗投，旋驱熊隼待封侯。\n郡名安化能宣化，更指河湟地欲收。",
        "dynasty": "唐",
        "collection_info": null
    },
    {
        "uuid": "17981197812b0e71baa19cff966c4ece",
        "title": "七言记德诗三十首谨献司徒相公 练兵",
        "author": "崔致远",
        "content": "陇水声秋塞草闲，霍将军暂入长安。\n太平天子怜才略，曾请陈兵尽日看。",
        "dynasty": "唐",
        "collection_info": null
    },
    {
        "uuid": "706dd3554adea71979612bb0a2bec7d2",
        "title": "七言记德诗三十首谨献司徒相公 磻溪",
        "author": "崔致远",
        "content": "刻石书踪妙入神，一回窥览一回新。\n况能早逐王师业，桃李终成万代春。\n（原注：伏覩相公《磻溪诗》云：「及到王师身已老，不知辛苦为何人。\n」又《经虢县诗》云：「手栽桃李十余春，今日经过重建勋。\n」）。",
        "dynasty": "唐",
        "collection_info": null
    },
    {
        "uuid": "1785821c94ad093a003df3bd43d44c98",
        "title": "七言记德诗三十首谨献司徒相公 射虎",
        "author": "崔致远",
        "content": "鉅牙钩爪碍王程，一箭摧班（高丽本班作斑。\n）四海惊。\n白额前驱姜胆碎，方知破石是虚声。",
        "dynasty": "唐",
        "collection_info": null
    },
    {
        "uuid": "a04570e68dffee7cf70290a56fea5204",
        "title": "七言记德诗三十首谨献司徒相公 秦城",
        "author": "崔致远",
        "content": "远提龙剑镇龙庭，外户从兹永罢扃。\n扫尽边尘更无事，暮天寒角醉吟听。",
        "dynasty": "唐",
        "collection_info": null
    },
    {
        "uuid": "1b86ca60ce7cf3b6a8f9403b8fbcead2",
        "title": "七言记德诗三十首谨献司徒相公 生祠",
        "author": "崔致远",
        "content": "古来难化是蛮夷，交趾何人得去思。\n万代圣朝青史上，独传溪洞立生祠。",
        "dynasty": "唐",
        "collection_info": null
    },
    {
        "uuid": "10d55f0a2c647de6dcc05b41215c7b67",
        "title": "七言记德诗三十首谨献司徒相公 射鞭",
        "author": "崔致远",
        "content": "休说戟枝非易中，莫言杨叶是难穿。\n须看立节吵场上，永得安边为射鞭。",
        "dynasty": "唐",
        "collection_info": null
    },
    {
        "uuid": "7a2d2e259bd85386d07326094a1c887a",
        "title": "七言记德诗三十首谨献司徒相公 安南",
        "author": "崔致远",
        "content": "西戎始定南蛮起，都护能摧骠信威。\n万里封疆万户口，一麾风雨尽收归。",
        "dynasty": "唐",
        "collection_info": null
    },
    {
        "uuid": "2a6a485e9b01b1951dc69942d6ff552a",
        "title": "七言记德诗三十首谨献司徒相公 天威径",
        "author": "崔致远",
        "content": "凿断龙门犹劳身，擘分华岳徒称神。\n如何劈开海山道，坐令八国争来宾。",
        "dynasty": "唐",
        "collection_info": null
    },
    {
        "uuid": "325ea65935e415a24afc9e1c99b322ad",
        "title": "七言记德诗三十首谨献司徒相公 岝口径",
        "author": "崔致远",
        "content": "济物能回造化心，驱山偃海立功深。\n安南真得安南界，从此蛮兵不敢侵。",
        "dynasty": "唐",
        "collection_info": null
    },
    {
        "uuid": "e2358c8127525f47532f51e7c3019199",
        "title": "七言记德诗三十首谨献司徒相公 收城碑",
        "author": "崔致远",
        "content": "功业已标征北赋，威名初建镇南碑。\n终知不朽齐铜柱，况是儒宗缀色丝。\n（原注：碑，今度支裴仆射撰词。\n）。",
        "dynasty": "唐",
        "collection_info": null
    },
    {
        "uuid": "9866b7670816696c2a7c1a667d11bf5c",
        "title": "七言记德诗三十首谨献司徒相公 执金吾",
        "author": "崔致远",
        "content": "一阵风雷定八蛮，来趋云陛悦天颜。\n王孙仕宦多荣贵，心为匡君不蹔闲。\n。",
        "dynasty": "唐",
        "collection_info": null
    },
    {
        "uuid": "d17762fcfd17d2f06ec5a0a94b353be3",
        "title": "七言记德诗三十首谨献司徒相公 天平",
        "author": "崔致远",
        "content": "海岱烟尘匝郓城，遥挥一剑落搀抢。\n征旗不动降旗尽，永使天平地亦平。",
        "dynasty": "唐",
        "collection_info": null
    },
    {
        "uuid": "ee78f2fe67f1cc0d673859669cc33a4c",
        "title": "七言记德诗三十首谨献司徒相公 钓鱼亭",
        "author": "崔致远",
        "content": "锦筵花下飞鸎鹉，罗袖风前唱《鹧鸪》。\n占得仙家诗酒兴，闲吟烟月忆蓬壶。\n（原注：伏覩相公《在郓州诗》：云：「酒满金舡花满枝，双娥齐唱《鹧鸪词》。\n」又《钓鱼亭诗》云：「水急鱼对钓，风吹柳易低。\n」）。",
        "dynasty": "唐",
        "collection_info": null
    },
    {
        "uuid": "ad7ccd30c7cf82b658a48b9562b9d19c",
        "title": "七言记德诗三十首谨献司徒相公 相印",
        "author": "崔致远",
        "content": "早说休征应佩刀，台星光接将星高。\n欲迎霖雨归龙阙，看灭妖氛展豹韬。",
        "dynasty": "唐",
        "collection_info": null
    },
    {
        "uuid": "2817fe2774f792a195f30732a7c16306",
        "title": "七言记德诗三十首谨献司徒相公 西川",
        "author": "崔致远",
        "content": "远持龙斾活龟城，威慑蒙王永罢兵。\n应笑栾巴噀杯酒，雨师风伯自归行。",
        "dynasty": "唐",
        "collection_info": null
    },
    {
        "uuid": "640145ec8c57ad3480a0343b5e52e85c",
        "title": "七言记德诗三十首谨献司徒相公 平蛮",
        "author": "崔致远",
        "content": "卭峡关东蛮尘绝，平夷镇扼蛮地裂。\n又筑罗城变锦城，蛮兵永灭功不灭。",
        "dynasty": "唐",
        "collection_info": null
    },
    {
        "uuid": "ecac749afac2c62a21c8ba78f02e45db",
        "title": "七言记德诗三十首谨献司徒相公 筑城",
        "author": "崔致远",
        "content": "一心能感众心齐，铁瓮高吞剑阁低。\n多上散花楼上望，江山供尽好诗题。",
        "dynasty": "唐",
        "collection_info": null
    },
    {
        "uuid": "f9328ef1e0d50e08a66841a316f7290c",
        "title": "七言记德诗三十首谨献司徒相公 荆南",
        "author": "崔致远",
        "content": "虎吼龙骧出峡来，福星才照阵云开。\n遥思屈宋忠魂在，应向风前奠前一杯。",
        "dynasty": "唐",
        "collection_info": null
    },
    {
        "uuid": "472959e49e144e1e15bd1e0f919d8321",
        "title": "七言记德诗三十首谨献司徒相公 漕运",
        "author": "崔致远",
        "content": "济川已展为舟业，煮海终成富国功。\n能与吾君缓宵旰，为资心计四方通。",
        "dynasty": "唐",
        "collection_info": null
    },
    {
        "uuid": "170830c4c9a9625344091887d0a4ab95",
        "title": "七言记德诗三十首谨献司徒相公 浙西",
        "author": "崔致远",
        "content": "九江贼胆望风摧，万户愁眉向日开。\n楚舞吴歌一何乐，相逢相贺相公来。",
        "dynasty": "唐",
        "collection_info": null
    },
    {
        "uuid": "63922ec2496629165fdb2bd2f07761c8",
        "title": "七言记德诗三十首谨献司徒相公 降寇",
        "author": "崔致远",
        "content": "唯将德化欲销兵，长笑成长平恣意坑。\n更想太丘行小惠，何如言下济羣生。",
        "dynasty": "唐",
        "collection_info": null
    },
    {
        "uuid": "fa095058d8e57c74be78e51f269e667d",
        "title": "七言记德诗三十首谨献司徒相公 淮南",
        "author": "崔致远",
        "content": "八郡荣超陶太尉，三边静掩霍嫖姚。\n玉皇终日留金鼎，应待淮王手自调。\n（原注：剑南、荆南、淮南，乃天下名镇，相公累移节制。\n西戎、南蛮、东鄙贼起，相公皆自讨除。\n）。",
        "dynasty": "唐",
        "collection_info": null
    },
    {
        "uuid": "2c30c20412cadfc1e9bb0e74bf1a987e",
        "title": "七言记德诗三十首谨献司徒相公 朝上清",
        "author": "崔致远",
        "content": "齐心不倦自朝真，岂为修仙欲济人。\n天上香风吹楚泽，江南江北镇成春。",
        "dynasty": "唐",
        "collection_info": null
    },
    {
        "uuid": "2b95701d104ebd6470de2cb445338e4e",
        "title": "七言记德诗三十首谨献司徒相公 陈情",
        "author": "崔致远",
        "content": "俗眼难窥冰雪姿，终朝共咏小山词。\n此身依托同鷄犬，他日昇天莫弃遗。\n（按以上三十首诗见《桂苑笔耕集》第十七卷，前有《献诗启》，畧谓：「如某者，迹自外方，艺唯下品。\n虽儒宫慕善，每尝窥颜冉之墙，而笔阵争雄，未得摩曹刘之垒。\n但以幸游乐国，获覩仁风，久贮恳诚，冀伸歌咏，辄献纪德绝句诗三十首，谨封如别。\n」）。",
        "dynasty": "唐",
        "collection_info": null
    },
    {
        "uuid": "365b4f468d913405a4031fb96e9f663b",
        "title": "陈情上太尉",
        "author": "崔致远",
        "content": "海内谁怜海外人，问津何处是通津。\n本求食禄非求利，只为荣亲不为身。\n客路离愁江上雨，故园归梦日边春。\n济川幸遇恩波广，愿濯凡缨十载尘。",
        "dynasty": "唐",
        "collection_info": null
    },
    {
        "uuid": "e53a61f2f8042a01c3ba5f669906a4a8",
        "title": "奉和座主尚书避难过维阳宠示绝句三首（「阳」，疑当作「扬」。） 一",
        "author": "崔致远",
        "content": "年年荆棘侵儒苑，处处烟尘满战场。\n岂料今朝觐宣父，豁开凡眼睹文章。",
        "dynasty": "唐",
        "collection_info": null
    },
    {
        "uuid": "3a85a38bf07ede0e8da1022401278ee1",
        "title": "奉和座主尚书避难过维阳宠示绝句三首（「阳」，疑当作「扬」。） 二",
        "author": "崔致远",
        "content": "乱时无事不悲伤，鸾鳯惊飞出帝乡。\n应念浴沂诸弟子，每逢春色耿离肠。",
        "dynasty": "唐",
        "collection_info": null
    },
    {
        "uuid": "df4d154278fa2a792277e42812048ab9",
        "title": "奉和座主尚书避难过维阳宠示绝句三首（「阳」，疑当作「扬」。） 三",
        "author": "崔致远",
        "content": "济川终望拯湮沉，喜捧清词渲俗襟。\n唯根吟归沧海去，泣珠何计报恩深。",
        "dynasty": "唐",
        "collection_info": null
    },
    {
        "uuid": "a8de57c50b95ffbe38dc2ff09cbcf249",
        "title": "归燕吟献太尉",
        "author": "崔致远",
        "content": "秋去春来能守信，暖风凉雨饱相谙。\n再依大厦虽知许，久污雕梁却自惭。\n深避鹰鹯投海岛，羡他鸳鹭戏江潭。\n只将名品齐黄雀，独让衔环意未甘。",
        "dynasty": "唐",
        "collection_info": null
    },
    {
        "uuid": "b1f534ccfe7d2d4b64d8c7010f66bb14",
        "title": "酬杨赡秀才送别",
        "author": "崔致远",
        "content": "海槎虽定隔年回，衣锦还乡愧不才。\n暂别芜城当叶落，远寻蓬岛趂花开。\n谷鸎遥想高飞去，（原注：时杨生有随计〖高丽本计作行〗之计。\n）辽豕宁惭再献来。\n好把壮心谋后会，广陵风月待衔杯。",
        "dynasty": "唐",
        "collection_info": null
    },
    {
        "uuid": "bb538fc3014a2ceaefb0af2579cfb907",
        "title": "行次山阳续家太尉寄赐衣段令充归觐续寿信物谨以诗谢",
        "author": "崔致远",
        "content": "自古虽夸昼锦行，长卿翁子占虚名。\n既传国信兼家信，不独家荣国亦荣。\n万里始成归去计，一心先算却来程。\n望中遥想深恩处，三朵仙山目畔横。\n。",
        "dynasty": "唐",
        "collection_info": null
    },
    {
        "uuid": "0bc589f29410db647bcebc35beb1fbdc",
        "title": "留别女道士",
        "author": "崔致远",
        "content": "每恨尘中厄宦涂，数年深喜识麻姑。",
        "dynasty": "唐",
        "collection_info": null
    },
    {
        "uuid": "4ab738711429669c879ade67713e6aee",
        "title": "酬进士杨赡送别",
        "author": "崔致远",
        "content": "海山遥望晓烟浓，百幅帆张万里风。\n悲莫悲兮儿女事，不须怊怅别离中。",
        "dynasty": "唐",
        "collection_info": null
    },
    {
        "uuid": "a6f174c458fa0ebc9cc2fb8041674da8",
        "title": "楚州张尚书水郭相迎因以诗谢",
        "author": "崔致远",
        "content": "楚天萧瑟碧云秋，旟隼高飞访叶舟。\n万里乘槎从此去，预愁魂断谢公楼。",
        "dynasty": "唐",
        "collection_info": null
    },
    {
        "uuid": "38d1d54c339c86e5d8fcca7881450c24",
        "title": "酬吴峦秀才惜别二绝句 一",
        "author": "崔致远",
        "content": "荣禄危时未及亲，莫嗟歧路蹔劳身。\n今朝远别无他语，一片心须不愧人。",
        "dynasty": "唐",
        "collection_info": null
    },
    {
        "uuid": "980bdba9ef2ac9380ddc81b81c648461",
        "title": "酬吴峦秀才惜别二绝句 二",
        "author": "崔致远",
        "content": "残日塞鸿高的的，暮烟汀树远依依。\n此时回首情何限，天际孤帆窣浪飞。",
        "dynasty": "唐",
        "collection_info": null
    },
    {
        "uuid": "0bf81dcbd1ec80355762e2a430b7a58c",
        "title": "石峰（原注：中和甲辰年冬十月，奉使东泛，泊舟于大珠山下。凡所入目，命为篇名，啸月吟风，贮成十首寄高员外。）",
        "author": "崔致远",
        "content": "巉嵒绝顶欲摩天，海日初开一朶莲。\n势削不容凡树木，格高唯惹好云烟。\n点苏寒影粧新雪，戞玉清音喷细泉。\n静想蓬莱只如此，应当月夜会羣仙。",
        "dynasty": "唐",
        "collection_info": null
    },
    {
        "uuid": "32378ec50a2371e4580e5ddbeacf0ded",
        "title": "潮浪",
        "author": "崔致远",
        "content": "骤雪翻霜千万重，往来弦望蹑前踪。\n见君终更能怀信，惭我趋时尽放慵。\n石壁战声飞霹雳，云峰倒影撼芙蓉。\n因思宗悫长风语，壮气横生忆卧龙。\n。",
        "dynasty": "唐",
        "collection_info": null
    },
    {
        "uuid": "e096e669c673d12d5b95d98e1bac673a",
        "title": "沙汀",
        "author": "崔致远",
        "content": "远看还似雪花飞，弱质由来不自持。\n聚散只凭潮浪簸，高低况被海风吹。\n烟笼静练入行绝，日射凝霜鹤步迟。\n别恨满怀吟到夜，那堪又值月圆时。",
        "dynasty": "唐",
        "collection_info": null
    },
    {
        "uuid": "8fa8c11737755317ab0b83bb5edd4240",
        "title": "野烧",
        "author": "崔致远",
        "content": "望中旌斾忽缤纷，疑是横行出塞军。\n猛焰燎空欺落日，狂烟遮野截归云。\n莫嫌牛马皆妨牧，须喜狐狸尽丧羣。\n只恐风驱上山去，虚教玉石一时焚。",
        "dynasty": "唐",
        "collection_info": null
    },
    {
        "uuid": "91724fe03c1f8c5c237d0f161b15c2bc",
        "title": "杜鹃",
        "author": "崔致远",
        "content": "石罅根危叶易干，风霜偏觉见摧残。\n已饶野菊夸秋艷，应羡岩松保岁寒。\n可惜含芳临碧海，谁能移植到朱栏。\n与凡草木还殊品，只恐樵夫一例看。",
        "dynasty": "唐",
        "collection_info": null
    },
    {
        "uuid": "69529a65b83b0782153574e6a1af2928",
        "title": "海鸥",
        "author": "崔致远",
        "content": "慢随花浪飘飘然，轻摆毛衣真水仙。\n出没自由尘外境，往来□□洞中天。\n稻粱滋味好不识，风月性灵深可怜。\n想得漆园蝴蝶梦，只应如我对君眠。",
        "dynasty": "唐",
        "collection_info": null
    },
    {
        "uuid": "83c0aaff487a8c98a116225814ac6d1b",
        "title": "山顶危石",
        "author": "崔致远",
        "content": "万古天成胜琢磨，高高顶上立青螺。\n永无飞溜侵凌得，唯有闲云拨触多。\n峻影每先迎海日，危形长恐坠潮波。\n纵饶蕴玉谁回顾，举世谋身笑卞和。",
        "dynasty": "唐",
        "collection_info": null
    },
    {
        "uuid": "539f33f07e1653e6d2b47ff85bfdf091",
        "title": "石上矮松",
        "author": "崔致远",
        "content": "不材终得老烟霞，涧底何如在海涯。\n日引暮阴齐岛树，风敲夜子落潮沙。\n自能盘石根长固，岂恨凌云路尚赊。\n莫讶低颜无所愧，栋樑堪入晏婴家。",
        "dynasty": "唐",
        "collection_info": null
    },
    {
        "uuid": "6e069932d4b313f5debed576ac1bd32c",
        "title": "红叶树",
        "author": "崔致远",
        "content": "白云岩畔立仙姝，一簇烟萝倚画图。\n丽色也知于世有，闲情长得似君无。\n宿粧含露疑垂泣，醉态迎风欲待扶。\n吟对寒林却惆怅，山中犹自辨荣枯。",
        "dynasty": "唐",
        "collection_info": null
    },
    {
        "uuid": "ffc6314a7a701ab1b94d7dced66f19f2",
        "title": "石上流泉",
        "author": "崔致远",
        "content": "琴曲虽夸妙手弹，远轮云底响珊珊。\n静无纤垢侵金镜，时有轻飔触玉盘。\n呜咽张良言未用，潺湲孙楚枕应寒。\n寻思堪惜清冷色，流入沧溟便一般。",
        "dynasty": "唐",
        "collection_info": null
    },
    {
        "uuid": "e039ae08e77481a04b3fd2c9d04814b5",
        "title": "和友人除夜见寄",
        "author": "崔致远",
        "content": "与君相见且歌吟，莫恨流年挫壮心。\n幸得东风已迎路，好花时节到鷄林。",
        "dynasty": "唐",
        "collection_info": null
    },
    {
        "uuid": "262e4e3da29312185e208e7850c79541",
        "title": "东风",
        "author": "崔致远",
        "content": "知尔新从海外来，晓窗吟坐思难裁。\n堪怜时復撼书幌，似报故园花欲开。",
        "dynasty": "唐",
        "collection_info": null
    },
    {
        "uuid": "963451b672a5cb40f9e5229f1a163949",
        "title": "海边春望",
        "author": "崔致远",
        "content": "鸥鹭分飞高復低，远汀幽草欲萋萋。\n此时千里万里意，目极暮云翻自迷。",
        "dynasty": "唐",
        "collection_info": null
    },
    {
        "uuid": "2901c5bc60bcfce198ed297525da8545",
        "title": "春晓闲望",
        "author": "崔致远",
        "content": "山面懒云风恼散，岸头顽雪日欺销。\n独吟光景情何限，犹赖沙鸥伴寂寥。\n。",
        "dynasty": "唐",
        "collection_info": null
    },
    {
        "uuid": "3f0f3f3f3237761718b2c6b563f4243b",
        "title": "海边闲步",
        "author": "崔致远",
        "content": "潮波静退步登沙，落日山头簇暮霞。\n春色不应长恼我，看看即醉故园花。",
        "dynasty": "唐",
        "collection_info": null
    },
    {
        "uuid": "f3d1f3c810c393e4f11212a32740c905",
        "title": "将归海东巉山春望",
        "author": "崔致远",
        "content": "目极烟波浩渺间，晓乌飞处认乡关。\n旅愁从此休凋鬓，行色偏能助破颜。\n浪蹙沙头花扑岸，云粧石顶叶笼山。\n寄言来往鸱夷子，谁把千金解买闲。",
        "dynasty": "唐",
        "collection_info": null
    },
    {
        "uuid": "ebf8218fd52fe755c29ff8191ab363d7",
        "title": "和金员外赠巉山清上人",
        "author": "崔致远",
        "content": "海畔云庵倚碧螺，远离尘日称僧家。\n劝君休问芭蕉喻，看取春风撼浪花。",
        "dynasty": "唐",
        "collection_info": null
    },
    {
        "uuid": "ef56e12815651ac9a3d37c73d49383c2",
        "title": "题海门兰若柳",
        "author": "崔致远",
        "content": "广陵城畔别蛾眉，岂料相逢在海涯。\n只恐观音菩萨惜，临行不敢折纤枝。\n（〖1〗以上三十首诗见《桂苑笔耕集》第二十卷。\n〖2〗按南京图书馆藏有高丽活字印本《桂苑笔耕集》二十卷，前有高丽人洪奭周、徐有榘二序。\n特节录徐有榘序中有涉崔致远行事者如次，其文曰：「《桂苑笔耕集》二十卷，新罗孤云崔公在唐淮南幙府时公私应酬之作，而东还之后，手编表进于朝者也。\n公名致远，字海夫，孤云其号也。\n湖南之沃沟〖新罗地名〗人。\n幼颖慧絶伦，年十二，从商舶入中原。\n十八举进士第。\n久之，调溧水县尉，任满而罢。\n时值黄巢之乱，诸道得营都统高骈开府淮南，辟公为都统巡官，凡表状文告，皆出公手。\n其《讨黄巢檄》，天下传诵。\n奏除殿中侍御史，赐绯鱼袋。\n后四年，充国信使东归，事宪康王、定康王为翰林学士、兵部侍郎，出为武城太守。\n真圣时，契家入江阳郡伽倻山以终焉。\n葬在湖西之鸿山。\n……」）。",
        "dynasty": "唐",
        "collection_info": null
    },
    {
        "uuid": "e5b26950d87a515b36458a13e250fe6c",
        "title": "秋夜雨中",
        "author": "崔致远",
        "content": "秋风唯苦吟，举世少知音。\n窗前三更雨，灯前万里心。\n（金东勋云见《东文选》卷十九）。",
        "dynasty": "唐",
        "collection_info": null
    },
    {
        "uuid": "351ee19338693539161ec40ce2752d93",
        "title": "登润州慈和寺上房",
        "author": "崔致远",
        "content": "登临蹔隔路歧尘，吟想兴亡恨益新。\n画角声中朝暮浪，青山影裏古今人。\n霜摧玉树花无主，风暖金陵草自春。\n赖有谢家余景在，常叫词客爽精神。",
        "dynasty": "唐",
        "collection_info": null
    },
    {
        "uuid": "7e1b8ef0a9005c781d14585f7a7bcd56",
        "title": "送吴进士峦归江南",
        "author": "崔致远",
        "content": "自识君来几度别，此回相别恨重重。\n干戈到处方多事，诗酒何时得再逢。\n远树参差江畔路，寒云零落马前峰。\n行行遇景传新作，莫学嵇康尽放慵。",
        "dynasty": "唐",
        "collection_info": null
    },
    {
        "uuid": "87ee144fe419fa8d6a3001e08c12fec7",
        "title": "秋日再经盱眙县寄李长官",
        "author": "崔致远",
        "content": "孤蓬再此接恩辉，吟对秋风怅有违。\n门柳己凋新岁叶，旅人犹着去年衣。\n路迷霄汉愁中老，家隔烟波梦裏归。\n自叹身如春社燕，画樑高处又来飞。",
        "dynasty": "唐",
        "collection_info": null
    },
    {
        "uuid": "c05fc8d01ec9f0a33e4db2369f3c5c9a",
        "title": "暮春即事和顾云友使",
        "author": "崔致远",
        "content": "东风遍阅百般香，意绪偏饶柳带长。\n苏武书回深塞尽，庄周梦逐落花忙。\n好凭残景朝朝醉，难把离心寸寸量。\n正是浴沂时节日，旧游魂断白云乡。\n（以上五首录自《社会科学战线》一九八四年第四期刊何鸣雁《新罗诗人崔致远》一文）。",
        "dynasty": "唐",
        "collection_info": null
    },
    {
        "uuid": "8327a605ab29cbf76a298b10c82ab413",
        "title": "山阳与乡友话别",
        "author": "崔致远",
        "content": "相逢暂乐楚山春，又欲分离泪满巾。\n莫怪临风偏怅望，异乡难遇故乡人。\n（《东文选》卷十九）。",
        "dynasty": "唐",
        "collection_info": null
    },
    {
        "uuid": "5d787bb702a4fcfaf2e1c851d801dd97",
        "title": "古意",
        "author": "崔致远",
        "content": "狐能化美女，狸亦作书生。\n谁知异物类，幻惑同人形。\n变化尚非艰，操心良独难。\n欲辨真与僞，愿磨心镜看。\n（同前卷四）。",
        "dynasty": "唐",
        "collection_info": null
    },
    {
        "uuid": "1d01d256373363d62ddc9fcb7e2f919f",
        "title": "江南女",
        "author": "崔致远",
        "content": "江南荡风俗，养女娇且怜。\n性冶耻针线，妆成调管弦。\n所学非雅音，多被春心牵。\n自谓芳华色，长占艷阳年。\n却笑邻家女，终朝弄机杼。\n机杼纵劳身，罗衣不到汝。\n（同前）。",
        "dynasty": "唐",
        "collection_info": null
    },
    {
        "uuid": "e6f7f1b4d4831816391617f60d414462",
        "title": "寓兴",
        "author": "崔致远",
        "content": "愿言扃利门，不使损遗体。\n争奈探珠者，轻生入海底。\n心荣尘易染，心垢正难洗。\n澹泊与谁论，世路嗜甘醴。\n（同前）。",
        "dynasty": "唐",
        "collection_info": null
    },
    {
        "uuid": "073c1dbcc902e6f4061fde31de32d1bd",
        "title": "蜀葵花",
        "author": "崔致远",
        "content": "寂寞荒田侧，繁花压柔枝。\n香轻梅雨歇，影带麦风欹。\n车马谁见赏，蜂蝶徒相窥。\n自惭生地贱，堪恨人弃遗。\n（同前。\n以上五首皆录自《中央民族学院学报》一九八五年第一期刊金东勋《晚唐着名诗人崔致远》一文）。",
        "dynasty": "唐",
        "collection_info": null
    },
    {
        "uuid": "9ce2f72f0710463372960fcee34267d9",
        "title": "梦中作",
        "author": "崔致远",
        "content": "粪墻师有诫，经笥我无惭。\n乱世成何事，唯添七不堪。\n（《大正藏》本《唐大荐福寺故寺主翻经大德法藏和尚传》）（按：此诗为崔致远天復四年春梦中遇宰予、边孝先二贤，前二句为二贤句，后二句为崔续成之。\n按：崔致远归国后诗，今获见十一首，附录于次，以便参考。\n）。",
        "dynasty": "唐",
        "collection_info": null
    },
    {
        "uuid": "388bc60c9b787b9b3902ea9d37a14ff8",
        "title": "题伽倻山读书堂瀑布",
        "author": "崔致远",
        "content": "狂喷垒石吼重峦，人语难分咫尺间。\n常恐是非声到耳，故教流水尽笼山。\n（何鸣雁文引。\n又见《新增东国舆地胜览》卷三十）。",
        "dynasty": "唐",
        "collection_info": null
    },
    {
        "uuid": "2ee8cde3dcb6243204a8be031be29354",
        "title": "乡乐杂咏五首 金丸",
        "author": "崔致远",
        "content": "迴身掉臂弄金丸，月转星浮满眼看。\n纵有宜僚那胜此，定知鲸海息波澜。",
        "dynasty": "唐",
        "collection_info": null
    },
    {
        "uuid": "0e0dbf8a994ade35de51d2408bb1f788",
        "title": "乡乐杂咏五首 月颠",
        "author": "崔致远",
        "content": "肩高项缩髮崔嵬，攘臂羣儒鬬酒杯。\n听得歌声人尽笑，夜头旗帜晓头催。",
        "dynasty": "唐",
        "collection_info": null
    },
    {
        "uuid": "200113d829da5ed63da3e5d6de107336",
        "title": "乡乐杂咏五首 大面",
        "author": "崔致远",
        "content": "黄金面色是其人，手抱珠鞭役鬼神。\n疾步徐趍呈雅舞，宛如丹凤舞尧春。",
        "dynasty": "唐",
        "collection_info": null
    },
    {
        "uuid": "68ae9b8a7d340800cbd2704c0ce0b9b8",
        "title": "乡乐杂咏五首 束毒",
        "author": "崔致远",
        "content": "蓬头蓝面异人间，押队来庭学舞鸾。\n打鼓冬冬风瑟瑟，南奔北跃也无端。",
        "dynasty": "唐",
        "collection_info": null
    },
    {
        "uuid": "96acc0c887b137c8663b1cdcf7cd6c24",
        "title": "乡乐杂咏五首 狻猊",
        "author": "崔致远",
        "content": "远涉流沙万里来，毛衣破尽着尘埃。\n摇头摆尾驯仁德，雄气宁同百兽才。\n（《三国史记》卷三二）。",
        "dynasty": "唐",
        "collection_info": null
    },
    {
        "uuid": "088b9c432c207e955f3783d13a9774bf",
        "title": "寄颢源上人",
        "author": "崔致远",
        "content": "终日低头弄笔端，从人杜口话心难。\n远离尘世虽堪喜，争奈风情未肯阑。\n影鬬晴霞红叶径，声连夜雨白云湍。\n吟魂对景无羇绊，四海深机忆道安。\n（《新增东国舆地胜览》卷三十）。",
        "dynasty": "唐",
        "collection_info": null
    },
    {
        "uuid": "56f6087433cd43526253a6aca537eb1d",
        "title": "赠金川寺主",
        "author": "崔致远",
        "content": "白云溪畔创仁寺，三十年来此住持。\n笑指门前一条路，纔离山下有千歧。\n（《东文选》卷十九）。",
        "dynasty": "唐",
        "collection_info": null
    },
    {
        "uuid": "9bb309b3ff3f62a899e71961f9bd8662",
        "title": "入山诗",
        "author": "崔致远",
        "content": "僧乎莫道青山好，山好何事更出山。\n试看他日吾踪迹，一入青山更不还。\n（见《汉诗选集》。\n以上二首录自金东勋文。\n）。",
        "dynasty": "唐",
        "collection_info": null
    },
    {
        "uuid": "922b91b05b07dcecf7e00db5f8014901",
        "title": "智异山花开洞",
        "author": "崔致远",
        "content": "东国花开洞，壶中别有天。\n仙人推玉枕，身世倏千年。\n（见赵书印编《韩国文苑》卷七，注出《择里志》题注云：「宣庙时有僧得之岩石间云。\n」）。",
        "dynasty": "唐",
        "collection_info": null
    },
    {
        "uuid": "91a1ca42cd114187d0487a1963b8144d",
        "title": "临镜台",
        "author": "崔致远",
        "content": "烟峦簇簇水溶溶，镜裏人家对碧峰。\n何处孤帆饱风去，瞥然飞鸟杳无踪。\n（录自韦旭升《朝鲜文学史》）（按：据金东勋说，崔诗除《全唐诗逸》及《桂苑笔耕集》〖已收《全唐诗补逸》〗所收外，《三国史记》存五首，《东文选》收三十首，另见于石刻、方志者尚有十余首，共存百首左右。\n今所得仅二十余首，尚缺二十首左右。\n据前引各文所述，未见者有《饶州鄱阳亭》、《夜赠乐官》、《芋江驿湾》、《赠智光上人》等。\n又按：《朝鲜文学史》录崔匡裕《长安春日有感》云：「麻衣难拂路歧尘，鬓改颜衰晓镜新。\n上国好花愁裏艷，故园芳树梦中春。\n扁舟烟月思浮海，羸马关河倦问津。\n只为未酬萤雪志，绿杨莺语太伤神。\n」又谓其另有《郊居呈知己》、《忆南李处士》等诗，崔承佑有《送曹松入罗浮》、朴仁范有《九成宫怀古》、《泾州龙朔寺》、《江行呈张秀才》诗。\n诸诗皆新罗人在唐时所作，因未注出处，世次不明，又仅录一首，姑附识于此。\n）。",
        "dynasty": "唐",
        "collection_info": null
    }
]