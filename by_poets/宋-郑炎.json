[
    {
        "uuid": "94fd5b9cd48dbec1e8195b4562848c23",
        "title": "赠张俞秀才游金华山",
        "author": "郑炎",
        "content": "凌晨别我将何适，鹤态飘然振霜翮。\n指点金华欲去游，骑驴直造烟霞宅。\n一片岚光凝不飞，数里松阴翠如滴。\n背腊山寒雪未消，迎春地暖花争拆。\n水潺潺兮风索索，帘卷虚堂正岑寂。\n高歌应有鬼神听，状物潜驱鸿化力。\n繄我浮生繫郡符，安得乘闲访灵迹。\n吟成一首送君诗，倩僧勒上岩边石。",
        "dynasty": "宋",
        "collection_info": null
    }
]