[
    {
        "uuid": "eafa6b0033488b859192309054ffe537",
        "title": "题管圣浩蒲川归隠",
        "author": "王巩",
        "content": "卜筑蒲川上，翛然远市廛。\n潮声书屋外，月影钓舟前。\n地僻红尘浄，沙平白鸟眠。\n此中幽适趣，不必问斜川。",
        "dynasty": "宋",
        "collection_info": null
    },
    {
        "uuid": "08de74a800a353c22ffaa764cd6a7e71",
        "title": "輓苏黄门子由  其一",
        "author": "王巩",
        "content": "忆昔持风宪，防微意独深。\n一时经国虑，千载爱君心。\n坤道存终始，干纲正古今。\n当时人物尽，惆怅独知音。",
        "dynasty": "宋",
        "collection_info": null
    },
    {
        "uuid": "f5b1638acc194a17d5b6eb52744504f5",
        "title": "輓苏黄门子由  其二",
        "author": "王巩",
        "content": "已矣东门路，空悲未尽情。\n交亲踰四纪，忧患共平生。\n此去音容隔，徒多涕泪横。\n蜀山千万迭，何处是佳城。",
        "dynasty": "宋",
        "collection_info": null
    },
    {
        "uuid": "7acc8f24d15c5cd7e4d76660b1361c4b",
        "title": "輓苏黄门子由  其三",
        "author": "王巩",
        "content": "静者宜膺寿，胡为忽梦楹。\n伤嗟见行路，优典识皇情。\n徒泣巴山路，终悲蜀道程。\n弟兄仁达意，千古各垂名。",
        "dynasty": "宋",
        "collection_info": null
    },
    {
        "uuid": "146d137fb6ac727f486a65f7e22f5a74",
        "title": "萧相楼",
        "author": "王巩",
        "content": "卢杞姦邪四海忧，相君邦国自同休。\n分符朝去云中阙，开府南来江上州。\n百尺楼高瞻故国，九华山色倚晴眸。\n定知直道传千古，杜牧文章在上头。",
        "dynasty": "宋",
        "collection_info": null
    },
    {
        "uuid": "f81ddf93411fc120997b45b39bbaa810",
        "title": "过池阳",
        "author": "王巩",
        "content": "不见当年两翰林，江天为我结层阴。\n九华门外柳三丈，萧相楼前松十寻。",
        "dynasty": "宋",
        "collection_info": null
    },
    {
        "uuid": "3616760a578c67df9ec91f382fd7cce1",
        "title": "寄山谷",
        "author": "王巩",
        "content": "北海未常樽有酒，冯驩何止食无鱼。\n黔州椀脱无蒸餠，自合官称削校书。",
        "dynasty": "宋",
        "collection_info": null
    },
    {
        "uuid": "9debe73fa90b1bb828082ec0629042e4",
        "title": "齐山僧舍",
        "author": "王巩",
        "content": "竹密通幽境，横桥逐涧斜。\n阴崖耸珪壁，古蔓引龙蛇。\n寺僻虚僧磬，亭荒足兔罝。\n紫微今不见，着意采黄花。",
        "dynasty": "宋",
        "collection_info": null
    },
    {
        "uuid": "93e4e72d29d7e2763b74195dadf4cdf1",
        "title": "全州捲烟阁",
        "author": "王巩",
        "content": "长江萦村若练带，晴岫插天如画屏。\n山青水秀两奇绝，道人对此开禅扃。\n红尘一点飞不到，举手高可摩天星。",
        "dynasty": "宋",
        "collection_info": null
    },
    {
        "uuid": "977e916e8b89d35c17251e7e8d8eba87",
        "title": "湘山",
        "author": "王巩",
        "content": "半岭风吹草木香，落阶花雨送春忙。\n从师远借云庵卧，还我平生午枕凉。\n莲社缁黄常得伴，鹿门妻子亦相将。\n化身欲似河东柳，更向山头望故乡。",
        "dynasty": "宋",
        "collection_info": null
    },
    {
        "uuid": "748f9ec5e159895e5823435027d72461",
        "title": "寄桂州张谏议和永叔",
        "author": "王巩",
        "content": "桂林太守几时行，泛汴桃花浪已腾。\n目极云阴低远树，夜寒风急乱春灯。\n巢鸣翡翠愁无限，水宿鸳鸯冷不胜。\n阳朔山前好峰岭，为公怜爱万千层。",
        "dynasty": "宋",
        "collection_info": null
    },
    {
        "uuid": "b71943b934afc1f400d54b292ade7fb5",
        "title": "欣欣亭",
        "author": "王巩",
        "content": "清湘北郭崇岗路，松竹年来定几围。\n我亦临淮筑新宅，与君万里对柴扉。",
        "dynasty": "宋",
        "collection_info": null
    }
]