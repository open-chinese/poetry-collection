[
    {
        "uuid": "d33fa918adb61a7f817304879b4302c8",
        "title": "门外",
        "author": "黎道华",
        "content": "门外黄尘尺许深，痴儿抵死竞浮沈。\n谁知一寸茅檐日，天付闲人值万金。",
        "dynasty": "宋",
        "collection_info": null
    },
    {
        "uuid": "4f433c1acfc7a5607a8b96618405ed05",
        "title": "拟岘台",
        "author": "黎道华",
        "content": "我因访古独来游，万顷风烟一目收。\n灵谷诸峰排槛出，巽溪几曲抱城流。\n帆樯影乱汀洲晚，芦苇声寒雁鹜秋。\n堕泪丰碑那得见，片云落日是襄州。",
        "dynasty": "宋",
        "collection_info": null
    },
    {
        "uuid": "4437e753c7636b7ffb0c6e4e88e79539",
        "title": "明水寺",
        "author": "黎道华",
        "content": "寒日荒荒野外昏，乱山深处访祇园。\n一条涧水穿龙洞，十里松阴蔽寺门。\n衲子茹蔬惟鹤瘦，吾侪饮酒作鲸吞。\n夜阑笑语喧空阔，惊起栖鸦过别村。",
        "dynasty": "宋",
        "collection_info": null
    },
    {
        "uuid": "4efbac83085a9aaf07ffb3f71e55924a",
        "title": "谢惠兰花",
        "author": "黎道华",
        "content": "晓起微凉病骨苏，国香和露到贫居。\n我今不向当门种，免被时人取次锄。",
        "dynasty": "宋",
        "collection_info": null
    },
    {
        "uuid": "4ebf2fb278994323799a426dc71adc82",
        "title": "谢惠五月菊",
        "author": "黎道华",
        "content": "道人移菊到山家，细袅熏风带露华。\n便有渊明篱下趣，谁人着眼看荷花。",
        "dynasty": "宋",
        "collection_info": null
    },
    {
        "uuid": "c1f3d800bbd7cb5bb65d4b5e445bb6b4",
        "title": "金石台遥碧堂",
        "author": "黎道华",
        "content": "三真驾鹤朝上清，金童前导双霓旌。\n去如抟风不復返，至今雾雨愁青冥。\n空山楼观纔烟霭，山根水作青罗带。\n道人绿髪映方瞳，呼吸岚光餐沆瀣。\n瀛洲有路接蓬壶，欲往从之无飞车。\n白浪如山海风恶，此时目断空愁予。\n何如散髪一堂上，水色山容相荡漾。\n赋诗把酒弄清晖，酒人奇胸诗益壮。\n三真在天今几秋，瑶林琪树连琼楼。\n会看云鹤下尘世，金石岩前寻旧游。",
        "dynasty": "宋",
        "collection_info": null
    },
    {
        "uuid": "442fe585e60a77dae88c8ce72621199d",
        "title": "疏山",
        "author": "黎道华",
        "content": "杖藜徐步兴何长，宛宛岚光接水光。\n蝉噪荒林桐叶老，风回半野稻花香。\n却过萧寺寻僧话，又入松轩卧晚凉。\n雨后微云山更好，与君行李未须忙。",
        "dynasty": "宋",
        "collection_info": null
    }
]