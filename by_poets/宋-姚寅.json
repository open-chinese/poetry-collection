[
    {
        "uuid": "d6911edac6ee97d9d058872d17047fe5",
        "title": "养蚕行",
        "author": "姚寅",
        "content": "南村老婆头欲雪，晓傍墙阴采桑叶。\n我行其野偶见之，试问春蚕何日结。\n老婆敛手復低眉，未足四眠那知得。\n自从纸上扫青子，朝夕餧饲如婴儿。\n只今上筐十日许，食叶如风响如雨。\n夜深人静不敢眠，自遶床头逐饥鼠。\n又闻野祟能相侵，典衣买纸烧蚕神。\n一家心在阴雨裏，只恐叶湿缲难匀。\n明朝满簇收银茧，轧轧车声快如剪。\n小姑促汤娘剥纰，嬉嬉始觉双眉展。\n缲成白雪不敢闲，锦上织成双凤团。\n天寒尺寸不得着，尽与乃翁输县官。\n君不见长安女儿嫩如水，十指不动衣罗绮。\n我曹辛苦徒尔耳，依旧绩麻冬日裏。",
        "dynasty": "宋",
        "collection_info": null
    },
    {
        "uuid": "08b39b2f7deae693c5c644dc0e0708f9",
        "title": "投戴岷隠分教",
        "author": "姚寅",
        "content": "重席先生间世才，相逢青眼必须开。\n手遮红日汗如雨，不是雪中乘兴来。",
        "dynasty": "宋",
        "collection_info": null
    }
]