[
    {
        "title": "满江红 八十归来",
        "author": "王居安",
        "content": "八十归来，方岩下、几竿修竹。\n柴门外，沙铺软路，水流清玉。\n栽接新来桃与李，安排旧日松和菊。\n过小桥、作个看山楼，千峰绿。\n收笔砚，藏棋局。\n酒莫饮，经须读。\n但平平放下，顿超凡俗。\n独睡已无年少梦，闲吟不唱他家曲。\n算人生、万事苦无多，相将足。",
        "dynasty": "宋",
        "collection_info": null
    },
    {
        "title": "沁园春 湖海襟期",
        "author": "王居安",
        "content": "湖海襟期，烟霞气宇，天下星郎。\n有灵方时后，年年却老，神锋耳底，夜夜腾光。\n万卷蟠胸，千锺蘸甲，衮衮词源三峡滂。\n功成处，见须弥日月，河岳星霜。\n兴来引笔千行。\n看举世何人是智囊。\n任纵横万变，难瞒道眼，优游自乐，不识愁肠。\n闹市丛中，密林静处，鼻观常闻三界香。\n天书到，听笙箫竞奏，幢盖班行。",
        "dynasty": "宋",
        "collection_info": null
    },
    {
        "title": "同林逢吉过小溪寺二首  其一",
        "author": "王居安",
        "content": "方岩胜处是仙家，时有轻云薄雾遮。\n我欲去时君共去，遡流而上看山花。",
        "dynasty": "宋",
        "collection_info": null
    },
    {
        "title": "同林逢吉过小溪寺二首  其二",
        "author": "王居安",
        "content": "浓阴阁雨未全收，屈指相将禊事修。\n不必山阴寻故地，小溪曲水更清幽。",
        "dynasty": "宋",
        "collection_info": null
    },
    {
        "title": "送刘改之二首  其一",
        "author": "王居安",
        "content": "刘子堂堂七尺躯，高谈世事奋髯鬚。\n观渠论到前贤处，据我看来近世无。\n出语令人惊辟易，处穷无鬼敢揶揄。\n徜徉闹市浑无畏，要是人间烈丈夫。",
        "dynasty": "宋",
        "collection_info": null
    },
    {
        "title": "送刘改之二首  其二",
        "author": "王居安",
        "content": "不识刘郎莫便语，酒酣耳热未全疎。\n士当穷困能无慊，我自斟量愧不如。\n横槊赋诗俱有分，轻裘缓带特其余。\n当今四野无尘土，宜有奇才在草庐。",
        "dynasty": "宋",
        "collection_info": null
    },
    {
        "title": "游委羽山",
        "author": "王居安",
        "content": "几日山不到，到山心自清。\n棱棱有方石，拾得通仙灵。",
        "dynasty": "宋",
        "collection_info": null
    },
    {
        "title": "考试当涂次池阳崎岖山行石多可爱因用袁席之韵",
        "author": "王居安",
        "content": "平生爱奇石，如见古君子。\n一卷窗牖间，时復为隠几。\n兹行池阳路，终日乱山裏。\n道傍石丛生，牛羊乱虎兕。\n中有篆籀文，鼎彝间罍洗。\n纵横列簨虡，埋没见追蠡。\n嗟予心好之，愧恨无能徙。\n着手为摩挲，却立復睥睨。\n有似南阳公，可就不可致。\n是宜米元章，一见辄下拜。\n倘可从予招，安车更加礼。",
        "dynasty": "宋",
        "collection_info": null
    },
    {
        "title": "潘德久有龙眠三马而失其一俾予赋诗",
        "author": "王居安",
        "content": "三马往往皆龙驹，神骏肯与凡马俱。\n忽不见者其前驱，定应飞上天之衢。\n君得其二已有余，我欲与君分此图。\n驽才患多不患无，四十万疋将何如。\n龙眠已往不可呼，愈少愈贵宜宝储。",
        "dynasty": "宋",
        "collection_info": null
    },
    {
        "title": "送刘改之",
        "author": "王居安",
        "content": "名满江湖刘改之，半生穷困只吟诗。\n人言季布恐难近，我谓郑老真吾师。\n试令满饮至酩酊，愈觉高论生神奇。\n豪家有财不识宝，贫者识之空嗟咨。",
        "dynasty": "宋",
        "collection_info": null
    },
    {
        "title": "句  其一",
        "author": "王居安",
        "content": "高下水痕元自定，后先花信不须催。",
        "dynasty": "宋",
        "collection_info": null
    },
    {
        "title": "句  其二",
        "author": "王居安",
        "content": "祇教人种菜，莫误客看花。",
        "dynasty": "宋",
        "collection_info": null
    },
    {
        "title": "句  其三",
        "author": "王居安",
        "content": "只为人前呈颜色，天工罚取不教香。",
        "dynasty": "宋",
        "collection_info": null
    }
]