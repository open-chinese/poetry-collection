[
    {
        "uuid": "865ee13d5e67c6fe83f1e8cb69352f39",
        "title": "沁园春 望紫云翁",
        "author": "韩信同",
        "content": "望紫云翁，启明在东，长庚在西。\n但空有寸心，荆州江汉，未能百里，弱水沙黎。\n菊底秋深，樵边信至，一曲阳春草木知。\n长吟咏，觉声如韩操，骨似陶诗。\n不应鬓发能稀。\n七十寿强如六十耆。\n想高谈倾坐，风斯下矣，微辞漱物，清且涟漪。\n谩说磻翁，休夸淇叟，用舍行藏各有时。\n真修养，有近思家学，字字参芝。",
        "dynasty": "宋",
        "collection_info": null
    },
    {
        "uuid": "9be2895c8e25500187291ea8864f7940",
        "title": "岳王墓",
        "author": "韩信同",
        "content": "妖星隳地芒角赤，龙剑悲吼风萧瑟。\n中原王气挽不回，将军一死鸿毛掷。\n秦家小儿真戏剧，播弄造化摇枢极。\n指雠为亲忠且逆，隻手上遮天眼碧。\n九重茫茫隔天日，无由下烛臣愚直。\n臣愚万死不足惜，国耻未湔犹愤激。\n古坟埋冤血空沥，西风年年土花蚀。\n我恐精忠埋不得，白日英魂土中泣。\n请将衰骨斵苔痕，献作吾皇补天石。",
        "dynasty": "宋",
        "collection_info": null
    },
    {
        "uuid": "89cc1772f7bafa629e46dcb7bccef416",
        "title": "翠屏霁雪",
        "author": "韩信同",
        "content": "寒林静对展翠屏，六花粧点风景清。\n四山簇簇琼瑶树，恍然照映芝兰庭。\n寒生晴光色烁烁，含辉照耀银海明。\n巉岩石化昆山玉，负暄猿猱出深谷。\n可怜不老山白头，梅萼藏春暗香馥。\n紫阳留谶歌翠寒，中有玉人在其间。\n道传前圣发未发，教开来学难亦难。\n豁然胸次冰雪释，白照红日上团团。",
        "dynasty": "宋",
        "collection_info": null
    },
    {
        "uuid": "c3e2a1cbaaf1bf9c0968a34876d1fc55",
        "title": "蓬莱飞峰",
        "author": "韩信同",
        "content": "海上神山名自昔，来去随潮无定迹。\n天人俯览念虚浮，六鰲顶戴穷神力。\n群仙贝阙蕊珠宫，多种瑶芝琼草碧。\n依然根着不坚牢，飞入石堂作南壁。\n螺纹蛎迹石龙存，云气随潮时雨湿。\n仙风飒爽生羽翰，招纳霓裳羽衣客。\n试登绝顶望五湖，高楼洞天纔咫尺。\n药炉灰冷多登真，九转丹成人未识。\n云间鹤迹託来篇，王邓真人久相忆。",
        "dynasty": "宋",
        "collection_info": null
    },
    {
        "uuid": "12c33bb6475eaa04d517f68c0b2cec88",
        "title": "棋盘仙迹",
        "author": "韩信同",
        "content": "唐山绝顶棋盘石，戏局流传名自昔。\n殷勤细问白髪翁，云是仙人曾对奕。\n苔封石磴不敢移，竹引清风时拂拭。\n箇中黑白子不留，想是仙童为收拾。\n又不闻樵采之人王子质，邂逅仙人执手谈，赢输未决藏机密。\n贪看柯烂不知时，少憩山中方七日。\n谁识囊中日月长，归来尘世无相识。",
        "dynasty": "宋",
        "collection_info": null
    },
    {
        "uuid": "1c6c5ba37e3c082e5c72b4ec883aa44e",
        "title": "双柱擎天",
        "author": "韩信同",
        "content": "白鹤岧峣枕江曲，接岫连峰衍林麓。\n石堂峻峭万山雄，拥翠亭亭多乔木。\n双撑石柱峙东南，势力擎天名不俗。\n钟英特产栋梁材，不坠簪缨美如玉。\n左接蓬莱右洞天，峰前水带萦九曲。\n依然幻出武陵源，拟就峰傍新卜筑。\n鹤归错认华表存，应笑世人枉追逐。",
        "dynasty": "宋",
        "collection_info": null
    }
]