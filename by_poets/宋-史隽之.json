[
    {
        "uuid": "4462e70e007db6b97325d1cf951003f6",
        "title": "望海潮 危岑孤秀",
        "author": "史隽之",
        "content": "危岑孤秀，飞轩爽豁，空江泱漭黄流。\n吴札故邱，春申旧国，西风吹换清秋。\n沧海浪初收。\n共登高临眺，尊俎绸缪。\n凤集高罔，驹留空谷接英游。\n八窗尽控琼钩。\n送帆樯杳杳，潮汐悠悠。\n千古兴怀，关河极目，愁边灭没轻鸥。\n淮岸隔重洲。\n认澹霞天末，一缕青浮。\n未许英雄老去，西北是神州。",
        "dynasty": "宋",
        "collection_info": null
    }
]