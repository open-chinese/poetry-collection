[
    {
        "uuid": "89cf6b5f1a58ad794f3740884609324e",
        "title": "满江红 似玉仙人",
        "author": "徐元杰",
        "content": "似玉仙人，三载相见，西湖清客。\n攧不碎、一团和气，只伊消得。\n雪里水中霜态度，腊前冬后春消息。\n看帘垂、清昼一张琴，中闲着。\n寒谷里，轻回脚。\n魁手段，堪描摸。\n唤东风吹上，兰台芸阁。\n只怕傅岩香不断，摩挲商鼎羹频作。\n管一番滋味一番新，今如昨。",
        "dynasty": "宋",
        "collection_info": null
    },
    {
        "uuid": "33cf0bd6204075d4a9e47b96777db396",
        "title": "自戒",
        "author": "徐元杰",
        "content": "震畏四知，我畏我知。\n心之所畏，天不可欺。",
        "dynasty": "宋",
        "collection_info": null
    },
    {
        "uuid": "bad5d79ddc608abbe82ed47b0c44632a",
        "title": "馆中分韵饯李大着出守上饶",
        "author": "徐元杰",
        "content": "赤城乌府家，忠信以为宝。\n当年璧海珍，摛文绚春藻。\n光焰万丈余，膏丐渊浩浩。\n梯级丹霄宽，声名日杲杲。\n几载造笋班，细武历蓬岛。\n恬淡简世味，真实契穹昊。\n兴感秋风莼，梦绕春色草。\n有欲为留行，不可夺所抱。\n乃睠古江城，姑烦寄牙纛。\n除目出修门，驩颂生野老。\n清透溪冰寒，明映岩月好。\n心倾子衿青，魄褫猾隶皂。\n饥岁忍流甿，烈风助淫潦。\n其如来暮何，弗翅苏雨槁。\n疾驱召父车，增峻尹铎堡。\n顾余学独晚，遇李愧弗早。\n兹尾羣士僚，乃阶二天造。\n恩休到松槚，庆色满粱稻。\n赋别无佳言，劼毖有真祷。\n祇恐难久外，端不竢及考。\n宠褒腾玺书，虚竚副旒璪。\n其以公之归，出手扶世道。",
        "dynasty": "宋",
        "collection_info": null
    },
    {
        "uuid": "0510f5c12bff8e6b048edbeffcd27a3b",
        "title": "题竹洲",
        "author": "徐元杰",
        "content": "人之生也直，此君亦如是。\n我酷爱此君，臭味本相似。\n方其出地初，一种根萌异。\n刚特俨不回，钧石莫障蔽。\n日夜之所息，雨露之所渍。\n玉成修茂姿，表表在天地。\n其静专似仁，其动闢似智。\n其肃然似礼，其凝然似义。\n虚中纯白生，似信不容僞。\n在人该五常，在天足五气。\n六月苍苍寒，不附炎热势。\n雨雪披猖中，弹压万凋瘁。\n似正色立朝，忠诚着于世。\n似广厦万间，其荫足以庇。\n似闻伯夷风，顽廉懦立志。\n似坚子卿节，夷险无二致。\n似见鲁仲连，不復论鄙事。\n似识元紫芝，顿消名与利。\n子陵钓严滩，太公钓璜渭。\n风月一竿中，相从神骨契。\n持此叩竹洲，考功言外意。",
        "dynasty": "宋",
        "collection_info": null
    },
    {
        "uuid": "6deaf2d3b4e09b68d138458c926a1529",
        "title": "和祝子寿作诗须索意韵",
        "author": "徐元杰",
        "content": "翰墨绝畦径，言词中律度。\n笔落风雨惊，诗得江山助。\n不食烟火语，说到精髓处。\n升堂必入室，由道谁不户。\n达者无后先，成贤特指顾。\n要亦认意思，初不在章句。\n伊欲登坛场，且阔着地步。\n其中有活法，此理若大路。\n所差只毫釐，相去已冠屦。\n兰室味本同，莲社约此去。\n把定心鸿鹄，直须盟鸥鹭。\n多才夙究明，一见已颖悟。\n貂续不胜情，用得以布露。",
        "dynasty": "宋",
        "collection_info": null
    },
    {
        "uuid": "a112cea242f26aa896672615b2720aca",
        "title": "和金兄",
        "author": "徐元杰",
        "content": "大学融智门，至善在所止。\n明德与新民，贯通无异理。\n万折水必东，千古吾晦翁。\n考亭追杏坛，犹存舞雩风。\n昔者学易堂，粤山宽閒野。\n此道闻而知，笃信无虚假。\n尚有刘静春，至理共乐循。\n我登二老门，天方寿斯文。\n服膺善恐失，适正杜邪曲。\n当时片言下，问道不隔宿。\n学易堂已空，谁与鞭凡庸。\n静春正耆庞，抠衣尽从容。\n襟谊子崇笃，远来顾茕独。\n作诗念清新，愧我言腐熟。\n四海皆弟兄，尚友惟辅仁。\n春草正碧色，话别同敷陈。",
        "dynasty": "宋",
        "collection_info": null
    },
    {
        "uuid": "4d62b121614834be93ad53d86c225445",
        "title": "送上饶皇甫宰",
        "author": "徐元杰",
        "content": "天下邑无不可为，在人忍耐自为之。\n信能宁心办坚苦，事到难处天扶持。\n民吾同胞痛痒切，何忍横敛类剥肌。\n心诚求之若子保，人亦怀之如母慈。\n上饶迩来号凋剧，苟焉称贷负頼随。\n况多权官惨剥割，又肆席捲公化私。\n吏奸得售科罚计，等第输钱与断词。\n词人欲休休不得，充庭塞狱缠纍纍。\n公来愤悱感动处，与认前时已贷赀。\n谓令亲民民必及，民固可欺天莫欺。\n民脂民膏供我禄，胡宁又割民膏脂。\n催科仅仅欲逃责，毫分不忍科罚施。\n奉公洗手附庸邑，一孔一粒归州司。\n请俸有时不给用，月索庄课来助支。\n屡典缗钱代月解，几回过我同攒眉。\n听讼元不以惮烦，使之无讼而民宜。\n相安田里閒耆保，懒出市廛讴耄倪。\n日长喧雀堪罗设，星散饥乌靡孑遗。\n花酣满县春风遍，草茂虚囹天意滋。\n君之来也蹙頞告，蹈此汤镬出未期。\n屡效渊明归去感，不求赫赫声名驰。\n自甘阳城书考下，谁曰闷闷政术卑。\n隠隠绰有棠阴地，忽乃遽及瓜戍期。\n自上而下有公论，辕辙依依动去思。\n吏卒将迎相告语，东君政化尤可推。\n义居孝友能为长，睦族慈幼存成规。\n里仁为美典型在，居家既理官可移。\n此番政事行无事，默与古者气象追。\n君今既展朝天旆，行人路上口成碑。\n予岂栖栖为佞者，特告方来共鉴兹。",
        "dynasty": "宋",
        "collection_info": null
    },
    {
        "uuid": "87a8d939db9b5b2c667f35358bde0f9a",
        "title": "云锦堂",
        "author": "徐元杰",
        "content": "太湖之阳景绝奇，干坤轩豁呈端倪。\n分将一派清涟漪，南宫幻出红琉璃。\n朝暾未吐烟露垂，碧纱絃裏眠江妃。\n六月火伞张赫曦，姑射山寒冰雪肌。\n妖㛠万态不敢窥，凈洗却面凝西施。\n欲雨未雨多峰奇，霞生岛上乘冯夷。\n来从西蜀江水肥，似绚吴江枫落时。\n水乡月午舟叶携，何处更觅昆明池。\n问渠为此堂者谁，人与鸥鹭相忘机。\n丹心缅慕周濂溪，爱其莹质生淤泥。\n推门清风故人来，一一君子徧追随。\n六郎姿貌当年非，肝肠染透铅与脂。\n拈花摘叶儿女痴，弛却蚕丝牵藕丝。\n纷华一扫金飈吹，皮肤剥尽实不亏。\n昼清人静茶烟飞，观云叶叶无停披。\n千绮万缬古宝遗，底用漫天锦障帏。\n恶其文着尚絅衣，浇灌道义培根基。\n氤氲妙毓山泽姿，肤寸弥满天地维。",
        "dynasty": "宋",
        "collection_info": null
    },
    {
        "uuid": "1b3d8c5716f50fc137ce724ce660c87c",
        "title": "题李氏云庄",
        "author": "徐元杰",
        "content": "云本无心出，庄非有意名。\n午供雷腹实，晓带月痕耕。\n身世随舒卷，山村任晦明。\n饭疏浮富贵，畎亩但存诚。",
        "dynasty": "宋",
        "collection_info": null
    },
    {
        "uuid": "626fe4110673d04bb6924427747f8981",
        "title": "书安象祖静轩有感",
        "author": "徐元杰",
        "content": "太极即人极，坤爻德不孤。\n直方真主宰，敬静实功夫。\n老桧霜中榦，寒梅雪裏株。\n常惺惺法处，收敛物俱无。",
        "dynasty": "宋",
        "collection_info": null
    },
    {
        "uuid": "8c4db590906debbad463e444e0e68165",
        "title": "和袁守",
        "author": "徐元杰",
        "content": "和籴存和气，春生垦闢时。\n民庸天上见，岁事腊前知。\n吾谚诸侯度，谁褰使者帷。\n乐民之乐者，犂雨趣耕治。",
        "dynasty": "宋",
        "collection_info": null
    },
    {
        "uuid": "1bfbb87d4ee67449b867f2048108f046",
        "title": "和章宰访祝子寿来青书院韵",
        "author": "徐元杰",
        "content": "文昌因祖饯，郎宿问斋名。\n枉驾一朝款，寒窗千载荣。\n未花梅索赋，堪杖竹经行。\n自得来青句，山泉不可清。",
        "dynasty": "宋",
        "collection_info": null
    },
    {
        "uuid": "c2dce568f90c2abd16486df9fe2b74c5",
        "title": "送尹子潜赴省",
        "author": "徐元杰",
        "content": "吾侪坚世好，心事老天知。\n梦寐符前说，轩翔定此时。\n故家当有后，造物本无私。\n雪裏阳春脚，梅开第一枝。",
        "dynasty": "宋",
        "collection_info": null
    },
    {
        "uuid": "1e8f5b2cf75a36f81ecb8e47a67fcabb",
        "title": "赠临川胡斗文求丛桂书院字",
        "author": "徐元杰",
        "content": "莫讶书斋小，其中天地宽。\n毓成岐嶷粹，立取本原端。\n掇拾童科易，恢弘道术难。\n好培丛桂种，休作浪花看。",
        "dynasty": "宋",
        "collection_info": null
    },
    {
        "uuid": "cef470c311a21a826be1070fd40019f6",
        "title": "赠徐鑑堂",
        "author": "徐元杰",
        "content": "鑑堂均此号，兄与弟相先。\n画以名家显，神于活法传。\n双眸蟾皎洁，两袖羽蹁跹。\n落笔人人似，柯山本是仙。",
        "dynasty": "宋",
        "collection_info": null
    },
    {
        "uuid": "e17cc5096ed0c997c3aaf58722f2ec1c",
        "title": "又用韵答何上舍",
        "author": "徐元杰",
        "content": "腊雪多为瑞，丰穰隔岁知。\n林峦银劔戟，苑囿玉壶池。\n映几孙书饱，卧冰祥母饥。\n疾风看正色，余事付清诗。",
        "dynasty": "宋",
        "collection_info": null
    },
    {
        "uuid": "1c27b7d146e67a0810b20424b172a9e0",
        "title": "挽克斋陈先生四首  其一",
        "author": "徐元杰",
        "content": "熏炙儒先早，朱门授受亲。\n去寻颜巷乐，归咏点雩春。\n道妙穷精一，心传有省循。\n乐天知命者，忧道不忧贫。",
        "dynasty": "宋",
        "collection_info": null
    },
    {
        "uuid": "16c61d4aaa0e2215e64fdf93231f2ffb",
        "title": "挽克斋陈先生四首  其二",
        "author": "徐元杰",
        "content": "亲养九旬余，先生寿亦如。\n学充淇澳美，训释济南书。\n诸老经筵送，俞音宠渥疏。\n惜非程子聘，中沮亦时欤。",
        "dynasty": "宋",
        "collection_info": null
    },
    {
        "uuid": "86b3d5e92447bb8bfbfac7deeff04397",
        "title": "挽克斋陈先生四首  其三",
        "author": "徐元杰",
        "content": "师承心独切，于道愧无闻。\n几载钻坚叹，前年枉教勤。\n墨车回可赞，晋鄙善潜熏。\n道脉惟其寿，天胡遽丧文。",
        "dynasty": "宋",
        "collection_info": null
    },
    {
        "uuid": "677d6cda7bebb3524b13390bc42eb06c",
        "title": "挽克斋陈先生四首  其四",
        "author": "徐元杰",
        "content": "痛惨哲人痿，愚缠丧母悲。\n遡风怀绋路，泣雨写哀词。\n学本藏诸用，行皆笃所知。\n惟余经训在，交付有孙枝。",
        "dynasty": "宋",
        "collection_info": null
    },
    {
        "uuid": "d1a5416d242d2642a465a88324cbbc12",
        "title": "挽求志居士王料院二首  其一",
        "author": "徐元杰",
        "content": "奕叶文宗盛，如公罕与俱。\n源流传紫橐，题品重洪枢。\n淛左清名凛，江南政绩殊。\n二难芗共荐，生死亦同涂。",
        "dynasty": "宋",
        "collection_info": null
    },
    {
        "uuid": "ba109d5317713dcb4bcf1c36fc706ade",
        "title": "挽求志居士王料院二首  其二",
        "author": "徐元杰",
        "content": "身忝蓬莱客，抠衣谒使臣。\n麈谈频款曲，樽酒屡殷勤。\n政事钦前蹟，诗书耸旧文。\n话言犹在耳，不忍哭公坟。",
        "dynasty": "宋",
        "collection_info": null
    },
    {
        "uuid": "9d4019b283247dcbfacba581e619aa97",
        "title": "挽分宁张少仙二首  其一",
        "author": "徐元杰",
        "content": "貌与心俱古，岁寒松桧苍。\n学高眸炯月，吟苦鬓先霜。\n能赋秋宾早，收功晚节香。\n满门弓冶趣，有鹗待云翔。",
        "dynasty": "宋",
        "collection_info": null
    },
    {
        "uuid": "28c8725d5d65f8397e91e5199eccea05",
        "title": "挽分宁张少仙二首  其二",
        "author": "徐元杰",
        "content": "当路知公谂，搜扬入剡科。\n才难行志易，官小及民多。\n北部劳人耳，东皈奈命何。\n邮音嗟忽断，空有泪滂沱。",
        "dynasty": "宋",
        "collection_info": null
    },
    {
        "uuid": "53f0109616c418f6a3e79edbd5b4437f",
        "title": "挽宜春赵别驾二首  其一",
        "author": "徐元杰",
        "content": "丛桂论文旧，辛酸话早年。\n虀盐朝惯苦，膏火夜无眠。\n一第酬初志，殊勋策步仙。\n激昂英气宇，缓步赤霄躔。",
        "dynasty": "宋",
        "collection_info": null
    },
    {
        "uuid": "19f084eb565f0000685293abc3d7b3a7",
        "title": "挽宜春赵别驾二首  其二",
        "author": "徐元杰",
        "content": "诗债松边了，鉏荒剩种花。\n云程衡麓雁，风味仰山茶。\n白玉楼成速，金銮事可嗟。\n桃源千古恨，寒日惨啼鸦。",
        "dynasty": "宋",
        "collection_info": null
    },
    {
        "uuid": "49319a3484e45b1e8fd86af58d37843a",
        "title": "挽辛宪若五首  其一",
        "author": "徐元杰",
        "content": "在昔我先翁，礼廑先正隆。\n潭潭带湖府，凛凛玉溪风。\n夜韭觞筹裏，春花唱咏中。\n怀哉秋水去，世好孰如公。",
        "dynasty": "宋",
        "collection_info": null
    },
    {
        "uuid": "6422c8c943970cfcaa621fc7c48e2cb1",
        "title": "挽辛宪若五首  其二",
        "author": "徐元杰",
        "content": "荣显宜超躐，威声憺外陲。\n边疆多崄历，麾节两朝推。\n范子甲兵有，张名草木知。\n急流缘底勇，路口岘山碑。",
        "dynasty": "宋",
        "collection_info": null
    },
    {
        "uuid": "963506f2751fd12dc956e4a7580cfdbf",
        "title": "挽辛宪若五首  其三",
        "author": "徐元杰",
        "content": "十载居间学，瓢泉映洁清。\n陶潜黄菊趣，杜老白鸥盟。\n云自无心出，春随有脚行。\n知非古巴蜀，使指若为情。",
        "dynasty": "宋",
        "collection_info": null
    },
    {
        "uuid": "57e5d5a564a23924b415ffffb3c5c599",
        "title": "挽辛宪若五首  其四",
        "author": "徐元杰",
        "content": "旌廉优召节，丐佚得临漳。\n静退家庭旧，清芬滋味长。\n病中知命见，力上挂冠章。\n了了遗言善，虽亡实不亡。",
        "dynasty": "宋",
        "collection_info": null
    },
    {
        "uuid": "505075c4cf56a25cfeaf99499f00e682",
        "title": "挽辛宪若五首  其五",
        "author": "徐元杰",
        "content": "眷义门墙旧，交游手足如。\n方勤来妣赙，忍写慰公书。\n继世多先烈，诸郎总令誉。\n观音山路黯，飞些重欷歔。",
        "dynasty": "宋",
        "collection_info": null
    },
    {
        "uuid": "b56ff145a77830ca18ddc161cc3c6f8f",
        "title": "挽王迪功",
        "author": "徐元杰",
        "content": "徼好年家后，知公月旦先。\n宠荣身外物，孝友性中天。\n趣自怡堂得，诗从犹子传。\n故园遗蹟恨，月落早无边。",
        "dynasty": "宋",
        "collection_info": null
    },
    {
        "uuid": "318f6dca950668adfcfe4bc189e86f72",
        "title": "题方氏绿野园三首  其一",
        "author": "徐元杰",
        "content": "佳景环深院，开门远俗隣。\n径幽通鸟雀，溪迥隔风尘。\n客过宜樽酒，时来与物春。\n好风为我至，萧散足怡神。",
        "dynasty": "宋",
        "collection_info": null
    },
    {
        "uuid": "6ffd8a3385007306d3f24f473689d1a6",
        "title": "题方氏绿野园三首  其二",
        "author": "徐元杰",
        "content": "众木欣欣茂，扶筇到故家。\n楼高春月晓，池曲暮烟斜。\n物化迁无定，徘徊兴自嘉。\n悠然尘外想，随意乐年华。",
        "dynasty": "宋",
        "collection_info": null
    },
    {
        "uuid": "f53637291b43c4b7c4956f9ab0e10e51",
        "title": "题方氏绿野园三首  其三",
        "author": "徐元杰",
        "content": "春昼情无限，欣看绿野丛。\n折花红带露，种竹晓生风。\n自有悠閒趣，何须绘画工。\n名园多胜致，高咏与谁同。",
        "dynasty": "宋",
        "collection_info": null
    },
    {
        "uuid": "b6a7a4a616bae469d93d0c8bb3c8f93f",
        "title": "次赵守鹿鸣宴韵",
        "author": "徐元杰",
        "content": "邦侯光价擅文场，密印心胸书传香。\n鸣鹿载歌苹野什，骄骅羣跨杏园芳。\n阳春有脚葭吹管，生意无边柳着行。\n已报主人环玉立，与观宾句递春坊。",
        "dynasty": "宋",
        "collection_info": null
    },
    {
        "uuid": "a86cadf375955496d564c999a1bf610c",
        "title": "次章守鹿鸣宴韵",
        "author": "徐元杰",
        "content": "儒宫新创俯青溪，上挹魁躔踵旧规。\n鹗荐联名充赋日，龙飞亲策采言时。\n指迷承学云中路，珍重贤侯席上诗。\n只有梅花知此意，东君着眼是先期。",
        "dynasty": "宋",
        "collection_info": null
    },
    {
        "uuid": "ef87069b0a8981fe3ce6f30df916186b",
        "title": "及第谢恩",
        "author": "徐元杰",
        "content": "圣朝天子荐临轩，嘉与愚臣究本原。\n天地两间扶景运，唐虞三代印微言。\n惭无一德酬清问，猥玷初班误圣恩。\n一节誓坚忠与孝，立身端不负干坤。",
        "dynasty": "宋",
        "collection_info": null
    },
    {
        "uuid": "2d75fed197288b3f4ed67f3b8b40efbf",
        "title": "甲辰恭和御制",
        "author": "徐元杰",
        "content": "衮衣日月炳当轩，光逮刍荛采众言。\n内外修攘明治体，忧勤终始养心源。\n英髦瑞列霜中榦，治化春回雪裏根。\n愿溥需云苏物槁，九垓滂沛洽君恩。",
        "dynasty": "宋",
        "collection_info": null
    },
    {
        "uuid": "0590c3ae989f788caab251a5e4af0d0e",
        "title": "戊戌恭和御制",
        "author": "徐元杰",
        "content": "明庭亲策广蒐贤，识治朋来谊少年。\n肆秩琼林宾燕衎，载颁宝画宠光延。\n此时礼乐三千字，他日丹青数百篇。\n蝼蚁怀忠赓帝咏，相先事业誓神僊。",
        "dynasty": "宋",
        "collection_info": null
    },
    {
        "uuid": "acbdc1aa721a9107e6c7d3aad56ac21c",
        "title": "戊戌馆中分韵饯刘秘书",
        "author": "徐元杰",
        "content": "圣明钦恤重皋陶，一日飞星五使轺。\n方幸蓬山陪末属，遽瞻英簜隔层霄。\n谆谆天语扶邦计，念念民生弼教条。\n轻重适权孚简眷，金鸡山色谶鸡翘。",
        "dynasty": "宋",
        "collection_info": null
    },
    {
        "uuid": "8a5d6e7170bfb26fcc543066d31c8912",
        "title": "琼林宴恭和御制",
        "author": "徐元杰",
        "content": "丹墀密勿对尧言，忠款拳拳实恋轩。\n帝学缉熙方显行，圣心左右已逢原。\n光昭宝画敷明训，仪侈琼林匝异恩。\n百拜赓歌天日皎，报君惟有此心存。",
        "dynasty": "宋",
        "collection_info": null
    },
    {
        "uuid": "13493486633033aed3572f8366bcd388",
        "title": "入讲论语二首  其一",
        "author": "徐元杰",
        "content": "温温中旨肃传宣，鲁语书陈诵说专。\n圣意聿宗伊洛训，愚臣谨绎考亭编。\n寸心普物根源地，百拜承颜咫尺天。\n尧舜吾君持所学，敢陈他道对王前。",
        "dynasty": "宋",
        "collection_info": null
    },
    {
        "uuid": "7730e4a985754136d630f6f8bd4de919",
        "title": "入讲论语二首  其二",
        "author": "徐元杰",
        "content": "躬承清问及年丰，蚕麦今还与旧同。\n稼穑艰难周圣虑，农桑劝课即田功。\n志民深闵僖公雨，勤业犹存豳国风。\n恳恳召和关主德，我皇心直与天通。",
        "dynasty": "宋",
        "collection_info": null
    },
    {
        "uuid": "1457128344bab41f4048d8299fca4d06",
        "title": "直宿禁中",
        "author": "徐元杰",
        "content": "清和时候玉堂宣，愚亦何人厕讲筵。\n但觉梦回深夜爽，不知身在九霄眠。\n志裨君德从容地，恋切宸恩咫尺天。\n愿散辉光烛幽隠，肯专荣耀贲金莲。",
        "dynasty": "宋",
        "collection_info": null
    },
    {
        "uuid": "dc07f0cee810ef867ff41378d1364699",
        "title": "部中观新竹有感",
        "author": "徐元杰",
        "content": "粉署窗前小竹林，子孙蛰蛰得春深。\n土膏肥迸苍龙角，地髮抽迟紫玉簪。\n檐近十分饶宿溜，墙高终日硋层阴。\n南风昨夜阳和透，放出参天劲节森。",
        "dynasty": "宋",
        "collection_info": null
    },
    {
        "uuid": "e2c42185982fcf41353db0f5363cb97a",
        "title": "早起玉堂窗前俯方池有感",
        "author": "徐元杰",
        "content": "玉堂窗外小池深，香雾朝浮花气沈。\n树杪亭亭鸦点墨，萍根发发鲤跳金。\n中涵一勺渊泉定，上有九重天日临。\n充广恩波无尽意，敢渝洁白寸丹心。",
        "dynasty": "宋",
        "collection_info": null
    },
    {
        "uuid": "fee9e21bb11f29eb157999ed4641d897",
        "title": "供铨部职",
        "author": "徐元杰",
        "content": "愚生何幸圣明遭，官府宫墙上界高。\n冰雪身心参宿列，日星条令揭天曹。\n二南美意存周召，九德淳风慨禹皋。\n我亦空餐惭汝士，谆谆惟切痛民膏。",
        "dynasty": "宋",
        "collection_info": null
    },
    {
        "uuid": "2726a03e5277d6571e58f8090b15337b",
        "title": "宿部观铨法苦蚊",
        "author": "徐元杰",
        "content": "炎方典礼始郊迎，夜宿铨闱暑气清。\n万物洪纤俱夏长，九天宽大遍春生。\n眼明剔蠹牙籤滑，手倦驱蚊玉箑轻。\n我自黑甜深帐稳，不容形遁晓窗明。",
        "dynasty": "宋",
        "collection_info": null
    },
    {
        "uuid": "53ba408f1749aed6b4cf1fdf2c81cbfa",
        "title": "题严陵潇洒亭",
        "author": "徐元杰",
        "content": "天遣溪山付客星，翠屏中界玉澄泓。\n无边潇洒寸心远，有分登临双眼明。\n浄洗胸中参范老，细于诗裏勘元英。\n千年相望神相入，一脉清风要主盟。",
        "dynasty": "宋",
        "collection_info": null
    },
    {
        "uuid": "8eec5925a212018888fbbfd3d854cfdc",
        "title": "题静轩",
        "author": "徐元杰",
        "content": "主静非专在静时，至于动处亦随之。\n圣贤学问惟知止，敬义工夫要夹持。\n所养勿忘由勿助，其中何虑又何思。\n莫教鹘突名轩意，物诱情迁几坐驰。",
        "dynasty": "宋",
        "collection_info": null
    },
    {
        "uuid": "79b9a6273aabade5fb768ddc9b9dc759",
        "title": "题赵南卿愚山",
        "author": "徐元杰",
        "content": "愚山山上谪仙徒，到底真愚却不愚。\n山色长供诗料富，山居赢得俗尘无。\n逍遥天地南华子，隠约箪瓢陋巷癯。\n定力不同山不改，一生双眼不渠孤。",
        "dynasty": "宋",
        "collection_info": null
    },
    {
        "uuid": "fd9c1836c8af26e330409f32eaac0e8c",
        "title": "题金氏三桂堂",
        "author": "徐元杰",
        "content": "见说庭阶玉树芳，熏教书史郁心香。\n郄诜林峙应难并，燕窦枝繁未足方。\n莫羡三槐森鉅府，且看三桂列华堂。\n多闻直谅成三益，松竹梅花共雪霜。",
        "dynasty": "宋",
        "collection_info": null
    },
    {
        "uuid": "7d9664e449315e220f0b952c3e695d9c",
        "title": "次韵何陆二别驾同游灵山阁三首  其一",
        "author": "徐元杰",
        "content": "平分风月两悠哉，胜践春浓花未摧。\n萧寺适今重建阁，兰亭怀古共流杯。\n典型二老溪山重，唱咏诸公今日开。\n惭我枯肠元蹇涩，底教头上片云催。",
        "dynasty": "宋",
        "collection_info": null
    },
    {
        "uuid": "f41e5f565a3ae951579e775ca3527987",
        "title": "次韵何陆二别驾同游灵山阁三首  其二",
        "author": "徐元杰",
        "content": "闻说精蓝颇壮哉，天教杰栋起崔嵬。\n檐前山色呈螺髻，槛外溪光献玉杯。\n对景自应双眼豁，忧时应得笑颜开。\n唤回忠定遗芳躅，衮衮云霄步武催。",
        "dynasty": "宋",
        "collection_info": null
    },
    {
        "uuid": "f75ec391eb794e4e41a9d41e26ecb593",
        "title": "次韵何陆二别驾同游灵山阁三首  其三",
        "author": "徐元杰",
        "content": "彼美前修亦伟哉，岿然风雨不能摧。\n人新人古怀斯阁，春去春来付一杯。\n游兴漫随流水去，衰眸长对好山开。\n销凝往事凭栏久，杜宇一声烟际催。",
        "dynasty": "宋",
        "collection_info": null
    },
    {
        "uuid": "ff8bee343c7228920da3a101c4fb83cb",
        "title": "登灵鹫千佛阁为往山野堂绍祖留题",
        "author": "徐元杰",
        "content": "彊支疲薾此跻攀，屈指曾游十载间。\n方丈喜添千佛阁，双眸陟豁四围山。\n可无可有僧衣钵，随得随供佛面颜。\n门外雪深知几许，只消透得箇重关。",
        "dynasty": "宋",
        "collection_info": null
    },
    {
        "uuid": "52c8c0395a5af11522241bac83e9389b",
        "title": "梦神人曰公当以是字名庵觉来赋是庵诗",
        "author": "徐元杰",
        "content": "审是须防自是偏，四通八达路平平。\n伊周孔孟是心一，尧舜汤文是道传。\n善恶正邪书裏月，行藏用舍性中天。\n圣贤万语千言订，箇字来从太极先。",
        "dynasty": "宋",
        "collection_info": null
    },
    {
        "uuid": "15cd1e1c6431e2450035a7f9fb04a173",
        "title": "咏以人与天地万物为一体刻印章诗",
        "author": "徐元杰",
        "content": "三才中立囿形均，昧者拘拘利乃身。\n不道有身皆有血，岂应知我不知人。\n其间一物容亏性，是即四肢顽不仁。\n洞洞八荒皆我闼，豁然窥见等天真。",
        "dynasty": "宋",
        "collection_info": null
    },
    {
        "uuid": "862217cf94e44cc7d4f85eac33c13da4",
        "title": "赞勉昶道者题经",
        "author": "徐元杰",
        "content": "念佛直须参佛透，看经容易悟经难。\n声音未必如来见，盂钵长教岭上观。\n了得贪嗔痴一集，更超戒定慧三般。\n祖师食尽人间蔗，千古留楂咬嚼看。",
        "dynasty": "宋",
        "collection_info": null
    },
    {
        "uuid": "03ca25e6f05281cdff56a4670a64b650",
        "title": "席间和周颖斋韵",
        "author": "徐元杰",
        "content": "清泉白石诱登临，凈瞰轩窗竹一林。\n隽永如君真有味，膏肓和我不须鍼。\n流行坎止人难必，果育蒙亨力要深。\n一笑相逢邀一勺，喜渠介洁似侬心。",
        "dynasty": "宋",
        "collection_info": null
    },
    {
        "uuid": "8f07a8b4ba3cc432b7bbec45ae3509a2",
        "title": "送畏斋何监簿添倅解替东归",
        "author": "徐元杰",
        "content": "春风行李万篇诗，明月归舟几片碑。\n千载岫云佳话柄，两年怀玉淡生涯。\n已闻北阙飞丹诏，早趁南熏度赤墀。\n历历口开天下事，直声元是九重知。",
        "dynasty": "宋",
        "collection_info": null
    },
    {
        "uuid": "8e45d94fc1db9eabbf95745a22f70541",
        "title": "送绍兴叶帅改当涂  其一",
        "author": "徐元杰",
        "content": "八年于外与民宜，徧历穹台阃又麾。\n襟度干坤无忤物，鬓髯霜雪却缘谁。\n宽平到底人怀去，廉靖如初帝简知。\n受善如流闻义勇，真诚端以古求之。",
        "dynasty": "宋",
        "collection_info": null
    },
    {
        "uuid": "c3eaf9fcd3fa693fbfa9e1cde909581d",
        "title": "送绍兴叶帅改当涂  其二",
        "author": "徐元杰",
        "content": "人言禹会即当涂，上曰芜湖抵鑑湖。\n姑少副公求去尔，匪伊有诏盍归乎。\n知心霜月浑无滓，回首春风定与俱。\n惭愧蓬莱宾客后，愿言陪侍入天衢。",
        "dynasty": "宋",
        "collection_info": null
    },
    {
        "uuid": "9fff72039083a0e3e487539c96e3d397",
        "title": "送陈国珍之官鄱阳",
        "author": "徐元杰",
        "content": "盟缔慈恩十四年，匆匆话别戍梅仙。\n便家泽国冰溪壤，得庇皇华刺史天。\n事到直须行己志，官卑最喜近氓编。\n许多静定清修力，警戒声名企昔贤。",
        "dynasty": "宋",
        "collection_info": null
    },
    {
        "uuid": "c8dda0dc645d2289e82e95097f42dd73",
        "title": "饯上饶推幕叶西涧召为国子录二首  其一",
        "author": "徐元杰",
        "content": "魁耀来从古赤城，三年冰水一般清。\n莲池婉婉中流砥，米廪行行要路程。\n悟主谠言须启沃，康时伟业待恢宏。\n却惭疎窳深知遇，别后音书等弟兄。",
        "dynasty": "宋",
        "collection_info": null
    },
    {
        "uuid": "bfc3e187dd3988b10b1576f54a75b84f",
        "title": "饯上饶推幕叶西涧召为国子录二首  其二",
        "author": "徐元杰",
        "content": "客有携来端水珉，天然中界玉圭形。\n送君早入薇垣紫，结札先登藜阁青。\n要看濡毫香典籍，直须提笔福生灵。\n端凝正笏如山立，匪石斯心社稷经。",
        "dynasty": "宋",
        "collection_info": null
    },
    {
        "uuid": "7b3483e3658d974c717a1885b29f7c14",
        "title": "饯江东绣使庸斋赵玉堂二首  其一",
        "author": "徐元杰",
        "content": "天上玉堂辞宠荣，却持玉节按江城。\n惟刑之恤民心悦，不怒而威吏胆惊。\n有脚春来陶化日，无心云出雨苍生。\n箇中运量常提醒，元气循环昼夜行。",
        "dynasty": "宋",
        "collection_info": null
    },
    {
        "uuid": "57b572d121e773e10127c196cefc4269",
        "title": "饯江东绣使庸斋赵玉堂二首  其二",
        "author": "徐元杰",
        "content": "福星分野大江东，道味蓬山聚话中。\n漠漠暮云诗兴感，依依何日酒樽同。\n虚心无我爰咨度，养气知言协粹冲。\n望切衮归基宥密，可能无梦到周公。",
        "dynasty": "宋",
        "collection_info": null
    },
    {
        "uuid": "ebef91de79583a498b55e77950eae476",
        "title": "饯永丰易丞赴庾檄",
        "author": "徐元杰",
        "content": "世道圆通更直方，松阴庭院亦声光。\n眼明英簜公题品，身入芙蓉婉赞襄。\n田里叹愁从此达，公私幽枉待君扬。\n更烦好斡东君造，一道奸贪凛雪霜。",
        "dynasty": "宋",
        "collection_info": null
    },
    {
        "uuid": "ecb83b66c142ac932ef81efea0566cf3",
        "title": "别旴江易耕道",
        "author": "徐元杰",
        "content": "点勘窗前昼景舒，豁人双眼绿阴敷。\n明方寸地通三极，会一理中该万殊。\n静体阳工生意思，密融心匠活工夫。\n丁宁后会秋风鹗，万里青冥是坦涂。",
        "dynasty": "宋",
        "collection_info": null
    },
    {
        "uuid": "a0ef16addcb203d1dc4e69afe950599f",
        "title": "赠欧阳奇父偕弟益卿赴省",
        "author": "徐元杰",
        "content": "中朝耆旧半沦亡，忧爱胡为𤱶亩忘。\n我病不禁心痛折，天灾惟有涕流滂。\n救时议论须知体，医国文章要识方。\n期子声名相照映，好风天际雁成行。",
        "dynasty": "宋",
        "collection_info": null
    },
    {
        "uuid": "76dbf0981f5ff3ec5d2aa344708f5e60",
        "title": "赠方介石",
        "author": "徐元杰",
        "content": "介石翁来契所思，骚吟风雅尽追随。\n庾清鲍逸可无酒，岛瘦郊寒只有诗。\n原不染尘圭窦适，未能忘世璧雍驰。\n赋违恰限江天雪，说向梅花心事知。",
        "dynasty": "宋",
        "collection_info": null
    },
    {
        "uuid": "8f5952765a771a2b20c05ec1d942224d",
        "title": "赠章酉仲",
        "author": "徐元杰",
        "content": "满门贤粹鹗横秋，文藻如君行愈修。\n道本虚灵天内有，学于平实地中求。\n坚凝力量诚无息，收敛精神外不浮。\n充养腴丰随用显，大而敦化小川流。",
        "dynasty": "宋",
        "collection_info": null
    },
    {
        "uuid": "f3357d2846e92ec5819aca7eaa15401d",
        "title": "赠香溪留君东上",
        "author": "徐元杰",
        "content": "近代骚人咏性情，随心而发自分明。\n吐吞风月咽喉爽，咀嚼江山齿颊清。\n溪邑近闻工比兴，君诗端可派宗盟。\n马头雪絮吟鞭快，好办佳篇奏集英。",
        "dynasty": "宋",
        "collection_info": null
    },
    {
        "uuid": "1ea5a89f58e8759fc1cf2e5fbb721742",
        "title": "赠谈星叶生",
        "author": "徐元杰",
        "content": "至诚之道可前知，知命如君亦甚奇。\n二十八星轮指掌，两三年事印蓍龟。\n春来春去元无尽，花落花开自有时。\n门外青山知此意，只教松柏镇如斯。",
        "dynasty": "宋",
        "collection_info": null
    },
    {
        "uuid": "3750760762b94886b9635764146132fe",
        "title": "赠日者卢生",
        "author": "徐元杰",
        "content": "相逢未纵谈天口，开口便教侬赋诗。\n我语只堪供覆瓿，子行聊赠若为资。\n忘忧对草閒供咏，溅泪看花重感时。\n何日重来当刮目，只谈风月得舒眉。",
        "dynasty": "宋",
        "collection_info": null
    },
    {
        "uuid": "99e9ef38e4b92179ef2163041698cd71",
        "title": "又赠日者曰清朝贵官",
        "author": "徐元杰",
        "content": "歆艷清朝作贵官，人人都把命来看。\n未言造化穷天理，且据干支铺卦盘。\n富贵热中从古有，功名向上每才难。\n荣枯勘破花开落，始识霜松自岁寒。",
        "dynasty": "宋",
        "collection_info": null
    },
    {
        "uuid": "908a7b57c0736229498b1d799c5a1a73",
        "title": "赠日者杨应斋",
        "author": "徐元杰",
        "content": "烂柯山客命能知，人事更番一局棋。\n甜卦易穷行苦卦，此时相语验他时。\n穷通任理胡不可，灾福缘人要自持。\n我老只堪渔钓隠，衰慵梦不到苍姬。",
        "dynasty": "宋",
        "collection_info": null
    },
    {
        "uuid": "6ebcc0c49fd4db9d4c7ee043ec4914ba",
        "title": "赠日者李成斋",
        "author": "徐元杰",
        "content": "谭天玄彻李成斋，豫讯东风着早梅。\n自昔不离三正备，谓予带得五行来。\n穷通于我何加者，演测如君亦伟哉。\n说到常人难说处，灵台湛处现星台。",
        "dynasty": "宋",
        "collection_info": null
    },
    {
        "uuid": "481ed29297e9118a4abdc680f890816c",
        "title": "题金华徐伯光义聚规约  其一",
        "author": "徐元杰",
        "content": "至矣前人惠后人，爱之无不用吾情。\n寸心千虑规前定，六世一门家太平。\n愈久愈教同保守，不容不念始经营。\n业为可继宜休养，夜夜春雷鼻息鸣。",
        "dynasty": "宋",
        "collection_info": null
    },
    {
        "uuid": "df3d949aff8b69e778904152e6deb966",
        "title": "题金华徐伯光义聚规约  其二",
        "author": "徐元杰",
        "content": "每慨人无善后图，荡然家检亦何疎。\n眼前漫不知由己，身后谁能管得渠。\n喜见双溪今轨范，更绵一脉古诗书。\n了知斯聚更斯义，散及宗枝广义居。",
        "dynasty": "宋",
        "collection_info": null
    },
    {
        "uuid": "cf66567cc80609149e2b42e0117844bf",
        "title": "挽黄制属",
        "author": "徐元杰",
        "content": "家传山谷旧簪缨，志业刚豪早有声。\n二子学文能绍志，一官拜命竟辞荣。\n琴斋不听惊人语，钺阃空留荐剡名。\n借问松坡谁是主，疎梅淡月两凄清。",
        "dynasty": "宋",
        "collection_info": null
    },
    {
        "uuid": "6b7bf9eecc2106ee038402d0185a0bd0",
        "title": "挽吴准斋",
        "author": "徐元杰",
        "content": "壮岁能官不厌卑，怆怀霜露蚤知几。\n扣其学问中心得，如此典型今代希。\n天子诏之坚逊避，朝端达者夙瞻依。\n甲辰重晤言前定，痛述生平泪忍挥。",
        "dynasty": "宋",
        "collection_info": null
    },
    {
        "uuid": "e8b96f9f482f1938641ac6dd9c228967",
        "title": "挽前南剑添倅杨料院",
        "author": "徐元杰",
        "content": "泣别监州隔死生，薄云兹义更何人。\n草青彭蠡湖边晓，花满江郎峰畔春。\n每慨共官惟气直，略无片语不情真。\n西芹香火家家意，所欠笺天泽徙薪。",
        "dynasty": "宋",
        "collection_info": null
    },
    {
        "uuid": "99c327474cb3dac80c214eb2b067a780",
        "title": "挽都大王郎中二首  其一",
        "author": "徐元杰",
        "content": "魁望西来职秘丘，年家託好叙绸缪。\n身为僚友两三月，公肃皇华百八州。\n列纬载班清剧耀，高风遽勇急中流。\n讣闻落晚呼天咽，涕泗交颐重所忧。",
        "dynasty": "宋",
        "collection_info": null
    },
    {
        "uuid": "c856225377934a7084384e96913cb3e9",
        "title": "挽都大王郎中二首  其二",
        "author": "徐元杰",
        "content": "一门孝友古难为，坚苦端凝更自持。\n如此典型今代少，粹然言论满朝推。\n若人已矣嗟何及，魂气信乎无不之。\n楚水芗溪生死地，英灵上诉九原知。",
        "dynasty": "宋",
        "collection_info": null
    },
    {
        "uuid": "31bdccd639619f16aaafdea08d2727f5",
        "title": "送郡守",
        "author": "徐元杰",
        "content": "郎围师阃重王人，朝绩民庸简帝宸。\n屈此偏州何小小，伟哉仁牧自肫肫。\n下车福十余万户，褒玺朞三百六旬。\n廉恕公勤持四字，痒疴疾痛切吾身。\n显幽一理初开镇，抚字丹心肃告神。\n动有发明基学力，略无凝滞见情真。\n智常周物能容物，政每近民深得民。\n居理家庭培玉植，烛临官吏皎冰轮。\n行其无事州闾靖，急所当先夙夜寅。\n溪以玉名闻莹洁，岩如日色共晶新。\n吟肩峭若灵峰峙，诗骨清于南涧滨。\n坐啸中和堂上邃，犹存正始古音淳。\n无心云出当年岫，有脚阳生此地春。\n不忍一毫伤赤子，了知方寸即苍旻。\n邦人镂胆交相语，籴事关心尤至仁。\n往者过征罹暴虐，甚而干没启嚣嚚。\n炎天陆运枯膏血，累月肩担摧骨筋。\n五百里程陪搭斛，四千钱费各沾巾。\n农夫搔动征夫苦，行者攫挐居者嗔。\n所幸天高常耳下，惟公露祷悉言谆。\n一分宽受一分赐，半减谁知半减因。\n问谷几何先给直，作舟用济广通津。\n听民乐与官为市，如己隠忧眉辄颦。\n怨气收声回逸乐，欢谣鼓腹饱轮囷。\n时旸时雨孚祈祷，不豫不游忘苦辛。\n泉漏有恩详审处，药伤无地不咨询。\n昔襦今袴同歌范，万口一辞方借恂。\n邦计索程随日了，后来成轨要人遵。\n眷怀趣趁周行武，德意难忘召父亲。\n将指观风兼畀节，举头近日蚤垂绅。\n甘棠蔽芾思留躅，英簜瞻依忍出闉。\n倪旄攀辕风解愠，旌旗遮道雨清尘。\n筠笼映日成清閟，秧马衔烟布绿茵。\n旧治密邻新治壤，徐行便直部行巡。\n建台及境虽迎徯，过阙留班定侃誾。\n准拟助和商鼎鼐，雍容成道汉丝纶。\n职亲地近吁谟密，言听谏行膏泽均。\n局面转新棋着定，方书如古药材抡。\n公私节用纾民力，勇智合谋恢地垠。\n襄汉经营蚕路闢，江淮联络雁臣宾。\n年登所至粮栖亩，令信何难楮即缗。\n君相简知惟笃实，古今难泯只忠纯。\n吾家自有青毡物，时节合参洪化钧。\n一州一道推而准，此土此民同所珍。\n自揆偶然声气叶，相亲深处髓肌沦。\n送行万兔难写尽，歌此以旌良吏循。",
        "dynasty": "宋",
        "collection_info": null
    },
    {
        "uuid": "b47c072892e7336dbf02f8aa0deca5c2",
        "title": "题俞簿梅阜书院",
        "author": "徐元杰",
        "content": "浅清溪浒瘦山巅，凈洗肌肤冰雪天。\n偏向书窗伴幽独，不教尘俗滓婵娟。",
        "dynasty": "宋",
        "collection_info": null
    },
    {
        "uuid": "d329a2ae6c1e70b5a9b99b0f714d655c",
        "title": "来青书院桃花",
        "author": "徐元杰",
        "content": "塞满干坤本是仁，更无一物不洪钧。\n山桃自不知麤俗，也与梅花斗早春。",
        "dynasty": "宋",
        "collection_info": null
    },
    {
        "uuid": "edf2bc97f7ef78cccca6518a4823de8c",
        "title": "游鹫峰赠埜堂和尚",
        "author": "徐元杰",
        "content": "目断天鹅影不留，梵风吹落鹫峰头。\n野堂四大无窗壁，散诞当年箇野牛。",
        "dynasty": "宋",
        "collection_info": null
    },
    {
        "uuid": "d9c15315c9b4415dea6314c54659858c",
        "title": "丫头岩",
        "author": "徐元杰",
        "content": "丫头不是女丫鬟，把作坚牢担拄看。\n撑定东南天半壁，镇教双耸碧云端。",
        "dynasty": "宋",
        "collection_info": null
    },
    {
        "uuid": "249744ea7c8eabe6e6214250a74727aa",
        "title": "以琴送郡守二首  其一",
        "author": "徐元杰",
        "content": "诗翁雅镇玉溪山，褒玺飞来玉节还。\n为报佳音天日近，南熏殿裏正催班。",
        "dynasty": "宋",
        "collection_info": null
    },
    {
        "uuid": "7077f7259154bd09ebff6d2ccdfb07f9",
        "title": "以琴送郡守二首  其二",
        "author": "徐元杰",
        "content": "天朝交口重声名，公自翛然物外情。\n氓有焦桐旌往恋，当年靖献与俱清。",
        "dynasty": "宋",
        "collection_info": null
    },
    {
        "uuid": "758051226519103c313b0e920f1b93b6",
        "title": "讯剑浦主簿詹栋斋",
        "author": "徐元杰",
        "content": "竹林饥午隠禅扉，合傍鸾栖亦此栖。\n时一参寮茶供罢，可能无语到双溪。",
        "dynasty": "宋",
        "collection_info": null
    },
    {
        "uuid": "cd0d1e0ff411caded128573b35394b76",
        "title": "送俞兄赴省",
        "author": "徐元杰",
        "content": "得隽文场气勿盈，便如捧玉谨持盈。\n乡邦毕竟辰年好，冰雪身心上帝京。",
        "dynasty": "宋",
        "collection_info": null
    },
    {
        "uuid": "07c7ccd503ab0f085cfcdd08060ab1cb",
        "title": "饯刘恭父二首  其一",
        "author": "徐元杰",
        "content": "割镫难留乘马东，花枝争看袅长红。\n衮衣空使斯民恋，绿竹谁歌入相同。",
        "dynasty": "宋",
        "collection_info": null
    },
    {
        "uuid": "d39734527a59b3bd6e0634fb6afbb105",
        "title": "饯刘恭父二首  其二",
        "author": "徐元杰",
        "content": "乐事迟回致岁丰，几多遗爱在湘中。\n须知楚水枫林下，不似初闻长乐钟。",
        "dynasty": "宋",
        "collection_info": null
    },
    {
        "uuid": "afbd2ad402852d6eb5e2734b2c3cfcd3",
        "title": "和李文溪送青云道人归杭韵",
        "author": "徐元杰",
        "content": "丹成会见君身蜕，我欲从之更问天。\n唤醒横江孤鹤梦，凭君持此叩坡仙。",
        "dynasty": "宋",
        "collection_info": null
    },
    {
        "uuid": "5a336ca1b7c39de754ae2c13735c88af",
        "title": "和怀玉本老",
        "author": "徐元杰",
        "content": "失脚天台绝顶峰，又来怀玉乱山中。\n琼桥去后无消息，禅月重重有案公。",
        "dynasty": "宋",
        "collection_info": null
    },
    {
        "uuid": "595e5359c3bdfc53bace267f97629cb6",
        "title": "题日者李成斋所藏李文清幅",
        "author": "徐元杰",
        "content": "相公提笔福苍生，印得当年命术精。\n钧翰珍藏塞翁马，六丁严护不容惊。",
        "dynasty": "宋",
        "collection_info": null
    },
    {
        "uuid": "dac598b07f022e55cc56e5049046cc36",
        "title": "和汪君",
        "author": "徐元杰",
        "content": "胸次秋风涧底苹，坐间那得此嘉宾。\n诗来香迸宵人屋，笑杀元规尘污人。",
        "dynasty": "宋",
        "collection_info": null
    },
    {
        "uuid": "72fb55e834c806dce0b9fe1fbb1a1b6c",
        "title": "赠毛梅谷",
        "author": "徐元杰",
        "content": "弹琴须会钟子期，画梅莫逊杨补之。\n墨妙坡仙助挥扫，雪晴霜夜月明时。",
        "dynasty": "宋",
        "collection_info": null
    },
    {
        "uuid": "c70c122658713dc227437af65a878680",
        "title": "赠风鉴神眼",
        "author": "徐元杰",
        "content": "世道支撑尽要人，阅人多后眼通神。\n一朝相去三丞相，今昔同归识认亲。",
        "dynasty": "宋",
        "collection_info": null
    },
    {
        "uuid": "32da3b3df500e2aa3f9bab277676603a",
        "title": "赠鑑堂",
        "author": "徐元杰",
        "content": "方寸无尘眼有筋，如他图了几勋臣。\n更烦提起丹青手，写出惊天动地人。",
        "dynasty": "宋",
        "collection_info": null
    },
    {
        "uuid": "57e5e18e3938a2d042881fdf6595eccb",
        "title": "赠刀镊王诚三首  其一",
        "author": "徐元杰",
        "content": "刀镊王生勇黜妻，痛怜白髮有亲慈。\n纷纷世上私妻子，闻有斯人死愧之。",
        "dynasty": "宋",
        "collection_info": null
    },
    {
        "uuid": "ed819b3b8d99c822436580cfe4ca1450",
        "title": "赠刀镊王诚三首  其二",
        "author": "徐元杰",
        "content": "汝家住近里仁坊，不恋妻儿恋侍旁。\n父子性天非可夺，亲亲仁也盍揄扬。",
        "dynasty": "宋",
        "collection_info": null
    },
    {
        "uuid": "29e22747259ba7f13311235cc56d9c14",
        "title": "赠刀镊王诚三首  其三",
        "author": "徐元杰",
        "content": "妇人盖亦有仁心，只为冥顽溺爱深。\n今此警之当愧死，何妨重理旧絃琴。",
        "dynasty": "宋",
        "collection_info": null
    },
    {
        "uuid": "e9f86d167d45a0df14767770ca02aeef",
        "title": "赠日者林雪庵",
        "author": "徐元杰",
        "content": "雪庵笑我头如雪，雪干须知立岁寒。\n会面炎炎朱夏日，门庭雪澹自相看。",
        "dynasty": "宋",
        "collection_info": null
    },
    {
        "uuid": "92a8c06a799d6aa0d798ed420340f5eb",
        "title": "又赠术士薛镜台二首  其一",
        "author": "徐元杰",
        "content": "儒流今以术为资，满腹星躔洞隠微。\n自号镜台须自照，逢人休浪泄天机。",
        "dynasty": "宋",
        "collection_info": null
    },
    {
        "uuid": "737c5027ac39b6d18d13c99f219bec26",
        "title": "又赠术士薛镜台二首  其二",
        "author": "徐元杰",
        "content": "始吾为养喜徼荣，今恨孤孱感慨增。\n白髮满头何所用，只存忧愿数年登。",
        "dynasty": "宋",
        "collection_info": null
    },
    {
        "uuid": "323da88ce01648cdbe24002592cc4958",
        "title": "大巧",
        "author": "徐元杰",
        "content": "大巧工夫本不全，清光凿破未教圆。\n岂无妙补苍穹手，修满冰轮送上天。",
        "dynasty": "宋",
        "collection_info": null
    },
    {
        "uuid": "e150c54c013d9503c886705347de3833",
        "title": "画龙",
        "author": "徐元杰",
        "content": "峥嵘头角见龙神，画者微茫画得真。\n一夜风雷捲将去，沛为膏泽下于民。",
        "dynasty": "宋",
        "collection_info": null
    },
    {
        "uuid": "8282bffe5781f33c950a3bab56f63c96",
        "title": "湖上",
        "author": "徐元杰",
        "content": "花开红树乱鶑啼，草长平湖白鹭飞。\n风物晴和人意好，夕阳箫鼓几船归。",
        "dynasty": "宋",
        "collection_info": null
    },
    {
        "uuid": "e8a17277eee59ce09b01347ec76c5272",
        "title": "初夏",
        "author": "徐元杰",
        "content": "横波泪竹纹铺簟，迭雪轻罗香剪衣。\n清夏槐生风细细，新秋麦涨雨霏霏。",
        "dynasty": "宋",
        "collection_info": null
    },
    {
        "uuid": "06fa8e4125c86716830491b9974a489b",
        "title": "荷花",
        "author": "徐元杰",
        "content": "鼓角声中璧月光，竹舆十里绕横塘。\n碧摇仙子凌波袜，红散天丝织锦裳。\n彷佛若耶溪上路，栖迷太华井边凉。\n入城不觉东方白，吹散一身风露香。",
        "dynasty": "宋",
        "collection_info": null
    },
    {
        "uuid": "64a1263d00b5171bd931e9960fcf016b",
        "title": "雪",
        "author": "徐元杰",
        "content": "瓦声初听响疏疏，顷刻庭除百斛珠。\n寒雀不知来啄米，群鸡粥粥亦相呼。",
        "dynasty": "宋",
        "collection_info": null
    },
    {
        "uuid": "55a7d78af12141dbb74c029c48fbc289",
        "title": "村家",
        "author": "徐元杰",
        "content": "疏烟落日路三叉，败叶干风屋数家。\n场圃毕工梁月出，傍檐红女绩丝麻。",
        "dynasty": "宋",
        "collection_info": null
    },
    {
        "uuid": "7c067a61142f24419f09116c94d9feb0",
        "title": "郊行",
        "author": "徐元杰",
        "content": "百花只被一晴催，一出郊行花尽开。\n携杖奚奴趁先去，路迷青草却回来。",
        "dynasty": "宋",
        "collection_info": null
    },
    {
        "uuid": "8e125b4ccf25b773024c85638c282d5f",
        "title": "山行",
        "author": "徐元杰",
        "content": "步绕青秧绿水间，春畦交错路回环。\n老翁牵得牛当路，恐碍人行却復还。",
        "dynasty": "宋",
        "collection_info": null
    },
    {
        "uuid": "8303a96137c46677e313400ceccdc382",
        "title": "旅舍灯",
        "author": "徐元杰",
        "content": "荒居雨醒已昏黄，败壁张灯四散光。\n相待村炊同坐久，更陪幽梦入更长。\n屋头鸡唱惊孤枕，门外马嘶催晓装。\n僮仆告行吾亦去，空房留尔重凄凉。",
        "dynasty": "宋",
        "collection_info": null
    },
    {
        "uuid": "f74ffb945addb994dd2da96e8667558e",
        "title": "蜘蛛",
        "author": "徐元杰",
        "content": "倦倚阑干小院东，蜘蛛惊雀堕虚空。\n细看缕缕挂枝上，旋復丝丝收腹中。\n偶尔得生诚险道，幸而不堕頼无风。\n如何薄相才安迹，便欲经营网众虫。",
        "dynasty": "宋",
        "collection_info": null
    },
    {
        "uuid": "385ee723f0a925d2c7b37586df1c3445",
        "title": "登仙人掌山",
        "author": "徐元杰",
        "content": "山名仙掌足盘桓，未醉黄花半日閒。\n更上一层高着眺，此身拟可透天关。",
        "dynasty": "宋",
        "collection_info": null
    }
]