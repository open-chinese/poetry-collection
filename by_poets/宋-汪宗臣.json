[
    {
        "uuid": "ca43711c452d6ab438a4228382be8f5d",
        "title": "满江红 检点春光",
        "author": "汪宗臣",
        "content": "检点春光，阴雨过、三分之一。\n从头数、元宵灯夕，都无晴日。\n不碍郊原肥草绿，但漫丘壑沈云黑。\n那东君、忒煞没纲维，春无力。\n燕忙甚，泥浑湿。\n蜂愁甚，脾无蜜。\n更两旬又是，梨花寒食。\n蔫红殷桃吾不较，岂堪浸烂东畴麦。\n望前村、白鹭衬霞红，探晴色。",
        "dynasty": "宋",
        "collection_info": null
    },
    {
        "uuid": "cca72ffed528dd43e0a13233f65c4604",
        "title": "蝶恋花 年去年来来去早",
        "author": "汪宗臣",
        "content": "年去年来来去早。\n怪底不来，庭院春光老。\n知过谁家翻别调。\n家家望断飞踪窅。\n千里潇湘烟渺渺。\n不记雕梁，旧日恩多少。\n匝近清明檐外叫。\n故巢犹在朱檐晓。",
        "dynasty": "宋",
        "collection_info": null
    },
    {
        "uuid": "2141ccc8be611da5ffbe21ab6d11d92e",
        "title": "酹江月・念奴娇 白蛇宵断",
        "author": "汪宗臣",
        "content": "白蛇宵断，逐鹿人、交趁罾鱼群起。\n赤帜雄张军缟素，龙种天生大器。\n堪鄙猴冠，自为狼藉，楚帐多尘垒。\n胆寒垓下，一鞭东窜休矣。\n亭长空舣扁舟，范增群辈，尽涂脂流髓。\n望断秦关无限恨，羞面江东山水。\n购首千金，若为名利，黯黯斜阳里。\n石炉灰冷，美人魂落烟翠。",
        "dynasty": "宋",
        "collection_info": null
    },
    {
        "uuid": "b01a0d94f4df9732366341cf5ef07607",
        "title": "水调歌头 候应黄锺动",
        "author": "汪宗臣",
        "content": "候应黄锺动，吹出百葭灰。\n五云重压头上，潜蛰地中雷。\n莫道希声妙寂，嶰竹雄鸣合凤，九寸律初裁。\n欲识天心处，请问学颜回。\n冷中温，穷时达，信然哉。\n彩云山外如画，送上笔尖来。\n一气先通关窍，万物旋生头角，谁合又谁开。\n官路春光早，箫落数枝梅。",
        "dynasty": "宋",
        "collection_info": null
    },
    {
        "uuid": "ea02082367bbcda378c145158ae7af06",
        "title": "鸿门舞剑歌",
        "author": "汪宗臣",
        "content": "黑云压垒骓嘶风，荆轲聂政粗豪同。\n舞筵闪动青蛇影，焉知火帝生真龙。\n一剑剡剡匹夫勇，一剑翼翼随西东。\n壮士长戈气罥虹，扫开霾曀曦光融。\n尊前张胆不为屈，生彘脔割吞羣凶。\n子房笑语指顾顷，奚啻脱车深淖中。\n平阳帝谱炎精动，玉蜿蜒夜当其锋。\n秦关恍服汤武出，赤帜弥张天下雄。\n金刀赫灵汉剑奋，乌江落日楚剑空。\n美人没草骓没水，项庄何处鸣秋蛩。",
        "dynasty": "宋",
        "collection_info": null
    },
    {
        "uuid": "a413e0abeede084dad51478720c6cf9e",
        "title": "嘲贾似道",
        "author": "汪宗臣",
        "content": "贾秋壑，魏公爵，台州鬼，扬州鹤。\n气盈色骄逞才略，欺天罔人无愧怍。\n帷幄不能筹，金汤弗能作。\n费尽世间铁，铸此一大错。\n关子形模贾字同，生儿德佑纪元中。\n甚惭婴杵心莽卓，十可斩书真谔谔。\n锣声三下东江头，铁鞭一挥南海角。\n假贾僞魏至于斯，呜呼似道道奚若。\n宋亡感激忠义多，遗臭如君枭獍恶。",
        "dynasty": "宋",
        "collection_info": null
    },
    {
        "uuid": "587c0fd4e62058dd04a45d3fe9d2d89b",
        "title": "金陵凤凰台",
        "author": "汪宗臣",
        "content": "龙虎势称雄，凤凰台望浓。\n潮翻江汉转，地扼楚淮衝。\n平野频烽火，孤城半稑穜。\n丹楹傍萧寺，尘扆识高宗。",
        "dynasty": "宋",
        "collection_info": null
    },
    {
        "uuid": "cf1bf23af6e0a1b9434e3afe5ab9eab3",
        "title": "稼穑",
        "author": "汪宗臣",
        "content": "稼穑病多雨，芜菁种待晴。\n垒空惊燕去，池净衬鸥明。\n野碓鸣秋杵，风檐响夜筝。\n山中凉意早，蚊蚋已无声。",
        "dynasty": "宋",
        "collection_info": null
    },
    {
        "uuid": "575e6179e0f22de0f9a96b5ed7e8fdcc",
        "title": "乙亥避地横槎山中",
        "author": "汪宗臣",
        "content": "仙槎移到此，杳杳白云根。\n石乳漏崖响，山腰界雨昏。\n径幽盘过险，桥断涉惊浑。\n百匝回峰曲，数家临水村。\n芋瓜青绕屋，桑柘绿当门。\n鹘突儿迎客，龙钟叟抱孙。\n涧舂分注沼，田穫半樊园。\n地僻衣巾古，人稀耕凿温。\n尚怀文杏馆，且拟小桃源。\n岭外风波别，摇头勿復言。",
        "dynasty": "宋",
        "collection_info": null
    },
    {
        "uuid": "7e1de11c2f89ee5bf054069210e9d50e",
        "title": "半山寺",
        "author": "汪宗臣",
        "content": "往事空求佛，当年误买邻。\n悠悠思舐犊，烟雨暗松筠。",
        "dynasty": "宋",
        "collection_info": null
    },
    {
        "uuid": "ac4e9540d4161f093eb0f7de1e28a071",
        "title": "冲陶山中",
        "author": "汪宗臣",
        "content": "侵床绿意多，过牖松花落。\n草堂一编诗，送客不下阁。",
        "dynasty": "宋",
        "collection_info": null
    },
    {
        "uuid": "abbc26a0b35d41bf83eca85a90942464",
        "title": "新秋池上晓望",
        "author": "汪宗臣",
        "content": "净植香来水北，残蝉声度桥东。\n清沚金鳞漾绿，夕阳白鹭翻红。",
        "dynasty": "宋",
        "collection_info": null
    },
    {
        "uuid": "cb48d78e5bd56909c617b05e23425c93",
        "title": "十一月宿于潜",
        "author": "汪宗臣",
        "content": "蜂迷蜜瓮朮丝香，蚁泛花甆碧玉浆。\n县僻人稀寒日晚，古松樛翠出危墙。",
        "dynasty": "宋",
        "collection_info": null
    },
    {
        "uuid": "4448e3efb86660c49ac4d97d330c61ba",
        "title": "燕雁",
        "author": "汪宗臣",
        "content": "秋来春去雁宾熟，秋去春来燕子忙。\n寒暑自分人事信，不须禽类互炎凉。",
        "dynasty": "宋",
        "collection_info": null
    },
    {
        "uuid": "d4572a2df5709c8ed5a8f5513a6bac09",
        "title": "晚望",
        "author": "汪宗臣",
        "content": "野岸松杉暝色沉，渔翁收钓碧潭深。\n衝云点点鹭飞疾，何处呼牛尚远林。",
        "dynasty": "宋",
        "collection_info": null
    },
    {
        "uuid": "7f4c1c8a19eed28ebf77a1016fb4101b",
        "title": "谒云蓝山先越公墓",
        "author": "汪宗臣",
        "content": "此生未展云蓝墓，鬰鬰甘棠孙子情。\n今度忽为寒食客，欣欣乔木岁时荣。\n尧天日月重光显，越国江山几变更。\n回首千年有归鹤，练溪新涨匝春城。",
        "dynasty": "宋",
        "collection_info": null
    },
    {
        "uuid": "a4c7be571428e8cbd19183f3e60e790c",
        "title": "弔鹤集诗句",
        "author": "汪宗臣",
        "content": "有鹤在林，翙翙其鸣。\n风雨所漂摇，求其友生。\n不狩不猎，麾之以肱。\n宛其死矣，宁莫之惩。\n英英白云，毋金玉尔音。\n如可赎兮，实劳我心。",
        "dynasty": "宋",
        "collection_info": null
    }
]