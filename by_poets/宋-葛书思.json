[
    {
        "uuid": "c4560130c4a517015b55c9fc0e4e3684",
        "title": "喜子胜仲登第",
        "author": "葛书思",
        "content": "广场笔阵数千人，喜汝穿杨箭镞亲。\n庆绪绵长时幸会，文科兴復事还新。\n昔年继榜熙宁岁，今偶同科绍圣春。\n从此莫教书种断，孙曾应復值昌辰。",
        "dynasty": "宋",
        "collection_info": null
    },
    {
        "uuid": "6e5acfcc2bd6aefae635fb7c8f3017f5",
        "title": "宿悟空院",
        "author": "葛书思",
        "content": "高枕僧房夜漏深，经窗俄见月华侵。\n抗尘走俗成何事，问道参禅徒在心。\n智镜直须真裏照，机锋莫向句中寻。\n悟空不见悟空者，漫对寒灯拥鼻吟。",
        "dynasty": "宋",
        "collection_info": null
    },
    {
        "uuid": "6e6cc170a5dfb9164679e79ffdc75bd6",
        "title": "宿广福寺",
        "author": "葛书思",
        "content": "我非山中人，暂借山中宿。\n灵风散微阴，片月出乔木。\n蕙帐栖夕香，古井汲寒渌。\n名缁多夙契，延坐同茗粥。\n况与静者俱，缮性久已熟。\n清词丽陶谢，玄谈干身毒。\n所愧形迹拘，无由寄高躅。\n钟声殷江岛，露气霭林麓。\n良遇惬素怀，徘徊至天旭。",
        "dynasty": "宋",
        "collection_info": null
    }
]