[
    {
        "title": "月岩",
        "author": "赵师恕",
        "content": "睠此岩壑胜，领客共登临。\n危栈临不测，巇涂历𡼭嵚。\n俯仰极高低，上下穷幽深。\n来登空明山，千崖正沉沉。\n下瞰清罗江，古木鬰萧森。\n清风万里来，层云荡孤襟。\n有客可共赋，有酒可自斟。\n此景岂易得，此乐岂易寻。\n吾生今老矣，遁迹归穷岑。\n一棹下潇湘，此别意难任。\n别后无相忘，诗成寄邮音。",
        "dynasty": "宋",
        "collection_info": null
    }
]