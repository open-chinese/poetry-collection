[
    {
        "uuid": "80b1a54dda67ed304cfebab96f118d31",
        "title": "宴清都 春讯飞琼管",
        "author": "卢祖皋",
        "content": "春讯飞琼管。\n风日薄、度墙啼鸟声乱。\n江城次第，笙歌翠合，绮罗香暖。\n溶溶涧渌冰泮。\n醉梦里、年华暗换。\n料黛眉重锁隋堤，芳心还动梁苑。\n新来雁阔云音，鸾分槛影，无计重见。\n啼春细雨，笼愁澹月，恁时庭院。\n离肠未语先断。\n算犹有、凭高望眼。\n更那堪、芳草连天，飞梅弄晚。",
        "dynasty": "宋",
        "collection_info": null
    },
    {
        "uuid": "2d5b868b872e227816289507920d04a0",
        "title": "鱼游春水 离愁禁不去",
        "author": "卢祖皋",
        "content": "离愁禁不去。\n好梦别来无觅处。\n风翻征袂，触目年芳如许。\n软红尘里鸣鞭镫，拾翠丛中句伴侣。\n都负岁时，暗关情绪。\n昨夜山阴杜宇。\n似把归期惊倦旅。\n遥知楼倚东风，凝颦暗数。\n宝香拂拂遗鸳锦，心事悠悠寻燕语。\n芳草暮寒，乱花微雨。",
        "dynasty": "宋",
        "collection_info": null
    },
    {
        "uuid": "5c63c16e9f64ee8888ce20c45eb00f49",
        "title": "倦寻芳 香泥垒燕",
        "author": "卢祖皋",
        "content": "香泥垒燕，密叶巢莺，春晦寒浅。\n花径风柔，着地舞裀红软。\n斗草烟欺罗袂薄，秋千影落春游倦。\n醉归来，记宝帐歌慵，锦屏香暖。\n别来怅、光阴容易，还又酴醿，牡丹开遍。\n妒恨疏狂，那更柳花迎面。\n鸿羽难凭芳信短，长安犹近归期远。\n倚危楼，但镇日、绣帘高卷。",
        "dynasty": "宋",
        "collection_info": null
    },
    {
        "uuid": "d957e1979edbbc06cbfb925c201093db",
        "title": "江城子 画楼帘幕卷新晴",
        "author": "卢祖皋",
        "content": "画楼帘幕卷新晴。\n掩银屏。\n晓寒轻。\n坠粉飘香，日日唤愁生。\n暗数十年湖上路，能几度，着娉婷。\n年华空自感飘零。\n拥春酲。\n对谁醒。\n天阔云闲，无处觅箫声。\n载酒买花年少事，浑不似，旧心情。",
        "dynasty": "宋",
        "collection_info": null
    },
    {
        "uuid": "d2eb0772b20b41a389f32fc19dcbdd27",
        "title": "江城子 护霜云日霭晴空",
        "author": "卢祖皋",
        "content": "护霜云日霭晴空。\n锦围中。\n卷香风。\n弄玉乘鸾，人自蕊珠宫。\n天遣岁寒为伴侣，还待得，谪仙翁。\n等闲随处是春功。\n笑相从。\n寸心同。\n不羡鱼轩，蝉冕共荣封。\n只爱阶庭兰玉秀，梅不老，对乔松。",
        "dynasty": "宋",
        "collection_info": null
    },
    {
        "uuid": "56b79bac88ca716074100faf78fac283",
        "title": "江城子 小山初筑自天成",
        "author": "卢祖皋",
        "content": "小山初筑自天成。\n架危亭。\n与云平。\n面面梅花，阑槛十分清。\n唤得长淮春意满，香暗度，月微明。\n数枝长忆傍岩扃。\n杖履轻。\n醉中行。\n笑问东风，何日是归程。\n只怕和羹消息近，天未许，遂幽情。",
        "dynasty": "宋",
        "collection_info": null
    },
    {
        "uuid": "61f4e5bac1203b2992b6da1304348c98",
        "title": "西江月 燕掠晴丝袅袅",
        "author": "卢祖皋",
        "content": "燕掠晴丝袅袅，鱼吹水叶粼粼。\n禁街微雨洒香尘。\n寒食清明相近。\n漫着宫罗试暖，闲呼社酒酬春。\n晚风帘幕悄无人。\n二十四番花讯。",
        "dynasty": "宋",
        "collection_info": null
    },
    {
        "uuid": "b0d0182ad72c7eed3601009825fde29d",
        "title": "画堂春 玉屏回梦月平谰",
        "author": "卢祖皋",
        "content": "玉屏回梦月平谰。\n元来香冷衣单。\n柳风特地更将寒。\n吹上眉端。\n云羽未回征雁，镜花空舞双鸾。\n去年芳径又斓斑。\n门掩春闲。",
        "dynasty": "宋",
        "collection_info": null
    },
    {
        "uuid": "33b4531458d5619f84b37dba950c7456",
        "title": "画堂春 柳黄移上袂罗单",
        "author": "卢祖皋",
        "content": "柳黄移上袂罗单。\n酒醒娇亸风鬟。\n茗瓯才试鹧鸪斑。\n沈炷熏残。\n夜雨可无归梦，晓风何处征鞍。\n海棠开了尚凭阑。\n划地春寒。",
        "dynasty": "宋",
        "collection_info": null
    },
    {
        "uuid": "c49ca787f85fed9be628807424608337",
        "title": "画堂春 柳塘风紧絮交飞",
        "author": "卢祖皋",
        "content": "柳塘风紧絮交飞。\n漾花一水平池。\n暖香飘径日迟迟。\n何处酴醿。\n胡蝶梦中寒浅，杜鹃声里春归。\n镜容不似旧家时。\n羞对清溪。",
        "dynasty": "宋",
        "collection_info": null
    },
    {
        "uuid": "17496b33d40551fab98a47d3e42a83c3",
        "title": "清平乐 镜屏开晓",
        "author": "卢祖皋",
        "content": "镜屏开晓。\n寒入宫罗峭。\n脉脉不知春又老。\n帘外舞红多少。\n旧时驻马香阶。\n如今细雨苍苔。\n残梦不堪重理，一双胡蝶飞来。",
        "dynasty": "宋",
        "collection_info": null
    },
    {
        "uuid": "7490521c6aa3e436234f03bf76b49c48",
        "title": "清平乐 柳边深院",
        "author": "卢祖皋",
        "content": "柳边深院。\n燕语明如翦。\n消息无凭听又懒。\n隔断画屏双扇。\n宝杯金缕红牙。\n醉魂几度儿家。\n何处一春游荡，梦中犹恨杨花。",
        "dynasty": "宋",
        "collection_info": null
    },
    {
        "uuid": "2ff5ea972730ee7315c6dbfdb7b9eb55",
        "title": "清平乐 玉肌春瘦",
        "author": "卢祖皋",
        "content": "玉肌春瘦。\n别凤离鸾后。\n柳外画船看翠袖。\n眼艳风流依旧。\n杏梁语燕绸缪。\n可堪前梦悠悠。\n几度欲成花雨，断云还过南楼。",
        "dynasty": "宋",
        "collection_info": null
    },
    {
        "uuid": "88cb74278a2149b2d1e44c5eb7d1fcc7",
        "title": "清平乐 朔风凝冱",
        "author": "卢祖皋",
        "content": "朔风凝冱。\n不放云来去。\n稚柳回春能几许。\n一夜满城飞絮。\n羊羔酒面频倾。\n护寒香缓娇屏。\n唤取雪儿对舞，看他若个轻盈。",
        "dynasty": "宋",
        "collection_info": null
    },
    {
        "uuid": "3efae88d175f06a84baed8be8bf36f42",
        "title": "乌夜啼 几曲微风按柳",
        "author": "卢祖皋",
        "content": "几曲微风按柳，生香暖日蒸花。\n鸳鸯睡足芳塘晚，新绿小窗纱。\n尺素难将情绪，嫩罗还试年华。\n凭高无处寻残梦，春思入琵琶。",
        "dynasty": "宋",
        "collection_info": null
    },
    {
        "uuid": "e4a2d4a10a3eb382f092228f5fb27b7a",
        "title": "乌夜啼 照水飞禽斗影",
        "author": "卢祖皋",
        "content": "照水飞禽斗影，舞风小径低花。\n征鸿排尽相思字，音信落谁家。\n系恨腰围顿减，禁愁酒力难加。\n楼高日暮休帘卷，芳草满天涯。",
        "dynasty": "宋",
        "collection_info": null
    },
    {
        "uuid": "1d6fcd6af36023d16cefa650951f3620",
        "title": "乌夜啼 柳色津头泫绿",
        "author": "卢祖皋",
        "content": "柳色津头泫绿，桃花渡口啼红。\n一春又负西湖醉，离恨雨声中。\n客袂迢迢西塞，馀寒翦翦东风。\n谁家拂水飞来燕，惆怅小楼东。",
        "dynasty": "宋",
        "collection_info": null
    },
    {
        "uuid": "1d400aeaaa44a8e8a54202cf747f69a8",
        "title": "乌夜啼 漾暖纹波飐飐",
        "author": "卢祖皋",
        "content": "漾暖纹波飐飐，吹晴丝雨蒙蒙。\n轻衫短帽西湖路，花气扑春骢。\n斗草褰衣湿翠，秋千瞥眼飞红。\n日长不放春醪困，立尽海棠风。",
        "dynasty": "宋",
        "collection_info": null
    },
    {
        "uuid": "ce67944077142ec6001a80eacb13b500",
        "title": "乌夜啼 段段寒沙浅水",
        "author": "卢祖皋",
        "content": "段段寒沙浅水，萧萧暮雨孤篷。\n香罗不共征衫远，砧杵客愁中。\n别恨慵看杨柳，归期暗数芙蓉。\n碧梧声到纱窗晓，昨夜几秋风。",
        "dynasty": "宋",
        "collection_info": null
    },
    {
        "uuid": "e94a81bea6c30a4db85a5db7b40e8ffc",
        "title": "谒金门 风不定",
        "author": "卢祖皋",
        "content": "风不定。\n移去移来帘影。\n一雨林塘新绿净。\n杏梁归燕并。\n翠袖玉屏金镜。\n日薄绮疏人静。\n心事一春疑酒病。\n鸟啼花满径。",
        "dynasty": "宋",
        "collection_info": null
    },
    {
        "uuid": "53f566f94b0e4cc2ca8e2142d1387584",
        "title": "谒金门 兰棹举",
        "author": "卢祖皋",
        "content": "兰棹举。\n相趁落红飞去。\n一隙轻帘凝睇处。\n柳丝牵不住。\n昨日翠蛾金缕。\n今夜碧波烟渚。\n好梦无凭窗又雨。\n天涯知几许。",
        "dynasty": "宋",
        "collection_info": null
    },
    {
        "uuid": "0a4d2b4d0b60630369a4da0b764153db",
        "title": "谒金门 间院宇",
        "author": "卢祖皋",
        "content": "间院宇。\n独自行来行去。\n花片无声帘外雨。\n峭寒生碧树。\n做弄清明时序。\n料理春酲情绪。\n忆得归时停棹处。\n画桥看落絮。",
        "dynasty": "宋",
        "collection_info": null
    },
    {
        "uuid": "6c2703a83d4af0dae5e8d0db5777c5ff",
        "title": "谒金门 深院静",
        "author": "卢祖皋",
        "content": "深院静。\n隔叶鸣禽相应。\n金鸭云寒闲梦醒。\n转帘花月影。\n闲步碧阶香径。\n亸翠残红慵整。\n明日阴晴犹未定。\n试教移小艇。",
        "dynasty": "宋",
        "collection_info": null
    },
    {
        "uuid": "556bdb0c7cf26fe371072d9eae1c9e21",
        "title": "谒金门 寒半退",
        "author": "卢祖皋",
        "content": "寒半退。\n斜掩小屏珠翠。\n柳眼才醒桃欲醉。\n日高帘影碎。\n暗解鸳鸯罗带。\n独立晚风谁会。\n心事悠悠人好在。\n画桥流水外。",
        "dynasty": "宋",
        "collection_info": null
    },
    {
        "uuid": "ba0140c73d15777eabe3e6a0cd4a4a45",
        "title": "谒金门 人寂寞",
        "author": "卢祖皋",
        "content": "人寂寞。\n帘外翠阴如幄。\n团扇藤床花间错。\n雨边残梦觉。\n翠浅粉销香薄。\n临镜不忺梳掠。\n新恨悠悠无处托。\n棋声闲院落。",
        "dynasty": "宋",
        "collection_info": null
    },
    {
        "uuid": "b150fd35a78213c5c2aa6ef5b07d8e76",
        "title": "谒金门 闲睡足",
        "author": "卢祖皋",
        "content": "闲睡足。\n冰柱乱敲寒玉。\n簇簇庭阴嘉树绿。\n晚蝉声断续。\n一雨藕花新浴。\n香破小窗幽独。\n重理焦桐寻旧曲。\n隔墙风动竹。",
        "dynasty": "宋",
        "collection_info": null
    },
    {
        "uuid": "889ee66c0533b9078293ecff3925d6ff",
        "title": "谒金门 香漠漠",
        "author": "卢祖皋",
        "content": "香漠漠。\n低卷水风池阁。\n玉腕笼纱金半约。\n睡浓团扇落。\n雨后凉生云薄。\n女伴棹歌声乐。\n采得双莲迎笑剥。\n柳阴多处泊。",
        "dynasty": "宋",
        "collection_info": null
    },
    {
        "uuid": "b618ddee209e5b972311c9aa5bb14e3f",
        "title": "谒金门 秋几许",
        "author": "卢祖皋",
        "content": "秋几许。\n荒蓼败荷烟渚。\n贴水飞鸥江欲暮。\n风帆追急羽。\n蝶梦转头无据。\n愁到曲屏深处。\n寒入双城扃绣户。\n也应闻细雨。",
        "dynasty": "宋",
        "collection_info": null
    },
    {
        "uuid": "06a6000f4105264babf8020d8469c315",
        "title": "谒金门 罗袖褪",
        "author": "卢祖皋",
        "content": "罗袖褪。\n短鬓独搔谁恨。\n叶叶秋声风衮衮。\n万端心一寸。\n钗凤镜鸾谁问。\n想见粉香啼损。\n倩尽飞鸿终未稳。\n夜来寒陡顿。",
        "dynasty": "宋",
        "collection_info": null
    },
    {
        "uuid": "21a6d14ae93d6ec04977b3b9452b6322",
        "title": "鹧鸪天 纤指轻拈小砑红",
        "author": "卢祖皋",
        "content": "纤指轻拈小砑红。\n自调宫羽按歌童。\n寒馀芍药阑边雨，香落酴醿架底风。\n闲意态，小房栊。\n丁宁须满玉西东。\n一春醉得莺花老，不似年时怨玉容。",
        "dynasty": "宋",
        "collection_info": null
    },
    {
        "uuid": "41f6375d7dcb1a27a957c4cce7f163f9",
        "title": "鹧鸪天 庭绿初圆结荫浓",
        "author": "卢祖皋",
        "content": "庭绿初圆结荫浓。\n香沟收拾旧梢红。\n池塘少歇鸣蛙雨，帘幕轻回舞燕风。\n春又老，笑谁同。\n澹烟斜日小楼东。\n相思一曲临风笛，吹过云山第几重。",
        "dynasty": "宋",
        "collection_info": null
    },
    {
        "uuid": "43ada942ade14a435f3951178cedcadf",
        "title": "鹧鸪天 岸柳黄深绿已垂",
        "author": "卢祖皋",
        "content": "岸柳黄深绿已垂。\n庭院红遍白还飞。\n几回画蜡银台梦，双字香罗金缕衣。\n山浅澹，水茫弥。\n顿无消息许多时。\n杏梁知有新来燕，下却重帘不放归。",
        "dynasty": "宋",
        "collection_info": null
    },
    {
        "uuid": "ad09d1a456e51d8f1d5527c7e4fa6ae9",
        "title": "踏莎行 夜雨灯深",
        "author": "卢祖皋",
        "content": "夜雨灯深，春风寒浅。\n梅姿雪态怜娇软。\n锦笺闲轴旧缄情，酒边一顾清歌遍。\n玉局弹愁，冰弦写怨。\n几时纤手教重见。\n小楼低隔一街尘，为谁长恁巫山远。",
        "dynasty": "宋",
        "collection_info": null
    },
    {
        "uuid": "e6f6eaf6e83de6fd1b132edfdef5cdf5",
        "title": "相思引 陆续鸣鸠呼晓晴",
        "author": "卢祖皋",
        "content": "陆续鸣鸠呼晓晴。\n霏微残雾湿春城。\n未成梅雨，先做麦寒轻。\n长日愔愔花又落，短屏曲曲酒初醒。\n小舟无绪，闲带牡丹行。",
        "dynasty": "宋",
        "collection_info": null
    },
    {
        "uuid": "6a0f6fc15508dc798f8bfdf034a2570d",
        "title": "相思引 夹岸垂杨步障深",
        "author": "卢祖皋",
        "content": "夹岸垂杨步障深。\n露桥横截影沈沈。\n数家篱落，一晌晚凉侵。\n闲倚短篙停夜月，静看双翅落栖禽。\n久无羁思，前事忽惊心。",
        "dynasty": "宋",
        "collection_info": null
    },
    {
        "uuid": "9529e4e124ed6443f2672b7aef9764c4",
        "title": "眼儿媚 玉钩清晓上帘衣",
        "author": "卢祖皋",
        "content": "玉钩清晓上帘衣。\n香雾湿春枝。\n馀寒逗雨，罗裙无赖，重暖金猊。\n柳边谁寄东风缆，流水只年时。\n无人为记，天涯归思，梁燕空飞。",
        "dynasty": "宋",
        "collection_info": null
    },
    {
        "uuid": "d2099001697c0ed45ef9477130ceb4fa",
        "title": "更漏子 玉钩裁",
        "author": "卢祖皋",
        "content": "玉钩裁，罗袜浅。\n心事漫拈针线。\n钗半亸，鬓慵梳。\n新来消瘦无。\n江南路。\n花无数。\n春梦不知何处。\n帘影转，瞑禽西。\n看看眉黛低。",
        "dynasty": "宋",
        "collection_info": null
    },
    {
        "uuid": "62206aa5e7e3a890913cad04a0979e68",
        "title": "更漏子 蓼花繁",
        "author": "卢祖皋",
        "content": "蓼花繁，桐叶下。\n寂寂梦回凉夜。\n城角断，砌蛩悲。\n月高风起时。\n衣上泪。\n谁堪寄。\n一寸妾心千里。\n人北去，雁南征。\n满庭秋草生。",
        "dynasty": "宋",
        "collection_info": null
    },
    {
        "uuid": "5aa37e36365cffdfa66e58c078985c13",
        "title": "锦园春三犯・锦园春 昼长人倦",
        "author": "卢祖皋",
        "content": "昼长人倦。\n正凋红涨绿，懒莺忙燕。\n丝雨蒙晴，放珠帘高卷。\n神仙笑宴。\n半醒醉、彩鸾飞遍。\n碧玉阑干，青油幢幕，沈香庭院。\n洛阳图画旧见。\n向天香深处，犹认娇面。\n雾縠霞绡，闻绮罗裁翦。\n情高意远。\n怕容易、晓风吹散。\n一笑何妨，银台换蜡，铜壶催箭。",
        "dynasty": "宋",
        "collection_info": null
    },
    {
        "uuid": "01c30e54a9e040e45013249cbba287e2",
        "title": "锦园春三犯・锦园春 醉痕潮玉",
        "author": "卢祖皋",
        "content": "醉痕潮玉。\n爱柔英未吐，露丛如簇。\n绝艳矜春，分流芳金谷。\n风梳雨沐。\n耿空抱、夜阑清淑。\n杜老情疏，黄州赋冷，谁怜幽独。\n玉环睡醒未足。\n记传榆试火，高照宫烛。\n锦幄风翻，渺春容难续。\n迷红怨绿。\n漫惟有、旧愁相触。\n一舸东游，何时更约，西飞鸿鹄。",
        "dynasty": "宋",
        "collection_info": null
    },
    {
        "uuid": "b8aca260691b0221522a3026450a1911",
        "title": "水龙吟 杜鹃啼老春红",
        "author": "卢祖皋",
        "content": "杜鹃啼老春红，翠阴满眼愁无奈。\n飞来何处，凤軿鸾驭，霞裾云佩。\n风槛娇凭，露梢慵亸，酒浓微退。\n念洛阳人去，香魂又返，依然是，风流在。\n银烛光摇彩翠。\n画堂深、莫辞沈醉。\n十年一觉，扬州春梦，离愁似海。\n浩态难留，粉香吹散，几时重会。\n向尊前笑折，一枝红玉，帽檐斜戴。",
        "dynasty": "宋",
        "collection_info": null
    },
    {
        "uuid": "9c2f85f353058e40b1b1de9feec0fabd",
        "title": "水龙吟 荡红流水无声",
        "author": "卢祖皋",
        "content": "荡红流水无声，暮烟细草黏天远。\n低回倦蝶，往来忙燕，芳期顿懒。\n绿雾迷墙，翠虬腾架，雪明香暖。\n笑依依欲挽，春风教住，还疑是，相逢晚。\n不似梅妆瘦减。\n占人间、丰神萧散。\n攀条弄蕊，天涯犹记，曲阑小院。\n老去情怀，酒边风味，有时重见。\n对枕帏空想，东床旧梦，带将离恨。",
        "dynasty": "宋",
        "collection_info": null
    },
    {
        "uuid": "4c86eecda13ed51502ac94c344676d8d",
        "title": "水龙吟 会昌湖上扁舟",
        "author": "卢祖皋",
        "content": "会昌湖上扁舟，几年不醉西山路。\n流光又是，宫衣初试，安榴半吐。\n千里江山，满川烟草，熏风淮楚。\n念离骚恨远，独醒人去，阑干外，谁怀古。\n亦有鱼龙戏舞。\n艳晴川、绮罗歌鼓。\n乡情节意，尊前同是，天涯羁旅。\n涨渌池塘，翠阴庭院，归期无据。\n问明年此夜，一眉新月，照人何处。",
        "dynasty": "宋",
        "collection_info": null
    },
    {
        "uuid": "8a7adf46b060f0ddc9ecc8e390442ee1",
        "title": "水龙吟 世间谁似蓬仙",
        "author": "卢祖皋",
        "content": "世间谁似蓬仙，坐间八帙齐眉寿。\n兰阶更喜，孙枝相映，红芳绿秀。\n鹤舞修庭，鹭飞青嶂，帘垂晴昼。\n向闲中时有，奚囊背锦，开松户，看云岫。\n不羡印金垂斗。\n笑纷纷、白云苍狗。\n银髯似戟，红颜如炼，风流依旧。\n野□晴初，陇梅花下，玉笙吹酒。\n怅今年又是，题笺寄远，倩传杯手。",
        "dynasty": "宋",
        "collection_info": null
    },
    {
        "uuid": "4d128e013354e19bcc3ae83910348795",
        "title": "渡江云 锦云香满镜",
        "author": "卢祖皋",
        "content": "锦云香满镜，岸巾横笛，浮醉一舟轻。\n别愁萦短鬓，晚凉池阁，此地忽逢迎。\n柄圆敧绿，倚风流、还恁娉婷。\n凭画阑，嫣然输笑，无语寄心情。\n盈盈。\n露华匀玉，日影酣红，记晚妆慵整。\n还暗惊、人间离合，羞对池萍。\n三年一觉西湖梦，又等闲、金井秋声。\n销魂久，夜深月冷风清。",
        "dynasty": "宋",
        "collection_info": null
    },
    {
        "uuid": "6ba56bdd5e1d210143ecd79758947fa2",
        "title": "洞仙歌 玉肌翠袖",
        "author": "卢祖皋",
        "content": "玉肌翠袖，较似酴醿瘦。\n几度熏醒夜窗酒。\n问炎洲何事，得许清凉，尘不到，一段冰壶翦就。\n晚来庭户悄，暗数流光，细拾芳英黯回首。\n念日暮江东，偏为魂销，人易老、幽韵清标似旧。\n正簟纹如水帐如烟，更奈向，月明露浓时候。",
        "dynasty": "宋",
        "collection_info": null
    },
    {
        "uuid": "edd9fa3d0ab756aa79b9c8d02285da16",
        "title": "洞仙歌 月痕霜晕",
        "author": "卢祖皋",
        "content": "月痕霜晕，雪染冰裁翦。\n车马尘中甚曾见。\n自扬州吟罢，踏遍西湖，堪爱处，偏是情高韵远。\n冷香惊梦破，姑射人归，图画空遗旧妆面。\n问何事东君，先与春心，还又是、容易飞花片片。\n对暮寒修竹哽无言，更画角层城，夜闻吹怨。",
        "dynasty": "宋",
        "collection_info": null
    },
    {
        "uuid": "e570e77e7cc1ae0e7e0cf0cbec095297",
        "title": "洞仙歌 东楼佳丽",
        "author": "卢祖皋",
        "content": "东楼佳丽，缥缈风烟表。\n幻得楼山更深窈。\n有苍崖乔木，石磴鸣泉，尘不到，掩映十洲三岛。\n平生丘壑趣，圭衮何心，自是清时重元老。\n想月下云根，鹤唳猿吟，人犹道、作计归游太早。\n待他年功退学商颜，却旋种木奴，缓寻瑶草。",
        "dynasty": "宋",
        "collection_info": null
    },
    {
        "uuid": "f19fc98e4c4236d45faeebb10fca7503",
        "title": "洞仙歌 梅窗雪屋",
        "author": "卢祖皋",
        "content": "梅窗雪屋，还赋蓬仙寿。\n闻说今年胜于旧。\n有芝书催下，竹史颁春，山好处，留待文章太守。\n商霖消息近，缥缈闲云，一笑无心又出岫。\n纵高卧十年，八帙初开，天未许、闲向人间袖手。\n问西州千骑几时来，对月鹤霜猿，也教知否。",
        "dynasty": "宋",
        "collection_info": null
    },
    {
        "uuid": "5699761f0c3329bd4dc86aa74d7794a7",
        "title": "洞仙歌 扁舟入浙",
        "author": "卢祖皋",
        "content": "扁舟入浙，便有家山意。\n全胜轺车驾边地。\n爱官尘不到，书眼争明，称寿处，春傍梅花影里。\n平生丘壑志，未老求闲，天亦徘徊就归计。\n想叠嶂双溪，千骑弓刀，浑不似、白石山中胜趣。\n怕竹屋梅窗欲成时，又飞诏东山，谢公催起。",
        "dynasty": "宋",
        "collection_info": null
    },
    {
        "uuid": "031bbf383340674979ea9982850cec52",
        "title": "望江南・忆江南 疏雨过",
        "author": "卢祖皋",
        "content": "疏雨过，芳节到戎葵。\n缠臂细交纹线缕，称身初试碧绡衣。\n闲步小亭池。\n花下意，脉脉有谁知。\n试把花梢和恨数，因看胡蝶着双飞。\n凝扇立多时。",
        "dynasty": "宋",
        "collection_info": null
    },
    {
        "uuid": "6fa21134fd38d4b5bf01855b5841a905",
        "title": "临江仙 南馆西池迎笑处",
        "author": "卢祖皋",
        "content": "南馆西池迎笑处，轻行不耐冰绡。\n粉香飞过碧阑桥。\n芙蕖争态度，杨柳学飘摇。\n醉里鸾飙乘月去，碧云依旧迢迢。\n深情谁为寄娇娆。\n簟纹风外展，香篆过边销。",
        "dynasty": "宋",
        "collection_info": null
    },
    {
        "uuid": "82ffd5f3adba6df8062f1ba5fc2549bc",
        "title": "临江仙 洞府堂深花气满",
        "author": "卢祖皋",
        "content": "洞府堂深花气满，娉婷绿展红围。\n个中年少出琼姬。\n双笼金约腕，独把玉参差。\n子晋台前无鹤驭，人间空有清诗。\n何如娇小贮帘帷。\n仙风知有待，凉月渐当时。",
        "dynasty": "宋",
        "collection_info": null
    },
    {
        "uuid": "3cac627b8071f50eea6589d08015fc96",
        "title": "临江仙 跨鹤云间犹未久",
        "author": "卢祖皋",
        "content": "跨鹤云间犹未久，风流全胜年时。\n唤回和气上梅枝。\n酒边春市动，琴外画帘垂。\n长是细吟攻愧寿，还歌连桂新词。\n早催凫舄向南飞。\n一官传鼎鼐，四海看埙篪。",
        "dynasty": "宋",
        "collection_info": null
    },
    {
        "uuid": "2eaf1c8d90c25b8e0a1e878753fef78b",
        "title": "丑奴儿慢・采桑子慢 湘筠展梦",
        "author": "卢祖皋",
        "content": "湘筠展梦，还是带恨敧枕。\n对千顷、风荷凉艳，水竹清阴。\n半掩龟纱，几回小语月华侵。\n娉婷何处，回首画桥，朱户沈沈。\n闻道近时，题红传素，长是沾襟。\n想当日、冰弦弹断，总废清音。\n准拟归来，扇鸾钗凤巧相寻。\n如今无奈，七十二峰，划地云深。",
        "dynasty": "宋",
        "collection_info": null
    },
    {
        "uuid": "cc9b7c4ef816dc6711a9a1904b9c3807",
        "title": "木兰花慢 汀莲凋晚艳",
        "author": "卢祖皋",
        "content": "汀莲凋晚艳，又苹末、起秋风。\n漫搔首徐吟，微云河汉，疏雨梧桐。\n飘零倦寻酒盏，记那回、歌管小楼中。\n玉果蛛丝暗卜，细钗蝉鬓轻笼。\n吴云别后重重。\n凉宴几时同。\n纵人间信有，犀灵鹊喜，密意难通。\n双星分携最苦，念经年、犹有一相逢。\n寂寞桥边旧月，可堪频照西东。",
        "dynasty": "宋",
        "collection_info": null
    },
    {
        "uuid": "96ad8954d6a02f603e9ba75adcc32d22",
        "title": "木兰花慢 洒窗声未定",
        "author": "卢祖皋",
        "content": "洒窗声未定，怪襟袖、峭寒欺。\n渐邑界空明，山河表里，玉幻琼移。\n天边占春最早，万花中、不遣一尘飞。\n清想吟鞭瘦倚，醉怜歌锦红围。\n谁知。\n未去心期。\n慵酒更慵诗。\n算可人惟有，光浮茗碗，香浸梅枝。\n长安又惊岁换，笑吹来、空点发成丝。\n一舸沧江浩渺，几回归梦参差。",
        "dynasty": "宋",
        "collection_info": null
    },
    {
        "uuid": "8f9266e5febb963fed087f22ea2a2ac3",
        "title": "木兰花慢 嫩寒催客棹",
        "author": "卢祖皋",
        "content": "嫩寒催客棹，载酒去、载诗归。\n正红叶漫山，清泉漱石，多少心期。\n三生溪桥话别，怅薜萝、犹惹翠云衣。\n不似今番醉梦，帝城几度斜晖。\n鸿飞。\n烟水弥弥。\n回首处，只君知。\n念吴江鹭忆，孤山鹤怨，依旧东西。\n高峰梦醒云起，是瘦吟、窗底忆君时。\n何日还寻后约，为余先寄梅枝。",
        "dynasty": "宋",
        "collection_info": null
    },
    {
        "uuid": "4f3f5fef35f04dc33fedd6a39acaefda",
        "title": "木兰花慢 翠阴春昼永",
        "author": "卢祖皋",
        "content": "翠阴春昼永，乍帘幕、暖飘香。\n正玉节来归，斑衣戏舞，□□荧煌。\n椿期始开九秩，看芝兰、奕叶早传芳。\n都把一门瑞气，酿成九酝霞觞。\n相将。\n诏墨趣星郎。\n乐事未渠央。\n渐锦封鸾诰，鱼轩象服，争贲萱堂。\n西池献桃未熟，醉西湖、日日想偏长。\n紫燕黄鹂院落，牡丹红药时光。",
        "dynasty": "宋",
        "collection_info": null
    },
    {
        "uuid": "5d7fc25b2499e00cc5f64b739116b4d0",
        "title": "木兰花慢 向蒲江佳处",
        "author": "卢祖皋",
        "content": "向蒲江佳处，报新葺、小亭轩。\n有碧嶂青池，幽花瘦竹，白鹭苍烟。\n年华再周甲子，对黄庭、心事只け然。\n都占壶天岁月，便成行地神仙。\n十年。\n微禄萦牵。\n梦绕浙东船。\n更吾庐才喜，籓篱尽剖，门巷初全。\n何时归来拜寿，尽团栾、笑语玉尊前。\n吟寄疏梅驿外，思随飞雁行边。",
        "dynasty": "宋",
        "collection_info": null
    },
    {
        "uuid": "0fadc4427a5a2a741d66bb510355d669",
        "title": "浣溪沙 午睡醒来策瘦筇",
        "author": "卢祖皋",
        "content": "午睡醒来策瘦筇。\n几痕茸绿径苔封。\n石榴初□舞裙红。\n中酒情怀滋味薄，肥梅天气带衣慵。\n日长门巷雨馀风。",
        "dynasty": "宋",
        "collection_info": null
    },
    {
        "uuid": "1e7a83206d1d84147fb4ab22c13bc805",
        "title": "卜算子 续续露蛩鸣",
        "author": "卢祖皋",
        "content": "续续露蛩鸣，索索风梧语。\n瘦骨从来不奈秋，一夜秋如许。\n簟冷卷风漪，髻滑抛云缕。\n展转无人共此情，画角吹残雨。",
        "dynasty": "宋",
        "collection_info": null
    },
    {
        "uuid": "ce6e9954e5a982f74eef494f1b01bf9d",
        "title": "卜算子 双鬓晚风前",
        "author": "卢祖皋",
        "content": "双鬓晚风前，一笛秋云外。\n木叶飞时看好山，山亦于人耐。\n意到偶题诗，饮少先成醉。\n笑折花枝步短檐，此意无人会。",
        "dynasty": "宋",
        "collection_info": null
    },
    {
        "uuid": "44029340aa54bc27ea735be0486f204f",
        "title": "卜算子 佩解洛波遥",
        "author": "卢祖皋",
        "content": "佩解洛波遥，弦冷湘江渺。\n月底盈盈误不归，独立风尘表。\n窗绮护幽妍，瓶玉扶轻袅。\n别后知谁语素心，寂寞山寒峭。",
        "dynasty": "宋",
        "collection_info": null
    },
    {
        "uuid": "3235d578a2305d5ee9b9b3f26b0217e0",
        "title": "卜算子 寒谷耿春姿",
        "author": "卢祖皋",
        "content": "寒谷耿春姿，遥夜乘幽兴。\n忆得和香载月归，醉里清魂醒。\n霜月解随人，不解将疏影。\n想见江南万斛愁，云卧衣裳冷。",
        "dynasty": "宋",
        "collection_info": null
    },
    {
        "uuid": "dff8f5c3f843e55ddc4ad3f9ed476706",
        "title": "满庭芳 盘谷居成",
        "author": "卢祖皋",
        "content": "盘谷居成，辋川图就，便从鸥鹭寻盟。\n泛溪窈窕，游钓寄高情。\n尚忆儿童旧地，疏帘外、烟雨新晴。\n微吟罢，渔歌响答，欸乃醉中听。\n蓬瀛。\n归计早，下帆坐阅，涛浪堪惊。\n爱闲身长占，风澹波平。\n夜雪何时访戴，梅花下、同款柴扃。\n还知否，清时未许，野渡有舟横。",
        "dynasty": "宋",
        "collection_info": null
    },
    {
        "uuid": "54f0eec271cd567ca87ae3f27a119443",
        "title": "夜行船 暖入新梢风又起",
        "author": "卢祖皋",
        "content": "暖入新梢风又起。\n秋千外、雾萦丝细。\n鸠侣寒轻，燕泥香重，人在杏花窗里。\n十二银屏山四倚。\n春醪困、共篝沈水。\n却说当时，柳啼花怨，魂梦为君迢递。",
        "dynasty": "宋",
        "collection_info": null
    },
    {
        "uuid": "1051543d35993429274efecf67612b94",
        "title": "瑞鹤仙 江南秋欲遍",
        "author": "卢祖皋",
        "content": "江南秋欲遍。\n正莼际鲈分，酒边螯荐。\n青林雁霜浅。\n问风流何事，试华偏晚。\n凌波步远。\n误池馆、熏风笑宴。\n梦回时，细翦荷衣，尚倚半酣妆面。\n深院。\n绮霞低映，步障横陈，暮天慵倦。\n无言笑倩。\n尊前恨，仗谁遣。\n似重来鹤驭，锦城依旧，无复仙风宛转。\n念疏星澹月，长眉甚时再见。",
        "dynasty": "宋",
        "collection_info": null
    },
    {
        "uuid": "605d33d174e9003322ad3ccf3b40aedf",
        "title": "菩萨蛮 芙蓉香卸桐阴薄",
        "author": "卢祖皋",
        "content": "芙蓉香卸桐阴薄。\n水窗未雨凉先觉。\n何处理秋裳。\n月高砧杵长。\n袂罗新恨悄。\n展转屏山晓。\n长是卷帘时。\n翠禽相对飞。",
        "dynasty": "宋",
        "collection_info": null
    },
    {
        "uuid": "4b272c490777c9e9d74e8695325937cc",
        "title": "菩萨蛮 烛房花幌参差见",
        "author": "卢祖皋",
        "content": "烛房花幌参差见。\n疏帘镇日萦愁眼。\n巫峡小山屏。\n梦云犹未成。\n带霜边雁落。\n双字宫罗薄。\n二十四阑干。\n夜来相对寒。",
        "dynasty": "宋",
        "collection_info": null
    },
    {
        "uuid": "4cc90bcd20560c23c4e70bc11d5352d7",
        "title": "菩萨蛮 翠楼十二阑干曲",
        "author": "卢祖皋",
        "content": "翠楼十二阑干曲。\n雨痕新染蒲桃绿。\n时节又黄昏。\n东风深闭门。\n玉箫吹未彻。\n窗影梅花月。\n无语只低眉。\n闲拈双荔枝。",
        "dynasty": "宋",
        "collection_info": null
    },
    {
        "uuid": "ebae823af3414f1982f33e9987dedea9",
        "title": "鹊桥仙 寒丛弄日",
        "author": "卢祖皋",
        "content": "寒丛弄日，宝钿承露，篱落亭亭相倚。\n当年彭泽未归来，料独抱、幽香一世。\n疏风冷雨，澹烟残照，日日重阳天气。\n帽檐已是半敧斜，问瓮里、新篘熟未。",
        "dynasty": "宋",
        "collection_info": null
    },
    {
        "uuid": "3bd14fdcf49cfc0b7420f7ac34e96435",
        "title": "鹊桥仙 槐阴閟暑",
        "author": "卢祖皋",
        "content": "槐阴閟暑，荷风清梦，满院双成俦侣。\n阶庭一笑玉兰新，把酒更、重逢初度。\n丹书漫启，青云垂上，莫忘八篇奇语。\n功成休驾玉霄云，且长占、赤城佳处。",
        "dynasty": "宋",
        "collection_info": null
    },
    {
        "uuid": "16712fe9752c9a82e3c7ab22e372e316",
        "title": "鹊桥仙 澄江晓碧",
        "author": "卢祖皋",
        "content": "澄江晓碧，君山秋静，人与江山俱秀。\n最声吹下紫泥封，看宣献、风流依旧。\n□袍对引，鱼轩徐驾，小队旌旗陪后。\n万家指点寿星明，更把菊、登高时候。",
        "dynasty": "宋",
        "collection_info": null
    },
    {
        "uuid": "5336884c094a49e95c17dcb1b5e27d99",
        "title": "摸鱼儿 怪西风、晓来敧帽",
        "author": "卢祖皋",
        "content": "怪西风、晓来敧帽，年华还是重九。\n天机衮衮山新瘦，客子情怀谁剖。\n微雨后。\n更雁带边寒，袅袅欺罗袖。\n慵荷倦柳。\n悄不似黄花，田田照眼，风味尽如旧。\n登临地，寂寞崇台最久。\n阑干几度搔首。\n翻云覆雨无穷事，流水斜阳知否。\n吟未就。\n但衰草荒烟，商略愁时候。\n闲愁浪有。\n总输与渊明，东篱醉舞，身世付杯酒。",
        "dynasty": "宋",
        "collection_info": null
    },
    {
        "uuid": "914b151ca20d6c5d804e105017b46686",
        "title": "夜飞鹊慢 骄嘶破清晓",
        "author": "卢祖皋",
        "content": "骄嘶破清晓，分恨临期。\n花下恁月明知。\n馀光是处散离思，最怜香霭霏霏。\n牵衣搵弹泪，问凄风愁露，划地东西。\n留鞭换佩，怕匆匆、已是迟迟。\n凉怯几番罗袂，还燕别文梁，萤点书帏。\n一自秋娘迢递，黄金对酒，争忍轻挥。\n新来院落，雁难寻、帘幕长垂。\n怕凋梧敲径，惊回旧梦，应也颦眉。",
        "dynasty": "宋",
        "collection_info": null
    },
    {
        "uuid": "89b0b12ff5e88b68a712bba2ccd36940",
        "title": "秋霁 虹雨才收",
        "author": "卢祖皋",
        "content": "虹雨才收，正抱叶残蝉，渐老云木。\n银汉飞星，玉壶零露，万里素秋如沐。\n倚颦抱独。\n盼娇曾记郎心目。\n向艳歌偏爱，赋情多处寄衷曲。\n凄凉漫有，旧月阑干，夜凉无因，重照颓玉。\n扇纨收、鸾孤蠹损，一番愁绪黯相触。\n回首寒云空雁足。\n露井零乱，已是负了桐阴，可堪轻误，满篱种菊。",
        "dynasty": "宋",
        "collection_info": null
    },
    {
        "uuid": "8defc070cb89b2567dfaf2230d7efbf8",
        "title": "虞美人 清尊黄菊红萸佩",
        "author": "卢祖皋",
        "content": "清尊黄菊红萸佩。\n两度云岩醉。\n帽檐今日更清狂。\n冷雨疏风、着意过重阳。\n故宫历历遗烟树。\n往事知何处。\n漫山秋色好题诗。\n吟罢阑干、独自立多时。",
        "dynasty": "宋",
        "collection_info": null
    },
    {
        "uuid": "42f74bf95afd098f19a27d23f53613fa",
        "title": "渔家傲 小阁腾腾人似醉",
        "author": "卢祖皋",
        "content": "小阁腾腾人似醉。\n鸣阶簌簌霜林坠。\n起向楼头看雪意。\n云犹未。\n雁声一片江风起。\n官里从容何日是。\n偷闲着便寻幽事。\n见说小桥清浅水。\n梅欲蕊。\n吟边陡觉添风味。",
        "dynasty": "宋",
        "collection_info": null
    },
    {
        "uuid": "c263f2c34f1848dfdab98f1d16de129d",
        "title": "渔家傲 檐玉敲寒声不定",
        "author": "卢祖皋",
        "content": "檐玉敲寒声不定。\n水仙瓶里梅相映。\n半缕篝香云欲暝。\n窗几静。\n月华时送琅玕影。\n不用五湖寻小艇。\n吾庐剩有闲风景。\n薄醉起来行藓径。\n多幽兴。\n悠然一霎风吹醒。",
        "dynasty": "宋",
        "collection_info": null
    },
    {
        "uuid": "13a22e23563a2b536537194910022069",
        "title": "渔家傲 白石山中风景异",
        "author": "卢祖皋",
        "content": "白石山中风景异。\n先生日日怀归计。\n何事黄冈飞雪地。\n偏着意。\n画堂却为东坡起。\n人说前身坡老是。\n文章气节浑相似。\n只待鼎彝勋业遂。\n梅花外。\n归来长向山中醉。",
        "dynasty": "宋",
        "collection_info": null
    },
    {
        "uuid": "b8dce78e78aa230a65204b6e55b4d7d4",
        "title": "醉梅花・鹧鸪天 传得西林一派清",
        "author": "卢祖皋",
        "content": "传得西林一派清。\n年华垂过欠官称。\n居无多地花常好，客有来时鹤自鸣。\n分蕊馆，驻箳星。\n齐眉相对眼尤明。\n弄孙教子婆娑醉，岁岁疏梅入寿觥。",
        "dynasty": "宋",
        "collection_info": null
    },
    {
        "uuid": "40d15fab2a8c889ab59fe799046d8ee6",
        "title": "贺新郎 挽住风前柳",
        "author": "卢祖皋",
        "content": "挽住风前柳。\n问鸱夷、当日扁舟，近曾来否。\n月落潮生无限事，零乱茶烟未久。\n漫留得、莼鲈依旧。\n可是从来功名误，抚荒祠、谁继风流后。\n今古恨，一搔首。\n江涵雁影梅花瘦。\n四无尘、雪飞风起，夜窗如昼。\n万里干坤清绝处，付与渔翁钓叟。\n又恰是、题诗时候。\n猛拍阑干呼鸥鹭，道他年、我亦垂纶手。\n飞过我，共尊酒。",
        "dynasty": "宋",
        "collection_info": null
    },
    {
        "uuid": "778f3ed6412023f40a3232a184360fce",
        "title": "沁园春 几叶凋枫",
        "author": "卢祖皋",
        "content": "几叶凋枫，半篙寒日，傍桥系船。\n爱洞门深锁，人间福地，双溪分占，天上星躔。\n破帽敧寒，短鞭敲月，此地经行知几年。\n空赢得，似沈郎消瘦，还欠诗篇。\n沙鸥伴我愁眠。\n向水驿风亭红蓼边。\n有村醪可饮，且须同醉，溪鱼堪鲙，切莫论钱。\n笠泽波头，垂虹桥上，橙蟹肥时霜满天。\n相随否，算江南江北，惟有君闲。",
        "dynasty": "宋",
        "collection_info": null
    },
    {
        "uuid": "7fa76c5d1071db61aa715ddcd8143bd7",
        "title": "沁园春 台色齐辉",
        "author": "卢祖皋",
        "content": "台色齐辉，一点长庚，夜来更明。\n渐日添宫线，功催补衮，春回梅萼，香趁调羹。\n鹤禁班高，槐庭恩重，八帙骎骎人共荣。\n谁知道，纵身居公辅，心似书生。\n东楼见说初成。\n有帘卷江山万里横。\n想高情长羡，碧云出处，清时未计，绿野经营。\n东阁郎君，南宫进士，管领孙枝扶寿觥。\n齐眉醉，笑尊前乐事，真个全并。",
        "dynasty": "宋",
        "collection_info": null
    },
    {
        "uuid": "83b16fd7e49fefaae0c31d622428e9ab",
        "title": "贺新郎 十顷涵空碧",
        "author": "卢祖皋",
        "content": "十顷涵空碧。\n画图中、峥嵘幻玉，乱零吹璧。\n倚遍危阑吟不尽，把酒风前岸帻。\n记当日、西湖为客。\n谁翦吴淞江上水，笑干坤、奇事成儿剧。\n还照我，夜窗白。\n崇台目断清无极。\n引枝筇、琼瑶步软，印登临屐。\n娃馆娉婷知何在，泪粉愁浓恨积。\n故化作、飞花狼籍。\n旧事悠悠浑莫问，有玉蟾、醉里曾相识。\n聊伴我，夜吹笛。",
        "dynasty": "宋",
        "collection_info": null
    },
    {
        "uuid": "83570a7ea9642166694ed83095b01b2c",
        "title": "贺新郎 万里岷峨路",
        "author": "卢祖皋",
        "content": "万里岷峨路。\n笑归来、野逸萧闲，旧时风度。\n玉陛金闺春引处，迟却京华步武。\n漫赢得、西湖佳趣。\n香篆琴丝帘影外，有朝云、夜月和鸥鹭。\n都辨我，醉中句。\n飞凫又报匡庐去。\n怕赤霄、班里依然，有人留取。\n头黑功名浑好在，漫浪从渠赋予。\n但爱我、襟期相遇。\n满把一觞为君寿，有风荷、万顷摇清暑。\n聊为此，釂金缕。",
        "dynasty": "宋",
        "collection_info": null
    },
    {
        "uuid": "c629c31110be9bfaf9e70368fed88898",
        "title": "太常引 梦回金井卸梧桐",
        "author": "卢祖皋",
        "content": "梦回金井卸梧桐。\n嘶马带疏钟。\n草面露痕浓。\n渐薄袖、清寒暗通。\n天低绛阙，云浮碧海，残月尚朦胧。\n吹面桂花风。\n峭不似、红尘道中。",
        "dynasty": "宋",
        "collection_info": null
    },
    {
        "uuid": "5f90b050c95c31015a3bd679ef421f26",
        "title": "小阑干・少年游 露华深酿古香浓",
        "author": "卢祖皋",
        "content": "露华深酿古香浓。\n一树□云丛。\n窗间试与，闲培秋事，聊寄幽悰。\n钩帘静对西风晚，尘外小房栊。\n轻阴澹日，浅寒清月，想见山中。",
        "dynasty": "宋",
        "collection_info": null
    },
    {
        "uuid": "c1ed373f6a752647b81f8fa03e1ccf22",
        "title": "倚阑令・春光好 惜春心",
        "author": "卢祖皋",
        "content": "惜春心。\n步花阴。\n怕春深。\n风扬游丝吹落絮，满园林。\n日长帘幕沈沈。\n朱阑畔、斜亸琼簪。\n笑摘梨花闲照水，贴眉心。",
        "dynasty": "宋",
        "collection_info": null
    },
    {
        "uuid": "cbe2b5184bb8659d8a830bb3283dde8b",
        "title": "满江红 楼倚晴空",
        "author": "卢祖皋",
        "content": "楼倚晴空，炎云净、晚来风力。\n沧海外、等闲吹上，满轮寒璧。\n河汉低垂天欲近，干坤浩荡秋无极。\n凭阑干、衣袂拂青冥，知何夕。\n登眺地，追畴昔。\n吴越事，皆陈迹。\n对清光祗有，醉吟消得。\n万古悠悠惟月在，浮生衮衮空头白。\n自骑鲸、仙去有谁知，遥相忆。",
        "dynasty": "宋",
        "collection_info": null
    },
    {
        "uuid": "66123951c7295b0d6426ed995d563228",
        "title": "满江红 拟问扁舟",
        "author": "卢祖皋",
        "content": "拟问扁舟，归来趁、蓬莱寿席。\n还又向、月城迢递，岁寒为客。\n多竹襟期居已就，一川图画□堪觅。\n想玉笙、霜鹤拥蹁跹，真仙伯。\n身早退，头翻黑。\n心最懒，闲偏适。\n更新来膝下，始看袍色。\n安石正多人望在，子公何用缄书立。\n但年年、把酒为梅花，寻消息。",
        "dynasty": "宋",
        "collection_info": null
    },
    {
        "uuid": "572976ebb2611bb29cdfb13c7808d31b",
        "title": "烛影摇红 千载风云",
        "author": "卢祖皋",
        "content": "千载风云，庆符良月先呈瑞。\n旧家阴郭帝恩浓，圭衮公侯地。\n不道蝉联鼎贵。\n对秋灯、依然风味。\n紫囊归去，绿野闲来，青毡都未。\n琴鹤相随，小山花竹便幽意。\n满襟和气是藏春，日觉诗名起。\n已动金瓯姓字。\n早梅□，□□□□。\n□□□□，□□□□，□□□□。",
        "dynasty": "宋",
        "collection_info": null
    },
    {
        "uuid": "547cbceed58829dc55630c074e58d922",
        "title": "月城春・四犯翦梅花 五云腾晓",
        "author": "卢祖皋",
        "content": "五云腾晓。\n望凝香画戟，恍然蓬岛。\n玉露冰壶，照神仙风表。\n诗书坐啸。\n唤淮楚、满城春好。\n雨谷催耕，风帘戏鼓，家家欢笑。\n南湖细吟未了。\n看金莲夜直，丹凤飞诏。\n鬓影青青，办功名多少。\n持杯满釂。\n听千里、载歌难老。\n试问尊前，蟠桃次第，红芳犹小。",
        "dynasty": "宋",
        "collection_info": null
    },
    {
        "uuid": "24c24c191f9777742d37763f0bca1433",
        "title": "临江仙 六鹤飞来松帐晓",
        "author": "卢祖皋",
        "content": "六鹤飞来松帐晓，菊迟梅早年光。\n西池移宴到萱堂。\n笙箫清弄玉，环佩暖回香。\n未问诰花金五色，新来乐事难量。\n双添雏凤趁称觞。\n争书八十字，分抱彩衣旁。",
        "dynasty": "宋",
        "collection_info": null
    },
    {
        "uuid": "5c97605e2cc7804d669e71da670406f2",
        "title": "贺新郎 春色元无主",
        "author": "卢祖皋",
        "content": "春色元无主。\n荷东君、着意看承，等闲分付。\n多少无情风与浪，又那更、蝶欺蜂妒。\n算燕雀、眼前无数。\n从便帘栊能爱护，到如今、已是成迟暮。\n芳草碧，遮归路。\n看看做到难言处。\n怕宣郎、轻转旌旗，易歌襦裤。\n月满西楼弦索静，云蔽昆城阆府。\n便恁地、一帆轻举。\n独倚阑干愁拍碎，惨玉容、泪眼如红雨。\n去与住，两难诉。",
        "dynasty": "宋",
        "collection_info": null
    },
    {
        "uuid": "854bee4b01ad83f5b18eb79d0b68e9b0",
        "title": "玉堂有感",
        "author": "卢祖皋",
        "content": "两山风雨故留寒，九陌香泥苦未干。\n开到海棠春烂漫，担头时得数枝看。",
        "dynasty": "宋",
        "collection_info": null
    },
    {
        "uuid": "97b29647bbfaa7a54303c6b1d4d6b4a4",
        "title": "松江别诗",
        "author": "卢祖皋",
        "content": "明月垂虹几度秋，短蓬长是繫人愁。\n暮烟疎雨分携地，更上松江百尺楼。",
        "dynasty": "宋",
        "collection_info": null
    },
    {
        "uuid": "158640958755fd82222f754fb1a10fc9",
        "title": "庙山道中",
        "author": "卢祖皋",
        "content": "粉黄蛱蝶遶疎篱，山崦人家挂酒旗。\n细雨嫩寒衫袖薄，客中知是菊花时。",
        "dynasty": "宋",
        "collection_info": null
    },
    {
        "uuid": "1b81869c937ffb455986c88a99fe25e0",
        "title": "酴醾",
        "author": "卢祖皋",
        "content": "雪颗云条一架春，酒中风度梦中闻。\n东风不是无颜色，过了梅花便到君。",
        "dynasty": "宋",
        "collection_info": null
    },
    {
        "uuid": "a42c363fce7949aed46255b0b6eb672b",
        "title": "采菊",
        "author": "卢祖皋",
        "content": "旋移黄菊不嫌迟，晴日霜庭晚更宜。\n闲倚石阑衫袖薄，偶然愁思入新诗。",
        "dynasty": "宋",
        "collection_info": null
    },
    {
        "uuid": "8fb0ae93d6b673232775409f40a85f23",
        "title": "读书",
        "author": "卢祖皋",
        "content": "细字灯前老不便，小斋新冷夜无眠。\n数声墙竹萧萧雨，一缕铜炉淡淡烟。",
        "dynasty": "宋",
        "collection_info": null
    },
    {
        "uuid": "859ba713cb030af07fd069e52a3b2859",
        "title": "煎茶",
        "author": "卢祖皋",
        "content": "秋庭木落长莓苔，寂寞东岗菊自开。\n惟有诗翁幽兴熟，每携茶具竹间来。",
        "dynasty": "宋",
        "collection_info": null
    },
    {
        "uuid": "f949b70b40517463ed4374598f728eae",
        "title": "种橘",
        "author": "卢祖皋",
        "content": "小擘枝头满袖香，纍纍秋实正宜霜。\n每来长是移时去，为尔风流似故乡。",
        "dynasty": "宋",
        "collection_info": null
    },
    {
        "uuid": "d80a03a6218eff20ec50053125c6d480",
        "title": "闲行",
        "author": "卢祖皋",
        "content": "春风入小畦，数日绿阴齐。\n把酒寻花饮，将诗就壁题。\n鹅儿唼嫩草，燕子集新泥。\n望见垂杨好，闲行过水西。",
        "dynasty": "宋",
        "collection_info": null
    },
    {
        "uuid": "bac1de9c1f5cd2ac2e4d1af7adb0d012",
        "title": "寄潘道士",
        "author": "卢祖皋",
        "content": "松深古观幽，长日断人游。\n苔绿几层雨，山分一半秋。\n病因凉后减，句向静中求。\n见说烧银汞，频将异草收。",
        "dynasty": "宋",
        "collection_info": null
    },
    {
        "uuid": "2340afee93841dc329d18286ad0c7cd7",
        "title": "舟中独酌",
        "author": "卢祖皋",
        "content": "有酒何人可共斟，扁舟终日载孤吟。\n山川似旧客怀老，天地何言春事深。\n风入平湖寒衮衮，鸟啼芳树绿愔愔。\n幅巾不受红尘触，每一郊行一赏心。",
        "dynasty": "宋",
        "collection_info": null
    },
    {
        "uuid": "c081797ca27da21d7f129e5ad884f4bd",
        "title": "上方寺",
        "author": "卢祖皋",
        "content": "题诗上方寺，眼阔句难收。\n地控三吴胜，天连七泽浮。\n路危行迹少，塔坏断碑留。\n俩屐几行破，今年不负秋。",
        "dynasty": "宋",
        "collection_info": null
    },
    {
        "uuid": "79c250f5b380f704ed045ebc3f57db71",
        "title": "雨后得月小饮怀赵天乐",
        "author": "卢祖皋",
        "content": "梅花此夜稀，嘉月弄光辉。\n不饮强呼酒，欲眠重启扉。\n语高惊鹤睡，坐久见乌飞。\n想见湖居友，扁舟不肯归。",
        "dynasty": "宋",
        "collection_info": null
    }
]