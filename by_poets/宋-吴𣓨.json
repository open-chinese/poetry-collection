[
    {
        "uuid": "306bd245441a6982303f01dc161e72cf",
        "title": "皇太后回銮颂",
        "author": "吴𣓨",
        "content": "于皇睿明，运符中兴。\n绵宇肃清，干夷坤宁。\n孝思兢兢，交三圣灵。\n惟我文母，远征朔土。\n苍旻眷顾，显持阴护。\n爰居爰处，储降祉祜。\n睿明绍休，匪豫匪游。\n人谋鬼谋，迎亲是求。\n夜靡安席，昼靡安几。\n宸心窃至，迎亲是议。\n皇帝曰咨，命尔辅臣。\n朕有大计，储思唯亲。\n辅臣稽首，对扬圣志。\n惟断乃成，愿破群议。\n皇穹隆赫，鉴兹至德。\n风行万国，耸动蛮貊。\n诞扬天声，四征弗克。\n敌人震惊，稽颡寻盟。\n遣使旁午，愿旋銮辂。\n稽考旷古，且未曾睹。\n帝曰休哉，大庆鼎来。\n喧传九垓，疾如惊雷。\n乃严法驾，乃饰次舍。\n千舆万马，出疆以迓。\n文母在远，雷剥曰舒。\n六龙驾辇，陟巘嵩呼。\n济彼洪流，天星翼舟。\n微波聿收，瑞气横秋。\n文母遄临，千官则仪。\n欢声戴驰，霆震风飞。\n銮车至止，幅璬咸喜。\n丕照盛美，实天所启。\n有汉高祖，安忍无亲。\n与言分羹，实忝前闻。\n有唐德宗，求之莫获。\n莫享天心，实有惭德。\n惟我皇上，圣孝绝伦。\n念兹在兹，虞舜周文。\n韪哉鸿休，卓绝殊尤。\n二圣重欢，亿万斯秋。\n究观自昔，发挥伟绩。\n有颂有诗，以诏无极。\n睠兹日月，宁容图绘。\n小臣献颂，乐府是配。",
        "dynasty": "宋",
        "collection_info": null
    }
]