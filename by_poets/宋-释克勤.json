[
    {
        "uuid": "2fe234c7792e965eaf7bc7e7930ecb58",
        "title": "颂",
        "author": "释克勤",
        "content": "使乎不辱命，临机贵专对。\n安禅捋虎鬚，着着超方外。\n不唯明窗下安排，掇向绳床拶崄崖。\n拈椎竖拂奋雄辩，金声玉振犹奔雷。\n九旬落落提纲宗，衲子济济长趋风。\n解粘去缚手段辣，驱耕夺食犹雍容。\n秋风忽作要归去，了却武陵一段事。\n勃窣理窟乃胸中，行行不患无知己。\n临行索我送行篇，要棘蓬与金刚圈。\n短歌须要十数丈，长句只消三两言。\n金毛狮子解翻身，箇是丛林杰出人。\n不日孤峰大哮吼，五叶一花天地春。",
        "dynasty": "宋",
        "collection_info": null
    },
    {
        "uuid": "82feee2ce381d7c4594b6c8341512d14",
        "title": "偈五十三首  其一",
        "author": "释克勤",
        "content": "蜗牛角上三千界，云月溪山共一家。\n既尔业缘无避处，不如随分纳些些。",
        "dynasty": "宋",
        "collection_info": null
    },
    {
        "uuid": "d867856230a380d490b0bf505280193b",
        "title": "偈五十三首  其二",
        "author": "释克勤",
        "content": "平旦清晨五月一，吹起少林无孔笛。\n十方沙界坦然平，大地山河印印出。\n二祖曾不往西天，达磨曾不到梁国。\n大家共贺太平歌，摩诃般若波罗蜜。",
        "dynasty": "宋",
        "collection_info": null
    },
    {
        "uuid": "6520fcb0faf94f889be118253eaa4ec1",
        "title": "偈五十三首  其三",
        "author": "释克勤",
        "content": "病遇良医，饥逢王鳝。\n醤裏得盐，雪中送炭。",
        "dynasty": "宋",
        "collection_info": null
    },
    {
        "uuid": "5b10fb0cf8d8cbbf14b4a46ed108914b",
        "title": "偈五十三首  其四",
        "author": "释克勤",
        "content": "只这是，大似撒沙向眼中。\n只这不是，还如注水向耳裏。\n直下无事，平地陷入。\n别有机关，堕坑落堑。\n祇园屈曲流泉急，鹫岭巍峨云出迟。",
        "dynasty": "宋",
        "collection_info": null
    },
    {
        "uuid": "c0bc53da0570d2747376f435ff9128c0",
        "title": "偈五十三首  其五",
        "author": "释克勤",
        "content": "云居开大炉鞴，不止烹佛烹祖。\n但有一切持来，烈焰堆中辨取。\n是则当处平和，不是切宜退步。\n煅出金刚眼睛，直得干坤独露。\n虽然到者田地，须知向上一路。\n放将三圣瞎馿，踢杀大雄猛虎。",
        "dynasty": "宋",
        "collection_info": null
    },
    {
        "uuid": "95dd2dad9338e289b6c9d8b64766daee",
        "title": "偈五十三首  其六",
        "author": "释克勤",
        "content": "五月五日天中节，万崇千妖俱殄灭。\n眼裏拈却须弥山，耳裏拔出钉根楔。\n钟馗小妹舞三台，八臂那咤嚼生铁。",
        "dynasty": "宋",
        "collection_info": null
    },
    {
        "uuid": "76f63dad491e83b64db056d24ec8ca4c",
        "title": "偈五十三首  其七",
        "author": "释克勤",
        "content": "万仞崖头撒手，要须其人。\n千钧之弩发机，岂为鼷鼠。\n云门睦州，当面蹉过。\n德山临济，诳謼阎闾。\n自余立境立机，作窠作窟，故是灭胡种族。\n万缘迁变浑閒事，五月山房冷似冰。",
        "dynasty": "宋",
        "collection_info": null
    },
    {
        "uuid": "f4f31d318d01828c6e56de02ab79ea6a",
        "title": "偈五十三首  其八",
        "author": "释克勤",
        "content": "曹溪路上，天高地厚。\n少室峰前，土旷人稀。\n孤然独坐冷萧萧，大野横身风飒飒。\n眼见则瞎，耳听则聋，口说则哑。\n虽然不出一毫端，含吐十虚无向背。\n东海鲤鱼打一棒，忙忙匝地便为霖。",
        "dynasty": "宋",
        "collection_info": null
    },
    {
        "uuid": "7caf2300e1de2022c4b9be98231dde0b",
        "title": "偈五十三首  其九",
        "author": "释克勤",
        "content": "释迦悭，弥勒富，八字打开无尽库。\n拄杖子，化为龙，赫日光中吐云雾，遍界滂沱注甘雨。",
        "dynasty": "宋",
        "collection_info": null
    },
    {
        "uuid": "659c88fe5bba49244d09f2a64f734599",
        "title": "偈五十三首  其一○",
        "author": "释克勤",
        "content": "一二三四五六七，眼裏瞳人吹筚觱。\n七六五四三二一，石人木人眼泪出。\n七通八达，举着便知。\n尚在见闻，隔靴抓痒。",
        "dynasty": "宋",
        "collection_info": null
    },
    {
        "uuid": "c9868ccb683827c3458475dd48a2a1ab",
        "title": "偈五十三首  其一一",
        "author": "释克勤",
        "content": "鹘儿未出窠，已有摩霄志。\n虎子未绝乳，已有食牛气。\n况復羽翼成，况復牙爪备。\n奋迅即惊羣，八面清风起。\n一条脊梁硬似铁，一条白棒掀天地。\n相与建法幢，展衲僧巴鼻。",
        "dynasty": "宋",
        "collection_info": null
    },
    {
        "uuid": "fb2cde5542e7ad57321e325ee40de988",
        "title": "偈五十三首  其一二",
        "author": "释克勤",
        "content": "天上月圆，万象历然。\n地下月半，触途成现。\n见不见，包裹十虚尚余半。\n闻不闻，透脱圆通彻本根。\n玉漏铜壶催不得，干坤大地一枝灯。\n一处圆融一切处，无边剎海更棱层。",
        "dynasty": "宋",
        "collection_info": null
    },
    {
        "uuid": "9628af8897ca072cd8f15e2e6cca0333",
        "title": "偈五十三首  其一三",
        "author": "释克勤",
        "content": "有句无句，超宗越格。\n如藤倚树，银山铁壁。\n及至树倒藤枯，多少人失却鼻孔。\n直饶收拾得来，已是千里万里。\n风暖鸟声碎，日高花影重。",
        "dynasty": "宋",
        "collection_info": null
    },
    {
        "uuid": "3307fcb451198373d9b41b183d860585",
        "title": "偈五十三首  其一四",
        "author": "释克勤",
        "content": "粥足饭足，饱柴饱水。\n庐陵米价高，山前麦熟未。\n尽干坤剎海，都卢是箇自己。\n撒放眉毛眼睫间，直得放光动地。\n不是如来禅，亦非第一义，更说什么衲僧巴鼻。\n争如撒手悬崖，去却药忌，且唱箇啰啰哩。",
        "dynasty": "宋",
        "collection_info": null
    },
    {
        "uuid": "1c41020630e001f3d2893a9f3efc9a76",
        "title": "偈五十三首  其一五",
        "author": "释克勤",
        "content": "玄机独唱，截断众流。\n摆拨不拘，更无回互。\n直饶释迦弥勒，不敢当头着眼。\n倚天长剑，凛凛神威。\n杲日当空，澄澄光彩。\n无物不为妙用，无法不是真乘。\n控佛祖大机，廓人天正眼。\n当阳显示，只贵知归。\n纔涉思量，白云万里。\n今日人天普集，对众分明剖露。\n一处真，千处百处一时真。\n一句透，千句百句一时透。\n拈起也，干坤岌嶪。\n放下也，海晏河清。\n不拈不放，万仞峰头高着眼，大千世界一浮沤。",
        "dynasty": "宋",
        "collection_info": null
    },
    {
        "uuid": "bfda5bdc85e9963431c97f0852098ef2",
        "title": "偈五十三首  其一六",
        "author": "释克勤",
        "content": "眨上眉毛蹉过，大似开眼尿床。\n现成公案放行，正是黠儿落节。\n恁么不恁么，总得曳尾灵龟。\n不是心，不是佛，不是物。\n虚空钉橛，离得许多閒门破户。",
        "dynasty": "宋",
        "collection_info": null
    },
    {
        "uuid": "345f856ce295f1b0a728e925881b54b4",
        "title": "偈五十三首  其一七",
        "author": "释克勤",
        "content": "一即一切，实际理地。\n一切即一，本来无物。\n拈起也，咤咤沙沙。\n收下也，绵绵密密。\n三界长时独露，十方无处容身。\n孤峰顶上倒行，十字街头横卧。\n目视云霄则且置，鱼行酒肆作么生。",
        "dynasty": "宋",
        "collection_info": null
    },
    {
        "uuid": "d72e57bfc7025101406b4ce1269b0f57",
        "title": "偈五十三首  其一八",
        "author": "释克勤",
        "content": "觌面见得，在圣犹亏。\n才涉关津，白云万里。\n谛实处不思议，绵密处同真际。\n把断世界，无丝毫透漏，万仞峰头独足立。",
        "dynasty": "宋",
        "collection_info": null
    },
    {
        "uuid": "04fa0b0995f60475b5aa960225396dd7",
        "title": "偈五十三首  其一九",
        "author": "释克勤",
        "content": "孤迥峭巍巍，始终活鱍鱍。\n唤作禅道，祖佛眼中着屑。\n不唤作禅道，祖佛掘地觅天。\n从他千古万古黑漫漫，填沟塞壑无人会。",
        "dynasty": "宋",
        "collection_info": null
    },
    {
        "uuid": "a485e0392cb760f789dddc7a055f4801",
        "title": "偈五十三首  其二○",
        "author": "释克勤",
        "content": "举无遗照，十方剎海目前观。\n正体堂堂，大千同一真如境。\n各守本位去，山是山，水是水。\n互换投机去，星辰易位，佛祖潜踪。\n两处绝聱讹，二边纯莫立。\n无可不可，悉得安居。\n随时应缘，凝然湛寂。",
        "dynasty": "宋",
        "collection_info": null
    },
    {
        "uuid": "0ac4d1e064576204a6022ff84e553820",
        "title": "偈五十三首  其二一",
        "author": "释克勤",
        "content": "国无定乱之剑，四海晏清。\n门无白泽之图，全家吉庆。\n若道有承恩力处，正是土上加泥。\n更或削迹吞声，亦乃持南作北。\n到这裏纵横十字，未免誵讹。\n据位投机，犹较些子。\n寒山逢拾得，抚掌笑咍咍。",
        "dynasty": "宋",
        "collection_info": null
    },
    {
        "uuid": "64c2aae0506adc434de70abb112e981f",
        "title": "偈五十三首  其二二",
        "author": "释克勤",
        "content": "通身是眼见不及，遍身是耳闻不彻。\n通身是口说不着，通身是心鑑不出。\n直饶尽大地明得，无丝毫透漏。\n犹在半途，据令全提。\n域中日月纵横挂，一亘晴空万古春。",
        "dynasty": "宋",
        "collection_info": null
    },
    {
        "uuid": "dd22150aaa6a061991c058b2c77ceccf",
        "title": "偈五十三首  其二三",
        "author": "释克勤",
        "content": "当阳有路，祖佛共知。\n觌面相呈，见闻不隔。\n万象不能藏覆，千圣无以等阶。\n活鱍鱍绝承当，浄裸裸无回互。\n直饶棒如雨点，喝似雷奔，犹未动着向上阙棙在。\n瞎却诸圣眼，哑却山僧口。\n日午打三更，面南看北斗。",
        "dynasty": "宋",
        "collection_info": null
    },
    {
        "uuid": "87148c18661a5de85b4aa68a38d87e38",
        "title": "偈五十三首  其二四",
        "author": "释克勤",
        "content": "大庾岭头，笑却成哭。\n崇宁门下，哭却成笑。\n吃泉水，贵地脉。\n且要正眼流通，宗风不坠。\n所谓无常生死法，与我不相干。\n若能如是见，不用哭苍天。",
        "dynasty": "宋",
        "collection_info": null
    },
    {
        "uuid": "7f0d8ade71988af9859f0ab7bb55d74c",
        "title": "偈五十三首  其二五",
        "author": "释克勤",
        "content": "点即不到，一大藏教锦上铺花。\n到即不点，祖师西来金声玉振。\n祖意教意，是同是别，碧潭云外不相关。",
        "dynasty": "宋",
        "collection_info": null
    },
    {
        "uuid": "8348aa1b38eae7286ee4bb06c5d73c15",
        "title": "偈五十三首  其二六",
        "author": "释克勤",
        "content": "三转法轮于大千，其轮本来常清浄。\n一切诸佛，皆恁么转。\n若向下去，三乘五性，顿渐偏圆。\n若向上去，不唯觅下口处不得。\n临济德山，目瞪口呿。",
        "dynasty": "宋",
        "collection_info": null
    },
    {
        "uuid": "21634ee23c15ec1b87ff280f801187c8",
        "title": "偈五十三首  其二七",
        "author": "释克勤",
        "content": "入田不拣，三千里外黑漫漫。\n牛头没，马头回，百亿万劫没交涉。\n拈一放一，节外生枝。\n举古举今，无风起浪。\n山僧今日，一时拨断。\n千峰势到岳边止，万派声归海上消。",
        "dynasty": "宋",
        "collection_info": null
    },
    {
        "uuid": "0e89c090410212fa94426a8fef6c60f8",
        "title": "偈五十三首  其二八",
        "author": "释克勤",
        "content": "终日相逢无半面，刚然千里有知音。\n不须格外论奇特，只此全机耀古今。\n倾盖如旧，白头如新。\n两镜相照，不隔纤尘。\n徧界未尝示相，毫端普现色身。\n止犹谷神，动若行云。\n相见又无事，不来还忆君。",
        "dynasty": "宋",
        "collection_info": null
    },
    {
        "uuid": "a034efedb97a88f4c1f9899844b3c5fc",
        "title": "偈五十三首  其二九",
        "author": "释克勤",
        "content": "棒头取证，撒土撒沙。\n喝下承当，承虚接响。\n向上向下，转见颟顸。\n说妙谈玄，和泥合水。\n这一片田地，分付来多时也。\n平地欺人，尽大地撮来，如粟米粒大。\n掉棒打月，佛祖凡圣，拈向一边。\n红霞穿碧落，白日绕须弥。",
        "dynasty": "宋",
        "collection_info": null
    },
    {
        "uuid": "f657c645836c71b55bbd57b6bca529f7",
        "title": "偈五十三首  其三○",
        "author": "释克勤",
        "content": "田地稳密底，抬脚不起，探头太过。\n神通妙用底，放脚不下，收身未转。\n直饶十字纵横，朝打三千，犹较些子。\n若知有去，始见全提半提。\n傥或未知，布袋裏老鸦虽活如死。",
        "dynasty": "宋",
        "collection_info": null
    },
    {
        "uuid": "12a309ec9634e11a34ab82c2b75907f3",
        "title": "偈五十三首  其三一",
        "author": "释克勤",
        "content": "杀人刀，活人剑。\n上古之风规，亦是今时之枢要。\n言句上作解会，泥裏洗土块。\n不向言句上会，方木逗圆孔。\n未拟议，已蹉过。\n正拟议，隔关山。\n击石火，闪电光。\n构得构不得，未免丧身失命。\n苦瓠连根苦，甜瓜彻蒂甜。",
        "dynasty": "宋",
        "collection_info": null
    },
    {
        "uuid": "0dc747c51f778ce3a6c5b5fd1be8e583",
        "title": "偈五十三首  其三二",
        "author": "释克勤",
        "content": "云腾致雨，世界索然。\n日照天临，干坤廓尔。\n文殊台裏，万菩萨纵然显现，晴是晴，雨是雨，山是山，水是水。",
        "dynasty": "宋",
        "collection_info": null
    },
    {
        "uuid": "5e13d170ab053b65a2706acaa6650882",
        "title": "偈五十三首  其三三",
        "author": "释克勤",
        "content": "眨上眉毛早蹉过，塞却眼。\n更形言语转周遮，命取口。\n尽大地都为一尘，佛眼觑不见。\n一大藏都为一句，海口莫能宣。\n也未提得一半在，忽然踏破化城时。\n行到水穷处，坐看云起时。",
        "dynasty": "宋",
        "collection_info": null
    },
    {
        "uuid": "bcebb1f5c9ead908f97fff4f9ca60568",
        "title": "偈五十三首  其三四",
        "author": "释克勤",
        "content": "目前无异草，徧界绝遮拦。\n域中日月斩新，方外干坤独露。\n直得龙天释梵，动地雨花。\n妙德空生，目瞪口呿。\n行棒行喝，拈放一边。\n云月溪山，放过一着。\n一处透，千处万处该通。\n一机明，千机万机圆转。\n碧岩不离此处，此处不离碧岩。\n摄大千于毫端，融芥尘于剎海。\n含花鸟过，抱子猿归。\n湛寂凝然，应真不借。\n万卉正资和气力，碧岩先发一枝香。",
        "dynasty": "宋",
        "collection_info": null
    },
    {
        "uuid": "2fca8480ad12c41b63d2fea67f604801",
        "title": "偈五十三首  其三五",
        "author": "释克勤",
        "content": "高峰突兀倚天门，青嶂虚閒可垛跟。\n折脚铛儿幸然在，不妨携去隠深云。",
        "dynasty": "宋",
        "collection_info": null
    },
    {
        "uuid": "98b8dfa89246b775310c2dc18594d935",
        "title": "偈五十三首  其三六",
        "author": "释克勤",
        "content": "箇是毗耶据坐处，正同摩竭令行时。\n夹山顶𩕳通一窍，放出天彭老古锥。\n衝浪锦鳞来入罟，缦天网举不饶伊。",
        "dynasty": "宋",
        "collection_info": null
    },
    {
        "uuid": "120988ca53e0051972633bc907a5bbf4",
        "title": "偈五十三首  其三七",
        "author": "释克勤",
        "content": "门外青山泼黛，途中细雨如膏。\n灵云陌上桃花，处处芳菲溢目。\n香严岩畔翠竹，时时撼影摇风。\n直得一击忘所知，一见绝疑惑。\n不免尚留观听，未透声色。\n若能见无见之色，闻无闻之声。\n拨转路头，踏翻关捩。\n句句越佛越祖，尘尘耀古腾今。\n处处离色离名，箇箇斩钉截铁。\n心外无法，法外无心。\n用王库刀，发千钧弩。\n壁立万仞，坐断十方。\n可以入大解脱门，传正法眼藏。\n向尧时舜日，共乐昇平。\n鼓腹讴歌，归家稳坐。\n但愿春风齐着力，一时吹入我门来。",
        "dynasty": "宋",
        "collection_info": null
    },
    {
        "uuid": "f35af89cf980d6f89e128bf2dfd12fca",
        "title": "偈五十三首  其三八",
        "author": "释克勤",
        "content": "无事处生事，无佛处现佛，无祖处示祖。\n且贵始末相符，头正尾正。\n莫从百草巅头荐，觌面无私亘古今。",
        "dynasty": "宋",
        "collection_info": null
    },
    {
        "uuid": "79e55b96f0bb4e75f43023ad92d3552f",
        "title": "偈五十三首  其三九",
        "author": "释克勤",
        "content": "言言锦绣，句句珠玑。\n讚无上乘，显正法眼。\n应须未举已前荐取，文彩之外承当。\n苟或未然，却请宣过。",
        "dynasty": "宋",
        "collection_info": null
    },
    {
        "uuid": "7f991cf88d8fa7e666d62ae2147477a8",
        "title": "偈五十三首  其四○",
        "author": "释克勤",
        "content": "丁一卓二，本分钳锤。\n捏聚放开，作家受用。\n灰头土面处，壁立千仞。\n壁立千仞处，土面灰头。\n自然双放双收，到处为祥为瑞。\n掬水月在手，弄花香满衣。",
        "dynasty": "宋",
        "collection_info": null
    },
    {
        "uuid": "ee076cf4f521eb67d70fe2b9eaf95406",
        "title": "偈五十三首  其四一",
        "author": "释克勤",
        "content": "太虚寥廓，万彙森然。\n正眼洞明，纤毫不立。\n孤峻处祖师莫近，坦夷处人天共知。\n击开大解脱门，识取无面目汉。\n芍药花开菩萨脸，椶榈叶散夜叉头。",
        "dynasty": "宋",
        "collection_info": null
    },
    {
        "uuid": "bd96573c9d5dbc5729216f8e46c7b1bd",
        "title": "偈五十三首  其四二",
        "author": "释克勤",
        "content": "一向不恁么，目视云汉，不徇人情。\n一向恁么，灰头土面，带水拖泥。\n恁么中不恁么，就下平高。\n不恁么中却恁么，从空放下。\n或有箇恁么不恁么，总不管，亦无明，亦无暗，亦不放，亦不收。\n到头霜夜月，任运落前溪。",
        "dynasty": "宋",
        "collection_info": null
    },
    {
        "uuid": "2c58a963b8df93a10e2f5f8c07beec3a",
        "title": "偈五十三首  其四三",
        "author": "释克勤",
        "content": "第一句下荐得，祖佛乞命。\n第二句下荐得，人天胆落。\n第三句下荐得，虎口横身。\n不是循途守辙，亦非革辙移途。\n透得则六臂三头，未透亦人间天上。\n生涯只在丝纶上，明月扁舟泛五湖。",
        "dynasty": "宋",
        "collection_info": null
    },
    {
        "uuid": "63282446c2d4f140f9560a92a6944a77",
        "title": "偈五十三首  其四四",
        "author": "释克勤",
        "content": "大道无向背，至理绝言诠。\n迥出三乘，高超十地。\n万法不到处，特地光辉。\n生佛未分时，灵光独耀。\n不落闻见，不随色声。\n直下无一丝毫头，徧界全彰奇特事。\n直饶棒头取证，喝下承当，犹是曲为今时。\n更或光境俱忘，契心平等，毕竟亦非的旨。\n向上一路，千圣不传。\n学者劳形，如猿捉影。\n理绝，事绝，行绝，照绝，用绝，权绝，实绝，直似倚天长剑，凛凛神威，铁牛之机，牢笼不住。\n今日幸对明眼人前，不敢被盖囊藏。\n八字打开去也，耀古腾今活鱍鱍，大千沙界露全身。",
        "dynasty": "宋",
        "collection_info": null
    },
    {
        "uuid": "6de28188504e5efbf680d4cf377df7a5",
        "title": "偈五十三首  其四五",
        "author": "释克勤",
        "content": "深深处，无物堪比伦。\n浅浅箇，两手相分付。\n以一统万，穿众穴于毫端。\n补短截长，握秤尺于掌内。\n意气不从天地得，英雄岂藉四时推。",
        "dynasty": "宋",
        "collection_info": null
    },
    {
        "uuid": "8e0535cc70c4a2c3c46e56e5b4652f23",
        "title": "偈五十三首  其四六",
        "author": "释克勤",
        "content": "叶落知秋，动弦别曲。\n定光拈手，智者点头。\n承当于文彩未彰前，相照向是非得失外。\n不涉廉纤，如何通信。\n万景徒有象，孤云本无心。",
        "dynasty": "宋",
        "collection_info": null
    },
    {
        "uuid": "515038f09153359c0d1e6bf6b63ca7ab",
        "title": "偈五十三首  其四七",
        "author": "释克勤",
        "content": "玄玄玄，太颟顸。\n了了了，没边表。\n有生有灭，特地乖张。\n无去无来，转见漏逗。\n不起寂灭定，而现诸威仪。\n不舍凡夫法，而修诸胜行。\n随流认得性，无喜亦无忧。",
        "dynasty": "宋",
        "collection_info": null
    },
    {
        "uuid": "7648c009c1a32937e127cdcba9cb40cf",
        "title": "偈五十三首  其四八",
        "author": "释克勤",
        "content": "大人具大见，大智得大用。\n一飞六月息，一诺千金重。\n滔天必江海，崔嵬必山岳。\n先知觉未知，先觉觉后觉。\n打开无尽藏，运出无价珍。\n不依倚一物，显示本来人。",
        "dynasty": "宋",
        "collection_info": null
    },
    {
        "uuid": "3fa839321fc7a14174ca3acfd5baffd9",
        "title": "偈五十三首  其四九",
        "author": "释克勤",
        "content": "突出难辨，久参未免躇蹰。\n信手拈来，后学那知端的。\n金风扇物，玉露垂珠。\n雁过长空，蛩吟幽砌。\n一一七穿八穴，明明百匝千重。\n何必棒喝交驰，方论照用。\n直下悬崖撒手，便有恁么人么。\n见义不为非勇士，临危不变始惊羣。",
        "dynasty": "宋",
        "collection_info": null
    },
    {
        "uuid": "ae200f197ce3bcad1a46476f1e633612",
        "title": "偈五十三首  其五○",
        "author": "释克勤",
        "content": "一切无收摄，触处圆成。\n应用绝参差，莫穷形相。\n向千圣顶𩕳上，有时露出佛祖莫穷底机关。\n于一毫端中，有时演出主宾互换底文彩。\n经天纬地，玉转珠回。\n海神知贵不知价，留与人间光照夜。",
        "dynasty": "宋",
        "collection_info": null
    },
    {
        "uuid": "7732b1608deeef1ca225be23a7e7bce7",
        "title": "偈五十三首  其五一",
        "author": "释克勤",
        "content": "一向孤峰独宿，目视云霄。\n虽则不埋没宗风，无乃太高生。\n一向十字路口，土面灰头，利物应机。\n虽则埋没自己，无乃太屈辱生。\n况明悟之士，顶门具眼，肘后有符。\n出没卷舒，得大自在。\n动若浮云，止犹谷神。\n或可以孤峰独宿，不碍土面灰头。\n或土面灰头，不碍孤峰独宿。\n恁么中有不恁么，不恁么中却有恁么。\n瑞气逢嘉运，灵苗触处春。",
        "dynasty": "宋",
        "collection_info": null
    },
    {
        "uuid": "40a97e6fea66b3af6ee4e01ee32f52f9",
        "title": "偈五十三首  其五二",
        "author": "释克勤",
        "content": "古佛有通津，当阳亘古今。\n悬崖能撒手，一语直千金。",
        "dynasty": "宋",
        "collection_info": null
    },
    {
        "uuid": "681bb5c9d0c69cd4426e1dd74f93ee0d",
        "title": "偈五十三首  其五三",
        "author": "释克勤",
        "content": "行棒行喝，拽石搬土。\n象骨辊毬，禾山打鼓。\n沩岭牧牛，玄沙见虎。\n吃茶赵州，面壁鲁祖。\n争似老云门，腊月二十五。",
        "dynasty": "宋",
        "collection_info": null
    },
    {
        "uuid": "6b37fa6733023e72fddc513917d8716b",
        "title": "偈五十三首  其五四",
        "author": "释克勤",
        "content": "干茆近火，理合先燋。\n滴水生冰，事不相涉。",
        "dynasty": "宋",
        "collection_info": null
    },
    {
        "uuid": "a956aea4ea896e5178da8893a09ed47a",
        "title": "颂",
        "author": "释克勤",
        "content": "鼓寂钟停托钵回，岩头一拶语如雷。\n果然只得三年活，莫是遭他受记来。",
        "dynasty": "宋",
        "collection_info": null
    },
    {
        "uuid": "a0422cd9f09c36f94128fced2393a7a4",
        "title": "为佛眼下火",
        "author": "释克勤",
        "content": "如来涅槃日，娑罗双树间。\n放出三昧火，阇维金色身。",
        "dynasty": "宋",
        "collection_info": null
    },
    {
        "uuid": "d0518e3e097ca915cf8a37c770bcffac",
        "title": "为亡僧下火",
        "author": "释克勤",
        "content": "五藴山头涅槃路，四方八面没遮拦。\n通身尽是金刚眼，一粒灵丹火裏燃。",
        "dynasty": "宋",
        "collection_info": null
    },
    {
        "uuid": "645a40363cac259cb621f3fce23c4d8d",
        "title": "颂古七首 德山小参不答话。",
        "author": "释克勤",
        "content": "大冶烹金，忽雷惊春。\n草木秀发，光辉日新。\n不费纤毫力，擒下天麒麟。\n全威杀活得自在，千古照耀同冰轮。\n话作两橛，句中眼活。\n龙头蛇尾，以指喻指。\n撞着露柱瞎衲僧，塞断咽喉无出气。\n拟议寻思隔万山，咭嘹舌头三万里。",
        "dynasty": "宋",
        "collection_info": null
    },
    {
        "uuid": "7be75a93772add93214927b9b43ec6f9",
        "title": "颂古七首 女子出定。",
        "author": "释克勤",
        "content": "大定等虚空，廓然谁辨的。\n女子与瞿昙，据令何调直。\n师子奋迅兮，摇干荡坤。\n象王回旋兮，不资余力。\n孰胜孰负，谁出谁入。\n雨散云收，青天白日。\n君不见马驹踏杀天下人，临济未是白拈贼。",
        "dynasty": "宋",
        "collection_info": null
    },
    {
        "uuid": "362c877f899a648d17b63962f3cddaaa",
        "title": "颂古七首 须弥山。",
        "author": "释克勤",
        "content": "石笋抽条，泥牛吼月。\n谁料同舟自胡越，应机涌出须弥卢。\n一念不生，何处雷，无处雪，金刚宝剑当头截。",
        "dynasty": "宋",
        "collection_info": null
    },
    {
        "uuid": "edb05fd3f7c39d45f521c92302444bca",
        "title": "颂古七首 麻谷持锡到章敬又到南泉。",
        "author": "释克勤",
        "content": "如是不是，去却药忌。\n拟犯封疆，全军失利。\n杖头突出古菱华，举世风流出当家。",
        "dynasty": "宋",
        "collection_info": null
    },
    {
        "uuid": "6767696df0255b85fac7c976b0d7ecff",
        "title": "颂古七首 透网金鳞以何为食。",
        "author": "释克勤",
        "content": "百草头出没，三界外遨游。\n从布漫天网，虚下鈎鳌鈎。\n摇鳞振鬣撼干坤，兀目昂头洪浪喷。\n棒雨点，喝雷奔，肯将争战定功勋。",
        "dynasty": "宋",
        "collection_info": null
    },
    {
        "uuid": "bd8a3b2c28156d4250fb135358505b46",
        "title": "颂古七首 麻三斤。",
        "author": "释克勤",
        "content": "钟在扣谷受响，池印月镜含僧。\n曾非展事投机，岂是预搔待痒。\n点铁成金，举直措枉。\n一箭鵰一双，一掴血一掌。\n君不见疏而不漏兮恢恢天网。",
        "dynasty": "宋",
        "collection_info": null
    },
    {
        "uuid": "e56540a56349906f2291fecfdd398272",
        "title": "颂古七首 云门示众云：人人尽有光明在。",
        "author": "释克勤",
        "content": "夜明帘外千峰秀，鸾镜台前万象虚。\n扫踪灭迹，不立锱铢。\n谁为佛殿，谁是香厨。\n敲出凤凰五色髓，击碎骊龙明月珠。",
        "dynasty": "宋",
        "collection_info": null
    },
    {
        "uuid": "ad61af714214c5adc0fb2028af6244c7",
        "title": "偈三首  其一",
        "author": "释克勤",
        "content": "金鸭香销锦绣帏，笙歌丛裏醉扶归。\n少年一段风流事，祇许佳人独自知。",
        "dynasty": "宋",
        "collection_info": null
    },
    {
        "uuid": "63ec098bf39a27a1b25dbd689e509138",
        "title": "偈三首  其二",
        "author": "释克勤",
        "content": "本来无形段，那復有唇觜。\n特地广称扬，替他说道理。",
        "dynasty": "宋",
        "collection_info": null
    },
    {
        "uuid": "e7efa3d883b06d2815787031ffdc2c5c",
        "title": "偈三首  其三",
        "author": "释克勤",
        "content": "十方同聚会，本来身不昧。\n箇箇学无为，顶上用钳锤。\n此是选佛场，深广莫能量。\n心空及第归，利剑不如锥。",
        "dynasty": "宋",
        "collection_info": null
    },
    {
        "uuid": "068ab1c3ff8034879088f02a35727a08",
        "title": "偈",
        "author": "释克勤",
        "content": "休夸四分罢楞严，按下云头彻底参。\n莫学亮公亲马祖，还如德峤访龙潭。\n七年往返游昭觉，三载翱翔上碧岩。\n今日烦充第一座，百华丛裏现优昙。",
        "dynasty": "宋",
        "collection_info": null
    },
    {
        "uuid": "5da7a5d64ed0263b98b31b6998d8dc44",
        "title": "示善友",
        "author": "释克勤",
        "content": "此段本来无向背，要须坚猛力行持。\n金刚正眼通身是，万境来侵莫管伊。",
        "dynasty": "宋",
        "collection_info": null
    },
    {
        "uuid": "5dfe124843717dd2809262b0763c570b",
        "title": "颂古联珠",
        "author": "释克勤",
        "content": "雪峰骑骏马，云门跨馿儿，一踢一踏相奔驰。\n长安有路非无路，夜半行时人不知。",
        "dynasty": "宋",
        "collection_info": null
    },
    {
        "uuid": "35bc27ece67e943acc9c248bdbc9720d",
        "title": "偈",
        "author": "释克勤",
        "content": "收光摄彩信尺真，事事圆成物物新。\n内若有心还有物，何能移步出通津。",
        "dynasty": "宋",
        "collection_info": null
    },
    {
        "uuid": "b2286542ec31a8d8fc14e5db5af917a4",
        "title": "赠思浄律师",
        "author": "释克勤",
        "content": "百万斋才了正因，大缘倏举只逡巡。\n凿将玛瑙一方石，镌作龙华百尺身。\n天竺江山增秀丽，西湖风月愈清新。\n色声不动操能事，可是僧中英特人。",
        "dynasty": "宋",
        "collection_info": null
    },
    {
        "uuid": "66864d12ea89cc2c1c43c804e1a38044",
        "title": "句",
        "author": "释克勤",
        "content": "庵前永日无狼子，磨下终年绝雀儿。",
        "dynasty": "宋",
        "collection_info": null
    }
]