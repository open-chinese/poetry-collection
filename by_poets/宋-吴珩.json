[
    {
        "uuid": "26b016fa1168c29214633ad7075cba72",
        "title": "千顷山  其一",
        "author": "吴珩",
        "content": "松桧阴中六月清，异花灵草不知名。\n路从琼液山前过，人在水晶宫上行。\n千尺翠岚分月色，一轩寒籁动潮声。\n登临不厌跻攀峻，贪看云从舄下生。",
        "dynasty": "宋",
        "collection_info": null
    },
    {
        "uuid": "41be05658a2f815f3d6cea76fe668bac",
        "title": "千顷山  其二",
        "author": "吴珩",
        "content": "千顷山中月，三黄顶上云。\n相看无一语，今日喜逢君。",
        "dynasty": "宋",
        "collection_info": null
    },
    {
        "uuid": "551a0a3780a994e3c37e55c07b601fa4",
        "title": "梵安院",
        "author": "吴珩",
        "content": "山腰小径细于绳，山鸟关关喜弄晴。\n黄菊有情留客醉，白云无事伴人行。\n野流合处堪分字，草药拈来欲问名。\n回首渡头诗思逸，渔舟一笛晚风清。",
        "dynasty": "宋",
        "collection_info": null
    },
    {
        "uuid": "519a3560542ca6ab7b96020672c6b379",
        "title": "法会院",
        "author": "吴珩",
        "content": "地占金山胜，泉分银汉流。\n杉篁能护翠，猿鹤似惊秋。\n祗恨登临晚，宁辞取次游。\n列峯饶远秀，不惜上层楼。",
        "dynasty": "宋",
        "collection_info": null
    }
]