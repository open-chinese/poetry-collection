[
    {
        "uuid": "433a839c88ee9a4c202908ec653c5ce9",
        "title": "游洞霄",
        "author": "聂兼善",
        "content": "吾闻洞霄山水妙天下，缭白萦青胜图写。\n九重扃钥极深严，一岫宽闲更潇洒。\n倚空天柱何孤高，诸峰罗立犹儿曹。\n长松怪石入题品，金堂玉室供游遨。\n此地隠居皆胜士，道骨仙风绝尘滓。\n就中俞子最少年，烱若芙蓉映秋水。\n青鞋布袜千里来，一见使我昏眸开。\n谈空说有坐终日，舌涛衮衮生风雷。\n鄙夫未愚晚闻道，寄傲嵌岩事幽讨。\n只缘方寸无荆棘，渐喜丹田熟梨枣。\n人生百岁空自忙，读书博塞俱亡羊。\n劝君火急烹铅汞，莫待倒景飞屋梁。\n春风又放鶑求友，烟外暗黄初着柳。\n南行傥遇置书邮，莫忘超然北山叟。",
        "dynasty": "宋",
        "collection_info": null
    }
]