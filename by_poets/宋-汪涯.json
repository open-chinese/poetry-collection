[
    {
        "title": "江帆",
        "author": "汪涯",
        "content": "江帆去去可肠断，千古万古越王台。\n埽空黄叶晚风定，飞尽碧天晴鸟回。\n半生无成坐笔砚，万事不理问樽罍。\n年年看梅今白首，已矣英雄留七哀。",
        "dynasty": "宋",
        "collection_info": null
    },
    {
        "title": "采石独酌",
        "author": "汪涯",
        "content": "欲落不落月在手，百年几何持钓纶。\n不知春色万象表，绿烟漠漠入江滨。\n天翻地覆有今夕，酒熟诗温无可人。\n向来谈笑成黄土，堕泪未了鸡司晨。",
        "dynasty": "宋",
        "collection_info": null
    },
    {
        "title": "江行  其一",
        "author": "汪涯",
        "content": "江陵白鱼如斫玉，挂席独去风日寒。\n封题两瓮寄白髮，儿涯不是作鱼官。",
        "dynasty": "宋",
        "collection_info": null
    },
    {
        "title": "江行  其二",
        "author": "汪涯",
        "content": "秋光荡漾满行色，邻舟吹笛不堪闻。\n洞庭濯足一樽酒，夫君不来空白云。",
        "dynasty": "宋",
        "collection_info": null
    }
]