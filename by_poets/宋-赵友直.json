[
    {
        "uuid": "bd4389bc0bacf13b9ba00a110646d407",
        "title": "命子篇",
        "author": "赵友直",
        "content": "悠悠我祖，肇自轩辕。\n迄于赵城，因而氏焉。\n汉家涿郡，继族于燕。\n卜迁大梁，世系绵绵。\n宋自中叶，徙都南塘。\n武显扈跸，聿居虞乡。\n于赫文杏，奕世其芳。\n符德象贤，谱牒有光。\n顾及于我，时运倏倾。\n族居萍散，遂殒家声。\n苫块余息，仅存其形。\n于焉有心，冀我后生。\n后生是畏，圣谟炳如。\n维时孜孜，无忝厥初。\n岂不尔念，为惜居诸。\n无后非孝，匪才若虚。",
        "dynasty": "宋",
        "collection_info": null
    },
    {
        "uuid": "c8462bc56bca6aafdfa5249ada6ac32d",
        "title": "墓庐追亲",
        "author": "赵友直",
        "content": "万古维干坤，一生资父母。\n干坤春復春，父母恩难补。\n瞻彼林中乌，犹能怀反哺。\n矧兹六尺躯，不念劬劳苦。",
        "dynasty": "宋",
        "collection_info": null
    },
    {
        "uuid": "2bd1019d1bdd03c587bb80c4382950da",
        "title": "卜居二首  其一",
        "author": "赵友直",
        "content": "出郭虽超俗，尘嚣亦蕃骈。\n以此感日蹙，拟耕牛山田。\n溪湖相输灌，扁舟恣洄沿。\n似兹安乐径，允可置一椽。\n匪自耽寥寂，与彼坟墓牵。",
        "dynasty": "宋",
        "collection_info": null
    },
    {
        "uuid": "f9e1241c9b41905f52a76b73c1f5e255",
        "title": "卜居二首  其二",
        "author": "赵友直",
        "content": "吾宗本郊居，勤俭历几世。\n礼失于野求，力耕真吾事。\n古称识时务，必在贤与智。\n用贻厥孙谋，无为忽去此。\n去此亦不难，安居亡所恃。",
        "dynasty": "宋",
        "collection_info": null
    },
    {
        "uuid": "6db761f0a91ffa4fabc34ec016b79ecd",
        "title": "秋夜宿瑞象寺写怀",
        "author": "赵友直",
        "content": "秋高天宇肃，草际霜华冷。\n明月流清光，徘徊薜萝影。\n予抱千古怀，其将为谁骋。\n兴衰感人事，代谢悲流景。\n长歌紫芝篇，醉卧赤松径。\n斯亦聊且娱，荣华非所竞。",
        "dynasty": "宋",
        "collection_info": null
    },
    {
        "uuid": "998d4636555e6456561fb51e1bb44efb",
        "title": "赠表弟陈莱寿",
        "author": "赵友直",
        "content": "尔自髫𩬔年，期已领鹗荐。\n两浙多贤豪，论交皆北面。\n徊翔踰几春，尚未输夙愿。\n匪无才与猷，良乏明时眷。\n力田逢少年，处囊陡尔见。\n事绩炳寰区，声华流海甸。",
        "dynasty": "宋",
        "collection_info": null
    },
    {
        "uuid": "00e207e697f8b11b39232a48a2edc047",
        "title": "拟古二首  其一",
        "author": "赵友直",
        "content": "圣王创立制，先务正经界。\n羣侯肆兼併，井田随破坏。\n经界紊其坊，曷所辨中外。\n三王化邈矣，五霸迭相代。\n仲父作内政，兵与农胥頼。\n列辟已无周，重俾宗且戴。\n伟哉九合功，愿执鞭相待。",
        "dynasty": "宋",
        "collection_info": null
    },
    {
        "uuid": "52f6f93fe7b29ae6e9b5b4d7606f247d",
        "title": "拟古二首  其二",
        "author": "赵友直",
        "content": "堂堂谷中室，草木恒相邻。\n顷缘出游衍，室内虚无人。\n犬羊窥我间，蹄蹟分扰驯。\n秽我衣裳区，安所置其身。\n翘然起遐思，结屋依湖滨。\n手执羲皇卷，门栽五柳春。\n春风一披拂，意恐缁泥尘。",
        "dynasty": "宋",
        "collection_info": null
    },
    {
        "uuid": "0b5915c353c46edb730d2759fdf21beb",
        "title": "读靖节集",
        "author": "赵友直",
        "content": "羲皇世远矣，圣道久粃糠。\n纵有鲁中叟，弥缝犹未遑。\n况復经秦火，烬末谁能匡。\n赤帝按剑起，犄角重傍徨。\n天运如此耳，不饮之何方。\n壶觞辄自引，未肯须臾忘。\n匪苟好沉湎，逃名託醉乡。",
        "dynasty": "宋",
        "collection_info": null
    },
    {
        "uuid": "9437fbee7deb70e11cc828d461943dd1",
        "title": "赠徐樵隠",
        "author": "赵友直",
        "content": "天命靡有常，空视时运覆。\n珍重山间翁，抱道庸自玉。\n掀髯发清兴，开轩恣遐瞩。\n空谷閴无人，惟有云相逐。\n山翁为有知，恋恋情绻缛。\n绻缛林中薪，歌已禽声续。\n勿谓有倾颓，维心常位育。\n顾我无依归，犹然嗜幽独。\n愿结金兰交，共兹南山麓。",
        "dynasty": "宋",
        "collection_info": null
    },
    {
        "uuid": "7efd35efc36ead51bd7e96d678dce6c1",
        "title": "归田园居和陶渊明韵",
        "author": "赵友直",
        "content": "举世堕尘网，我独爱丘山。\n旧业久荒芜，不去待何年。\n栖乌恋故枝，潜鱼乐深渊。\n物类各有托，予盍归田园。\n决水渠双注，藏书居数间。\n孤松挺后檐，五柳栽门前。\n渺渺缀浮云，淡淡笼轻烟。\n蛙鼓池塘畔，鹤唳溪山巅。\n微躯足为乐，稚子堪陪闲。\n不受樊笼繫，灵台復自然。",
        "dynasty": "宋",
        "collection_info": null
    },
    {
        "uuid": "45e8d85543f0b32b20c2002a8ecd9ce7",
        "title": "送春",
        "author": "赵友直",
        "content": "宿雨淹无霁，落花翠点苔。\n东君今日去，借问几时回。",
        "dynasty": "宋",
        "collection_info": null
    },
    {
        "uuid": "8da07bd2a8e67ac7b820ac76d096a898",
        "title": "端午",
        "author": "赵友直",
        "content": "节遇端阳日，蒲觞满自斟。\n兴怀多感旧，弔古漫成吟。",
        "dynasty": "宋",
        "collection_info": null
    },
    {
        "uuid": "a26d61acc46257637d937fed9a064f5e",
        "title": "七夕",
        "author": "赵友直",
        "content": "一叶井梧飘，双星忽相值。\n却怜参与商，晤会当何夕。",
        "dynasty": "宋",
        "collection_info": null
    },
    {
        "uuid": "5529cb368c8e902f6bf0cd493728c0f7",
        "title": "初晴",
        "author": "赵友直",
        "content": "久雨初收霁，开窗动我情。\n野花含宿泪，山鹊弄新声。",
        "dynasty": "宋",
        "collection_info": null
    },
    {
        "uuid": "7f0fa405ba25ff1b51b4c633c61c8f12",
        "title": "赠行",
        "author": "赵友直",
        "content": "无酒不成别，无诗别不成。\n别君诗一首，马上酒三行。",
        "dynasty": "宋",
        "collection_info": null
    },
    {
        "uuid": "112dab00883bb71fa060b5cd678ae9bd",
        "title": "景物",
        "author": "赵友直",
        "content": "景物撩人□，兴思百念攒。\n亨屯原有定，呼酒拚红颜。",
        "dynasty": "宋",
        "collection_info": null
    },
    {
        "uuid": "a7ef3edacf6abc2f245058f8bfab8ce8",
        "title": "忆攒宫",
        "author": "赵友直",
        "content": "山河绕故封，常照旧时月。\n独有会稽陵，萧然成狐窟。",
        "dynasty": "宋",
        "collection_info": null
    },
    {
        "uuid": "1c15fb65bbe034b21a5d48c02e1b7978",
        "title": "瞻兰芎山",
        "author": "赵友直",
        "content": "兰芎围绝嶂，图画望中悬。\n几度令人慕，登临学葛仙。",
        "dynasty": "宋",
        "collection_info": null
    },
    {
        "uuid": "35c127130279ad9621f65804e880be01",
        "title": "赋友授徒",
        "author": "赵友直",
        "content": "孤竹清风迥，尼坛化雨淋。\n羣英公乐育，何必羡华簪。",
        "dynasty": "宋",
        "collection_info": null
    },
    {
        "uuid": "3d8f633583ea5ad1e2f1f1fe9e456f87",
        "title": "山中即景四首  其一",
        "author": "赵友直",
        "content": "谷风吹我户，襟抱豁然开。\n雪向梅边尽，春从柳上来。\n花瓶长绿草，茶碗泛香醅。\n逸兴难拘缚，寻诗屐破苔。",
        "dynasty": "宋",
        "collection_info": null
    },
    {
        "uuid": "b4b7821c32a9686402dd5f5cec38b1c8",
        "title": "山中即景四首  其二",
        "author": "赵友直",
        "content": "趁此清和景，荷筩酒一吞。\n围棋开北墅，羽扇取南熏。\n兰雨清传馥，鸥波绿涨纹。\n枕书鼾睡处，忽梦到陶君。",
        "dynasty": "宋",
        "collection_info": null
    },
    {
        "uuid": "ef82aaa06288f453858de4fad068f98d",
        "title": "山中即景四首  其三",
        "author": "赵友直",
        "content": "故园秋雨后，足迹遍溪山。\n月入芦花冷，风磨柳叶残。\n羣乌乱木末，独雁咽云端。\n此景堪谁遣，村醪味带酸。",
        "dynasty": "宋",
        "collection_info": null
    },
    {
        "uuid": "7d4417c3c0cf6e4848d4a86b7d438975",
        "title": "山中即景四首  其四",
        "author": "赵友直",
        "content": "茅屋冻将压，柴门寒自拴。\n掘炉煨芋栗，呵笔写诗篇。\n策杖深山裏，寻梅古洞边。\n谁知居士乐，翻受俗人怜。",
        "dynasty": "宋",
        "collection_info": null
    },
    {
        "uuid": "ce9bc870d9863900e36acdd60d2a250b",
        "title": "暮春即景",
        "author": "赵友直",
        "content": "衡门三月景，万顷浩无穷。\n堤柳轻浮碧，野花净落红。\n小桥溪水涨，曲径峪云笼。\n牧子横牛背，前村一笛风。",
        "dynasty": "宋",
        "collection_info": null
    },
    {
        "uuid": "df76cf9b2c8c064fe093170c44384d27",
        "title": "仲夏即景",
        "author": "赵友直",
        "content": "五月憩孤村，幽情敻不羣。\n鹭飞天上雪，鸥渡渚中云。\n翠麦刚纔刈，青苗又復芸。\n浮生行乐耳，世事不须论。",
        "dynasty": "宋",
        "collection_info": null
    },
    {
        "uuid": "9b358f24d38cb6379de0593bfa1a7e99",
        "title": "避暑",
        "author": "赵友直",
        "content": "寰区皆是火，何地避炎官。\n散髪松阴下，挂巾石壁间。\n诗题疏竹润，酒入碧筒寒。\n不必频挥羽，清风无汗颜。",
        "dynasty": "宋",
        "collection_info": null
    },
    {
        "uuid": "1ee89cd8f09111342f15e72b5f9ae1dc",
        "title": "重九对菊",
        "author": "赵友直",
        "content": "霜压危檐冷，萧条秋满林。\n青云知己惠，黄菊故园心。\n百虑凭祛遣，颓龄仗制禁。\n缅思彭泽叟，履运□怀深。",
        "dynasty": "宋",
        "collection_info": null
    },
    {
        "uuid": "64b88cae444bae95d7a135c00aac2fe0",
        "title": "己卯岁除夜",
        "author": "赵友直",
        "content": "刚迎新岁至，俄惊岁復分。\n烧灯明万户，爆竹响千门。\n愁对梅花咏，强将柏叶吞。\n经年心底事，明日付东君。",
        "dynasty": "宋",
        "collection_info": null
    },
    {
        "uuid": "fd1f50dd897df365606e6c34a0261b7e",
        "title": "兰边晚酌",
        "author": "赵友直",
        "content": "深谷笼幽色，超然味更长。\n熏人先欲醉，对客漫斟尝。\n初触来歌席，犹疑扑酒觞。\n主人困坐久，寂寂不闻香。",
        "dynasty": "宋",
        "collection_info": null
    },
    {
        "uuid": "ba28f1719c231d020c92a91c60b55f09",
        "title": "谢徐隠君屡见惠",
        "author": "赵友直",
        "content": "慷慨论交日，情深即故知。\n金兰敦古道，松柏挺奇姿。\n屡辱分嘉惠，何繇致我私。\n临风无限思，搔首一嗟咨。",
        "dynasty": "宋",
        "collection_info": null
    },
    {
        "uuid": "76f66d5729f68699c3641e607586ebde",
        "title": "病中感友不至",
        "author": "赵友直",
        "content": "侬家好观水，结屋傍西湖。\n荒径人踪少，苍苔鸟蹟无。\n交情穷始见，世态燠斯孚。\n病懒疏迎接，偏宜客不呼。",
        "dynasty": "宋",
        "collection_info": null
    },
    {
        "uuid": "9e0bf28348dbebc137b65123271fbefb",
        "title": "渔",
        "author": "赵友直",
        "content": "垂竿终日坐苔矶，两岸芦花作雪飞。\n鱼在深波刚不食，蓑披一片冻云归。",
        "dynasty": "宋",
        "collection_info": null
    },
    {
        "uuid": "6b3f64685ff8a412a1b5a85e027c646a",
        "title": "樵",
        "author": "赵友直",
        "content": "踏破芒鞋力已疲，朝还砺斧采薪儿。\n云深迷却山头路，戴笠回来雨湿衣。",
        "dynasty": "宋",
        "collection_info": null
    },
    {
        "uuid": "f358a83635d4529ff0ed49dbd45688e5",
        "title": "耕",
        "author": "赵友直",
        "content": "布谷声中雨一犁，绿蓑青笠两相宜。\n陇头枉费驱牛力，旱潦年来未可期。",
        "dynasty": "宋",
        "collection_info": null
    },
    {
        "uuid": "8bc810c2f34af0473542b8b88d1364d9",
        "title": "牧",
        "author": "赵友直",
        "content": "相呼相唤出烟堤，冒雨前村膝没泥。\n万斛愁怀人不解，呜呜桐角倚牛吹。",
        "dynasty": "宋",
        "collection_info": null
    },
    {
        "uuid": "9550a8dce24dc7a83e42d77e2b7c4e6f",
        "title": "承友携琴见访",
        "author": "赵友直",
        "content": "三尺丝桐太古音，清风明月是知心。\n伯牙去后无消息，会见君家契此深。",
        "dynasty": "宋",
        "collection_info": null
    },
    {
        "uuid": "0ec039d3ef69391ae65bba44eb3c3d98",
        "title": "与友观兰",
        "author": "赵友直",
        "content": "彭泽当年成菊癖，予今亦欲订兰盟。\n三杯酒向花边泻，一首诗从月下赓。",
        "dynasty": "宋",
        "collection_info": null
    },
    {
        "uuid": "57f02ff52e2447bf7b693bd91aa2bdb6",
        "title": "观菊有感",
        "author": "赵友直",
        "content": "行到篱边地满霜，曩时物物已非常。\n自怜失意秋风后，独有寒花不改香。",
        "dynasty": "宋",
        "collection_info": null
    },
    {
        "uuid": "456fc2a780b8e7ec2566eb0517dd0645",
        "title": "与咏道弟述怀",
        "author": "赵友直",
        "content": "世事争雄一局棋，浮生碌碌鬓成丝。\n经年病为多新酿，竟日忙因检旧诗。",
        "dynasty": "宋",
        "collection_info": null
    },
    {
        "uuid": "e708bfdea0f50eeb0f386335d60a2b87",
        "title": "赠别二首  其一",
        "author": "赵友直",
        "content": "千里论交情纍纍，尊酒话别临溪水。\n江南为有一枝春，愿寄故人好相慰。",
        "dynasty": "宋",
        "collection_info": null
    },
    {
        "uuid": "938ffda01477c51f0294a9aa011345b2",
        "title": "赠别二首  其二",
        "author": "赵友直",
        "content": "年来聚首情何乐，今日匆匆又解携。\n千里故交惟藉酒，劝君更把手中巵。",
        "dynasty": "宋",
        "collection_info": null
    },
    {
        "uuid": "89b29864feca26b4ce5b761250827c24",
        "title": "秋晚登眠牛冈偶赋",
        "author": "赵友直",
        "content": "满路尘嚣不耐愁，眠牛冈上自清秋。\n霜高木叶流丹冷，宜为黄花一举瓯。",
        "dynasty": "宋",
        "collection_info": null
    },
    {
        "uuid": "7453b76291c5926c4dba3ae77362af28",
        "title": "望海尖望海",
        "author": "赵友直",
        "content": "天悬一柱鬰崔嵬，海若遥看出不回。\n迭岸犹疑鞭石起，独惭无计觅蓬莱。",
        "dynasty": "宋",
        "collection_info": null
    },
    {
        "uuid": "19269646f5c87d63d5d93c3136c769cb",
        "title": "登五龙尖晚归鼓琴",
        "author": "赵友直",
        "content": "绝巘凌风驾白云，登临兴后鼓南熏。\n朱絃一到无心处，自觉人间无可闻。",
        "dynasty": "宋",
        "collection_info": null
    },
    {
        "uuid": "9807b0372badce7ab2b091991bc1d936",
        "title": "伤春偶得绵字",
        "author": "赵友直",
        "content": "王府原头芳草芊，却怜杜宇自年年。\n停杯试向窗前看，飞尽杨花几树绵。",
        "dynasty": "宋",
        "collection_info": null
    },
    {
        "uuid": "f39945dd3b3a2f7fd6f28a6ea8068ce1",
        "title": "寒食",
        "author": "赵友直",
        "content": "人道芳辰载酒行，予心翻起古今情。\n纸钱烧罢归来后，犹有原头杜宇声。",
        "dynasty": "宋",
        "collection_info": null
    },
    {
        "uuid": "4dae79281564d67c71308fd53d107f08",
        "title": "见乳燕",
        "author": "赵友直",
        "content": "梅雨初晴绿满陂，忽然乳燕脱巢飞。\n诗成高枕惟鼾睡，不向人间怨索离。",
        "dynasty": "宋",
        "collection_info": null
    },
    {
        "uuid": "4fcaaa28dea4fd18a4ef41f960851775",
        "title": "构竹楼初成",
        "author": "赵友直",
        "content": "竹楼新构喜初成，为检遗编课子程。\n山近砚池云自湿，门无辙迹草偏青。\n光团霁月盘书案，翠暖香风透画屏。\n旧业深怀期远大，心田寸许欲耘耕。",
        "dynasty": "宋",
        "collection_info": null
    },
    {
        "uuid": "26c184c7837173ac94fff7a0216f043a",
        "title": "漫兴二首  其一",
        "author": "赵友直",
        "content": "偃息林皋与世违，兴来长啸不妨痴。\n素怀欲辟留侯谷，僻性耽茹甪里芝。\n漫谓五湖真乐事，须夸三径足幽栖。\n时人何用讯名氏，久矣迂疏不自知。",
        "dynasty": "宋",
        "collection_info": null
    },
    {
        "uuid": "5a107a97c3473f731440778896ef9920",
        "title": "漫兴二首  其二",
        "author": "赵友直",
        "content": "南轩梅雨晚来频，雨霁轩清尽可人。\n不着东山双屐齿，偏宜渭水一丝纶。\n愁中託酒无辞醉，梦裏看花莫认真。\n行乐随时吾事耳，干坤何地不容身。",
        "dynasty": "宋",
        "collection_info": null
    },
    {
        "uuid": "4415438b0cb1d18e8a4a73d4fcfbc574",
        "title": "甑山",
        "author": "赵友直",
        "content": "湖心一凸起金峦，举目浑如甑底看。\n偃月苍松多少树，敲风翠竹两三竿。\n石头苔藓痕常湿，叶底杨梅味带酸。\n谁学林君来结屋，风光应不让孤山。",
        "dynasty": "宋",
        "collection_info": null
    },
    {
        "uuid": "5853d1de12be921b8a3728469cc5c797",
        "title": "南源庙",
        "author": "赵友直",
        "content": "干坤何处不披图，觅胜谁从此地过。\n三相神功垂舜治，千秋庙貌壮勾湖。\n衢通瑞象无尘境，山隔眠牛有坦途。\n伏腊岁时同到此，祠前瞻拜一諠呼。",
        "dynasty": "宋",
        "collection_info": null
    },
    {
        "uuid": "6747bf848e1c7aed70f0a76ef58a2717",
        "title": "创泳泽书院初成",
        "author": "赵友直",
        "content": "万古湖山一望央，紫阳道脉壮宫墙。\n佳朋鳞集互联榻，多士云从相共堂。\n地有金罍非福瑞，天将玉汝任纲常。\n要知学问无他术，只在工夫不怠荒。",
        "dynasty": "宋",
        "collection_info": null
    },
    {
        "uuid": "3aaef7b4b0d27aa3d558a37c6f4ad0a7",
        "title": "倦来归",
        "author": "赵友直",
        "content": "驰驱数载倦来归，一任流光暗裏催。\n缩首愿情忘势利，敛踪甘不受轻肥。\n动于沼上观鸥侣，静在松间共鹤栖。\n此外嚣嚣无别事，编茅插棘护幽扉。",
        "dynasty": "宋",
        "collection_info": null
    },
    {
        "uuid": "debf3eaadfef646a3b8c8a601a34b393",
        "title": "释闷",
        "author": "赵友直",
        "content": "槛外山花照眼明，独怜幽抱向谁评。\n因寻乐处诗为友，欲破愁城酒作兵。\n歌罢倦吟多少句，醉余强进两三觥。\n春光容易催人老，莫把污名玷此生。",
        "dynasty": "宋",
        "collection_info": null
    },
    {
        "uuid": "146eb74ee9d8c04ff8e35cdf2275773d",
        "title": "丙戌春雾",
        "author": "赵友直",
        "content": "忽逢阴浊气氤氲，四顾山河尽已昏。\n窗外霏霏成细雨，檐端渺渺缀浮云。\n朦胧咫尺人难辨，混沌东西路不分。\n若得一番风扫后，依然再觌旧干坤。",
        "dynasty": "宋",
        "collection_info": null
    },
    {
        "uuid": "ddbed553f1cda081db3a31b32637bb4c",
        "title": "立夏",
        "author": "赵友直",
        "content": "四时天气促相催，一夜熏风带暑来。\n陇亩日长蒸翠麦，园林雨过熟黄梅。\n鶑啼春去愁千缕，蝶恋花残恨几回。\n睡起南窗情思倦，闲看槐荫满亭台。",
        "dynasty": "宋",
        "collection_info": null
    },
    {
        "uuid": "c1abca2f7c29f944daea75c63d61669b",
        "title": "闻鶑",
        "author": "赵友直",
        "content": "闷坐书斋学诉春，漫思黄鸟转伤神。\n惟知弄舌娇和巧，不管行人喜与嗔。\n侵晓爱趋红树暖，移时又向绿杨新。\n始知春燕情何厚，日日相依旧主人。",
        "dynasty": "宋",
        "collection_info": null
    },
    {
        "uuid": "a71420a62aae9f392f4d570e9494cad6",
        "title": "咏兰",
        "author": "赵友直",
        "content": "晓来一雨忽初收，九畹分香绕碧流。\n裛露灵苗凝浅翠，迎风素质拂轻柔。\n自甘深谷同巢许，不羡巍阶并管周。\n物类尚知羞媚世，污名秽节岂吾俦。",
        "dynasty": "宋",
        "collection_info": null
    },
    {
        "uuid": "3c9108c45ef5f64113002a817f9b75ec",
        "title": "寿黄有司诞日",
        "author": "赵友直",
        "content": "天挺英才佐庙廊，千年懋绩炳旗常。\n悬弧偏喜民生寿，报国还期道体康。\n庭有芝兰呈晚秀，门多桃李毓春芳。\n微吟聊助冈陵祝，鹤髪乌纱映鬓霜。",
        "dynasty": "宋",
        "collection_info": null
    },
    {
        "uuid": "10291193ff72a39610a0a9d626e767a4",
        "title": "待友不至",
        "author": "赵友直",
        "content": "自与吾朋聊外期，心旌切切望容仪。\n闻言回首非因错，欲语恁栏岂是痴。\n春酒破愁难作喜，鶑花供兴不成诗。\n有时会晤情何限，握手论文到日西。",
        "dynasty": "宋",
        "collection_info": null
    },
    {
        "uuid": "db5607bf9201a8368861e4536f37ffef",
        "title": "长短句四时问四首  其一",
        "author": "赵友直",
        "content": "试问春韶光，何事容易老。\n一点丹心死不灰，余生未便委芳草。",
        "dynasty": "宋",
        "collection_info": null
    },
    {
        "uuid": "a804c5d67c98570971a476ca192e2b9a",
        "title": "长短句四时问四首  其二",
        "author": "赵友直",
        "content": "试问夏祝融，何事苦凭陵。\n安得金风起天末，大驱凉雨涤炎蒸。",
        "dynasty": "宋",
        "collection_info": null
    },
    {
        "uuid": "24d547d8417361efdaee51d9da356f07",
        "title": "长短句四时问四首  其三",
        "author": "赵友直",
        "content": "试问秋疏檐，落叶何萧萧。\n黄花如有故人意，相对篱边共浊醪。",
        "dynasty": "宋",
        "collection_info": null
    },
    {
        "uuid": "9093bd9385a2cdacb1485e7278038e17",
        "title": "长短句四时问四首  其四",
        "author": "赵友直",
        "content": "试问冬满面，朔风何猎猎。\n雪裏梅花度暗香，骚人颇有诗相狎。",
        "dynasty": "宋",
        "collection_info": null
    },
    {
        "uuid": "dcf72a2b1f58ff52ac472b92472e0b62",
        "title": "悲千二弟",
        "author": "赵友直",
        "content": "哀哉我弟兮，一梦竟何归。\n堂前紫荆萎，天边鸿雁离。\n曩尔有志青云技，兹尔回头万事非。\n黄卷窗前不再展，瑶琴月下谁復挥。\n我今为尔写哀词，花笺滴泪声歔欷。",
        "dynasty": "宋",
        "collection_info": null
    },
    {
        "uuid": "56e6360d35e69ab226ad38150fbcc52e",
        "title": "龙冈歌",
        "author": "赵友直",
        "content": "龙兮龙兮何时兴，云行雨施天下平。\n湫兮湫兮龙之据，龙今去兮留空名。\n苍松倒影肖鳞角，根盘石壁徒崚峥。\n当时旱魃为暴虐，苗禾焦卷皆枯茎。\n嗷嗷下民发虔祷，嗟尔无神扬威灵。\n予今歌罢龙冈曲，翻令两腋清风生。",
        "dynasty": "宋",
        "collection_info": null
    },
    {
        "uuid": "49ef8de7224a6659bf00dcad147b5a91",
        "title": "悬剑歌",
        "author": "赵友直",
        "content": "家徒四壁何所有，横悬三尺电光溜。\n床头醉看白虹飞，中夜犹惊玉龙吼。\n潜倚空山泣鬼神，寒芒逼人动牛斗。\n无乃干将是前身，莫邪清淬浑天授。\n今者羞为妇女看，霜棱蟠蛰匣中久。\n何日露拔斩长鲸，启函一展剸犀手。\n豪曹湛卢祇自珍，雷焕张华世莫遘。\n傥尔识取英雄眸，此时挥霍任驰骤。",
        "dynasty": "宋",
        "collection_info": null
    },
    {
        "uuid": "841ba65a1f4b93b8a4567f5dbd25c7a0",
        "title": "种田行",
        "author": "赵友直",
        "content": "春雨一犁足郊原，南村北村齐种田。\n抛秧落水时竞捷，老者在后少者前。\n日暮天寒完未得，比邻来相助插田。\n比邻亦来相助插，如何独行之士任迍邅。",
        "dynasty": "宋",
        "collection_info": null
    },
    {
        "uuid": "9b3dfa7ad4f4162b311227e02940a355",
        "title": "杜宇行",
        "author": "赵友直",
        "content": "君不见四更五更月，杜宇口流望帝血。\n何为生子寄别巢，毛羽摧残悲哽咽。\n将亡皎皎贾廉名，而今怨望未休歇。\n天运自古有废兴，金瓯屹然亦伤缺。\n尧舜受禅夏商衰，夷齐孤竹如敝鞋。\n且须有酒拚颜赤，莫向东风空戚戚。",
        "dynasty": "宋",
        "collection_info": null
    },
    {
        "uuid": "4b26894d57475c1254964b2235b6cc5c",
        "title": "牛山之木四章  其一",
        "author": "赵友直",
        "content": "牛山之木，于彼空谷。\n悠悠我思，孰云勿谷。",
        "dynasty": "宋",
        "collection_info": null
    },
    {
        "uuid": "9ffd91ac6b11db96b1eae3a8b20fe123",
        "title": "牛山之木四章  其二",
        "author": "赵友直",
        "content": "牛山之木，欣欣其荣。\n我有好爵，君子攸宁。",
        "dynasty": "宋",
        "collection_info": null
    },
    {
        "uuid": "d097f0b26e2d9e8cc3cab3b40fcaf9bb",
        "title": "牛山之木四章  其三",
        "author": "赵友直",
        "content": "木其荣矣，繁霜瘁之。\n静言思之，中心怆而。",
        "dynasty": "宋",
        "collection_info": null
    },
    {
        "uuid": "b3f6044d372b3c09614460e95dfda391",
        "title": "牛山之木四章  其四",
        "author": "赵友直",
        "content": "木之瘁矣，益厚其根。\n我之怀矣，匪善奚敦。",
        "dynasty": "宋",
        "collection_info": null
    },
    {
        "uuid": "0a16ac0527a690910a0fc97f74558755",
        "title": "有美人兮四章  其一",
        "author": "赵友直",
        "content": "有美人兮，在天之东。\n瞻之勿及，我心憧憧。",
        "dynasty": "宋",
        "collection_info": null
    },
    {
        "uuid": "277dc3c8d61df6da0447a463db1c51dc",
        "title": "有美人兮四章  其二",
        "author": "赵友直",
        "content": "有美人兮，在天之西。\n见之勿遂，我心悽悽。",
        "dynasty": "宋",
        "collection_info": null
    },
    {
        "uuid": "3ed8f6c392daaff2919f9ff8109e376a",
        "title": "有美人兮四章  其三",
        "author": "赵友直",
        "content": "有美人兮，在天之南。\n思之勿得，我心惔惔。",
        "dynasty": "宋",
        "collection_info": null
    },
    {
        "uuid": "b3aa6d1a47d43bc17863782c0801b8fc",
        "title": "有美人兮四章  其四",
        "author": "赵友直",
        "content": "有美人兮，在天之北。\n怀之勿已，我心恻恻。",
        "dynasty": "宋",
        "collection_info": null
    },
    {
        "uuid": "0455598f00a8b980251bc1002f3e11dc",
        "title": "题壁",
        "author": "赵友直",
        "content": "三北谁人知管仲，五湖何处觅陶朱。\n壁间遗墨还堪睹，弔罢灵魂一束刍。",
        "dynasty": "宋",
        "collection_info": null
    }
]