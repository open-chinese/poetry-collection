[
    {
        "uuid": "3f5a659a449d1bc8d010b699f89cf4b2",
        "title": "梅花三咏  其一",
        "author": "董师谦",
        "content": "雪蘤霜鬚苔藓枝，玉堂事去且疏篱。\n世人孔鼻无分别，吐露芳心欲向谁。",
        "dynasty": "宋",
        "collection_info": null
    },
    {
        "uuid": "ff91e6b70a509d090e86c1454b2dabcf",
        "title": "梅花三咏  其二",
        "author": "董师谦",
        "content": "京洛尘中耿素衣，苍头冷面古鬚眉。\n春风红紫百千变，惟有此花如旧时。",
        "dynasty": "宋",
        "collection_info": null
    },
    {
        "uuid": "e2565063da8a4deea591dd9e17aa424f",
        "title": "梅花三咏  其三",
        "author": "董师谦",
        "content": "疏花淡淡月娟娟，静坐参渠花月禅。\n翠羽飞来栖未稳，几回搅碎又依然。",
        "dynasty": "宋",
        "collection_info": null
    },
    {
        "uuid": "4b07c128b646490ce112cbac32e90cf9",
        "title": "钱塘怀古  其一",
        "author": "董师谦",
        "content": "历历庚申事，分明在眼前。\n讲和如有弊，飞渡定无船。\n北使三千里，真州十四年。\n酿成亡国恨，一部福华编。",
        "dynasty": "宋",
        "collection_info": null
    },
    {
        "uuid": "1c42c78b05d20dbf9d368c047235e9c9",
        "title": "钱塘怀古  其二",
        "author": "董师谦",
        "content": "玉床摇帝座，青盖出都城。\n巷哭千家泪，燕歌四面声。\n干坤遽如许，风雪可怜生。\n清晓宫门外，犹听打六更。",
        "dynasty": "宋",
        "collection_info": null
    },
    {
        "uuid": "9c95d75a761c5d30ca3fc6d51cf647f0",
        "title": "钱塘怀古  其三",
        "author": "董师谦",
        "content": "衣带一条水，靴尖三百州。\n市朝陈迹在，图籍别人收。\n南渡衣冠尽，西湖歌舞休。\n久知事当尔，曾记五更头。",
        "dynasty": "宋",
        "collection_info": null
    },
    {
        "uuid": "13d44c5e00df1e6f6a10e5aaad2e4738",
        "title": "钱塘怀古  其四",
        "author": "董师谦",
        "content": "行人指新寺，云此旧宫城。\n坐殿几朝帝，开山何处僧。\n日边行塔影，天外送钟声。\n王气元无了，何消凿秣陵。",
        "dynasty": "宋",
        "collection_info": null
    }
]