[
    {
        "uuid": "2faff35bd3a6bbfc34b8dd48d7d27126",
        "title": "龙子祠农人享神",
        "author": "王士元",
        "content": "晋州之西，山曰藐姑，有泉源源流不潴。\n疏为八道沟与渠，坐令瘠土成膏腴。\n多黍多稌多麻蔬，沄沄万亩碁局如。\n田家终岁惟勤劬，虽有干旱无忧虞。\n割牲酾酒父老趋，坎坎击鼓吹笙竽。\n报答龙神醉饱余，宛若泽国江乡居。\n晋州之东民岂迂，耕种自亦为农夫。\n年年汲井井欲枯，赤日炙背田不濡。\n父子筋力疲辘轳，肩頳汗浃良区区。\n老我见此空嗟吁。\n谁把劳逸分两途，凶年且为宽赋租。",
        "dynasty": "宋",
        "collection_info": null
    }
]