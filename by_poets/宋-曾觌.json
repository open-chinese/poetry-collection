[
    {
        "uuid": "c48d8c6c990835149d8fdc1f94fce495",
        "title": "水龙吟 楚天千里无云",
        "author": "曾觌",
        "content": "楚天千里无云，露华洗出秋容净。\n银蟾台榭，玉壶天地，参差桂影。\n鸳瓦寒生，画檐光射，碧梧金井。\n听韶华半夜，江梅三弄，风袅袅、良宵永。\n携手西园宴罢，下瑶台、醉魂初醒。\n吹箫仙子，骖鸾归路，一襟清兴。\n鳷鹊楼高，建章门迥，星河耿耿。\n看沧江潮上，丹枫落叶，浸关山冷。",
        "dynasty": "宋",
        "collection_info": null
    },
    {
        "uuid": "3af7edaabad0dba986a5f250ab2e47b7",
        "title": "念奴娇 霁天湛碧",
        "author": "曾觌",
        "content": "霁天湛碧，正新凉风露，冰壶清彻。\n河汉无声□□□，涌出银蟾孤绝。\n岩桂香飘，井梧影转，冷浸宫袍洁。\n西厢往事，一帘幽梦凄切。\n肠断楚峡云归，尊前无绪，只有愁如发。\n此夕姮娥应也恨，冷落琼楼金阙。\n禁漏迢迢，边鸿杳杳，密意凭谁说。\n阑干星汉，落梅三弄初阕。",
        "dynasty": "宋",
        "collection_info": null
    },
    {
        "uuid": "d4e48af4839d40320159fbbbeff67632",
        "title": "念奴娇 群花渐老",
        "author": "曾觌",
        "content": "群花渐老，向晓来微雨，芳心初拆。\n拂掠娇红香旖旎，浑欲不胜春色。\n淡月梨花，新晴繁杏，装点成标格。\n风光都在，半开深院人寂。\n刚要买断东风，袅栾枝低映，舞茵歌席。\n记得当时曾共赏，玉人纤手轻摘。\n醉里妖饶，醒时风韵，比并堪端的。\n谁知憔悴，对花空恁思忆。",
        "dynasty": "宋",
        "collection_info": null
    },
    {
        "uuid": "9dd47a7555b8d5303a67e2f379f1b65c",
        "title": "念奴娇 人生行乐",
        "author": "曾觌",
        "content": "人生行乐，算一春欢赏，都来几日。\n绿暗红稀春已去，赢得星星头白。\n醉里狂歌，花前起舞，拚罚金杯百。\n淋漓宫锦，忍辜妖艳姿色。\n须信殿得韶光，只愁花谢，又作经年别。\n嫩紫娇红还解语，应为主人留客。\n月落乌啼，酒阑烛暗，离绪伤吴越。\n竹西歌吹，不堪老去重忆。",
        "dynasty": "宋",
        "collection_info": null
    },
    {
        "uuid": "d46b6a4b66b09ec59563715e1195a895",
        "title": "念奴娇 媚容素态",
        "author": "曾觌",
        "content": "媚容素态，比群花、赢了风流颜色。\n昵枕低帏销受得，□□轻怜深惜。\n怎望如今，瓶沈簪折，蓦地成疏隔。\n□□夕雨，甚时重见踪迹。\n门外暂泊兰舟，一行霜树，□一重山碧。\n泪眼相看争忍望，天际孤村寒驿。\n卞水无情，催人东去，去也添愁寂。\n鳞鸿方便，为人传个消息。",
        "dynasty": "宋",
        "collection_info": null
    },
    {
        "uuid": "15dd335c6bc14f053ee761039a1fb4ff",
        "title": "瑞鹤仙 陡寒生翠幕",
        "author": "曾觌",
        "content": "陡寒生翠幕。\n冻云垂，缤纷飞雪初落。\n萦风度池阁。\n袅馀妍，时趁舞腰纤弱。\n江天漠漠。\n认残梅、吹散画角。\n正貂裘乍怯，黄昏院宇，入檐飘泊。\n依约。\n银河迢递，种玉群仙，共骖鸾鹤。\n东君未觉。\n先春绽，万花萼。\n向尊前、已喜丰年呈瑞，人间何事最乐。\n拥笙歌、绣阁低帷，纵欢细酌。",
        "dynasty": "宋",
        "collection_info": null
    },
    {
        "uuid": "29836a9ed9cef57351692e8e896744e7",
        "title": "倾杯乐 锦帐寒添",
        "author": "曾觌",
        "content": "锦帐寒添，画檐雀噪，冻云布野。\n望空际、瑶峰微吐，琼花初绽，江山如画。\n裁冰剪水装鸳瓦。\n杳旗亭路，依稀管弦台榭。\n倚小楼佳兴，一行珠帘不下。\n随缕板、歌声闲暇。\n傍翠袖云鬟、怜艳冶。\n似佯醉、不奈娇羞，浓欢旋学风雅。\n相暝色、双鸾舞罢。\n红兽暖、春生金斝。\n但殢饮，香雾卷、壶天不夜。",
        "dynasty": "宋",
        "collection_info": null
    },
    {
        "uuid": "b32a6fa9f22b8dcc702245ea732c00b9",
        "title": "木兰花慢 正枝头荔子",
        "author": "曾觌",
        "content": "正枝头荔子，晚红皱、袅熏风。\n对碧瓦迷云，青山似浪，返照浮空。\n高台称吟眺处，□繁华、清胜两无穷。\n帘卷榕阴暮合，万家香霭溟蒙。\n年光冉冉逐飞鸿。\n叹雨迹云踪。\n渐暑退兰房，凉生象簟，知与谁同。\n临鸾晚妆初罢，怨清宵、好梦不相逢。\n看即天涯秋也，恨随一叶梧桐。",
        "dynasty": "宋",
        "collection_info": null
    },
    {
        "uuid": "1a11ddd6d59843fbdfeed35306a6f1d6",
        "title": "水调歌头 溪山多胜事",
        "author": "曾觌",
        "content": "溪山多胜事，诗酒辨清游。\n主人为我，增茸台榭足凝眸。\n仿佛玉壶天地，隐见瀛洲风月，千首傲王侯。\n谁与共登眺，公子气横秋。\n记当年，曾共醉，庾公楼。\n一杯此际，重话前事逐东流。\n多谢兼金清唱，更拟重阳佳节，挼菊任扶头。\n但愿身长健，浮世拚悠悠。",
        "dynasty": "宋",
        "collection_info": null
    },
    {
        "uuid": "916949d0a722ccb7a708ad265c87e945",
        "title": "水调歌头 图画上鳞阁",
        "author": "曾觌",
        "content": "图画上鳞阁，莫使鬓先秋。\n壮年豪气，无奈黯黯阵云浮。\n常记青油幕下，一矢聊城飞去，谈笑静边头。\n勋业出无意，非为快恩雠。\n卷龙韬，随凤诏，与时谋。\n朱幡皂盖南下，聊试海山州。\n邂逅故人相见，俯仰浮生今古，蝼蚁共王侯。\n万事偶然耳，风月恣嬉游。",
        "dynasty": "宋",
        "collection_info": null
    },
    {
        "uuid": "1ff00cbd2f355c400a65169dda77f87b",
        "title": "水调歌头 长乐富山水",
        "author": "曾觌",
        "content": "长乐富山水，杖屡足追游。\n故人千里，西望双剑黯回眸。\n多谢扁舟乘兴，慰我天涯羁思，何必羡封侯。\n暮雨疏帘卷，爽气飒如秋。\n送征鸿，浮大白，倚危楼。\n参横月落，耿耿河汉近人流。\n堪叹人生离合，后日征鞍西去，别语却从头。\n老矣江边路，清兴漫悠悠。",
        "dynasty": "宋",
        "collection_info": null
    },
    {
        "uuid": "990dfce7dd421b411109dc7e9744a635",
        "title": "醉蓬莱 向逍遥物外",
        "author": "曾觌",
        "content": "向逍遥物外，造化工夫，做成幽致。\n杳霭壶天，映满空苍翠。\n耸秀峰峦，媚春花木，对玉阶金砌。\n方丈瀛洲，非烟非雾，恍移平地。\n况值良辰，宴游时候，日永风和，暮春天气。\n金母龟台，傍碧桃阴里。\n地久天长，父尧子舜，灿绮罗佳会。\n一部仙韶，九重鸾仗，年年同醉。",
        "dynasty": "宋",
        "collection_info": null
    },
    {
        "uuid": "7b3746b6c4cfbec0e973bbcdc031f598",
        "title": "满庭芳 冶态轻盈",
        "author": "曾觌",
        "content": "冶态轻盈，香风摇荡，画栏淑景初长。\n彩霞深处，明艳夺昭阳。\n试问沈香旧事，应劝我、莫负韶光。\n多情是，低徊顾影，云幕淡微凉。\n人间，春更好，一枝斜插，犹记疏狂。\n到如今潘鬓，暗点吴霜。\n乐事直须年少，何妨拚、一饮千觞。\n醺醺醉，壶天向晚，春思正悠扬。",
        "dynasty": "宋",
        "collection_info": null
    },
    {
        "uuid": "a0cac72253757f22e67166010c52a9ad",
        "title": "燕山亭 河汉风情",
        "author": "曾觌",
        "content": "河汉风情，庭户夜凉，皓月澄秋时候。\n冰鉴乍开，跨海飞来，光掩满天星斗。\n四卷珠帘，渐移影、宝阶鸳甃。\n还又。\n看岁岁婵娟，向人依旧。\n朱邸高宴簪缨，正歌吹瑶台，舞翻宫袖。\n银管竞酬，棣萼相辉，风流古来谁有。\n玉笛横空，更听彻、裳霓三奏。\n难偶。\n拚醉倒、参横晓漏。",
        "dynasty": "宋",
        "collection_info": null
    },
    {
        "uuid": "15a54ff7164be50d831394df28fb0dfa",
        "title": "燕山亭 玉立明光",
        "author": "曾觌",
        "content": "玉立明光，才业冠伦，汉历方承休运。\n江左奏功，塞垒宣威，紫绶几垂金印。\n岁晚归来，望丹极、新清氛祲。\n忠愤。\n着挠节朋俦，便成嘉遁。\n千载云海茫茫，记举目新亭，壮怀难尽。\n蝴蝶梦惊，化鹤飞还，荣华等闲一瞬。\n七十尊前，算畴昔、都无可恨。\n休问。\n长占取、朱颜绿鬓。",
        "dynasty": "宋",
        "collection_info": null
    },
    {
        "uuid": "12f1f5a2557ebc7157d6864675bacd97",
        "title": "沁园春 更漏迢迢",
        "author": "曾觌",
        "content": "更漏迢迢，乍寒天气，画烛对床。\n正井梧飘砌，边鸿度月，故人何处，水远山长。\n老去功名，年来情绪，宽尽寒衣销旧香。\n除非是，仗蛮笺象管，时伴吟窗。\n词章。\n莫话行藏。\n且喜见捷书来帝乡。\n看锐师云合，妖氛电扫，随堤宫柳，依旧成行。\n梦绕他年，青门紫陌，对酒花前歌正当。\n空成恨，奈潘郎两鬓，新点吴霜。",
        "dynasty": "宋",
        "collection_info": null
    },
    {
        "uuid": "a53c3c44d12f5a3e58b5dc4593eaba8d",
        "title": "喜迁莺 七闽形胜",
        "author": "曾觌",
        "content": "七闽形胜。\n镇南纪会府，山川交映。\n箫鼓喧天，绮罗盈市，不负四时风景。\n共喜太平无事，岂料潢池不逞。\n殄群丑，看一鼓雷奔，沧溟波静。\n指纵诗书帅，曾到凤池，密勿陪几政。\n暂掩筹帏，催分战舰，总出智谋先定。\n想见捷书初上，尽道臣贤主圣。\n正图旧，听重宣丹诏，归调金鼎。",
        "dynasty": "宋",
        "collection_info": null
    },
    {
        "uuid": "3e8649c6e0d93bad66d44985d24865e4",
        "title": "金人捧露盘 记神京、繁华地",
        "author": "曾觌",
        "content": "记神京、繁华地，旧游踪。\n正御沟、春水溶溶。\n平康巷陌，绣鞍金勒跃青骢。\n解衣沽酒醉弦管，柳绿花红。\n到如今、馀霜鬓，嗟前事、梦魂中。\n但寒烟、满目飞蓬。\n雕栏玉砌，空锁三十六离宫。\n塞笳惊起暮天雁，寂寞东风。",
        "dynasty": "宋",
        "collection_info": null
    },
    {
        "uuid": "24521fdb2cf68297fc12084bdf4da215",
        "title": "传言玉女 凤阙龙楼",
        "author": "曾觌",
        "content": "凤阙龙楼，清夜月华初照。\n万点星球，护花梢寒峭。\n华胥梦里，老去欢情终少。\n花愁醉闷，总消除了。\n紫陌嬉游，不似少年怀抱。\n珠帘十里，听笙箫声香。\n幽期密约，暗想浅颦轻笑。\n良时莫负，玉山频倒。",
        "dynasty": "宋",
        "collection_info": null
    },
    {
        "uuid": "cf3a3e5a610680c31398506bf47b57af",
        "title": "好事近 摇扬杏花风",
        "author": "曾觌",
        "content": "摇扬杏花风，迟日淡阴双阙。\n丝管缓随檀板，看舞腰回雪。\n龙舟闲舣画桥边，须趁好花折。\n频劝御杯宜满，正清歌初阕。",
        "dynasty": "宋",
        "collection_info": null
    },
    {
        "uuid": "6dfbbdc53463b82cdda27a398da9e391",
        "title": "好事近 一梦别长安",
        "author": "曾觌",
        "content": "一梦别长安，山路雨斜风细。\n行到子陵滩畔，谢主人深意。\n多情低唱下梁尘，拚十分沈醉。\n去也为伊消瘦，悄不禁思忆。",
        "dynasty": "宋",
        "collection_info": null
    },
    {
        "uuid": "30fe8b2ad3ceac298e3ad48bbd2fc0f7",
        "title": "好事近 霁雪好风光",
        "author": "曾觌",
        "content": "霁雪好风光，恰是相逢时节。\n酒量不禁频劝，便醉倒人侧。\n严城更漏夜厌厌，应有断肠客。\n莫问落梅三弄，喜一枝曾折。",
        "dynasty": "宋",
        "collection_info": null
    },
    {
        "uuid": "851a8d5f85649c5794fcff109fce6f30",
        "title": "柳梢青 梅粉轻匀",
        "author": "曾觌",
        "content": "梅粉轻匀。\n和风布暖，香径无尘。\n凤阁凌虚，龙池澄碧，芳意鳞鳞。\n清时酒圣花神。\n对内苑、风光又新。\n一部仙韶，九重鸾仗，天上长春。",
        "dynasty": "宋",
        "collection_info": null
    },
    {
        "uuid": "a6e1d85126108e14026c89214e9cd2d0",
        "title": "柳梢青 花柳争春",
        "author": "曾觌",
        "content": "花柳争春。\n湖山竟秀，恰近清明。\n绮席从容，兰舟摇曳，稳泛波平。\n君恩许宴簪缨。\n密座促、仍多故情。\n一部清音，两行红粉，醉入严城。",
        "dynasty": "宋",
        "collection_info": null
    },
    {
        "uuid": "43719af99a58c1abfd7f438db6e86818",
        "title": "柳梢青 品雅风流",
        "author": "曾觌",
        "content": "品雅风流，端端正正，堪人怜惜。\n因甚新来，眉儿不展，愁情如织。\n倡条冶叶无情，犹为他、千思万忆。\n据恁当初，真心实意，如何亏得。",
        "dynasty": "宋",
        "collection_info": null
    },
    {
        "uuid": "0931af3d2224e604efc5d6cee5288963",
        "title": "春光好 胭脂腻",
        "author": "曾觌",
        "content": "胭脂腻，粉光轻。\n正新晴。\n枝上闹红无处着，近清明。\n仙娥进酒多情。\n向花下、相闹盈盈。\n不惜十分倾玉斝，惜凋零。",
        "dynasty": "宋",
        "collection_info": null
    },
    {
        "uuid": "cd43abc67cffe8a4e4455b0fc49591e3",
        "title": "春光好 心下事",
        "author": "曾觌",
        "content": "心下事，不思量。\n自难忘。\n花底梦回春漠漠，恨偏长。\n闲日多少韶光。\n雕阑静、芳草池塘。\n风急落红留不住，又斜阳。",
        "dynasty": "宋",
        "collection_info": null
    },
    {
        "uuid": "8b4a86284b006d4796a8327ca042824b",
        "title": "春光好 槐阴密",
        "author": "曾觌",
        "content": "槐阴密，蔗浆寒。\n荔枝丹。\n珍重主人怜客意，荐雕盘。\n多情翠袖凭栏。\n晚妆罢、谁与共欢。\n帘卷玉钩风细细，敛眉山。",
        "dynasty": "宋",
        "collection_info": null
    },
    {
        "uuid": "a92729a3dc0f75bf4b7cb75804c06ab2",
        "title": "减字木兰花 一声杜宇",
        "author": "曾觌",
        "content": "一声杜宇。\n满地落红愁不语。\n国色春娇。\n不逐风前柳絮飘。\n珠帘休卷。\n爱惜龙香藏粉艳。\n胜友俱来。\n同醉君恩倒玉杯。",
        "dynasty": "宋",
        "collection_info": null
    },
    {
        "uuid": "04b71ceaba7f0781137725fb1ed8e317",
        "title": "点绛唇 璧月香风",
        "author": "曾觌",
        "content": "璧月香风，万家帘幕烟如昼。\n闹蛾雪柳。\n人似梅花瘦。\n行乐清时，莫惜笙歌奏。\n更阑后。\n满斟金斗。\n且醉厌厌酒。",
        "dynasty": "宋",
        "collection_info": null
    },
    {
        "uuid": "2ff97ff9d131be8eaa1f93fe9f485c59",
        "title": "点绛唇 细雨斜风",
        "author": "曾觌",
        "content": "细雨斜风，上元灯火还空过。\n下帘孤坐。\n老去知因果。\n风月词情，冷落教谁和。\n今忘我。\n静中看破。\n万事空花堕。",
        "dynasty": "宋",
        "collection_info": null
    },
    {
        "uuid": "d182e88ffb1ae833774aea250950ac65",
        "title": "浣溪沙 艳杏红芳透粉肌",
        "author": "曾觌",
        "content": "艳杏红芳透粉肌。\n沈香亭宴太真妃。\n新晴庭馆燕来迟。\n试抹么弦妆半掩，满斟绿醑袖交飞。\n九重天上捧金卮。",
        "dynasty": "宋",
        "collection_info": null
    },
    {
        "uuid": "94db271566e7dc11953052c518d212ee",
        "title": "浣溪沙 元是昭阳宫里人",
        "author": "曾觌",
        "content": "元是昭阳宫里人。\n惊鸿宛转掌中身。\n只疑飞过洞庭云。\n按彻凉州莲步紧，好花风袅一枝新。\n画堂香暖不胜春。",
        "dynasty": "宋",
        "collection_info": null
    },
    {
        "uuid": "e8a99257fa9949236a81c8e4fe956056",
        "title": "浣溪沙 绮陌寻芳惜少年",
        "author": "曾觌",
        "content": "绮陌寻芳惜少年。\n长楸走马着金鞭。\n玉楼春醉杏花前。\n憔悴如今谁作伴，别离还近养花天。\n碧云凝处忆婵娟。",
        "dynasty": "宋",
        "collection_info": null
    },
    {
        "uuid": "6472e874badc17e2aa8671cb0b49e8a5",
        "title": "浣溪沙 一扇熏风入座凉",
        "author": "曾觌",
        "content": "一扇熏风入座凉。\n轻云微雨弄晴光。\n绿团梅子未成黄。\n渐近日长愁闷处，更堪羁旅送归艎。\n乱山重叠水茫茫。",
        "dynasty": "宋",
        "collection_info": null
    },
    {
        "uuid": "ed7b02d5adde1c09417397d5e5f0c73f",
        "title": "钗头凤・撷坊词 华灯闹",
        "author": "曾觌",
        "content": "华灯闹。\n银蟾照。\n万家罗幕香风透。\n金尊侧。\n花颜色。\n醉里人人，向人情极。\n惜惜惜。\n春寒峭。\n腰肢小。\n鬓云斜亸蛾儿袅。\n清宵寂。\n香闺隔。\n好梦难寻，雨踪云迹。\n忆忆忆。",
        "dynasty": "宋",
        "collection_info": null
    },
    {
        "uuid": "90df79943412362052cacc020da1b1e8",
        "title": "诉衷情 建章宫殿晚生寒",
        "author": "曾觌",
        "content": "建章宫殿晚生寒。\n飞雪点朱阑。\n舞腰缓随檀板，轻絮殢春闲。\n愁思乱，酒肠悭。\n漏将残。\n玉人今夜，滴粉搓酥，应敛眉山。",
        "dynasty": "宋",
        "collection_info": null
    },
    {
        "uuid": "3214fe29b8b49239d4a6636bddfb83c3",
        "title": "诉衷情 半钩珠箔小扬州",
        "author": "曾觌",
        "content": "半钩珠箔小扬州。\n春色在重楼。\n曾醉玳筵歌舞，楚梦苦难留。\n情脉脉，恨悠悠。\n几时休。\n大都人世，会少离多，总是闲愁。",
        "dynasty": "宋",
        "collection_info": null
    },
    {
        "uuid": "58719fa158b2a2b6aff6de12c208d0ec",
        "title": "诉衷情 晚妆初试蕊珠宫",
        "author": "曾觌",
        "content": "晚妆初试蕊珠宫。\n随步异香浓。\n檀槽缓垂鸾带，纤指拈春葱。\n莺语巧，上林中。\n正娇慵。\n暂教花下，帘影微开，多谢东风。",
        "dynasty": "宋",
        "collection_info": null
    },
    {
        "uuid": "dee741267e02b22bb746f9982fd94cf1",
        "title": "诉衷情 兰亭曲水擅风流",
        "author": "曾觌",
        "content": "兰亭曲水擅风流。\n移宴向清秋。\n黄花未应憔悴，盏面尚堪浮。\n围艳质，发歌喉。\n细相酬。\n明年此会，主人还是，在凤池头。",
        "dynasty": "宋",
        "collection_info": null
    },
    {
        "uuid": "1496607e684243d302d68e9469f018f0",
        "title": "踏莎行 翠幄成阴",
        "author": "曾觌",
        "content": "翠幄成阴，谁家帘幕。\n绮罗香拥处、觥筹错。\n清和将近，□春寒更薄。\n高歌看簌簌、梁尘落。\n好景良辰，人生行乐。\n金杯无奈是、苦相虐。\n残红飞尽，袅垂杨轻弱。\n来岁断不负、莺花约。",
        "dynasty": "宋",
        "collection_info": null
    },
    {
        "uuid": "7c06f074487a6104294eb4ce42abf5b0",
        "title": "眼儿媚 花近清明晚风寒",
        "author": "曾觌",
        "content": "花近清明晚风寒。\n锦幄兽香残。\n醺醺醉里，匆匆相见，重听哀弹。\n春情入指莺声碎，危柱不胜弦。\n十分得意，一场轻梦，淡月阑干。",
        "dynasty": "宋",
        "collection_info": null
    },
    {
        "uuid": "b2ab1bc9b866731e972a2983c4f2a1c6",
        "title": "眼儿媚 重劝离觞泪相看",
        "author": "曾觌",
        "content": "重劝离觞泪相看。\n寂寞上征鞍。\n临行欲话，风流心事，万绪千端。\n春光漫漫人千里，归梦绕长安。\n不堪向晚，孤城吹角，回首关山。",
        "dynasty": "宋",
        "collection_info": null
    },
    {
        "uuid": "9de6387f6fe1ac4a5259a3439a31304b",
        "title": "蝶恋花 翠箔垂云香喷雾",
        "author": "曾觌",
        "content": "翠箔垂云香喷雾。\n年少疏狂，载酒寻芳路。\n多少惜花春意绪。\n劝人金盏歌金缕。\n桃李飘零风景暮。\n只有闲愁，不逐流年去。\n旧事而今谁共语。\n画楼空指行云处。",
        "dynasty": "宋",
        "collection_info": null
    },
    {
        "uuid": "c542eac42eed582379032c8800d7c908",
        "title": "蝶恋花 御柳风柔春正暖",
        "author": "曾觌",
        "content": "御柳风柔春正暖。\n紫殿朱楼，赫奕祥光远。\n十二玉龙迎凤辇。\n香腾锦绣闻弦管。\n扇却双鸾开宝宴。\n绿绕红围，宣劝金卮满。\n万岁千秋流宠眷。\n此身欲备昭阳燕。",
        "dynasty": "宋",
        "collection_info": null
    },
    {
        "uuid": "4c64ab70b3ed26c5e5d6527905c3f67f",
        "title": "隔浦莲・隔浦莲近拍 凉秋湖上过雨",
        "author": "曾觌",
        "content": "凉秋湖上过雨。\n作意回商素。\n暗绿翻轻盖，萧然姑射俦侣。\n妆脸宜淡伫。\n红衣妒。\n步袜凌波去。\n异香度。\n天教占断，风汀月浦烟渚。\n纤尘不到，梦绕玉壶清处。\n多少芳心待怨诉。\n无语。\n飞来一片鸥鹭。",
        "dynasty": "宋",
        "collection_info": null
    },
    {
        "uuid": "de3a70680838594dd65a5d43cf85fb5c",
        "title": "浪淘沙 一线海门来",
        "author": "曾觌",
        "content": "一线海门来。\n雪喷云开。\n昆山移玉下瑶台。\n卷地西风吹不断，直到蓬莱。\n羯鼓噪春雷。\n鼍舞蛟回。\n歌楼鼓吹夕阳催。\n今古清愁流不尽，都一樽罍。",
        "dynasty": "宋",
        "collection_info": null
    },
    {
        "uuid": "6389a77644e53c2a6788aff5ff44cf84",
        "title": "蓦山溪 催花小雨",
        "author": "曾觌",
        "content": "催花小雨，轻把香尘洒。\n帘卷水亭风，梅影转、夕阳初下。\n靓妆窥鉴，鸳甃湛清漪，浮暗麝，剪芳琼，消得连城价。\n玉楼十二，寒怯铢衣挂。\n曾是绿华仙，眷馀情、新词如画。\n花随人圣，须信世无双，腾凤吹，驻銮舆，堪与瑶池亚。",
        "dynasty": "宋",
        "collection_info": null
    },
    {
        "uuid": "b33685021e39b9e91dc855291c8cd406",
        "title": "蓦山溪 凋红减翠",
        "author": "曾觌",
        "content": "凋红减翠，正是清秋杪。\n深院袅香风，看梨花、一枝开早。\n珑璁映面，依约认娇颦，天淡淡，月溶溶，春意知多少。\n清明池馆，芳信年年好。\n更向五侯家，把江梅、风光占了。\n休教寂寞，辜负向人心，檀板响，宝杯倾，潘鬓从他老。",
        "dynasty": "宋",
        "collection_info": null
    },
    {
        "uuid": "e41f5adb29e29dc0dcf3e4c57a4099fe",
        "title": "感皇恩 依旧惜春心",
        "author": "曾觌",
        "content": "依旧惜春心，花枝常好。\n只恐尊前被花笑。\n少年青鬓，耐得几番重到。\n旧欢重记省，如天杳。\n绮陌青门，斜阳芳草。\n今古销沈送人老。\n帝城春事，又是等闲来了。\n乱红随过雨，莺声悄。",
        "dynasty": "宋",
        "collection_info": null
    },
    {
        "uuid": "a839ee3efa0c7f97ab0d2667a32a2f02",
        "title": "阮郎归 柳阴庭馆占风光",
        "author": "曾觌",
        "content": "柳阴庭馆占风光。\n呢喃清昼长。\n碧波新涨小池塘。\n双双蹴水忙。\n萍散漫，絮飘扬。\n轻盈体态狂。\n为怜流去落红香。\n衔将归画梁。",
        "dynasty": "宋",
        "collection_info": null
    },
    {
        "uuid": "ed031ebe7519fe539dc462f21b58d3d4",
        "title": "鹧鸪天 龙驭亲迎玉辇来",
        "author": "曾觌",
        "content": "龙驭亲迎玉辇来。\n江梅枝上雪培堆。\n东风上苑春光到，更放金莲匝地开。\n腾凤吹，进瑶杯。\n两宫交劝正欢谐。\n父慈子孝从今数，准拟开筵一万回。",
        "dynasty": "宋",
        "collection_info": null
    },
    {
        "uuid": "d0888bd5ac1a61fefb72e9320733be85",
        "title": "鹧鸪天 桃李飘零春已深",
        "author": "曾觌",
        "content": "桃李飘零春已深。\n可怜轻负惜花心。\n尊前赖有红千叠，窗外休惊绿满林。\n灯灼灼，醉沈沈。\n笙歌丛里酒频斟。\n留欢且莫匆匆去，怅望春归何处寻。",
        "dynasty": "宋",
        "collection_info": null
    },
    {
        "uuid": "da397b8222dc83db562395e2d4ae440e",
        "title": "鹧鸪天 每上春泥向晓干",
        "author": "曾觌",
        "content": "每上春泥向晓干。\n花间幽鸟舞姗姗。\n年华不管人将老，门外东风依旧寒。\n投簪易，息机难。\n鹿门归路不曾关。\n羡君早觉无生法，识破南柯一梦间。",
        "dynasty": "宋",
        "collection_info": null
    },
    {
        "uuid": "e3d47d8e23659d7f6ccf1cc521939a9d",
        "title": "鹧鸪天 故乡寒食醉酡颜",
        "author": "曾觌",
        "content": "故乡寒食醉酡颜。\n秋千彩索眩斓斑。\n如今头上灰三斗，赢得疏慵到处闲。\n锺已动，漏将残。\n浮生犹恨别离难。\n镬汤转作清凉地，只在人心那样看。",
        "dynasty": "宋",
        "collection_info": null
    },
    {
        "uuid": "b0d9ce6164cc69cc8e6d9cd9e71625fe",
        "title": "定风波 捍拨金泥雅制新",
        "author": "曾觌",
        "content": "捍拨金泥雅制新。\n紫檀槽映小腰身。\n娅姹雏莺相对语。\n欣睹。\n上林花底暖生春。\n飒飒胡沙飞指下。\n休讶。\n一般奇绝称精神。\n向道曲终多少意。\n须记。\n昭阳殿里旧承恩。",
        "dynasty": "宋",
        "collection_info": null
    },
    {
        "uuid": "f8f57bfe809a355020e2482a57a93982",
        "title": "定风波 上苑秾芳初雨晴",
        "author": "曾觌",
        "content": "上苑秾芳初雨晴。\n香风袅袅泛轩楹。\n犹记洛阳开小宴。\n娇面。\n粉光依约认倾城。\n流落江南重此会。\n相对。\n金蕉蘸甲十分倾。\n怕见人间春更好。\n向道。\n如今老去尚多情。",
        "dynasty": "宋",
        "collection_info": null
    },
    {
        "uuid": "5fe5286c0d66c9ea273961e5e41c6d3f",
        "title": "定风波 极目秋光夕照开",
        "author": "曾觌",
        "content": "极目秋光夕照开。\n潮头初自海门来。\n杳杳江天横一线。\n如练。\n疾驱千骑鼓声催。\n杰槛翠飞争徙倚。\n一行新雁去仍回。\n翠袖半空歌笑迥。\n低映。\n十分沈醉劝金杯。",
        "dynasty": "宋",
        "collection_info": null
    },
    {
        "uuid": "fc0efdd6dcfb97c453c8ab4290fb20e1",
        "title": "定风波 天语丁宁对未央",
        "author": "曾觌",
        "content": "天语丁宁对未央。\n少摅素志向荆襄。\n烜赫家声今不坠。\n英伟。\n风姿飒爽紫髯郎。\n别酒一杯君莫阻。\n烛前粉艳俨成行。\n领略大堤花好处。\n无绪。\n也应回首水云乡。",
        "dynasty": "宋",
        "collection_info": null
    },
    {
        "uuid": "19af18b122efaa36073ed40d2ebfa7a3",
        "title": "南乡子 霜月晚云收",
        "author": "曾觌",
        "content": "霜月晚云收。\n萧瑟西风满院秋。\n雅会难期嗟易散，迟留。\n把酒听歌且劝酬。\n万事拚悠悠。\n只有情亲意未休。\n后夜扁舟烟浪里，回头。\n叶叶丹枫总是愁。",
        "dynasty": "宋",
        "collection_info": null
    },
    {
        "uuid": "42c180563466fde46f26cbda1633363a",
        "title": "忆秦娥 晴空碧",
        "author": "曾觌",
        "content": "晴空碧。\n吴山染就丹青色。\n丹青色。\n西风摇落，可堪凄恻。\n世情冷暖君应识。\n鬓边各自侵寻白。\n侵寻白。\n江南江北，几时归得。",
        "dynasty": "宋",
        "collection_info": null
    },
    {
        "uuid": "cf87076d5b5e4febda04eb56caa06ba0",
        "title": "忆秦娥 西风节",
        "author": "曾觌",
        "content": "西风节。\n碧云卷尽秋宵月。\n秋宵月。\n关河千里，照人离别。\n尊前俱是天涯客。\n那堪三载遥相忆。\n遥相忆。\n年光依旧，渐成华发。",
        "dynasty": "宋",
        "collection_info": null
    },
    {
        "uuid": "20302abbb22c8110ab10cf7856017cc2",
        "title": "忆秦娥 暮云蹙",
        "author": "曾觌",
        "content": "暮云蹙。\n小亭带雪斟醽醁。\n斟醽醁。\n一声羌管，落梅蔌蔌。\n舞衣旋趁霓裳曲。\n倚阑相对人如玉。\n人如玉。\n锦屏罗幌，看成不足。",
        "dynasty": "宋",
        "collection_info": null
    },
    {
        "uuid": "7dd65bb17e466903a4425a700e875e97",
        "title": "忆秦娥 正飞雪",
        "author": "曾觌",
        "content": "正飞雪。\n园林一样梨花白。\n梨花白。\n画堂帘卷，暖生春色。\n嵇康转轴声幽噎。\n新来多病娇无力。\n娇无力。\n浅红转黛，自然标格。",
        "dynasty": "宋",
        "collection_info": null
    },
    {
        "uuid": "5747d725199b4811efdaf12dbe60d002",
        "title": "忆秦娥 风萧瑟",
        "author": "曾觌",
        "content": "风萧瑟。\n邯郸古道伤行客。\n伤行客。\n繁华一瞬，不堪思忆。\n丛台歌舞无消息。\n金尊玉管空尘迹。\n空尘迹。\n连天草树，暮云凝碧。",
        "dynasty": "宋",
        "collection_info": null
    },
    {
        "uuid": "b3d330e50127f45b63e16f3d98caae95",
        "title": "鹊桥仙 菊花小摘",
        "author": "曾觌",
        "content": "菊花小摘，西风斜照，帘影轻笼暝色。\n玉尊侧倒莫辞空，□满座、宾朋弁侧。\n乡邦万里，北来年少，几个如今在得。\n扶头一任且留连，叹人世、光阴半百。",
        "dynasty": "宋",
        "collection_info": null
    },
    {
        "uuid": "1662637a207cc1153e254c87bf50d175",
        "title": "清平乐 松姿不老",
        "author": "曾觌",
        "content": "松姿不老。\n独立蓬莱杪。\n风卷流苏香雾晓。\n又是江梅开了。\n丹青早画麒麟。\n貂蝉自属王门。\n闻道碧桃花绽，一枝枝祝千春。",
        "dynasty": "宋",
        "collection_info": null
    },
    {
        "uuid": "8df9606b5c89d5a1bfc0124010591565",
        "title": "长相思 清夜长",
        "author": "曾觌",
        "content": "清夜长。\n泛玉觞。\n照座江梅花正芳。\n风传细细香。\n围艳妆。\n留醉乡。\n一曲清歌声绕梁。\n尊前人断肠。",
        "dynasty": "宋",
        "collection_info": null
    },
    {
        "uuid": "a285e26fcf10b753c1daa2de7e06ffff",
        "title": "虞美人 芙蓉池畔都开遍",
        "author": "曾觌",
        "content": "芙蓉池畔都开遍。\n又是西风晚。\n霁天碧净暝云收。\n渐看一轮冰魄、冷悬秋。\n闽山层叠迷归路。\n把酒宽愁绪。\n旧欢新恨几凄凉。\n暗想瀛洲何处、梦悠扬。",
        "dynasty": "宋",
        "collection_info": null
    },
    {
        "uuid": "868962f4d98e18e9c876c9dde3343bde",
        "title": "采桑子 清明池馆晴还雨",
        "author": "曾觌",
        "content": "清明池馆晴还雨，绿涨溶溶。\n花里游蜂。\n宿粉栖香锦绣中。\n玉箫声断人何处，依旧春风。\n万点愁红。\n乱逐烟波总向东。",
        "dynasty": "宋",
        "collection_info": null
    },
    {
        "uuid": "c9f91b6455a7d3f04b3d9ecf88498a14",
        "title": "朝中措 画堂帘卷兽香浓",
        "author": "曾觌",
        "content": "画堂帘卷兽香浓。\n花上雪玲珑。\n平地十州三岛，蟠桃已试春红。\n清朝旧德，仙姿难老，主眷方隆。\n烂醉笙歌丛里，年年先占春风。",
        "dynasty": "宋",
        "collection_info": null
    },
    {
        "uuid": "8eb25ef6782896a7d89127711b32a3e2",
        "title": "朝中措 画堂栏槛占韶光",
        "author": "曾觌",
        "content": "画堂栏槛占韶光。\n端不负年芳。\n依倚东风向晓，数行浓淡仙妆。\n停杯醉折，多情多恨，冶艳真香。\n只恐去为云雨，梦魂时恼襄王。",
        "dynasty": "宋",
        "collection_info": null
    },
    {
        "uuid": "63a882c0f51e1ae983a89aeed24c57d9",
        "title": "朝中措 金沙架上日璁珑",
        "author": "曾觌",
        "content": "金沙架上日璁珑。\n浓绿衬轻红。\n花下两行红袖，直疑春在壶中。\n如今尚觉，惜花爱酒，依旧情浓。\n无限少年心绪，从教醉倒东风。",
        "dynasty": "宋",
        "collection_info": null
    },
    {
        "uuid": "7889244a2a0dde28af8a982a732fa64a",
        "title": "朝中措 休论社燕与秋鸿",
        "author": "曾觌",
        "content": "休论社燕与秋鸿。\n时节太匆匆。\n海上一番微雨，朱门浓绿阴中。\n主人情厚，金杯满泛，且共从容。\n莫问莺花俱老，今朝犹是春风。",
        "dynasty": "宋",
        "collection_info": null
    },
    {
        "uuid": "ac168a5536d7e68aa65997b979c52bc7",
        "title": "朝中措 西湖南北旧游空",
        "author": "曾觌",
        "content": "西湖南北旧游空。\n谁料一尊同。\n回首四年间事，浑如飞絮蒙蒙。\n林花谢了，明年春到，依旧芳容。\n惟有朱颜绿鬓，暗随流水常东。",
        "dynasty": "宋",
        "collection_info": null
    },
    {
        "uuid": "d4d2000d8b04de9b487debc065fb4e53",
        "title": "朝中措 双溪楼上凭栏时",
        "author": "曾觌",
        "content": "双溪楼上凭栏时。\n潋滟泛金卮。\n醉到闹花深处，歌声遏住云飞。\n风流太守，鸾台家世，玉鉴丰姿。\n行奉紫泥褒诏，要看击浪天池。",
        "dynasty": "宋",
        "collection_info": null
    },
    {
        "uuid": "ed5a95a21768365b04db4f7b66a2066c",
        "title": "朝中措 雕车南陌碾香尘",
        "author": "曾觌",
        "content": "雕车南陌碾香尘。\n一梦尚如新。\n回首旧游何在，柳烟花雾迷春。\n如今霜鬓，愁停短棹，懒傍清尊。\n二十四桥风月，寻思只有消魂。",
        "dynasty": "宋",
        "collection_info": null
    },
    {
        "uuid": "1e0285ea12f3e2125cd5c9bc9dab6d40",
        "title": "朝中措 功名虽未压英游",
        "author": "曾觌",
        "content": "功名虽未压英游。\n一种旧风流。\n人世百年须到，如今七十春秋。\n当时帷幄，貂珰贵重，誉蔼朋俦。\n赢得尊前沈醉，浮华付去悠悠。",
        "dynasty": "宋",
        "collection_info": null
    },
    {
        "uuid": "4d082b11f40992f5ead6187316d8db44",
        "title": "南柯子・南歌子 璧月窥红粉",
        "author": "曾觌",
        "content": "璧月窥红粉，金莲映彩山。\n东风丝管满长安。\n移下十洲三岛、在人间。\n两两人初散，厌厌夜向阑。\n倦妆残醉怯春寒。\n手拈玉梅无绪、倚阑干。",
        "dynasty": "宋",
        "collection_info": null
    },
    {
        "uuid": "912eb475c0765ebb01e2c40b573a9050",
        "title": "南柯子・南歌子 粉黛娉婷艳",
        "author": "曾觌",
        "content": "粉黛娉婷艳，芝兰笑语香。\n延平春色斗芬芳。\n不管清宵更漏、听霓裳。\n烛暗人方醉，杯传意更长。\n可堪羁客九回肠。\n萧瑟一檐风雨、过横塘。",
        "dynasty": "宋",
        "collection_info": null
    },
    {
        "uuid": "8d8a1704f23315bf96680b16a6a9a0fc",
        "title": "南柯子・南歌子 绿阴侵檐净",
        "author": "曾觌",
        "content": "绿阴侵檐净，红榴照眼明。\n主人开宴出倾城。\n正是雨馀天气、暑风清。\n别酒殷勤竟，危弦要妙声。\n年年相见岂无情。\n后日暮云回首、奈乘行。",
        "dynasty": "宋",
        "collection_info": null
    },
    {
        "uuid": "797fd43d9ad24d946aeeaa8132f1dd45",
        "title": "南柯子・南歌子 共禀阴阳数",
        "author": "曾觌",
        "content": "共禀阴阳数，谁知造化工。\n安闲百计总输公。\n掩映芙蓉花径、郡城东。\n风月三秋兴，尊罍一笑同。\n新词佳丽见情通。\n更唤雪儿、低唱慰衰容。",
        "dynasty": "宋",
        "collection_info": null
    },
    {
        "uuid": "e831b7420149e9eeb7c8009b686fd6b5",
        "title": "玉楼春 江天暝色伤心目",
        "author": "曾觌",
        "content": "江天暝色伤心目。\n冻鹊争投林下竹。\n四垂云幕一襟寒，片片飞花轻镂玉。\n美人试按新翻曲。\n点破舞裙春草绿。\n融尊侧倒也思量，清坐有人寒起粟。",
        "dynasty": "宋",
        "collection_info": null
    },
    {
        "uuid": "25352f816df0e76cb05bb6470453d2cd",
        "title": "江神子・江城子 故人情分转绸缪",
        "author": "曾觌",
        "content": "故人情分转绸缪。\n小窗幽。\n话离愁。\n海阔天遥，鸿雁两悠悠。\n今日相逢谁较健，应怪我、鬓先秋。\n功名淅米在刀头。\n壮心休。\n弊貂裘。\n何事留欢，不竟漾扁舟。\n桃李春风将近也，如后会、醉青楼。",
        "dynasty": "宋",
        "collection_info": null
    },
    {
        "uuid": "c74bde90d5ff0e3c8c5e33230bb2f5be",
        "title": "踏莎行 凤翼双双",
        "author": "曾觌",
        "content": "凤翼双双，金泥细细。\n四弦斜抱拢纤指。\n紫檀香暖转春雷，嘈嘈切切声相继。\n弱柳腰肢，轻云情思。\n曲中多少风流事。\n红牙拍碎少年心，可怜辜负尊前意。",
        "dynasty": "宋",
        "collection_info": null
    },
    {
        "uuid": "5e1a98cdfe0d161c69e7940408ce922e",
        "title": "生查子 温柔乡内人",
        "author": "曾觌",
        "content": "温柔乡内人，翠微阁中女。\n颜笑洛阳花，肌莹荆山玉。\n东君深有情，解与花为主。\n移傍楚峰居，容易为云雨。",
        "dynasty": "宋",
        "collection_info": null
    },
    {
        "uuid": "11adde52207a036695794409e372da1f",
        "title": "青玉案 蒲葵佳节初经雨",
        "author": "曾觌",
        "content": "蒲葵佳节初经雨。\n正栏槛、熏风度。\n满泛香蒲斟醁醑。\n故人情厚，艳歌娇舞。\n总是留宾处。\n榴花照眼江天暮。\n醉里春情荡轻絮。\n岂止卷帘通一顾。\n今宵酒醒，一襟风露。\n梦指高唐去。",
        "dynasty": "宋",
        "collection_info": null
    },
    {
        "uuid": "1245d9eae2aaca1ba091b8e5148da872",
        "title": "青玉案 乘鸾影里冰轮度",
        "author": "曾觌",
        "content": "乘鸾影里冰轮度。\n秋空净、南楼暮。\n袅袅天风吹玉兔。\n今宵只在，旧时圆处。\n往事难重数。\n天涯几见新霜露。\n怎得朱颜旧如故。\n对酒临风慵作赋。\n蓝桥烟浪，故人千里，梦也无由做。",
        "dynasty": "宋",
        "collection_info": null
    },
    {
        "uuid": "397f9a781575634d438cf4cb246eeb38",
        "title": "菩萨蛮 杏花寒食佳期近",
        "author": "曾觌",
        "content": "杏花寒食佳期近。\n一帘烟雨琴书润。\n砌下水潺潺。\n玉笙吹暮寒。\n阳台云易散。\n往事寻思懒。\n花底醉相扶。\n当时人在无。",
        "dynasty": "宋",
        "collection_info": null
    },
    {
        "uuid": "2e9f36dbe8625a4b4cd8668299711c38",
        "title": "菩萨蛮 云烟漠漠秋容老",
        "author": "曾觌",
        "content": "云烟漠漠秋容老。\n茅檐映水人家好。\n林叶未凋疏。\n远山横有无。\n平生耕钓事。\n若个安身事。\n劝君早归来。\n碧香新瓮开。",
        "dynasty": "宋",
        "collection_info": null
    },
    {
        "uuid": "7dd06df9dfbde835853c7df2d34c8d80",
        "title": "西江月 焕烂莲灯高下",
        "author": "曾觌",
        "content": "焕烂莲灯高下，参差梅影横斜。\n凭栏一目尽天涯。\n雪月交辉清夜。\n莫惜柔荑劝酒，从教醉脸红霞。\n烂银宫阙对仙家。\n一段风光如画。",
        "dynasty": "宋",
        "collection_info": null
    },
    {
        "uuid": "0a9b444f8507f99c93c0652c24a3afab",
        "title": "西江月 桂苑旋生凉思",
        "author": "曾觌",
        "content": "桂苑旋生凉思，银河左界秋高。\n纤尘不动湛清霄。\n皓月照人偏好。\n诗为情多却减，酒因愁里难销。\n一声羌管梦魂劳。\n可惜风光虚老。",
        "dynasty": "宋",
        "collection_info": null
    },
    {
        "uuid": "b640550840de080aa2a01e657b2d5c2d",
        "title": "西江月 醉伴三千珠履",
        "author": "曾觌",
        "content": "醉伴三千珠履，如登十二琼楼。\n壶天澄爽露华秋。\n滟滟金波酾酒。\n罗扇不随恩在，佳时须要人酬。\n麒麟阁画为谁留。\n只见浮生白首。",
        "dynasty": "宋",
        "collection_info": null
    },
    {
        "uuid": "b3598823920e06bd5522658593532a93",
        "title": "绣带儿・好女儿 潇洒陇头春",
        "author": "曾觌",
        "content": "潇洒陇头春。\n取次一枝新。\n还是东风来也，犹作未归人。\n微月淡烟村。\n谩伫立、惆怅黄昏。\n暮寒香细，疏英几点，尽奈销魂。",
        "dynasty": "宋",
        "collection_info": null
    },
    {
        "uuid": "81a3f96116823512de2f0b80103b2367",
        "title": "卜算子 数尽万般花",
        "author": "曾觌",
        "content": "数尽万般花，不比梅花韵。\n雪压风欺恁地寒，划地清喷香。\n半醉折归来，插向乌云鬓。\n不是愁人闷带花，花带愁人闷。",
        "dynasty": "宋",
        "collection_info": null
    },
    {
        "uuid": "ff0c6049480c28d706f3e3020d6bf0d0",
        "title": "柳梢青 雨过风微",
        "author": "曾觌",
        "content": "雨过风微。\n温泉浴倦，妃子妆迟。\n翠袖牵云，朱唇得酒，脸晕胭脂。\n年年海燕新归。\n怎奈向、黄昏恁时。\n倚遍琼干，烧残银烛，花又争知。",
        "dynasty": "宋",
        "collection_info": null
    },
    {
        "uuid": "d8f8154ca40f795bdbd139360eeddf94",
        "title": "柳梢青 □杏堂前",
        "author": "曾觌",
        "content": "□杏堂前，清深窗外，宛似蓬瀛。\n珠翠分行，笙歌争奏，音韵清新。\n玉皇金母情亲。\n劝醁醑、更酬嗣君。\n地久天长，花朝月夕，天上长春。",
        "dynasty": "宋",
        "collection_info": null
    },
    {
        "uuid": "a16227343e2b4a7c3f2bb91d0339d90f",
        "title": "柳梢青 小宴清秋",
        "author": "曾觌",
        "content": "小宴清秋。\n霎时见了，雨散云收。\n柳絮轻柔，梅花闲澹，宫院风流。\n空教梦绕青楼。\n待说个、相思又休。\n无奈情何，不来眼底，常在心头。",
        "dynasty": "宋",
        "collection_info": null
    },
    {
        "uuid": "f56c8852f7e41f0da27091f1e2948a1c",
        "title": "醉落魄・一斛珠 情深恨切",
        "author": "曾觌",
        "content": "情深恨切。\n忆伊诮没些休歇。\n百般做处百厮惬。\n管是前生，曾负你冤业。\n临岐不忍匆匆别。\n两行珠泪流红颊。\n关山渐远音书绝。\n一个心肠，两处对风月。",
        "dynasty": "宋",
        "collection_info": null
    },
    {
        "uuid": "9413cdc1e2d12fb2b27ced5758bc4d04",
        "title": "鹊桥仙 娇波媚靥",
        "author": "曾觌",
        "content": "娇波媚靥，尊前席上，只是寻常梳裹。\n温柔伶俐总天然，没半掏、教人看破。\n从来可恁，痴迷着相，百计消除不过。\n烟花不是不曾经，放不下、唯他一个。",
        "dynasty": "宋",
        "collection_info": null
    },
    {
        "uuid": "12a0146a760bf0b3403258469edebaaf",
        "title": "清平乐 艳苞初拆",
        "author": "曾觌",
        "content": "艳苞初拆。\n偏借东君力。\n上苑梨花风露湿。\n新染胭脂颜色。\n玉人小立帘栊。\n轻匀媚脸妆红。\n斜插一枝云鬓，看谁剩□春风。",
        "dynasty": "宋",
        "collection_info": null
    },
    {
        "uuid": "05799bf7429bce2cc3eb3993087e049d",
        "title": "诉衷情 闲窗静院漏声长",
        "author": "曾觌",
        "content": "闲窗静院漏声长。\n金鸭冷残香。\n几番梦回枕上，飞絮恨悠扬。\n身在此，意伊行。\n㬠思量。\n不言不语，几许闲情，月上回廊。",
        "dynasty": "宋",
        "collection_info": null
    },
    {
        "uuid": "da9628ca5d3c1a77e320d0808aa1544d",
        "title": "浣溪沙 谷雨郊园喜弄晴",
        "author": "曾觌",
        "content": "谷雨郊园喜弄晴。\n满林璀璨缀繁星。\n筠篮新采绛珠倾。\n樊素扇边歌未发，葛洪炉内药初成。\n金盘乳酪齿流冰。",
        "dynasty": "宋",
        "collection_info": null
    },
    {
        "uuid": "f72c832cc41727841a6db37a4ca094c6",
        "title": "壶中天慢・念奴娇 素飙漾碧",
        "author": "曾觌",
        "content": "素飙漾碧，看天衢稳送、一轮明月。\n翠水瀛壶人不到，比似世间秋别。\n玉手瑶笙，一时同色，小按霓裳叠。\n天津桥上，有人偷记新阙。\n当日谁幻银桥，阿瞒儿戏，一笑成痴绝。\n肯信群仙高宴处，移下水晶宫阙。\n云海尘清，山河影满，桂冷吹香雪。\n何劳玉斧，金瓯千古无缺。",
        "dynasty": "宋",
        "collection_info": null
    },
    {
        "uuid": "2df2a96f1e2b475f7b8272634ac2351d",
        "title": "玉环山",
        "author": "曾觌",
        "content": "天宝胡尘暗两京，祸从妃子笑中生。\n玉环两字真堪恨，好与青山别改名。",
        "dynasty": "宋",
        "collection_info": null
    },
    {
        "uuid": "03d611a158b55c099f9773ac73c092d6",
        "title": "题杨补之雪梅图",
        "author": "曾觌",
        "content": "笔端造化出天巧，写出江南雪压枝。\n谁道春归无觅处，横斜全似越溪时。",
        "dynasty": "宋",
        "collection_info": null
    }
]