[
    {
        "title": "夜讌",
        "author": "钱惟济",
        "content": "清讌夜何其，南亭露欲晞。\n蹁跹霞袖舞，潋滟羽觞飞。\n镂楶摇花落，金珰照月辉。\n瑶光未西落，休赋醉言归。",
        "dynasty": "宋",
        "collection_info": null
    },
    {
        "title": "苦热",
        "author": "钱惟济",
        "content": "苹末风休飞阁深，亭亭日御渐流金。\n火云接影横银汉，水鸟无声下翠阴。\n渴想孤山同饮露，烦思楚殿独披襟。\n柘浆粔籹都无味，卫玠清羸欲不任。",
        "dynasty": "宋",
        "collection_info": null
    },
    {
        "title": "护国寺",
        "author": "钱惟济",
        "content": "穹窿台岳压重溟，中起青鸳接福庭。\n新好天花对雨坠，清凉甘露隔宵零。\n金绳界道连飞布，碧树周阿绕翠屏。\n异日功成解缨去，伫期同撷五芝馨。",
        "dynasty": "宋",
        "collection_info": null
    },
    {
        "title": "送从进长老归天台",
        "author": "钱惟济",
        "content": "枢府多年识相毫，又飞镮锡出神皋。\n霞标起处瞻鸳剎，风信平时过鹭涛。\n月露空蒙迷桧檝，天香芬郁湿兰袍。\n道猷法窟从兹始，应嘆吾生空二毛。",
        "dynasty": "宋",
        "collection_info": null
    },
    {
        "title": "灯夕寄献内翰虢略公",
        "author": "钱惟济",
        "content": "峣阙翚飞河汉傍，勾陈遥认赭袍光。\n九枝火树连金狄，万里霜轮上碧珰。\n匝地行车珠网细，照光晨燎紫沈香。\n祇开鳌岭神仙客，再拜云边捧寿觞。",
        "dynasty": "宋",
        "collection_info": null
    },
    {
        "title": "句  其一",
        "author": "钱惟济",
        "content": "凤箫通碧落，星石辨灵源。",
        "dynasty": "宋",
        "collection_info": null
    },
    {
        "title": "句  其二",
        "author": "钱惟济",
        "content": "庭下焚香连宿雾，林间鸣佩起栖鸾。",
        "dynasty": "宋",
        "collection_info": null
    },
    {
        "title": "句  其三",
        "author": "钱惟济",
        "content": "晓陌壶浆满，春风骑吹长。",
        "dynasty": "宋",
        "collection_info": null
    }
]