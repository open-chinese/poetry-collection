[
    {
        "uuid": "46c00b45ac2e9d2f721916e056e04418",
        "title": "闻僧举五祖颂赵州露刀剑作偈",
        "author": "释法全",
        "content": "鼓吹轰轰袒半肩，龙楼香喷益州船。\n有时亦脚弄明月，踏破五湖波底天。",
        "dynasty": "宋",
        "collection_info": null
    },
    {
        "uuid": "2c646bcea788e7d14461fd292ef04e96",
        "title": "颂古十九首  其一",
        "author": "释法全",
        "content": "昨夜深沙铸铁券，阿那律陀来合伴。\n醉来相打见阎王，阎王握笔不能判。\n不能判，却相劝。\n彼此事同一家，更莫前思后算。",
        "dynasty": "宋",
        "collection_info": null
    },
    {
        "uuid": "345893807f530f69d400111a7b9dc552",
        "title": "颂古十九首  其二",
        "author": "释法全",
        "content": "布鼓当轩为击来，卧龙惊起出岩隈。\n千峰秀色凭谁写，一带澄江古镜开。",
        "dynasty": "宋",
        "collection_info": null
    },
    {
        "uuid": "d31725601ecef7be41dff08d4e3293f8",
        "title": "颂古十九首  其三",
        "author": "释法全",
        "content": "徧身是，通身是，浄洁浑身涴却屎。\n拽来露出猛风吹，谁教背手摸枕子。",
        "dynasty": "宋",
        "collection_info": null
    },
    {
        "uuid": "cb0a50ee8c68548498ed5dfe8dc2b8d3",
        "title": "颂古十九首  其四",
        "author": "释法全",
        "content": "乱撒明珠颗颗晶，走盘应不贵金声。\n谁家女子能针线，一串穿来不剩星。",
        "dynasty": "宋",
        "collection_info": null
    },
    {
        "uuid": "19f8f4e3501909c7a3ff1da00b810e5d",
        "title": "颂古十九首  其五",
        "author": "释法全",
        "content": "天高地厚寻常事，海阔山重更要论。\n霹雳震摧山鬼窟，独携霜剑定干坤。",
        "dynasty": "宋",
        "collection_info": null
    },
    {
        "uuid": "606edc8b5b9cb9b33ae3c54f1c5c6cdc",
        "title": "颂古十九首  其六",
        "author": "释法全",
        "content": "当门一脉透长安，游子空嗟行路难。\n不是人前夸俏措，金锤击碎万重关。",
        "dynasty": "宋",
        "collection_info": null
    },
    {
        "uuid": "3a49e187d2945258e06ea047aaa06188",
        "title": "颂古十九首  其七",
        "author": "释法全",
        "content": "日暖风和莺啭新，柳垂金线繫东君。\n东君不惜无私力，一点花红一点春。",
        "dynasty": "宋",
        "collection_info": null
    },
    {
        "uuid": "72d7bc3274d8f6beb8a96d90d5803df8",
        "title": "颂古十九首  其八",
        "author": "释法全",
        "content": "狗子佛性无，斫额路上逢子湖。\n业识性在遭一口，大地全无碧眼胡。\n狗子佛性有，春风吹动千株柳。\n知而故犯可怜生，一一面南看北斗。",
        "dynasty": "宋",
        "collection_info": null
    },
    {
        "uuid": "67dba62137f704557d3086f5700a31d6",
        "title": "颂古十九首  其九",
        "author": "释法全",
        "content": "东司上不说佛法，唤来与伊劈面踏。\n不用重论报佛恩，将此深心奉尘剎。",
        "dynasty": "宋",
        "collection_info": null
    },
    {
        "uuid": "c5d631b73713804c1a75330b59662634",
        "title": "颂古十九首  其一○",
        "author": "释法全",
        "content": "相逢把手上高峰，四顾寥寥天宇空。\n一曲渔歌人不会，芦花飞起渡头风。",
        "dynasty": "宋",
        "collection_info": null
    },
    {
        "uuid": "425f8f6d1df3308809175ce6952e0ce3",
        "title": "颂古十九首  其一一",
        "author": "释法全",
        "content": "驴觑井，井觑驴，冬瓜叶上长葫芦。\n会不得，莫踟蹰，定盘星上绝锱铢。",
        "dynasty": "宋",
        "collection_info": null
    },
    {
        "uuid": "da28af895b3befb2bc7f0caaed7b6798",
        "title": "颂古十九首  其一二",
        "author": "释法全",
        "content": "钵裏饭，桶裏水，狗子咬人不露齿。\n堪笑韶阳老古锥，倒地至今犹未起。",
        "dynasty": "宋",
        "collection_info": null
    },
    {
        "uuid": "046df77124f475383c94e14db84182c1",
        "title": "颂古十九首  其一三",
        "author": "释法全",
        "content": "七里滩头多蛤子，太阳一出口俱开。\n平生肝胆虽然露，狡鹘何曾逐臭来。",
        "dynasty": "宋",
        "collection_info": null
    },
    {
        "uuid": "e48b08597efeeccf885a6e99ec102741",
        "title": "颂古十九首  其一四",
        "author": "释法全",
        "content": "耳裏种田，满口含烟。\n钟馗解舞十八拍，张老乘槎上九天。",
        "dynasty": "宋",
        "collection_info": null
    },
    {
        "uuid": "d3e3b3cd5c1cc60f6e18c9649c34ee5c",
        "title": "颂古十九首  其一五",
        "author": "释法全",
        "content": "石火光中烂熳游，白拈临济未同俦。\n掀反华岳连天黑，几箇知身在御楼。",
        "dynasty": "宋",
        "collection_info": null
    },
    {
        "uuid": "49f6a52f028a55b5c7487aec710687e3",
        "title": "颂古十九首  其一六",
        "author": "释法全",
        "content": "八十翁翁着绣靴，踏开幽洞笑呵呵。\n傍人指点忘归路，不觉腰间烂斧柯。",
        "dynasty": "宋",
        "collection_info": null
    },
    {
        "uuid": "2c3257ee0a44655e40336d5000ac16b6",
        "title": "颂古十九首  其一七",
        "author": "释法全",
        "content": "西天人不会唐言，旱地雷声彻大千。\n九年面壁无人会，玉兔金乌火裏旋。",
        "dynasty": "宋",
        "collection_info": null
    },
    {
        "uuid": "b88fb11d8f7943abefca01ccfbff48cf",
        "title": "颂古十九首  其一八",
        "author": "释法全",
        "content": "马转牛回岂足夸，烂泥中刺当行家。\n霜刃一挥全意气，坐令千载定龙蛇。",
        "dynasty": "宋",
        "collection_info": null
    },
    {
        "uuid": "9d219aa7ae74b0668d16460383d95427",
        "title": "颂古十九首  其一九",
        "author": "释法全",
        "content": "几回霑水又拖泥，年老心孤不自知。\n游子不归空怅望，一溪流水落花随。",
        "dynasty": "宋",
        "collection_info": null
    }
]