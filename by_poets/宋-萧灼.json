[
    {
        "uuid": "d29d07b16e988d2bdfdf872e6f7127ac",
        "title": "题汪水云诗卷",
        "author": "萧灼",
        "content": "朔风卷雨东南昏，铜仙泪洒辞吴门。\n间关万里踏燕月，埃沙扑面愁人魂。\n携琴早晚随王母，不似瑶池旧歌舞。\n南冠岌岌操南音，此意此心千万古。\n十年归来两鬓霜，袖有诗史继草堂。\n西游苍梧北太华，笔端传入古锦囊。\n甫也再拜杜鹃血，颍乎冥入冰炭肠。\n一朝访我茅屋下，朔风易水为余写。\n黄金好铸钟子期，知君不是黄冠师。",
        "dynasty": "宋",
        "collection_info": null
    }
]