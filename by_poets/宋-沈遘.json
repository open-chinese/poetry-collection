[
    {
        "uuid": "7af18b27da2c7e539ca8ae9a126e647c",
        "title": "应制依韵和御制后苑赏花钓鱼",
        "author": "沈遘",
        "content": "春入花房次第开，上林先望属车来。\n时忘万物均民乐，恩许羣臣奉燕杯。\n凤下朝阳时鼓舞，鱼游太液自徘徊。\n愚心愿献千年寿，岂特欢娱一日陪。",
        "dynasty": "宋",
        "collection_info": null
    },
    {
        "uuid": "07c0c9edf5120c2ad98b0980e80c9f14",
        "title": "杭州燕思阁分题四首 七言得偃松院",
        "author": "沈遘",
        "content": "古寺半空人迹稀，老松自偃何年有。\n擢干欲耸不及寻，蟠枝却覆遂盈亩。\n群凤晒日相婆娑，病蛟眠沙独蚴蟉。\n五月南风翠幄凉，三冬朔雪穹庐厚。\n本知託植须冈陵，岂应诎身此培塿。\n往来不用为嘆嗟，题诗调笑儿女口。",
        "dynasty": "宋",
        "collection_info": null
    },
    {
        "uuid": "45f63bf73fa3e277406c10ae61da66ef",
        "title": "杭州燕思阁分题四首 五言得巽亭",
        "author": "沈遘",
        "content": "守居凤凰背，兹亭压其颠。\n苍崖当前断，崩腾势将骞。\n洪涛从天来，万鼓泻百川。\n高士耳目旷，壮夫胸胆搴。\n维昔孰经始，蒋侯世称贤。\n斯人去已久，陈迹亦屡迁。\n我来感且慕，拂拭颇增妍。\n尚存甘棠意，善政或有传。",
        "dynasty": "宋",
        "collection_info": null
    },
    {
        "uuid": "25d3d7140c82d76cbd2674345d3843c6",
        "title": "杭州燕思阁分题四首 五言得归字",
        "author": "沈遘",
        "content": "相识已恨晚，相从每嫌稀。\n如何復相失，顿与中怀违。\n淮江风波接，来云远我圻。\n一朝晤语隔，讵能忘嘆欷。\n置酒众宾赋，觞笔交横飞。\n高亭山气佳，落日暑力微。\n金池莫辞满，后会岂易希。\n病夫意不浅，亦且倒载归。",
        "dynasty": "宋",
        "collection_info": null
    },
    {
        "uuid": "8510b2a29414ad1ea4476009974175e5",
        "title": "杭州燕思阁分题四首 七言得胡龏马",
        "author": "沈遘",
        "content": "古来画马为世贵，前有韩干后胡龏。\n干之所图独御蚤，铸金有式易为好。\n龏阅众马兼汉胡，遂穷能事绝代无。\n阴山七骑实龏造，传之至今为画宝。\n笔端神妙难尽誉，会见真马腾在图。\n真马今人亦何识，但爱干马肥且泽。\n后世復有伯乐生，丹青虽渝尚典刑。",
        "dynasty": "宋",
        "collection_info": null
    },
    {
        "uuid": "8541224a3346284c89d764b1c28c0286",
        "title": "五言送刘泌归建州",
        "author": "沈遘",
        "content": "东都宦游客，风尘厌已久。\n欣然理扁舟，归雁不回首。\n身与汴流下，心先淮波走。\n何时过江望，家山见孤嵝。\n武夷天下名，众溪环左右。\n幽寻莫辞倦，胜事不可负。\n逍遥其无几，官期谅难后。",
        "dynasty": "宋",
        "collection_info": null
    },
    {
        "uuid": "e698211fd57489188106a730016ae34a",
        "title": "七言何公南秘阁公会",
        "author": "沈遘",
        "content": "公从书阁登词掖，西帅重归始五年。\n当日诸寮半荣落，后来几辈杂愚贤。\n斋前花树多新植，架上尘籤乱旧编。\n嘉遇荣名时所贵，从容感咏属觞篇。",
        "dynasty": "宋",
        "collection_info": null
    },
    {
        "uuid": "3e1691954dbafdc22b3a9649ee2a4fd5",
        "title": "七言送沈景休知常州",
        "author": "沈遘",
        "content": "迭鼓翻波汴流响，双旌照地秋日晴。\n兰陵使君下斋舸，都门送客冠盖倾。\n使君去从金马署，颜朱髮漆意气横。\n十年待诏困囊粟，千骑乞得专名城。\n城居虽小地乃大，物众力薄俗喜争。\n惠穷迁暴各有术，从来治者难其平。\n使君才勇固自许，一州讵足烦神明。\n从容谈笑期月尔，坐听道路传能声。\n教行民服已无事，乘时豫乐与众并。\n惠山荆溪两秀绝，丹毂画隼当春行。\n还有歌诗写高兴，宾客谁许从唱赓。",
        "dynasty": "宋",
        "collection_info": null
    },
    {
        "uuid": "7539aae64893ea161fb8389359803d32",
        "title": "七言送诗僧思齐归吴",
        "author": "沈遘",
        "content": "西风送霜河水落，东都归客不可留。\n囊衣卷诗载轻舸，飘然独下东南州。\n吴山木落众峰出，越湖潦散孤屿浮。\n橘丹莼紫新荐俎，若下醪美不计售。\n十年尘埃一日去，猿初脱槛鹰下鞴。\n幽潜远扬肯回首，送之却顾令人愁。\n鲈鱼正肥张翰老，田园将芜陶潜忧。\n子归应有问予者，为解区区兹有由。",
        "dynasty": "宋",
        "collection_info": null
    },
    {
        "uuid": "2dc9d44a8757cd74677f9ca804635a0a",
        "title": "七言送何中復赴高陵簿",
        "author": "沈遘",
        "content": "昔初送君向秦关，君时失意多悲嘆。\n今来送君復西去，君怀新命多欢语。\n别君重见凡四年，颜色如故气轩轩。\n文章学问益老富，卓然远致信可贤。\n长安古都今大府，并护关西诸节度。\n迩臣元老来后先，贤士大夫还而聚。\n君持利器往从之，当能一发胸中奇。\n莫嗟须臾廷下屈，我有镃基又乘时。\n君家湘衡万余里，十年远游何所事。\n高车驷马终当归，努力无为故人耻。",
        "dynasty": "宋",
        "collection_info": null
    },
    {
        "uuid": "d9a7f350b4d04c74046157dc70ebba05",
        "title": "五言送张吉老两浙提刑",
        "author": "沈遘",
        "content": "秋日响船鼓，西风转樯乌。\n使节东南行，光华满江吴。\n里门过旧游，弩矢方前驱。\n威严勉自励，宁顾旧酒徒。",
        "dynasty": "宋",
        "collection_info": null
    },
    {
        "uuid": "cfd6898a956602e4accd9435ed43b8eb",
        "title": "五言赠梅圣俞柑实",
        "author": "沈遘",
        "content": "柑实来海滨，万里亦以勤。\n中州富佳果，乃无一与伦。\n荐之君子堂，岂以多为珍。\n甘滋露欲晞，华色丹犹新。\n爱之勿久留，有酒应速宾。",
        "dynasty": "宋",
        "collection_info": null
    },
    {
        "uuid": "cf16f8fe79d7d5c55f72258e7d671bc3",
        "title": "五言天台山送僧象微归山",
        "author": "沈遘",
        "content": "吾闻天台久，尝读兴公赋。\n兹为东南镇，神灵之所据。\n奇挺究万状，嵩岱不足语。\n颇疑说过夸，特为辞之嫭。\n象微乃州民，能识山之故。\n从容试为问，聊得一二疏。\n赤城建霞标，上与牛斗附。\n万有八千丈，矗若天一柱。\n瀑布发高源，飞流翻四注。\n雪霜浮虚空，晦明乱朝莫。\n岩足多丹石，光华灿宝璐。\n楢溪百余仞，欲济毛骨怖。\n九折凌峻梁，五界穷幽路。\n芝兰散奇草，松桂罗嘉树。\n祥风吹白云，飘然若可御。\n幽閟足龏怪，纤悉难毕具。\n凡迹古不到，神物阴自护。\n传闻昔人说，中有洞天处。\n是名不死墟，众真所游聚。\n玉堂敞金庭，碧林列瑶圃。\n有能从而求，得之乃仙去。\n斯言宁可信，良非吾所慕。\n吾志本丘壑，久已失厥趣。\n谁言石渠客，乃甚辙中鲋。\n秋风日已高，归心浩欲骛。\n兹山宿所爱，送尔缅东顾。\n吾庐因尔卜，伻来审绘素。",
        "dynasty": "宋",
        "collection_info": null
    },
    {
        "uuid": "c61ebf67683102c5b8283bedc7becca4",
        "title": "七言滑州新修东园  其一",
        "author": "沈遘",
        "content": "汉家东郡古延津，诏属王畿命迩臣。\n仪物增荣都府旧，恩光流浃吏民新。\n已明条教康罢俗，更饰林园乐盛辰。\n蚤赋中和来奏御，知公不久整归轮。",
        "dynasty": "宋",
        "collection_info": null
    },
    {
        "uuid": "9ddeaef25053071ff0ab598c0310d08c",
        "title": "七言滑州新修东园  其二",
        "author": "沈遘",
        "content": "北辅为藩自昔优，使君深壮称公侯。\n楼台重拂前人记，池圃更新此日游。\n比岁丰和多恺乐，乘春临赏几迟留。\n使君诗藻无穷思，宾席谁堪奉唱酬。",
        "dynasty": "宋",
        "collection_info": null
    },
    {
        "uuid": "30107d3933f6b7f76cde39b26031115c",
        "title": "七言赠杨乐道建茶",
        "author": "沈遘",
        "content": "建溪石上摘先春，万里封包数数珍。\n羸病从来苦多饮，高情应只属诗人。",
        "dynasty": "宋",
        "collection_info": null
    },
    {
        "uuid": "cb2adc9217eac2bc6c3867a0920603b4",
        "title": "五言和杨乐道省中述怀",
        "author": "沈遘",
        "content": "少小学书史，颇知道所存。\n功名谓陈迹，古人不復论。\n既困乃干泽，羽翼何翩翻。\n初登羣玉府，犹接文字言。\n晚落司会廷，始从俗吏烦。\n朱墨事勾校，笞榜穷奸谖。\n终日坐当案，曾不闻休番。\n旧学泯不讲，旧志兹益昏。\n中悼素尚违，仰愧前修尊。\n去之未云果，荡尔何当返。\n览君自警作，使我忘嚣袢。\n友道久寥阔，期君于此敦。",
        "dynasty": "宋",
        "collection_info": null
    },
    {
        "uuid": "5744217b99d8cea4342b34c29e72b680",
        "title": "五言王景彝省舍孤竹",
        "author": "沈遘",
        "content": "濯濯青玉竿，矫矫孤云姿。\n潜根失其托，憔悴非故时。\n主人幸加怜，曷不徙所宜。\n岁寒风霜节，无愧君子知。",
        "dynasty": "宋",
        "collection_info": null
    },
    {
        "uuid": "c5440575c9f7420dca7083d63f7b0cd4",
        "title": "七言和邵兴宗还馆",
        "author": "沈遘",
        "content": "三年重到集仙庭，却理陈编不自停。\n阁下旧题几已暗，壁中遗简尚余青。\n故人扰扰谁相好，世事悠悠我特醒。\n坐看重云开白日，独摇修翮入高冥。",
        "dynasty": "宋",
        "collection_info": null
    },
    {
        "uuid": "169ca2d43a86efedb4c46e9a6ae78d95",
        "title": "七言和陈和叔秘阁会话",
        "author": "沈遘",
        "content": "羣玉嵯峨压石渠，我初通籍预雠书。\n三年未压承明直，一日更从俗吏居。\n对案不堪文墨弊，离群长恨笑言疏。\n紫宸蚤退春朝永，时得期君过旧庐。",
        "dynasty": "宋",
        "collection_info": null
    },
    {
        "uuid": "607da131c237b70b1523039e2b7d6635",
        "title": "五言送李瑜通判润州",
        "author": "沈遘",
        "content": "吴越千里广，故鄣临上游。\n江山号天险，人物自风流。\n在昔为成国，于今亦大州。\n时平除圄守，地胜足遨游。\n青嶂南朝寺，苍烟北固楼。\n莼鲈秋末老，行棹莫迟留。",
        "dynasty": "宋",
        "collection_info": null
    },
    {
        "uuid": "84d7abcad8433b7a14376bba3116e7c3",
        "title": "七言送梅公仪知杭州",
        "author": "沈遘",
        "content": "禁阁深严帝策书，侍臣才调蜀相如。\n屡从金马辞番直，又下承明佩左鱼。\n弩矢前驱登北固，壶浆迎路过姑苏。\n使君诗老江山胜，早晚新篇到石渠。",
        "dynasty": "宋",
        "collection_info": null
    },
    {
        "uuid": "e029815a8e744953f075d1aec036d00b",
        "title": "五言送许当通判泉州",
        "author": "沈遘",
        "content": "我昔温陵行，始初得许侯。\n温陵故佳胜，况从吉士游。\n日月虽无几，所乐良绸缪。\n归来十载间，再见朝王州。\n故人重相遇，尊酒更劝酬。\n欢意我已衰，壮心君益遒。\n君颜反更少，我但未白头。\n乃知中都劳，岂若江湖优。\n嗟哉石渠客，有似鱼被鈎。\n何不断去之，未知所从流。\n羡君翩然归，春风帆画舟。\n锦衣乡治中，弩矢驱道周。\n旧庐何光辉，高堂荐甘羞。\n仕者固应尔，自余信悠悠。\n送君喜宁已，顾我愧莫收。\n幸君谢友朋，我志无所求。",
        "dynasty": "宋",
        "collection_info": null
    },
    {
        "uuid": "cd59874b030b8d1297dcb81584732aea",
        "title": "五言送陈舜俞寿州从事",
        "author": "沈遘",
        "content": "天下贤良选，公车凡几人。\n君侯独高第，声实两无伦。\n鸑鷟来丹穴，麒麟出九真。\n推先东国士，倾动汉廷臣。\n未引金闺籍，聊为幕府宾。\n还家莫留滞，行看寿阳春。",
        "dynasty": "宋",
        "collection_info": null
    },
    {
        "uuid": "f2e27a3e0bb80898ac2ebf4d78ddfc28",
        "title": "七言和吴冲卿省舍观苏才翁题壁",
        "author": "沈遘",
        "content": "空堂老壁隃尘昏，苏子之蹟世所珍。\n龙虎变化生风云，拏石攫木力万钧。\n斯人豪奇迈伦羣，平生慷慨半道沦。\n高辞壮论胡不存，惜哉独以技艺闻。",
        "dynasty": "宋",
        "collection_info": null
    },
    {
        "uuid": "2282a769acc41bb6fde1f26772ff3b91",
        "title": "五言沈沔天隠楼",
        "author": "沈遘",
        "content": "吴会富山水，吴兴盛人物。\n风流自南朝，德誉世不没。\n吾宗州之望，谱序远且蕃。\n煌煌全盛时，冠盖充里门。\n吾庐两溪旁，足迹远城市。\n宛自仙者居，胡然人间世。\n自我登羣玉，十年未得归。\n秋风东南望，怅息欲下飞。\n轩轩吾宗子，自少慕奇伟。\n仕意一不如，去之若泥滓。\n起楼临孤墅，自以天隠名。\n超焉谢朋友，于兹寄生平。\n我初闻以疑，今乃送而喜。\n出处亦何常，要之不苟尔。\n俗化日以薄，士路令人哀。\n吾党多狂简，不知所以裁。\n子归慎厥修，先之以廉让。\n风行自田闾，来者知所尚。\n庶几吾州士，礼义世弗亏。\n庶几吾宗门，长为众表仪。\n毋独矜汝名，母独行乎怪。\n鸟兽非所群，山林固何頼。\n吾虽縻于此，亦若与子游。\n勔哉其无闷，勿为至人羞。",
        "dynasty": "宋",
        "collection_info": null
    },
    {
        "uuid": "c2a416df6b860117fe5097ba5c58d7d9",
        "title": "五言杭州僧修广法喜堂",
        "author": "沈遘",
        "content": "圂圂学佛者，营营良足悲。\n不知佛之乐，谁使汝学为。\n广师吾州秀，智解乃天资。\n既以法为喜，万缘脱若遗。\n高堂客满坐，妙谈破羣疑。\n来者岂不辨，辨此堂之题。",
        "dynasty": "宋",
        "collection_info": null
    },
    {
        "uuid": "10ad91828ced77a6e0641447399a0686",
        "title": "七言景德寺考试院和李子仪重阳日",
        "author": "沈遘",
        "content": "劲风疏雨深秋节，古寺重扃独坐人。\n菊色未开期有待，萸香欲佩使谁纫。\n登高莫作西城望，把镜须怜白髮新。\n持酒劝君休惜醉，定知归日不盈旬。",
        "dynasty": "宋",
        "collection_info": null
    },
    {
        "uuid": "5896471921a227bef25c92d48825c96f",
        "title": "七言景德寺考试院壁和王介甫所题诗二首  其一",
        "author": "沈遘",
        "content": "石蓝开尽红着地，瓜蔓半枯黄倒垂。\n坐看一夜芳意歇，风霜即是蚤寒时。",
        "dynasty": "宋",
        "collection_info": null
    },
    {
        "uuid": "659d20d59ffb56f03ce03b9b9071325c",
        "title": "七言景德寺考试院壁和王介甫所题诗二首  其二",
        "author": "沈遘",
        "content": "夜风吹雨冷通帷，鸣雁初闻一一悲。\n幸好归时归未得，愁来莫读壁间诗。",
        "dynasty": "宋",
        "collection_info": null
    },
    {
        "uuid": "42f5a168fd8b99892ecc0fccbf3d6b61",
        "title": "七言次韵和王景彝十一月朔早朝",
        "author": "沈遘",
        "content": "日上扶桑闢九关，天威咫尺不违颜。\n簪绅就次初传警，内外分朝迭进班。\n霜压陛隅螭闯首，风摇殿户兽鸣环。\n圣君从谏宽狂直，丹槛无容復敢攀。",
        "dynasty": "宋",
        "collection_info": null
    },
    {
        "uuid": "597cbf74f5ba78c9ecdd0b57cac8e3ec",
        "title": "五言次韵和宋次道省直",
        "author": "沈遘",
        "content": "少小学文史，焉知事簿书。\n时为吏舍直，端与玉山疏。\n丛竹聊相对，孤斟强自摅。\n犹欣二三子，佳句数开予。",
        "dynasty": "宋",
        "collection_info": null
    },
    {
        "uuid": "f8769764b218476af4f74a3010cb6dbe",
        "title": "七言次韵和次道十一月朔早朝",
        "author": "沈遘",
        "content": "紫宸陛戟百重深，拜朔官仪列弁簪。\n旭日未全开宿霭，清风先已敛羣阴。\n迩臣自识宵衣志，下士徒怀夙退心。\n虞氏致平犹有戒，愿闻歌载诵余音。",
        "dynasty": "宋",
        "collection_info": null
    },
    {
        "uuid": "ef4e6976f24f9d3432695f7711a03903",
        "title": "五言送余良孺大监致仕归乡",
        "author": "沈遘",
        "content": "士有逢辰泰，荣名四十期。\n更持使者节，数建守臣麾。\n清懿推朝品，慈良号吏师。\n修涂方自致，壮志未容衰。\n雅尚先知止，归心浩若驰。\n君恩宠年至，监尹峻官仪。\n缓带金鳞重，安舆紫绶垂。\n达尊倾我里，盛观耸当时。\n摆落公门事，逍遥野老嬉。\n维应爱玉体，五福保期颐。",
        "dynasty": "宋",
        "collection_info": null
    },
    {
        "uuid": "def96f6edecba3787f47f199f7c22a4e",
        "title": "七言次韵和乐道出省后见寄",
        "author": "沈遘",
        "content": "君从司会陛延阁，更职华光奉讲论。\n却顾簿书劳已甚，独怀僚友意仍存。\n新居近指西城路，旧约还寻北海樽。\n便欲相期五人者，轩车蚤晚下宫门。",
        "dynasty": "宋",
        "collection_info": null
    },
    {
        "uuid": "cd26d27f60ba2c06fcbbbf345a5c4bc4",
        "title": "五言和刘原甫阳春宜白雪",
        "author": "沈遘",
        "content": "阳春宜白雪，良时宜少年。\n试攀琼树枝，芳意已觉妍。\n梅花初厌多，杨花乍疑早。\n园林光气生，众物竞鲜好。\n一春都几日，行乐遽勿迟。\n何辞踏泥出，犹当秉烛归。\n少年自应然，老大宁復尔。\n岂不感物华，尚能强醇醴。",
        "dynasty": "宋",
        "collection_info": null
    },
    {
        "uuid": "6f1148e7488293af9e52248a440ce512",
        "title": "五言送韩玉汝知洋州",
        "author": "沈遘",
        "content": "帝制一海内，画州以域民。\n小大虽有殊，执任两各均。\n祖宗初垂统，所重尤守臣。\n授受何其艰，便坐躬简轮。\n承平弥百年，法敝几不泯。\n其文岂弗具，其实盖已沦。\n遂令师帅官，十九非其人。\n韩侯出名家，英声迈俦伦。\n昔为两剧县，遗美今犹新。\n匪直郡邑良，固是台阁珍。\n胡然不留用，出驾双朱轮。\n洋州实大府，左右控蜀秦。\n厥土从古乐，厥俗于兹淳。\n侯才何足施，谈笑坐养神。\n君子学无苟，不让诚当仁。\n既富而后教，礼义庶可循。\n坐听千里谣，上彻九重宸。\n表以视四方，宠以厉缙绅。\n因之明黜陟，审辨玉与珉。\n尚使天下治，復如前代纯。\n鄙言真区区，感激为侯陈。",
        "dynasty": "宋",
        "collection_info": null
    },
    {
        "uuid": "014230615d7c220eb6276b51113f0ded",
        "title": "七言送辛有终知鄂州",
        "author": "沈遘",
        "content": "江汉交流古要津，高牙大旆压城闉。\n昔尊丞相初开府，今属郎官试治民。\n迎路壶浆因问俗，前车弩矢便行春。\n由来美化先南国，遗乐犹应咏错薪。",
        "dynasty": "宋",
        "collection_info": null
    },
    {
        "uuid": "a2f03af0e6994e15aa2a109df6ac06a9",
        "title": "五言蓬莱山送徐仲微赴蓬莱令",
        "author": "沈遘",
        "content": "渤海三神山，蓬莱隠嵯峨。\n仙人桂叶舟，浮矣明月波。\n惊尘不可到，飞鸟不能过。\n世人但传闻，欲往为奈何。\n胡然古荒王，甘心事欺詑。\n于今祷祠迹，往往存山阿。\n当时燕齐间，方士肩相摩。\n遗俗颇沦胥，官不严禁诃。\n子去为邑尹，施舍各有科。\n兹实繫教化，无宜反媕婀。\n平生学诗书，仁术尝切磋。\n毋曰百里小，民人岂不多。\n谁当之武城，敢復闻弦歌。",
        "dynasty": "宋",
        "collection_info": null
    },
    {
        "uuid": "874d7e6dfde0e52b4937af3a0758e913",
        "title": "七言送句谌通判颍川",
        "author": "沈遘",
        "content": "朝驱款段北省客，莫驾屏星州治中。\n朱颜绿髮出尘土，长缨高盖生清风。\n彼都之胜实乐国，颍汝交贯淮波通。\n使子乞得一麾去，宁復汲汲须江东。",
        "dynasty": "宋",
        "collection_info": null
    },
    {
        "uuid": "c8f563e3238d8c503478e479b5ec9548",
        "title": "五言和邻几答李公达遗嘉庆李",
        "author": "沈遘",
        "content": "朱实出东土，名独与众殊。\n友人重家果，分赠比明珠。\n堆盘薄霞色，熨齿清露腴。\n恨君赏意浅，有酒空盈壶。",
        "dynasty": "宋",
        "collection_info": null
    },
    {
        "uuid": "ae6cefacc40ba1c307b3a609b53ffb94",
        "title": "五言次韵和冲卿省直",
        "author": "沈遘",
        "content": "省舍实褊迫，强分庭与轩。\n君看午热时，何异炊甑然。\n内景虽屡清，外物苦益喧。\n浊河不足涤，当寻昆崙源。\n顾身无羽翼，大叫不得前。\n却图须臾济，雪散和冰丸。\n嗟我江湖人，胡为投此间。\n羡君富高兴，尚堪吟咏烦。",
        "dynasty": "宋",
        "collection_info": null
    },
    {
        "uuid": "8210061a1172b803e0e13b17090fcbf7",
        "title": "五言次韵和邻几喜司马君实钱君倚章伯镇入省之作",
        "author": "沈遘",
        "content": "我本鲁连徒，放迹江湖滨。\n强兹就朝列，俯仰羞众人。\n初从东观游，尚得文字亲。\n晚为大农属，始与俗吏伦。\n簿书异我学，勾校违我贞。\n有如锻戈剑，而乃驱匠轮。\n颠倒失所措，左右迷厥津。\n怳不知适从，但欲逃深榛。\n独幸良友朋，志尚略一均。\n继今三君来，益欣得有邻。\n谁云典司殊，舍次密若鳞。\n谁云晤语希，牖户日屡巡。\n论文必高妙，谈道皆渊淳。\n挥弄麈白玉，倾倒巾紫纶。\n谓应餍饥渴，宁復辞昏晨。\n愿言勿有倦，行即徂秋春。\n宦游固难常，出处各有循。\n公等其谓何，我意益欲踆。\n一朝成契阔，相望楚与秦。\n高会不得再，空将寄音尘。",
        "dynasty": "宋",
        "collection_info": null
    },
    {
        "uuid": "467c2ff81ed453f37fb8c647a9d12f96",
        "title": "五言次韵和景彝秋兴",
        "author": "沈遘",
        "content": "兰蕙含清露，芙蕖堕绿波。\n暑随朝雨尽，凉入暮天多。\n已觉金行早，谁调玉烛和。\n西风但高咏，将奈绿醽何。",
        "dynasty": "宋",
        "collection_info": null
    },
    {
        "uuid": "566d3dc9bd75d61e6640d594b3e7eed0",
        "title": "五言次韵和邵不疑省直",
        "author": "沈遘",
        "content": "蔼蔼大农府，阴阴道南庐。\n夜直何其频，我性实已疏。\n每来兀兀坐，中怀鬰不舒。\n幸兹新凉至，灯火理旧书。\n秋风吹我衣，浩然发归思。\n念我去江湖，人事不復记。\n扰扰弥十年，忽忽都一寐。\n中夜慎勿思，无枕不得睡。",
        "dynasty": "宋",
        "collection_info": null
    },
    {
        "uuid": "3c470ff1426789dd76fb3a221744c8cc",
        "title": "七言和君倚景灵行",
        "author": "沈遘",
        "content": "东城大道何逶迤，中直清庙表六扉。\n右临景灵秘馆之翼翼，左带相国浮图之巍巍。\n道旁第舍多赩赫，车无停轮马交策。\n风尘勃鬰千丈高，素衣化缁双眦塞。\n南阡穷巷我所居，上下省户两岁余。\n病躯羸乘实厌畏，每趋径路宫城隅。\n宫墙倚空背环极，隠嶙楼台露金碧。\n朝霞夕照天半明，墙下行人徒眩惑。\n我尝入谒得纵观，威容物采严且完。\n鸾车岁岁躬献享，孝思肸蠁通神欢。\n重门设卫日常阖，灵境那令世人杂。\n但见长松怪石列若屏，突兀阴森两遮匝。\n我家东南沧海涯，乘时偶来观德辉。\n归飞故隠自有期，何必于此空叹欷。",
        "dynasty": "宋",
        "collection_info": null
    },
    {
        "uuid": "ae17df478580c2741a7f0018c818dfa2",
        "title": "五言次韵和君实苦雨三首  其一",
        "author": "沈遘",
        "content": "浩浩雨不止，寥寥风且寒。\n敢言裘褐具，尚幸室庐完。\n弥月天形晦，无时辙迹干。\n田皋何处在，谁復顾萧兰。",
        "dynasty": "宋",
        "collection_info": null
    },
    {
        "uuid": "c370216fe1ba709e1b08e2b3dfb4d501",
        "title": "五言次韵和君实苦雨三首  其二",
        "author": "沈遘",
        "content": "不见清秋月，悠悠雨过弦。\n重阳初未解，委照固无偏。\n安得长风御，都驱宿蔼旋。\n还当三五夕，圆魄独当天。",
        "dynasty": "宋",
        "collection_info": null
    },
    {
        "uuid": "a515e9956a89b584bf672ec48ced77bb",
        "title": "五言次韵和君实苦雨三首  其三",
        "author": "沈遘",
        "content": "积潦高秋后，幽居病客心。\n每怜荷折盖，犹爱菊包金。\n独坐有余恨，临觞莫厌深。\n多情省郎直，永夜祗清吟。",
        "dynasty": "宋",
        "collection_info": null
    },
    {
        "uuid": "c4a429c4157806142e6342b1be4b559c",
        "title": "五言送徐同年谔出京",
        "author": "沈遘",
        "content": "激立几年志，淹迟一日亨。\n还家昼锦乐，拜寿綵衣荣。\n未辟诸侯府，无矜晚宦情。\n重来奏千牍，应笑旧题名。",
        "dynasty": "宋",
        "collection_info": null
    },
    {
        "uuid": "db9cb634b824be883a4549c9998ded86",
        "title": "代人进南郊礼成",
        "author": "沈遘",
        "content": "宋德承天序，郊丘必以时。\n先期发明诏，戒日具多仪。\n閟馆严真祖，清宫谨大祠。\n孝思追祖考，禋祀致神祇。\n三圣同升侑，群灵罔弗祗。\n声文更旧律，鼎鬲列亲规。\n礼乐荣观洽，云雷庆泽施。\n欢声充有截，盛事极无遗。\n皇祚千龄永，成能万世宜。\n臣心奚以答，歌颂一毫釐。",
        "dynasty": "宋",
        "collection_info": null
    },
    {
        "uuid": "d66592e6432f890aa1ac9bb79e6aaf31",
        "title": "晚雨后过城东",
        "author": "沈遘",
        "content": "东城雨始歇，紫陌无纤埃。\n佳气四面起，游光泛楼台。\n日莫市井合，叫舞何喧豗。\n我时骑过之，顾瞻颜屡开。\n欣其幸如此，平岁无愁猜。\n吾人虽安坐，犹能咏康哉。",
        "dynasty": "宋",
        "collection_info": null
    },
    {
        "uuid": "644492d78c461e3fa26c460af9e52eae",
        "title": "和江邻几送文丞相还游普安院",
        "author": "沈遘",
        "content": "扰扰市朝士，一身众役该。\n官曹畏职业，人事烦往来。\n朝出被风雨，莫还衝尘埃。\n竟岁长若此，何时能休哉。\n适闻丞相行，巾车城西隈。\n冠盖盛出送，车马相喧豗。\n吾有四君子，约言共追陪。\n乌躔转背午，归来倦支骸。\n道旁有精舍，聊兹释鞍彍。\n殿阁鬰四合，高明绝纤灰。\n曲池含清波，鱼鸟中沿洄。\n禁园直南望，参差隠楼台。\n秋风肃众物，野气日夕佳。\n幽趣坌来会，俗纷顿可推。\n高情缅山水，剧语杂讥诙。\n清赏何以娱，一枰聊为开。\n岂徒事争决，要且资欢咍。\n谓言坐上客，兹乐那易谐。\n城中苦多事，况復日月催。\n功名未有立，壮志先欲摧。\n幸时得閒暇，一出纾吾怀。\n此言固可结，此愿惟恐乖。\n须臾夕照下，欲起姑徘徊。\n揽辔更留顾，余兴无穷涯。",
        "dynasty": "宋",
        "collection_info": null
    },
    {
        "uuid": "716d565350ac121e1d283d530dbe8ab3",
        "title": "七言和王微之渔阳图",
        "author": "沈遘",
        "content": "燕山自是汉家地，北望分明掌股间。\n休作画图张屋壁，空令壮士老朱颜。",
        "dynasty": "宋",
        "collection_info": null
    },
    {
        "uuid": "93c3115c282d08528054cdef2a940857",
        "title": "五言送袁陟通判抚州",
        "author": "沈遘",
        "content": "上林珊瑚枝，太液琉璃波。\n孔鸾相徘徊，鳬鷃不敢过。\n嘉树日零落，清流成恶腐。\n凡鸟鬬嬉鸣，珍群摇翮去。\n去兮将安之，江山敛羽仪。\n何时復来还，聊以三岁期。",
        "dynasty": "宋",
        "collection_info": null
    },
    {
        "uuid": "a482ad4d774ccfeca04e20976097d62d",
        "title": "五言过江邻几官舍  其一",
        "author": "沈遘",
        "content": "君舍城之背，萧然十亩余。\n四垣通野墅，一舸泛官渠。\n夏木阴成后，凉天雨歇初。\n公门日无事，觞咏莫容疏。",
        "dynasty": "宋",
        "collection_info": null
    },
    {
        "uuid": "ba0a905d7ede3f891c6e8e05a3994f7f",
        "title": "五言过江邻几官舍  其二",
        "author": "沈遘",
        "content": "碕岸浅可弄，平流清且漪。\n葭蒲乱垂影，鱼鸟悉浮嬉。\n浩荡江湖思，差池林壑期。\n谁能共兹语，终约不吾欺。",
        "dynasty": "宋",
        "collection_info": null
    },
    {
        "uuid": "1ed5afa5d97b01fcbda20f18a0d081c9",
        "title": "五言过江邻几官舍  其三",
        "author": "沈遘",
        "content": "愿见岂辞远，况从吾友行。\n清谈开愤懑，高咏听铿鍧。\n赤日烦暑却，晚风凉气生。\n归鞍任倾倒，莫惜釂余觥。",
        "dynasty": "宋",
        "collection_info": null
    },
    {
        "uuid": "a3ad586972c0bb3fc84740972dd2fd12",
        "title": "五言奉酬杨祖二阁老中书省斋宿见寄",
        "author": "沈遘",
        "content": "词省非吾据，维应頼两公。\n自怜虽壮齿，多病祗衰翁。\n饮兴端难强，诗情久已穷。\n还家即高卧，客辙任西东。",
        "dynasty": "宋",
        "collection_info": null
    },
    {
        "uuid": "092d97068d5a172db15cb915953797a1",
        "title": "七言送苏结赴蜀州推官",
        "author": "沈遘",
        "content": "嘉陵剑阁万里道，自古当为行役忧。\n于今帝制自无外，仕者何必尽中州。\n我昔成都两岁留，春风秋月多遨游。\n须知锦城虽云乐，不如早还沧海头。",
        "dynasty": "宋",
        "collection_info": null
    },
    {
        "uuid": "d21f626d8d405cd1e08e632c8bec92e7",
        "title": "五言后殿考进士解嘲",
        "author": "沈遘",
        "content": "绛阙连碧城，白日横采霓。\n钧天万舞彻，鸾凤鸣且飞。\n我为帝所游，十日不知返。\n我乐殊未央，尚恨春昼短。\n东风吹蟠桃，花落满我衣。\n拂去还復来，悠然生我思。\n顾谢众仙人，我自人间世。\n世累虽可憎，天上亦多事。",
        "dynasty": "宋",
        "collection_info": null
    },
    {
        "uuid": "fc066fb7d11b724d4141840ecf3cc744",
        "title": "七言和吴仲庶延艺阁后牡丹花  其一",
        "author": "沈遘",
        "content": "零落栏桿暗藓侵，花苞憔悴怨春深。\n吾君意在延经艺，不学前王宴豫心。",
        "dynasty": "宋",
        "collection_info": null
    },
    {
        "uuid": "6409bf7ea9f9a692f3792f739fc3c905",
        "title": "七言和吴仲庶延艺阁后牡丹花  其二",
        "author": "沈遘",
        "content": "承明待诏尽名儒，一愿当君奏六符。\n独笑开元供奉客，惟将歌句奉欢娱。",
        "dynasty": "宋",
        "collection_info": null
    },
    {
        "uuid": "840434d6ed71b36627991a32124acb61",
        "title": "七言送密学施侍郎知杭州",
        "author": "沈遘",
        "content": "塞外风烟河上尘，归来始觉二毛新。\n承明自厌频趋直，沧海还思一濯巾。\n幕府旌旗初压境，画船歌吹便行春。\n湖山满目旧游在，何日从公醉紫莼。",
        "dynasty": "宋",
        "collection_info": null
    },
    {
        "uuid": "dd31f60f4eb73ec67ea3cc60db97f8d2",
        "title": "奉祠东太乙宫七首 七言步虚辞二首 其一",
        "author": "沈遘",
        "content": "碧城绛阙半夜开，翠旗玉节相徘徊。\n景光散堕灯火蔽，步虚一声天上来。",
        "dynasty": "宋",
        "collection_info": null
    },
    {
        "uuid": "62386a4c43f8eb32b8d448525e49a73b",
        "title": "奉祠东太乙宫七首 七言步虚辞二首 其二",
        "author": "沈遘",
        "content": "赤乌鼓舞扬朝晖，白榆零落收夕霏。\n侍臣再拜谢神贶，步虚一声天上归。",
        "dynasty": "宋",
        "collection_info": null
    },
    {
        "uuid": "843559ca27a29f51876db7c540ee101e",
        "title": "奉祠东太乙宫七首 五言读道书一首",
        "author": "沈遘",
        "content": "甘泉三日斋，读尽群王书。\n天风起寒门，便欲凌太虚。\n顾身无羽翼，叹息知何如。",
        "dynasty": "宋",
        "collection_info": null
    },
    {
        "uuid": "dfe24d088243d05630b20119dc7047e9",
        "title": "奉祠东太乙宫七首 五言齐居有感一首",
        "author": "沈遘",
        "content": "城中尘埃多，白日迷东西。\n城中市井喧，半夜犹鼓鼙。\n我本江海人，偶来东都客。\n寸心虽自丹，两鬓颇欲白。\n一为城南宿，晚若与世违。\n不闻车马音，但见烟霞飞。\n自喜復自羞，胡然久羁旅。\n秋风弄涛时，聊可整归艣。",
        "dynasty": "宋",
        "collection_info": null
    },
    {
        "uuid": "d78eb07c48bf46e769feda6732828dbe",
        "title": "奉祠东太乙宫七首 七言致斋一首",
        "author": "沈遘",
        "content": "君王无意学神仙，独为苍生致吉蠲。\n四月麦苗殊未好，一番灵雨即丰年。",
        "dynasty": "宋",
        "collection_info": null
    },
    {
        "uuid": "8ede1467d304abbc0f89b62781791c1b",
        "title": "奉祠东太乙宫七首 七言祀毕大雨一首",
        "author": "沈遘",
        "content": "由来圣作与天通，甘泽祥飈撤俎中。\n更赐太元千岁策，平明驰贺未央宫。",
        "dynasty": "宋",
        "collection_info": null
    },
    {
        "uuid": "4c99220150642fd5c5ab78136f02a5fa",
        "title": "奉祠东太乙宫七首 七言斋居寄杨祖二阁老一首",
        "author": "沈遘",
        "content": "萧洒城南尺五天，昼凉高枕梦游仙。\n劳君挥翰紫宸裏，汗浥朝衣不得眠。",
        "dynasty": "宋",
        "collection_info": null
    },
    {
        "uuid": "7b8bc7a4c38a57d039c2d41066ccdadc",
        "title": "七言西太乙宫致斋遣兴二首  其一",
        "author": "沈遘",
        "content": "城中暑雨方鬰陶，城外秋风已萧瑟。\n下马解衣高枕眠，惟恐祠官报归日。",
        "dynasty": "宋",
        "collection_info": null
    },
    {
        "uuid": "e1b71e1b7a4f1567137506ab55cdf096",
        "title": "七言西太乙宫致斋遣兴二首  其二",
        "author": "沈遘",
        "content": "我来西郊始三日，超然便若与世违。\n市朝乃在咫尺尔，况復万里沧浪归。",
        "dynasty": "宋",
        "collection_info": null
    },
    {
        "uuid": "d292e07bd95f30e03fd7d9a338dec800",
        "title": "七言访凈因琏上人一首",
        "author": "沈遘",
        "content": "春风才得马蹄干，便向城西学问禅。\n不是重阴开白日，自披云雾睹青天。",
        "dynasty": "宋",
        "collection_info": null
    },
    {
        "uuid": "4e766cae5cb5eeaff0a2406e1437b007",
        "title": "次韵和张元常中秋夜不见月",
        "author": "沈遘",
        "content": "月色初无别，人心自有分。\n长令照清夜，犹胜掩重云。\n老去欢难强，衰来饮易醺。\n君家富歌管，独不使人闻。",
        "dynasty": "宋",
        "collection_info": null
    },
    {
        "uuid": "a60af26c15178cec1bd268f8beaffde4",
        "title": "送刘定下第",
        "author": "沈遘",
        "content": "六科收贤才，所得岂非真。\n奈何如刘子，反尔弃若沦。\n众颇为我嗟，我斯自能信。\n言也尚莫知，行之得无讱。\n谢去不復顾，所重非吾身。\n孝友且为政，况兹有民人。\n广陵昔富都，今已空残甚。\n行矣思自强，公卿皆子任。",
        "dynasty": "宋",
        "collection_info": null
    },
    {
        "uuid": "c47b4f96a582c15fee64514b2ef77ef3",
        "title": "弔普济大师",
        "author": "沈遘",
        "content": "乡里多长者，平生爱斯人。\n谁言相识晚，俯仰迹已陈。\n短章昔固许，挂剑义所申。\n空堂对孤咏，寂寞犹相亲。",
        "dynasty": "宋",
        "collection_info": null
    },
    {
        "uuid": "785467a4bd41af1642b47e82d642c6ab",
        "title": "南漪堂",
        "author": "沈遘",
        "content": "山绕湖堂寺绕山，平生愿向此中闲。\n青云白水相浮荡，野客高僧独往还。\n少年自嫌轩冕累，因循将恐鬓鬚斑。\n南漪最是逍遥地，且挹清波濯愧颜。",
        "dynasty": "宋",
        "collection_info": null
    },
    {
        "uuid": "4f0abaf7755254570b470b8500d0f5a5",
        "title": "次韵和少述秋兴",
        "author": "沈遘",
        "content": "浩荡西风动客裾，飘然归思满田庐。\n少时岂省为名误，老去真知与世疏。\n胜事祗随诗句尽，壮怀犹向酒杯舒。\n南山已有终年约，三径何年得自除。",
        "dynasty": "宋",
        "collection_info": null
    },
    {
        "uuid": "65353155ed3db04646d0a471fa52512a",
        "title": "送诸进士赴试礼部",
        "author": "沈遘",
        "content": "吾州号多士，今兹见诸生。\n自非中正旧，焉识乡里评。\n但喜后来秀，纷若春华荣。\n高会存故事，工歌追鹿鸣。\n劝酬皆嘉宾，杂奏瑟与笙。\n何以为子赠，赠子毋骄盈。\n一献未足信，要之观厥成。\n行矣其自厉，倾耳闻吉声。",
        "dynasty": "宋",
        "collection_info": null
    },
    {
        "uuid": "d5ef546507849330ff85eff4b6a4ddbb",
        "title": "次韵和李审言上元寄王岩夫",
        "author": "沈遘",
        "content": "此都豪丽岁仍丰，此夕都人凯乐中。\n车马笙箫千里至，楼台灯火九衢通。\n香舆轧轧凌风驶，粉袂翩翩照地红。\n病守行春真莫强，更堪攀倚少年丛。",
        "dynasty": "宋",
        "collection_info": null
    },
    {
        "uuid": "c52d427bcc1c67e0f86a2a8e9f4a9be8",
        "title": "次韵和王岩夫有美堂会诸年契",
        "author": "沈遘",
        "content": "西寺题名墨尚新，今为宾主此堂人。\n纵谈更起挥青麈，极醉何妨倒紫纶。\n梁苑旧游皆已往，吴山高会正临春。\n欲知胜事常难得，嘉句先应动荐绅。",
        "dynasty": "宋",
        "collection_info": null
    },
    {
        "uuid": "bab3f0d47604ef5751e26c12740ec853",
        "title": "次韵和卢中甫有美堂会诸年契",
        "author": "沈遘",
        "content": "华屋陈高会，春风众物新。\n嘉宾共科籍，胜事动邦人。\n大白期无算，清谈信绝尘。\n诗豪两难敌，弱力厌千钧。",
        "dynasty": "宋",
        "collection_info": null
    },
    {
        "uuid": "38039f23048b17c2c2fffa13eb6ef256",
        "title": "次韵和王仲至李审言见寄",
        "author": "沈遘",
        "content": "相如未用尚文园，暴胜威名世已传。\n揽辔一时高莫挹，着书千首浩无边。\n顾惭局趣何能驾，望绝骐骝不得前。\n圣世料材方责实，便应归泛五湖船。",
        "dynasty": "宋",
        "collection_info": null
    },
    {
        "uuid": "161fff6f8074c66e0babc32b2ffabf17",
        "title": "次韵和王岩夫见寄",
        "author": "沈遘",
        "content": "前日移舟就近村，送君西望大梁门。\n九重宫阙天光远，千里江湖水气昏。\n壮士遨游应自适，少年离别枉伤魂。\n北州为政须当厉，即上青云款帝阍。",
        "dynasty": "宋",
        "collection_info": null
    },
    {
        "uuid": "a1bb0d618120a5d3ccdbf379d853b3c5",
        "title": "次韵和审言与孙少述会游审言以病不至",
        "author": "沈遘",
        "content": "三吴高士厌英躔，乘兴南来得暂延。\n俗役更思抛吏几，胜游还约泛湖船。\n平生慕义如饥渴，自昔论交孰后先。\n独恨良朋不相对，一吟嘉句重悁悁。",
        "dynasty": "宋",
        "collection_info": null
    },
    {
        "uuid": "dfb4efd4985d68f95541ab276cfa2a10",
        "title": "次韵和少述见赠兼简审言",
        "author": "沈遘",
        "content": "十年高卧占东南，禹穴幽纵久已探。\n峻节千寻山壁立，虚怀万顷海波涵。\n愧非仲举能延士，頼有君公为对谈。\n大句联来两豪绝，应知弱力已难堪。",
        "dynasty": "宋",
        "collection_info": null
    },
    {
        "uuid": "3ffa212a942a43a88a28dd6c0848ef5e",
        "title": "许当郎中自温陵寄诗叙旧游之感奉酬",
        "author": "沈遘",
        "content": "少小温陵客，于今记昔游。\n故人情最厚，嘉句远相求。\n胜事成陈迹，流年换白头。\n僧坊屡题壁，知有旧痕不。",
        "dynasty": "宋",
        "collection_info": null
    },
    {
        "uuid": "17eac8079f7619ec29e11ba68b118e52",
        "title": "江阴杨使君寄示与杨从事唱和诗一轴奉酬",
        "author": "沈遘",
        "content": "使君嶷嶷下中台，幕府飘飘得上才。\n仲宝初招庾郎至，微之还遇窦生来。\n江山满目归吟笔，宾主相忘属酒杯。\n自愧邻城非胜赏，联章大轴为谁开。",
        "dynasty": "宋",
        "collection_info": null
    },
    {
        "uuid": "3f00d9742ad8752b1a739268a08b6736",
        "title": "次韵和孙少述润州望海楼",
        "author": "沈遘",
        "content": "北固峨峨铁瓮完，京口浩浩海门连。\n鹏抟羊角来天外，鰲戴方壶献几前。\n西府旌旗犹壮睹，南朝宫殿尽苍烟。\n登临不用成悲感，自得开怀一旷然。",
        "dynasty": "宋",
        "collection_info": null
    },
    {
        "uuid": "0b6f2d19476cc831881d9d74b5120900",
        "title": "次韵和少述雪中见寄",
        "author": "沈遘",
        "content": "坐看和气变农愁，三白前占岁大收。\n未及劝耕巡属县，不妨酾酒望高楼。\n剡中人远空相忆，韩子诗成枉见投。\n正欲与君论出处，扁舟何日肯东浮。",
        "dynasty": "宋",
        "collection_info": null
    },
    {
        "uuid": "db815b8b2704bc93025691db1f27c9ab",
        "title": "和少述春日四首  其一",
        "author": "沈遘",
        "content": "春日融融二月晴，春风蔼蔼百花明。\n少年嬉逐正应急，何处歌箫走马声。",
        "dynasty": "宋",
        "collection_info": null
    },
    {
        "uuid": "d11833e64e86848855e59a06e8f8e1a1",
        "title": "和少述春日四首  其二",
        "author": "沈遘",
        "content": "风流自古吴王国，一一湖山尽胜游。\n上巳清明最佳节，万家临禊锦维舟。",
        "dynasty": "宋",
        "collection_info": null
    },
    {
        "uuid": "ceeaf1e96c8b8d89b1fd0f36e65c9cd0",
        "title": "和少述春日四首  其三",
        "author": "沈遘",
        "content": "初晴池阁暖无尘，花落丝飞不避人。\n秖爱年年好光景，须知华髪一番新。",
        "dynasty": "宋",
        "collection_info": null
    },
    {
        "uuid": "7f08d14a3ff6f63b12c3f5d00075bfef",
        "title": "和少述春日四首  其四",
        "author": "沈遘",
        "content": "卧病江东又见春，高斋长日坐生尘。\n看花饮酒应难强，犹有诗情谢故人。",
        "dynasty": "宋",
        "collection_info": null
    },
    {
        "uuid": "4eb69556bf0babcb2f884283cf4de436",
        "title": "谢王胜之行部浙东还示诗",
        "author": "沈遘",
        "content": "雒阳贵公子，才气盖九州。\n言从承明观，出治东诸侯。\n绣衣自天下，龙节横江浮。\n威声雷霆发，惠泽河汉流。\n簿领谢俗吏，清谈揖前修。\n三月初行部，飞帆绝潮头。\n诸山嶙嶙出，委蛇转前驺。\n众川淙淙来，方洋放扁舟。\n仁智得所好，逍然忘百忧。\n历访宁惮远，穷探讵辞幽。\n高怀期康乐，遯迹嘉远游。\n从容顾宾从，此乐復有不。\n长歌裁大句，从者谁敢酬。\n归来特示我，明珠知闇投。\n我本丘樊士，久巳失厥谋。\n终无考槃刺，但有伐檀羞。\n庶几不远復，未愧公阅休。",
        "dynasty": "宋",
        "collection_info": null
    },
    {
        "uuid": "532fa6cd557c801a8dfa2bb3e5234ddb",
        "title": "江氏明荐堂",
        "author": "沈遘",
        "content": "夫子刚且勇，一摧遂终身。\n于今斗牛间，鬰然气不申。\n平生慕用意，碣刻留千春。\n更为祠堂咏，尚代鸡酒陈。",
        "dynasty": "宋",
        "collection_info": null
    },
    {
        "uuid": "883bb2f5ffdef136929077d0c9b98f22",
        "title": "次韵和鞠颜叔游山",
        "author": "沈遘",
        "content": "吏案方无事，朋游出近山。\n相从得所好，终日有余闲。\n弃置形骸外，逍遥宇宙间。\n谷风吹淅淅，涧水濯潺潺。\n灌木开云荫，余花散锦班。\n轻舆留石步，短棹下湖湾。\n古寺群峰合，孤洲万竹环。\n紫鳞惊跃起，白羽倦飞还。\n对酒忘尘事，临流见病颜。\n支离真可笑，光景信难攀。\n且共隤然醉，谁知是闭关。",
        "dynasty": "宋",
        "collection_info": null
    },
    {
        "uuid": "6b6cfb481e553776536b13ec76c13d35",
        "title": "平望道中",
        "author": "沈遘",
        "content": "积水不知际，孤舟缘断堤。\n新晴寒气薄，短日暮天低。\n为客情犹昨，重来路已迷。\n区区何计了，长负旧林栖。",
        "dynasty": "宋",
        "collection_info": null
    },
    {
        "uuid": "c20c652998c420001ca67b65d5199e76",
        "title": "将至京口先寄孙少述并呈晏子俞",
        "author": "沈遘",
        "content": "为郡无闻困米盐，先生有道独幽潜。\n豫章因甚尊徐孺，益部何能诎蜀严。\n已脱簿书身自放，肆寻山水意宁厌。\n京江最欲方洋处，愿从屏星卷画幨。",
        "dynasty": "宋",
        "collection_info": null
    },
    {
        "uuid": "01b593a7deb50a6a00b7b9edb1f81e9e",
        "title": "奉酬润州余少卿见寄",
        "author": "沈遘",
        "content": "两镇旌旗对抚邦，老成循政独难双。\n赐环已许归西省，拥檝方来绝大江。\n后乘愿陪幽赏尽，诗新顿使勇心降。\n主人意厚春潮小，且卷孤帆偃画杠。",
        "dynasty": "宋",
        "collection_info": null
    },
    {
        "uuid": "17304f3fe02910430649af616c7d0fab",
        "title": "到淮南",
        "author": "沈遘",
        "content": "吴山已远见淮山，未觉风尘上客颜。\n家在沧浪重回首，彷徉且作半年闲。",
        "dynasty": "宋",
        "collection_info": null
    },
    {
        "uuid": "1cc5f44d1f2100c6d3442760128622c9",
        "title": "戏卢中甫钱才翁",
        "author": "沈遘",
        "content": "晴日春风花气浮，少年嬉逐满扬州。\n谁怜居士身常病，独坐空船理白头。",
        "dynasty": "宋",
        "collection_info": null
    },
    {
        "uuid": "84e6436099cdab42ebe46707116e1755",
        "title": "山光寺一首",
        "author": "沈遘",
        "content": "高台已倾曲池平，江都宫殿野草生。\n隋家事远不须问，淮南非復百年城。",
        "dynasty": "宋",
        "collection_info": null
    },
    {
        "uuid": "59cc9e0a95e7b271b2feb494f6c94c5e",
        "title": "谢太傅庙",
        "author": "沈遘",
        "content": "功业由来出偶然，晋师岂必胜苻坚。\n谢公更欲收民望，故筑新城坐自全。",
        "dynasty": "宋",
        "collection_info": null
    },
    {
        "uuid": "ad849a3e91e9bf8820f842562ba1a961",
        "title": "自扬州与中甫才翁偕行",
        "author": "沈遘",
        "content": "相遇得所好，相从如所期。\n平生慕朋友，形迹无牵羁。\n道路远千里，冬春踰再时。\n要将穷吾乐，勿厌行迟迟。",
        "dynasty": "宋",
        "collection_info": null
    },
    {
        "uuid": "a4270cca345b2c54019528860c23a9de",
        "title": "和才翁行次山阳",
        "author": "沈遘",
        "content": "滟滟春波绕廓回，飞花无数逐风埃。\n山阳旧客谁相识，尪病区区又到来。",
        "dynasty": "宋",
        "collection_info": null
    },
    {
        "uuid": "15805ef4ba09396584623e7d412db27a",
        "title": "甓社湖",
        "author": "沈遘",
        "content": "青天澹无云，白水平无波。\n拖舟镜中行，奈此清绝何。\n我行不自亟，三日才百里。\n卷卷何所感，似泛吴江水。\n湖水清无际，清极不可触。\n吾缨初自洁，将安濯吾足。",
        "dynasty": "宋",
        "collection_info": null
    },
    {
        "uuid": "791500dfe105d0e2874fead5c4de8202",
        "title": "和中甫新开湖",
        "author": "沈遘",
        "content": "渺渺清波百里浮，昔游曾是一扁舟。\n十年人事都如梦，犹识湖边旧客邮。",
        "dynasty": "宋",
        "collection_info": null
    },
    {
        "uuid": "f7ba165fce0499c5658aa7253c498788",
        "title": "和中甫吕氏园亭",
        "author": "沈遘",
        "content": "长日阴阴雨与风，病夫高卧一舟中。\n少年欢气谁能遏，纵走名园看落红。",
        "dynasty": "宋",
        "collection_info": null
    },
    {
        "uuid": "3091f4c09c4d74eec2b0f535c45558d7",
        "title": "题扬州山光寺",
        "author": "沈遘",
        "content": "高台已倾池已平，隋家宫殿春草生。\n千年前事何足叹，淮南非復旧时城。",
        "dynasty": "宋",
        "collection_info": null
    },
    {
        "uuid": "7291c2169ff74e457c2f235fa7b92092",
        "title": "十一月二十二日朝辞",
        "author": "沈遘",
        "content": "朝辞承明殿，莫下金马门。\n伏读明诏意，仰思圣主恩。\n蠢彼獯鬻氏，礼数乃弟昆。\n帝初务息民，金缯代更屯。\n嗣皇谨遵业，使传交塞垣。\n下臣非知古，有舌讵得论。\n恭承丁宁命，敢不夙夜奔。",
        "dynasty": "宋",
        "collection_info": null
    },
    {
        "uuid": "42d0a7e08cfa8c51f4457e888defe321",
        "title": "五言出都",
        "author": "沈遘",
        "content": "十年中都官，未审去宫阙。\n一朝使万里，驿骑催早发。\n徘徊景阳道，瞻望未央闼。\n高城接浮云，佳气正蟠鬰。\n我马何迟迟，中情屡如失。\n王事戒靡盬，臣心敢它恤。\n曷月还归哉，归期幸可必。",
        "dynasty": "宋",
        "collection_info": null
    },
    {
        "uuid": "77d8fd054f2b456a68be0cf4a5ebfaf8",
        "title": "五言出都日大雪",
        "author": "沈遘",
        "content": "朔风万里来，一夜卷飞雪。\n漫漫国门路，转毂失故辙。\n鸟翼压不开，马蹄僵欲折。\n问我行安之，衔命使胡羯。\n君恩念勤远，敦遣礼无缺。\n赐金戒私装，卜日出汉节。\n太官载供张，廐马先简阅。\n光华自难胜，敢復诉劳苶。\n独哀徒御众，驱驰犯寒切。\n每怀实靡及，勖尔保嘉烈。",
        "dynasty": "宋",
        "collection_info": null
    },
    {
        "uuid": "937c58692796e5a9466d02daa0b92a15",
        "title": "五言陈桥驿",
        "author": "沈遘",
        "content": "天命岂人力，神功非智闚。\n艺祖昔臣周，周德久已衰。\n上将分六师，北征在郊圻。\n士卒中夜起，神器仓猝移。\n谁言一朝变，乃定万世基。\n国门一舍地，传舍犹当时。\n故老无復存，遗话嗟何知。\n维留威神在，凛然万方归。",
        "dynasty": "宋",
        "collection_info": null
    },
    {
        "uuid": "cfb279c6e389f0ac2f09487273e47e51",
        "title": "五言城北别亲友",
        "author": "沈遘",
        "content": "朝出北门道，后车何轰轰。\n顾皆我亲友，送我胡中行。\n置酒古寺堂，劝酌纷纵横。\n饮阑视四坐，悄若意弗平。\n试问坐上客，客言安敢承。\n谓我自慷慨，固无儿女情。\n幸当无事时，奚忽为北征。\n怜我不受辱，往拜单于营。\n忧我衰病余，跋涉万里程。\n二者所不堪，奈何谁使令。\n我笑谓坐客，我岂徇利名。\n仕既不得已，王命方丁宁。\n上羞傅介子，下愧苏子卿。\n第结匈奴心，以保先帝盟。\n惓惓谢亲友，敢辞釂余觥。",
        "dynasty": "宋",
        "collection_info": null
    },
    {
        "uuid": "8fa413e7123b6a8166165c6e3c55e47f",
        "title": "五言信武殿",
        "author": "沈遘",
        "content": "匈奴昔南牧，先帝躬濯征。\n旌旗从天下，龙虎百万兵。\n元臣坐帷幄，大将当鼓钲。\n黄盖临城楼，城下万岁声。\n卷起黄河波，飘入单于营。\n单于胆先破，犬羊乱纵横。\n大黄殪贤王，京观封鲵鲸。\n甘雨洗原野，清风扫羶腥。\n王师奏凯归，残胡稽颡盟。\n于今五十载，北塞维蚕耕。\n黎民亦何知，但见原庙成。\n下臣方奉使，过谒慓若惊。\n威神敢云测，尚冀通精诚。",
        "dynasty": "宋",
        "collection_info": null
    },
    {
        "uuid": "5b444cac856684f979a8b3b27cdc69db",
        "title": "五言道中见新月寄内",
        "author": "沈遘",
        "content": "离别始十日，已若十岁长。\n行行见新月，泪下不成行。\n念我一身出，万里使临湟。\n王命不得辞，上马犹慨慷。\n一日不见君，中怀始徊徨。\n我行朔方道，风沙杂冰霜。\n朱颜最先黧，绿髪次第苍。\n腰带减旧围，衣巾散余香。\n邮亭苦夜永，灯火寒无光。\n独歌使谁和，孤吟讵成章。\n辗转不得寐，感极还自伤。\n思君知何如，百语不一详。\n胡雁方南飞，玉音未可望。\n愿君爱玉体，日看庭树芳。\n欲知归期蚤，东风弄浮阳。",
        "dynasty": "宋",
        "collection_info": null
    },
    {
        "uuid": "f20692295017086806a0592c15a855eb",
        "title": "七言烽火台二首  其一",
        "author": "沈遘",
        "content": "历历相望隠旧堆，狐穿兔穴半空摧。\n行人不识问野老，云是昔时烽火台。",
        "dynasty": "宋",
        "collection_info": null
    },
    {
        "uuid": "3b88d2175a95d29d8467419fe8ef941a",
        "title": "七言烽火台二首  其二",
        "author": "沈遘",
        "content": "烽火销来五十年，居民初不识戈鋋。\n耕桑满野帝何力，千里边城自晏然。",
        "dynasty": "宋",
        "collection_info": null
    },
    {
        "uuid": "269ef9234b99c7f7bef933a4fcce7aec",
        "title": "七言老农问",
        "author": "沈遘",
        "content": "使者輶车岁不停，金缯兼载价连城。\n洛阳年少今何怯，未省传闻敢请缨。",
        "dynasty": "宋",
        "collection_info": null
    },
    {
        "uuid": "4b8ddbef4ae3d9903d91651ebcb9fbc4",
        "title": "七言答老农",
        "author": "沈遘",
        "content": "圣主仁恩务息民，收兵方外卷威神。\n老农自保太平乐，焉用空言羞使臣。",
        "dynasty": "宋",
        "collection_info": null
    },
    {
        "uuid": "12e4d29f5dd17fa444b59fc826f17c34",
        "title": "七言将至瀛州从事张祥寄诗和答",
        "author": "沈遘",
        "content": "驿骑驱驰万里身，锦貂浑欲变缁尘。\n平生未识行边地，今日初欣遇故人。\n洗眼已惊双鲤至，相看应讶二毛新。\n羡君独得从军乐，三岁高阳幕裏宾。",
        "dynasty": "宋",
        "collection_info": null
    },
    {
        "uuid": "0e6a183d2f0dc3bf3eb7885ed72e5fcf",
        "title": "七言道中示三使二首  其一",
        "author": "沈遘",
        "content": "初持诏节下宫衙，四牡临门敢顾家。\n稍远郊畿还感慨，却瞻原隰自光华。\n使行万里谁非病，义重千钧始拜嘉。\n遥指燕山数归日，都城犹未有多花。",
        "dynasty": "宋",
        "collection_info": null
    },
    {
        "uuid": "8164deb1f4ff1cd42db1a53187178a18",
        "title": "七言道中示三使二首  其二",
        "author": "沈遘",
        "content": "汉家恩信抚群戎，坐息边民乐岁丰。\n自古所求中国治，于今无復四夷功。\n金缯但取一州赋，使介何辞万里通。\n顾我衰羸岂堪此，共扬威命頼诸公。",
        "dynasty": "宋",
        "collection_info": null
    },
    {
        "uuid": "5899c03271530e24b6147cf1b5b876b5",
        "title": "七言雄州遇唐子方奉使先还奉赠",
        "author": "沈遘",
        "content": "拥节纔临塞北垣，正逢归骑下幽燕。\n昔初并命银台下，今独先还赭案前。\n胡地风沙辞异域，汉家日月望中天。\n边城尊酒虽云乐，闻说腥膻更惨然。",
        "dynasty": "宋",
        "collection_info": null
    },
    {
        "uuid": "d6b3f5faf412415f66c7687e8bcefb56",
        "title": "使还雄州曹使君夜会戏赠三首  其一",
        "author": "沈遘",
        "content": "风霜满面使胡归，洗眼看君喜可知。\n更出佳人对红烛，今宵醉倒欲何辞。",
        "dynasty": "宋",
        "collection_info": null
    },
    {
        "uuid": "b6f4e937f91d8d8ce46f33227eb8dab8",
        "title": "使还雄州曹使君夜会戏赠三首  其二",
        "author": "沈遘",
        "content": "法曲新声出禁坊，边城一听醉千觞。\n明朝便是南归客，已觉身飞日月傍。",
        "dynasty": "宋",
        "collection_info": null
    },
    {
        "uuid": "4289a4de79b40f8db4c2c5308f4ec09b",
        "title": "使还雄州曹使君夜会戏赠三首  其三",
        "author": "沈遘",
        "content": "粉面娇环红绣裙，主翁独遣劝佳宾。\n它时金谷重相遇，还许尊前问故人。",
        "dynasty": "宋",
        "collection_info": null
    },
    {
        "uuid": "5c3ce8ab289e50e7a7c486f52ab7c992",
        "title": "发瓦桥十里而河梁败还坐客亭復上马戏咏道旁垂柳二首  其一",
        "author": "沈遘",
        "content": "客亭门外纤纤柳，解使行人去復还。\n为谢春风摇荡意，上林桃杏正堪攀。",
        "dynasty": "宋",
        "collection_info": null
    },
    {
        "uuid": "1871e683f4fee2f91e2b5d866bffb776",
        "title": "发瓦桥十里而河梁败还坐客亭復上马戏咏道旁垂柳二首  其二",
        "author": "沈遘",
        "content": "行尽塘陂日已西，回头绿树却迟迟。\n柔条秀绝向人甚，忍不从容折一枝。",
        "dynasty": "宋",
        "collection_info": null
    },
    {
        "uuid": "cd399a417ebfcce7083cb22adf94292b",
        "title": "过",
        "author": "沈遘",
        "content": "风沙敝尽旧狐裘，走马归来过冀州。\n闻报故人当邂逅，便临近馆为迟留。\n不容倾盖论时事，空寄新诗写客愁。\n却望后车尘已合，箫声清断去如流。",
        "dynasty": "宋",
        "collection_info": null
    },
    {
        "uuid": "13c7c253302ec3aa48e69440ffe95786",
        "title": "至澶州遇吴长文谒告归奉赠",
        "author": "沈遘",
        "content": "万里风霜一病身，归来初喜渡河津。\n举头已近长安日，洗眼先逢玉署人。\n平昔每嫌疏馆舍，今兹暂许接车尘。\n延英对后应多暇，东阁期谁共赏春。",
        "dynasty": "宋",
        "collection_info": null
    },
    {
        "uuid": "28ac5e99da756b68e667e70bbeb775aa",
        "title": "还家自戏二首  其一",
        "author": "沈遘",
        "content": "忆昨边城初见春，纤纤垂柳正矜新。\n不知远客贪归意，欲把狂丝繫画轮。",
        "dynasty": "宋",
        "collection_info": null
    },
    {
        "uuid": "66a4517a8b0605c23f4dc8bb8fac1db2",
        "title": "还家自戏二首  其二",
        "author": "沈遘",
        "content": "远客归来眼自明，小桃满院笑相迎。\n当时若折边城柳，定负春风薄行名。",
        "dynasty": "宋",
        "collection_info": null
    },
    {
        "uuid": "86ff4e4f6b503745660819b55117ee82",
        "title": "出都",
        "author": "沈遘",
        "content": "秋风归梦入东吴，乞得城居占越湖。\n圣主恩深未知报，岂如张翰为莼鲈。",
        "dynasty": "宋",
        "collection_info": null
    },
    {
        "uuid": "b07174af3b5e43a4d2e5be65da4f5d3b",
        "title": "赠李审言",
        "author": "沈遘",
        "content": "使节葳蕤出汉宫，我方受瑞守江东。\n解还印绶甘元礼，霁去威严幸弱翁。\n金佩并辞丹屏下，画舲相接汴波中。\n过江弩矢应交路，敛避须如御史骢。",
        "dynasty": "宋",
        "collection_info": null
    },
    {
        "uuid": "d3ac20be48a6450088a31cf5084d9ec6",
        "title": "赠王平甫",
        "author": "沈遘",
        "content": "轻舟喜出大梁城，更得高才共载行。\n海内相知君与操，从容尊酒论平生。",
        "dynasty": "宋",
        "collection_info": null
    },
    {
        "uuid": "340149bfb90f1c7adaeb80ef2e72f0aa",
        "title": "漕舟",
        "author": "沈遘",
        "content": "漕舟上太仓，一钟且千金。\n太仓无陈积，漕舟来无极。\n畿兵已十万，三垂戍更多。\n庙堂方济师，将奈东南何。",
        "dynasty": "宋",
        "collection_info": null
    },
    {
        "uuid": "c99c0a1fecf3723e8d096a8cdd1c714e",
        "title": "汴河赠审言",
        "author": "沈遘",
        "content": "黄流千里从天来，中贯帝居萦斗魁。\n与君共宣圣主德，余波渐暨东南垓。",
        "dynasty": "宋",
        "collection_info": null
    },
    {
        "uuid": "4bc70c0ba8e08406279265ccfbdaee00",
        "title": "平甫许诗未至还赠",
        "author": "沈遘",
        "content": "平生每愧不能诗，今与诗豪昼夜随。\n已许大篇须强和，少收锋锷始相知。",
        "dynasty": "宋",
        "collection_info": null
    },
    {
        "uuid": "071039ec71ba2efe3653e59421e12ac1",
        "title": "淮阴侯庙",
        "author": "沈遘",
        "content": "淮阴本自市人子，始定三齐便请王。\n明哲保身非所责，如何终欲比张良。",
        "dynasty": "宋",
        "collection_info": null
    },
    {
        "uuid": "a8e2d6e5d745822185ed15bfd5c38db9",
        "title": "和平甫寄介甫羡会稽之行",
        "author": "沈遘",
        "content": "君家兄弟古人期，入直西垣已恨迟。\n莫羡迂疏乞州去，朝廷多事待论思。",
        "dynasty": "宋",
        "collection_info": null
    },
    {
        "uuid": "fbbd027936aa949cad9f8365df4063f1",
        "title": "和平甫越州",
        "author": "沈遘",
        "content": "六朝开国尽东州，此地常居第一流。\n四海今皆归圣主，万兵犹得视元侯。\n江山执胜登临好，市邑空残赋役稠。\n我去正应千百虑，不知能復纵吟不。",
        "dynasty": "宋",
        "collection_info": null
    },
    {
        "uuid": "95485a32342bc6841a51bf0df36ed25f",
        "title": "淮山",
        "author": "沈遘",
        "content": "淮山万重紫，淮波千里清。\n聊兹快吾目，又以洁吾缨。\n夷门多尘埃，黄河自泥浊。\n我行何迟迟，回望未央阁。",
        "dynasty": "宋",
        "collection_info": null
    },
    {
        "uuid": "4b419bd05763aa7444fedbac87933842",
        "title": "将至钱塘先寄施侍郎",
        "author": "沈遘",
        "content": "忆时送公公索诗，欲从公醉亦狂辞。\n今叨东镇恩方厚，更过邻城喜可知。\n已分尊前非敌量，独怜湖上失春期。\n江南地暖霜无力，橘绿莼丹蟹自肥。",
        "dynasty": "宋",
        "collection_info": null
    },
    {
        "uuid": "616b40e9b70234d132a3e8ad1771c56e",
        "title": "送十二叔归巴陵",
        "author": "沈遘",
        "content": "读书不遇古所有，閒居得地今日稀。\n世故纷纷定难了，况独身已与众违。\n洞庭水清君山碧，白酒满市鱼满矶。\n都门一到十日耳，犹恨风尘污我衣。",
        "dynasty": "宋",
        "collection_info": null
    },
    {
        "uuid": "c55c724b864ed36d7c0318e9cd72adf9",
        "title": "至乐斋",
        "author": "沈遘",
        "content": "至人得至美，乃能游至乐。\n兹理难与言，纷纷徒尔学。\n五经陈纵横，夫岂非糟粕。\n吾方任常然，来者尚吾觉。",
        "dynasty": "宋",
        "collection_info": null
    },
    {
        "uuid": "becd691149c46038400aee3f1698ca21",
        "title": "昼寐",
        "author": "沈遘",
        "content": "衙退冠佩捐，吏休簿书却。\n山城宾客稀，永日卧高阁。",
        "dynasty": "宋",
        "collection_info": null
    },
    {
        "uuid": "4dc33184d60817818f5a92d535fe3786",
        "title": "山中乐",
        "author": "沈遘",
        "content": "谁言府中居，自得山中乐。\n独醉还自醒，无人事酬酢。",
        "dynasty": "宋",
        "collection_info": null
    },
    {
        "uuid": "577aa8eb189c28aba1d32c3208270b42",
        "title": "鑑湖",
        "author": "沈遘",
        "content": "鑑湖千顷山四连，昔为大泽今平田。\n庸夫况可与虑始，万年之利一朝毁。",
        "dynasty": "宋",
        "collection_info": null
    },
    {
        "uuid": "5dcae85b377c38dad9c853a0a7986e04",
        "title": "爱山",
        "author": "沈遘",
        "content": "朝凭秦望紫玉几，莫倚卧龙青锦屏。\n平生爱山今日足，尚恨轩冕萦吾形。",
        "dynasty": "宋",
        "collection_info": null
    },
    {
        "uuid": "d2ed41e87b4a4f0fb6805a42b128f2ff",
        "title": "依韵和韩子华游赵氏园亭",
        "author": "沈遘",
        "content": "春色先从禁苑来，侯家次第竞池台。\n清明已近秋韆动，上巳相寻曲水开。\n绣幕风微花自舞，金炉日永麝销灰。\n病夫欢意那能强，漫作山公倒载回。",
        "dynasty": "宋",
        "collection_info": null
    },
    {
        "uuid": "70cf64ccfb13a4e4ab7426249364dec4",
        "title": "彭州使郎中寄示怀旧之篇辄次韵奉酬",
        "author": "沈遘",
        "content": "昔下承明得善藩，初无佳政可胜残。\n与民共乐湖山好，遭世承平法制宽。\n当日清谈羞俗士，归来白髪困尘鞍。\n羡君正逐春遨盛，岂减东州旧赏欢。",
        "dynasty": "宋",
        "collection_info": null
    },
    {
        "uuid": "bce5b9897e6b24954d91f72fa0a67c8a",
        "title": "将赴会稽过杭州宝月大师法喜堂",
        "author": "沈遘",
        "content": "悠悠十年别，惚惚一梦中。\n故人已白髪，相对一病翁。\n日短语不尽，潮生舟復东。\n自笑更自愧，此身犹飞蓬。",
        "dynasty": "宋",
        "collection_info": null
    },
    {
        "uuid": "90806eea916c9ccc6e7aea52b85faea0",
        "title": "将赴淮南再过萧山昭庆寺阇梨叔师所居",
        "author": "沈遘",
        "content": "始作山阴行，还寻广陵路。\n此身未许闲，长负沧洲趣。\n往来古寺居，再与高僧遇。\n俗虑虽暂空，劳生竟难诉。",
        "dynasty": "宋",
        "collection_info": null
    },
    {
        "uuid": "5bf6fef029543f8a6e0ff31dbe1575e4",
        "title": "依韵和杭州施正臣与李审言王道粹宴有美堂唱酬",
        "author": "沈遘",
        "content": "昔为邻政愧难参，今读新诗叹召南。\n美化由来称乐国，胜游还足发清谈。\n江山临眺乘秋霁，旌节联归卷夕岚。\n病客区区方北去，尚思堂下暂停骖。",
        "dynasty": "宋",
        "collection_info": null
    },
    {
        "uuid": "0bfa36f3fd2b2a228d41c950f0e4c225",
        "title": "依韵和李审言见赠叙旧",
        "author": "沈遘",
        "content": "自与公家三世旧，坐看高闬压亨衢。\n楩柟屡构明堂厦，麟凤更参圣代符。\n结友固应皆以义，论诗何独取于愚。\n归舟早晚乘潮度，犹得西湖一笑无。",
        "dynasty": "宋",
        "collection_info": null
    },
    {
        "uuid": "12db13c006e7730ae2129c1472aa2390",
        "title": "依韵和施正臣游圣果寺二首  其一",
        "author": "沈遘",
        "content": "盘崖绝巘与天通，汗漫烟霞谢世笼。\n耸起浮图山突兀，自然衙石玉青葱。\n古人兴废千年上，游客登临一啸中。\n谁为燕然愧班窦，弧城羁据亦铭功。",
        "dynasty": "宋",
        "collection_info": null
    },
    {
        "uuid": "148656dada8a0dfbecfd5a2bfc0e6d28",
        "title": "依韵和施正臣游圣果寺二首  其二",
        "author": "沈遘",
        "content": "长爱高僧住绝岑，定知无復俗缘侵。\n人生扰扰应从昔，世事悠悠岂独今。\n轩冕傥来真可愧，山林归去莫嫌深。\n孟轲事业谁能及，告子唯先不动心。",
        "dynasty": "宋",
        "collection_info": null
    },
    {
        "uuid": "19b88fea3b6fa8433e3db1a2be63bb24",
        "title": "赠剡县桃源宫王道士",
        "author": "沈遘",
        "content": "我昔剡溪游，道人亦相遇。\n重来十岁余，颜色宛如故。\n顾我病衰早，鬓毛已苍然。\n乃知世上荣，讵若山中闲。\n道人家东都，问胡不归北。\n北方多风尘，素衣化为黑。\n斯言吾所信，吾志亦江湖。\n潇洒会稽守，平生欣莫如。\n君恩容苟安，顾奉三年计。\n幸尔数到城，閒谈北方事。",
        "dynasty": "宋",
        "collection_info": null
    },
    {
        "uuid": "383f073af9ea7363aef9a371e2685834",
        "title": "次韵和不疑借书邻几遇其寝",
        "author": "沈遘",
        "content": "嗟我江湖人，野性实疏简。\n况从衰病侵，事事益以懒。\n岂不思自强，所资乃有限。\n但爱江夫子，平生事高散。\n维于读书动，昼夜不去眼。\n每劳从事贤，独使簿书绾。\n挥署曾不劳，兼人信无赧。\n有时倦欲休，就席初不暖。\n邻友更借书，丁丁叩门版。\n尤厌吏舍喧，牛羊閧棚栈。\n不如归吾庐，静对日晼晚。\n诗成还示我，足以惊幽孱。",
        "dynasty": "宋",
        "collection_info": null
    },
    {
        "uuid": "0800d9a2a1681c752a9811bd1e39afec",
        "title": "次韵和冲卿中秋不见月",
        "author": "沈遘",
        "content": "木叶飘飘客正悲，浮云更起蔽朱曦。\n分无好月临清夜，且共芳樽乐盛时。\n密户那忧风荡烛，重帘宁怯露侵肌。\n金壶漏尽玉山倒，天外晴阴谁復知。",
        "dynasty": "宋",
        "collection_info": null
    },
    {
        "uuid": "d9d4a7b6be6f1cce0fcbda1edfa43acb",
        "title": "大行皇帝挽歌辞五首  其一",
        "author": "沈遘",
        "content": "正统千龄接，端朝四纪长。\n无为独高拱，博施极多方。\n昔也称何力，今焉怨彼苍。\n维应传圣嗣，有以慰民望。",
        "dynasty": "宋",
        "collection_info": null
    },
    {
        "uuid": "589feb3e157da36d9fd61065f39c2905",
        "title": "大行皇帝挽歌辞五首  其二",
        "author": "沈遘",
        "content": "历数当兴运，讴歌属太平。\n成康能述业，文景善持盈。\n海外咸来献，区中不识兵。\n至仁终莫报，何以尽群情。",
        "dynasty": "宋",
        "collection_info": null
    },
    {
        "uuid": "41b84f95faf40a30ec07bb41893e6c61",
        "title": "大行皇帝挽歌辞五首  其三",
        "author": "沈遘",
        "content": "欲识承平事，君王五十年。\n耕桑连万里，歌吹被三边。\n德至消群慝，恩深极漏泉。\n如何一朝变，群恸诉苍天。",
        "dynasty": "宋",
        "collection_info": null
    },
    {
        "uuid": "d09706c6a150aaf84e94ea1408064465",
        "title": "大行皇帝挽歌辞五首  其四",
        "author": "沈遘",
        "content": "四海苍生众，真知不世逢。\n方将请巡幸，然后议登封。\n铸鼎未云就，乘云安所从。\n尤哀此下国，无路望髯龙。",
        "dynasty": "宋",
        "collection_info": null
    },
    {
        "uuid": "a210041b97515210849605b0f76ced59",
        "title": "大行皇帝挽歌辞五首  其五",
        "author": "沈遘",
        "content": "西望陵台远，阴阴白日错。\n孤臣欲从死，累世未酬恩。\n身隔千官列，心随万国奔。\n维临沧海上，泣血就湔痕。",
        "dynasty": "宋",
        "collection_info": null
    },
    {
        "uuid": "12bb5f163f80efa1048698c9a0f19086",
        "title": "陈府君挽歌辞",
        "author": "沈遘",
        "content": "吴会多长者，斯人昔所钦。\n高材谁復见，令闻独留今。\n松柏开原势，笳箫送水阴。\n安知此吉卜，有子服朝簪。",
        "dynasty": "宋",
        "collection_info": null
    },
    {
        "uuid": "25e86f4b428a573a621b5331d655334a",
        "title": "吴正肃公挽歌辞三首  其一",
        "author": "沈遘",
        "content": "天下贤良选，当时第一才。\n文章秘群玉，事业照三台。\n暂作东山去，还期宣室来。\n苍生方愿治，梁木何先摧。",
        "dynasty": "宋",
        "collection_info": null
    },
    {
        "uuid": "ee953f0e79ada23315db8b9234155ea6",
        "title": "吴正肃公挽歌辞三首  其二",
        "author": "沈遘",
        "content": "四海瞻师宰，中朝倚典刑。\n胡然赋全器，独弗与多龄。\n柱石亏宫庙，盐梅辍鼎铏。\n风流不可挹，无愧史臣名。",
        "dynasty": "宋",
        "collection_info": null
    },
    {
        "uuid": "6a7922c20371930d5f1c2e06137f60dc",
        "title": "吴正肃公挽歌辞三首  其三",
        "author": "沈遘",
        "content": "笳鼓周南地，公尝此保釐。\n都人怀旧德，行路起新悲。\n昔我祈难老，今天莫憗遗。\n呼嗟如可赎，犹愿百身为。",
        "dynasty": "宋",
        "collection_info": null
    },
    {
        "uuid": "d83f2fa7985c1525b5ad4aa7fd0fb26f",
        "title": "晏元献公挽歌辞二首  其一",
        "author": "沈遘",
        "content": "英才动先圣，盛业启今王。\n朝庭尊元老，官师仰典常。\n才还宣室对，遽叹哲人亡。\n独有勋名在，书为后世光。",
        "dynasty": "宋",
        "collection_info": null
    },
    {
        "uuid": "ac24a8c469726fcd9ff346e280d09800",
        "title": "晏元献公挽歌辞二首  其二",
        "author": "沈遘",
        "content": "四海尚多事，君心属太平。\n天胡不遗憗，邦早夺耆英。\n柱石倾宫构，盐梅废鼎烹。\n斯人无復见，谁意在苍生。",
        "dynasty": "宋",
        "collection_info": null
    },
    {
        "uuid": "88f73a66239d845f49f17cf0a205d21a",
        "title": "天录研匜歌",
        "author": "沈遘",
        "content": "张君赠我古研滴，四脚爬沙角如戟。\n肉翼络髀老兽姿，世不能名眼未识。\n我知此为天禄儿，口衔一寸黄金匜。\n蟾蜍嚼月两吻坼，天鲸胸穴双泉飞。\n玉声琮琤珠迸落，影射岩石光瀺灂。\n未央书殿立髬髵，曾见扬雄老投阁。\n子孙晚出中平间，渴乌翻车洒平洛。\n宗资墓口卧露霜，头角顿挫仍腾攫。\n尔来拂拭傍几案，眉目睢盱苔藓剥。\n形模不入世俗用，疑付大手传糟粕。\n未能点缀清庙颂，开闢大易摛春秋。\n就令□□□□□，末势犹足为迁彪。\n物无贵贱繫所用，千金乞我直暗投。\n图书散落愈□下，晚岁惟有齑盐谋。\n学注虫鱼问老圃，无乃塌飒为匜羞。",
        "dynasty": "宋",
        "collection_info": null
    }
]