[
    {
        "uuid": "f0ed6148f617add30326b60bbd78a59b",
        "title": "恩波桥",
        "author": "陈延龄",
        "content": "富春胜趣景一幅，四面好山青簇簇。\n浙江逶迤向东来，千里平铺鸭头绿。\n老夫作官从此游，恩波阁道如虹浮。\n凭栏夜半玩星斗，会稽分夜天南头。\n是时万籁寂不作，惟见翱翔双白鹤。\n赤松正与董双成，坐驾云軿穷碧落。\n素娥海上来相迎，玉笙度曲鸾凤鸣。\n商音袅袅洗人耳，惊起葛翁仙梦醒。\n走着氅衣忙草草，开门误踢神炉倒。\n丹光飞起掩月明，虎啸龙吟天地老。",
        "dynasty": "宋",
        "collection_info": null
    },
    {
        "uuid": "c7ecf553cfdaef2133c8d83b378e07d7",
        "title": "浮觉院竹轩",
        "author": "陈延龄",
        "content": "山僧种竹数千个，堂户清阴日日浓。\n从便寄栖天外凤，等閒梦化钵中龙。\n护余贝叶云无迹，刺破苔痕石有踪。\n老去要盟莲社约，一枝携取策龙钟。",
        "dynasty": "宋",
        "collection_info": null
    },
    {
        "uuid": "e0c7a34f518d300b4cbad34ee15b7577",
        "title": "普明院",
        "author": "陈延龄",
        "content": "普明禅寺隠岩垧，狂客重来酒未醒。\n云气竟拖龙尾白，山容尽比佛头青。\n松林深处谁家屋，村墅斜阳若个亭。\n莫问笑谈归去晚，有诗留与赤松听。",
        "dynasty": "宋",
        "collection_info": null
    },
    {
        "uuid": "e947f0482c607d01631d5747d6ef4205",
        "title": "丹霞观",
        "author": "陈延龄",
        "content": "苍筤林深羽人观，正傍严陵旧钓台。\n山中白云夜或起，洞口丹霞昼不开。\n双成吹笛驾鸾下，葛翁掷杖为龙来。\n仙风道骨我亦有，姹女婴儿君可猜。",
        "dynasty": "宋",
        "collection_info": null
    },
    {
        "uuid": "0ff61eaa56ba61922d8dede935d419db",
        "title": "大安院",
        "author": "陈延龄",
        "content": "诗人假榻古兰若，松风涧水相泠泠。\n优婆塞倾椰子酒，须菩提讲莲花经。\n龙形老树雨知翠，佛头高山云见青。\n借问仙人渺何许，飞昇一去三千龄。",
        "dynasty": "宋",
        "collection_info": null
    }
]