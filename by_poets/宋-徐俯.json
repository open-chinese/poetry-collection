[
    {
        "uuid": "79f63cee0756e19d32af6ac8d3927169",
        "title": "念奴娇 素光练静",
        "author": "徐俯",
        "content": "素光练静，照青山隐隐，修眉横绿。\n鳷鹊楼高天似水，碧瓦寒生银粟。\n万丈辉光，奔云涌雾，飞过卢鸿屋。\n更无尘翳，皓然冷浸梧竹。\n因念鹤发仙翁，当时曾共赏，紫岩飞瀑。\n对影三人聊痛饮，一洗闲愁千斛。\n斗转参移，翻然归去，万里骑黄鹄。\n一川霜晓，叫云吹断横玉。",
        "dynasty": "宋",
        "collection_info": null
    },
    {
        "uuid": "c7b61b561091f5bd62914ff30c866a1c",
        "title": "浣溪沙 章水何如颍水清",
        "author": "徐俯",
        "content": "章水何如颍水清。\n江山明秀发诗情。\n七言还我是长城。\n小小钿花开宝靥，纤纤玉笋见云英。\n十千名酒十分倾。",
        "dynasty": "宋",
        "collection_info": null
    },
    {
        "uuid": "5f0714924a20d0164bdd4c7cf99cc208",
        "title": "虞美人 梅花元自江南得",
        "author": "徐俯",
        "content": "梅花元自江南得。\n还醉江南客。\n雪中雨里为谁香。\n闻道数枝清笑、出东墙。\n多情宋玉还知否。\n梁苑无寻处。\n胭脂为萼玉为肌。\n却恨恼人桃杏、不同时。",
        "dynasty": "宋",
        "collection_info": null
    },
    {
        "uuid": "d896704fbd541f4c273ad8d4393ea708",
        "title": "卜算子 心空道亦空",
        "author": "徐俯",
        "content": "心空道亦空，风静林还静。\n卷尽浮云月自明，中有山河影。\n供养及修行。\n旧话成重省。\n豆爆生莲火里时，痛拨寒灰冷。",
        "dynasty": "宋",
        "collection_info": null
    },
    {
        "uuid": "b44afd2990194fe8bb3994a7e53afa7f",
        "title": "卜算子 天生百种愁",
        "author": "徐俯",
        "content": "天生百种愁，挂在斜阳树。\n绿叶阴阴占得春，草满莺啼处。\n不见生尘步。\n空忆如簧语。\n柳外重重叠叠山，遮不断、愁来路。",
        "dynasty": "宋",
        "collection_info": null
    },
    {
        "uuid": "bf70dcd0a29e4bc2ae4a4263fffc6a3a",
        "title": "卜算子 清池过雨凉",
        "author": "徐俯",
        "content": "清池过雨凉，暗有清香度。\n缥缈娉婷绝代歌，翠袖风中举。\n忽敛双眉去。\n总是关情处。\n一段江山一片云，又下阳台雨。",
        "dynasty": "宋",
        "collection_info": null
    },
    {
        "uuid": "5038b3622579df7d436c84426c9e0534",
        "title": "鹧鸪天 绿水名园不是村",
        "author": "徐俯",
        "content": "绿水名园不是村。\n淡妆浓笑两生春。\n笛中已自多愁怨，雨里因谁有泪痕。\n香旖旎，酒氤氲。\n多情生怕落纷纷。\n旧来好事浑如梦，年少风流付与君。",
        "dynasty": "宋",
        "collection_info": null
    },
    {
        "uuid": "0618acea4d4de854386e515c6f45012b",
        "title": "鹧鸪天 满眼纷纷恰似花",
        "author": "徐俯",
        "content": "满眼纷纷恰似花。\n飘飘泊泊自天涯。\n雨中添得无穷湿，风里吹成一道斜。\n银作屋，玉为车。\n姮娥青女过人家。\n应嫌素面微微露，故着轻云薄薄遮。",
        "dynasty": "宋",
        "collection_info": null
    },
    {
        "uuid": "7a260e90994a990b92cda039b10d2d89",
        "title": "踏莎行 素景将阑",
        "author": "徐俯",
        "content": "素景将阑，黄花初笑。\n登高一望秋天杳。\n邀宾携妓数能来，醉中赢得闲多少。\n佳气氤氲，飞云缥缈。\n竹林更着清江绕。\n高歌屡舞莫催人，华筵直待华灯照。",
        "dynasty": "宋",
        "collection_info": null
    },
    {
        "uuid": "dde09254f6dd35bb48a5bc8d2aecc007",
        "title": "踏莎行 画栋风生",
        "author": "徐俯",
        "content": "画栋风生，绣筵花绕。\n层台胜日频高眺。\n清辉爽气自娱人，何妨称意开颜笑。\n水碧无穷，山青未了。\n斜阳浦口归帆少。\n云鬟烟鬓只供愁，琵琶更作相思调。",
        "dynasty": "宋",
        "collection_info": null
    },
    {
        "uuid": "9d0024fbcacd23bb0f9274c4b2a58052",
        "title": "踏莎行 玉露团花",
        "author": "徐俯",
        "content": "玉露团花，金风破雾。\n高台与上晴空去。\n举杯相属看前山，烟中乱叠青无数。\n皓齿明眸，肌香体素。\n恼人正在秋波注。\n因何欲雨又还晴，歌声遏得行云住。",
        "dynasty": "宋",
        "collection_info": null
    },
    {
        "uuid": "21ab65ed1b9bfd9aad71c2724c5b486e",
        "title": "南歌子 细蕊黄金嫩",
        "author": "徐俯",
        "content": "细蕊黄金嫩，繁花白雪香。\n共谁连璧向河阳。\n自是不须汤饼、试何郎。\n婀娜拢松髻，轻盈淡薄妆。\n莫令韩寿在伊傍。\n便逐游蜂惊蝶、过东墙。",
        "dynasty": "宋",
        "collection_info": null
    },
    {
        "uuid": "c43cf2e448e405a811658791b8b1a2ba",
        "title": "鹧鸪天 宜笑宜颦掌上身",
        "author": "徐俯",
        "content": "宜笑宜颦掌上身。\n能歌能舞恶精神。\n脸边红入桃花嫩，眉上青归柳叶新。\n娇不语，易生嗔。\n尊前还是一番春。\n深杯百罚重拚却，只为妖饶醉得人。",
        "dynasty": "宋",
        "collection_info": null
    },
    {
        "uuid": "ad63bd4d353a7a544e94aa5514504c77",
        "title": "浣溪沙 西塞山前白鹭飞",
        "author": "徐俯",
        "content": "西塞山前白鹭飞。\n桃花流水鳜鱼肥。\n一波才动万波随。\n黄帽岂如青箬笠，羊裘何似绿蓑衣。\n斜风细雨不须归。",
        "dynasty": "宋",
        "collection_info": null
    },
    {
        "uuid": "b74214040bdf0048e8c5eba443e0b64d",
        "title": "浣溪沙 新妇矶边秋月明",
        "author": "徐俯",
        "content": "新妇矶边秋月明。\n女儿浦口晚潮平。\n沙头鹭宿戏鱼惊。\n青箬笠前明此事，绿蓑衣底度平生。\n斜风细雨小舟轻。",
        "dynasty": "宋",
        "collection_info": null
    },
    {
        "uuid": "093099bf6f928fb313857bc2e2fd632e",
        "title": "鹧鸪天 西塞山前白鹭飞",
        "author": "徐俯",
        "content": "西塞山前白鹭飞。\n桃花柳水鳜鱼肥。\n朝廷若觅元真子，晴在长江理钓丝。\n青箬笠，绿蓑衣。\n斜风细雨不须归。\n浮云万里烟波客，惟有沧浪孺子知。",
        "dynasty": "宋",
        "collection_info": null
    },
    {
        "uuid": "4ed7fb0409e4232553c2e846c3f973e1",
        "title": "鹧鸪天 七泽三湘碧草连",
        "author": "徐俯",
        "content": "七泽三湘碧草连。\n洞庭江汉水如天。\n朝廷若觅元真子，不在云边则酒边。\n明月棹，夕阳船。\n鲈鱼恰似镜中悬。\n丝纶钓饵都收却，八字山前听雨眠。",
        "dynasty": "宋",
        "collection_info": null
    },
    {
        "uuid": "30021ddfafc58bac7ce5a711e39f3d78",
        "title": "题颜鲁公画像",
        "author": "徐俯",
        "content": "公生开元间，壮及天宝乱。\n捐躯范阳兵，竟死蔡州叛。\n其贤似魏徴，天下非贞观。\n四帝数十年，一身逢百难。\n少时读书史，此事心已断。\n老来鬓髪衰，慨叹功名晚。\n嗟哉忠义徒，捷去不可缓。\n初无当年悲，只令后世叹。\n一朝绝霖雨，南亩常亢旱。\n小人计虽得，斯民盖涂炭。\n长歌永君节，千载勇夫愞。\n敬书子张绅，庶几古人半。",
        "dynasty": "宋",
        "collection_info": null
    },
    {
        "uuid": "e3d8d8fe99218ae918209b420eadd000",
        "title": "滕王阁  其一",
        "author": "徐俯",
        "content": "一日逢王造，千年与客游。\n云边梅岭出，坐上赣江流。\n日落迴飞鸟，烟深失钓舟。\n蝉声枯柳外，天地晚风秋。",
        "dynasty": "宋",
        "collection_info": null
    },
    {
        "uuid": "a28a0bfc3d8eef641af4472a826556e6",
        "title": "滕王阁  其二",
        "author": "徐俯",
        "content": "云气浮高栋，波澜遶古城。\n雨余山更碧，叶下水逾清。\n燕语留秋色，鸦声落晚晴。\n昔王歌舞地，帆急见山行。",
        "dynasty": "宋",
        "collection_info": null
    },
    {
        "uuid": "f12741727495b7cf3ba3b893cf44a524",
        "title": "同曾户部吴县尉张秀才北山僧房寻梅令客对棋",
        "author": "徐俯",
        "content": "处处已收南亩稻，閒閒还看北山梅。\n累觞聊尔酡颜在，对局怡然笑口开。\n扫径似知佳客至，杖藜惟可数君来。\n移松种树鄱阳老，章贡风帆岁一迴。",
        "dynasty": "宋",
        "collection_info": null
    },
    {
        "uuid": "6a91550e4a6bf44842e32d0e8841d898",
        "title": "庭中梅花正开用旧韵贻端伯",
        "author": "徐俯",
        "content": "羌笛何劳塞北吹，江南何处不寒梅。\n千秋寂寂无人看，独树亭亭对客开。\n偏为咨嗟惟尔念，是谁移种待君来。\n纵留一曲安能唱，恰似朝歌墨子迴。",
        "dynasty": "宋",
        "collection_info": null
    },
    {
        "uuid": "a555ec9fecd4a31ccd327911207d0d09",
        "title": "戊午山间对雪",
        "author": "徐俯",
        "content": "雪中出去雪边行，屋下吹来屋上平。\n积得重重那许重，飞来片片又何轻。\n檐间日暖重为雨，林下风吹再落晴。\n表裏江山应更好，溪山已復不胜清。",
        "dynasty": "宋",
        "collection_info": null
    },
    {
        "uuid": "2422792d15769084b5ac3355e7ba3b45",
        "title": "咏史",
        "author": "徐俯",
        "content": "楚汉分争辨士忧，东归那復割鸿沟。\n郑君立义不名藉，项伯胡颜肯姓刘。",
        "dynasty": "宋",
        "collection_info": null
    },
    {
        "uuid": "67c43e4366bd41347d772d02d182b065",
        "title": "游潜峰二首  其一",
        "author": "徐俯",
        "content": "昔年会稽探尚书，探得六甲开山图。\n载之潜南天柱山，上侵霄汉下渊泉。\n真人秘语世不传，但见绝顶蒙云烟。\n汉武射蛟浮九江，舳舻千里来枞阳。\n筑坛祈仙瞻杳茫，茂陵桧柱空青苍。\n石牛一卧叱不起，白鹿还归深洞裏。\n二月灵鹤有来时，洞口桃花泛流水。",
        "dynasty": "宋",
        "collection_info": null
    },
    {
        "uuid": "e59a1c01980b5b1069c1e2bdb62e15a3",
        "title": "游潜峰二首  其二",
        "author": "徐俯",
        "content": "久留舒子国，惯作北门游。\n山远三峰出，溪长二水流。",
        "dynasty": "宋",
        "collection_info": null
    },
    {
        "uuid": "984cc1b11e6ff1e4f5cfa1afd388c1b2",
        "title": "明皇夜游图",
        "author": "徐俯",
        "content": "歌吹开元曲，铅华天宝粧。\n苑风翠袖冷，宫露赭袍光。\n闺闼连阊阖，骅骝从骕骦。\n千门还欲晓，九陌乍闻香。",
        "dynasty": "宋",
        "collection_info": null
    },
    {
        "uuid": "bf3210249372c6c7cde214e82d0b2ad7",
        "title": "李贺晚归图",
        "author": "徐俯",
        "content": "近代推名画，诸君作荐书。\n皇都开艺学，博士是新除。\n高柳长安道，乱云昌谷居。\n丹青聊至此，仆马晚归欤。",
        "dynasty": "宋",
        "collection_info": null
    },
    {
        "uuid": "5ae05462866959443c991f7047890b0e",
        "title": "饶守董尚书令画史绘释迦出山相及维摩居士使灵山香火之因不断復惠腊药数种皆病夫所欲也作此寄之",
        "author": "徐俯",
        "content": "示病毗耶金粟影，出山五祖金仙相。\n神妙通灵顾虎头，白莲香火空诸妄。\n腊中发药补衰朽，扶杖清风看花柳。\n捷书政用此时来，开颜正尔难忘酒。\n韩门弟子更谁如，即今犹有董安于。\n更有承明两学士，与公相对白髭鬚。",
        "dynasty": "宋",
        "collection_info": null
    },
    {
        "uuid": "65f4c443fc32102f16bda5ac9cf85ab2",
        "title": "成生山水画歌",
        "author": "徐俯",
        "content": "画水不画湿，画山不画坚。\n盈尺之纸数寸管，便有江湖万里天。\n成生貎古心亦古，造化为工笔端取。\n玄冬起雷夏造冰，翻手作云覆手雨。\n岭外荒山与野水，自昔不闻传画史。\n只画潇湘与洞庭，于今却在兵戈裏。\n翠峰碧嶂鬰然来，病眼愁心次第开。\n人家浦溆扁舟渡，何日真能到一迴。",
        "dynasty": "宋",
        "collection_info": null
    },
    {
        "uuid": "2dfd08f3831289d55d43761e1d53b2da",
        "title": "次韵可师题于逢辰画山水二首  其一",
        "author": "徐俯",
        "content": "江汉踰千里，阴晴自一川。\n故山黄叶下，梦境白鸥前。\n巫峡常云雨，香炉旧紫烟。\n布帆无恙在，速上钓鱼船。",
        "dynasty": "宋",
        "collection_info": null
    },
    {
        "uuid": "611e64af73c4d78eccfe83e0ef7161c6",
        "title": "次韵可师题于逢辰画山水二首  其二",
        "author": "徐俯",
        "content": "席上浮三楚，毫端会百川。\n名今大年亚，意古惠崇前。\n竟日对秋色，无时散暝烟。\n知君不浪语，一眼认归船。",
        "dynasty": "宋",
        "collection_info": null
    },
    {
        "uuid": "c40262bb64847c5c2cffdf99be313f27",
        "title": "单老画树石山水歌",
        "author": "徐俯",
        "content": "老树笔间生，奇石笔下出。\n浓淡高低远近山，阴晴朝暮烟云没。\n漠漠江天杳杳空，不劳施力自然中。\n便于沙际寻归路，却怪霜林叶不红。",
        "dynasty": "宋",
        "collection_info": null
    },
    {
        "uuid": "318c426f43038c9670ef9459e5d95930",
        "title": "画虎行为吉州假守苏公作",
        "author": "徐俯",
        "content": "昔日何人画于菟，君家独有他家无。\n宣城老包骨已朽，纷纷俗子尚讙呼。\n大虎蹲踞小虎戏，目光注射百步外。\n名画多闻内府收，人间岂惜千金费。\n巉巉岩岩谷中石，老树穹枝拂秋色。\n锐头将军射不得，却挂江南使君壁。\n林间一啸四山风，麏惊狐号鸟堕空。\n不向南山随李广，只愁东海笑黄公。\n忆昔余顽少小时，先生教诵荆公诗。\n只今耆旧无新语，赖有庐山病可师。",
        "dynasty": "宋",
        "collection_info": null
    },
    {
        "uuid": "eaeb55b4b96cc394a3b565659809bbad",
        "title": "再次韵题于生画豹二首  其一",
        "author": "徐俯",
        "content": "耽酒丰城客子，醉画山崦人家。\n他日营丘伯仲，高名远出长沙。",
        "dynasty": "宋",
        "collection_info": null
    },
    {
        "uuid": "3de9c5517c11ec0a78cb2711c2a4ba77",
        "title": "再次韵题于生画豹二首  其二",
        "author": "徐俯",
        "content": "彭蠡何限秋鴈，此君胸次为家。\n醉裏举羣飞出，着行排立平沙。",
        "dynasty": "宋",
        "collection_info": null
    },
    {
        "uuid": "a03b3fdebe6f6ee0b8a4b0621f679b20",
        "title": "春日登眺游宝胜诸寺且观名画",
        "author": "徐俯",
        "content": "护法俨神龙，诸天拥梵宫。\n楼台春日丽，海岳画图雄。\n浦树重重绿，园花灼灼红。\n微风吹细雨，只在夕阳中。",
        "dynasty": "宋",
        "collection_info": null
    },
    {
        "uuid": "97b1c1339b2b900c7dbda3ce67630088",
        "title": "次可师韵",
        "author": "徐俯",
        "content": "五湖出画师手，一叶浮渔父家。\n风裏芙蓉野色，雨中鸿鴈汀沙。",
        "dynasty": "宋",
        "collection_info": null
    },
    {
        "uuid": "bf232521c0df538a8c99fa31ee8ddf42",
        "title": "白鹭洲",
        "author": "徐俯",
        "content": "金陵与庐陵，俱出白鹭洲。\n相望万里江，中同二水流。",
        "dynasty": "宋",
        "collection_info": null
    },
    {
        "uuid": "6065ac3385d013c8b4ccf5eab54eda77",
        "title": "双庙",
        "author": "徐俯",
        "content": "开元天宝间，衮衮见诸公。\n不闻张与许，名在台省中。",
        "dynasty": "宋",
        "collection_info": null
    },
    {
        "uuid": "359e95c4c0e84152bbc55c02f53dba9c",
        "title": "跋韩子苍代葛亚卿诗",
        "author": "徐俯",
        "content": "夏木阴阴欲放船，黄鹂啼了落花天。\n十诗尽说人间事，付与风流葛稚川。",
        "dynasty": "宋",
        "collection_info": null
    },
    {
        "uuid": "615f4210437b58856eafab910b359694",
        "title": "访邹道卿故居",
        "author": "徐俯",
        "content": "履霜颇强徤，晨兴恣所适。\n两儿休篮舆，呼客同蜡屐。\n危桥出隘巷，凭高聊物色。\n蒿然但林莽，芜废长荆棘。\n井灶那復移，江山依旧碧。\n要知千载下，怀贤求所历。",
        "dynasty": "宋",
        "collection_info": null
    },
    {
        "uuid": "c009ca176c90eeed5c41037f2380235b",
        "title": "诗一首",
        "author": "徐俯",
        "content": "人言春事已，我言未遽央。\n试向后湖去，菰叶如许长。",
        "dynasty": "宋",
        "collection_info": null
    },
    {
        "uuid": "7a5764f49e1b92ce71d82474c93388b4",
        "title": "陪李泰发登洪川南楼",
        "author": "徐俯",
        "content": "十年不復上南楼，直为干戈作远游。\n满地江湖春入望，连天章贡水争流。\n青云聊尔居金马，紫气还应射斗牛。\n公是主人身是客，举觞登望得无愁。",
        "dynasty": "宋",
        "collection_info": null
    },
    {
        "uuid": "6d31b59ee04a4061ff228ef664486310",
        "title": "昭州感梅公挚邹道乡遗蹟",
        "author": "徐俯",
        "content": "正言邹子独留名，法从梅公尚有亭。\n药是苦言能治瘴，竹生屈曲坐看经。\n风前云似秋前赤，雨后山能烧后青。\n恋土怀乡频作恶，怀贤感旧嘆飘零。",
        "dynasty": "宋",
        "collection_info": null
    },
    {
        "uuid": "399231a320def35c890fba76a56ae22c",
        "title": "上郡守",
        "author": "徐俯",
        "content": "尚书八座贵，大使十州雄。\n仁民兼爱物，时雨及春风。",
        "dynasty": "宋",
        "collection_info": null
    },
    {
        "uuid": "d8064256a81dfc53b4c8a95fd05316da",
        "title": "题画",
        "author": "徐俯",
        "content": "五日十日一水石，此言虽工盖其迹。\n请看天地开闢初，炼就日魂镕月魄。\n贵人费尽数寸管，中有江湖万里客。",
        "dynasty": "宋",
        "collection_info": null
    },
    {
        "uuid": "5e1ee2c81c425e0f675e8e198db95da0",
        "title": "安庆府",
        "author": "徐俯",
        "content": "君过秋浦正逢秋，亦到枞阳皖水头。\n九派先将明月去，三峰少为白云留。",
        "dynasty": "宋",
        "collection_info": null
    },
    {
        "uuid": "48d724945d7cfb8c8a28f18f57c1012f",
        "title": "喜王秀才见过小酌玩月",
        "author": "徐俯",
        "content": "君家近市，所见天咫。\n庭户之间，容光能几。\n莼蒲之中，江湖之涘。\n云碧万顷，长空千里。",
        "dynasty": "宋",
        "collection_info": null
    },
    {
        "uuid": "808497d091d139e457f3aedf4db3d483",
        "title": "太平州二首  其一",
        "author": "徐俯",
        "content": "便风击鼓太平州，斜日落帆大信口。\n二年两见黄山塔，平生不饮姑孰酒。",
        "dynasty": "宋",
        "collection_info": null
    },
    {
        "uuid": "304949db3f18a9fbf3c5fd077347c759",
        "title": "太平州二首  其二",
        "author": "徐俯",
        "content": "南人北人朝暮船，东梁西梁今古天。\n兹地何时復回首，遡流千里到家园。",
        "dynasty": "宋",
        "collection_info": null
    },
    {
        "uuid": "08230246134076956c0df29229fc2c1f",
        "title": "诗一首",
        "author": "徐俯",
        "content": "云洞看云坐，月岩和月留。\n元来是野老，强唤作知州。",
        "dynasty": "宋",
        "collection_info": null
    },
    {
        "uuid": "1ced70284bdfa19e08e1dbc149c23fce",
        "title": "鄥子值风雨",
        "author": "徐俯",
        "content": "重湖浪正起，支川舟不行。\n急雨夜卧听，颠风昼眠惊。",
        "dynasty": "宋",
        "collection_info": null
    },
    {
        "uuid": "5a2fe655b1278256b58edf10447f190d",
        "title": "清逸楼",
        "author": "徐俯",
        "content": "冯高览章贡，登楼见吴楚。\n帆远行尽山，江长流入雾。",
        "dynasty": "宋",
        "collection_info": null
    },
    {
        "uuid": "52f9aead6c4fbb742a9e8fb11344519e",
        "title": "庐陵中秋对月",
        "author": "徐俯",
        "content": "岭近山相属，江通水不流。\n无云方万里，有月正中秋。",
        "dynasty": "宋",
        "collection_info": null
    },
    {
        "uuid": "8980885ba7885856915c8f45b15e2932",
        "title": "司空山",
        "author": "徐俯",
        "content": "主簿峰高昔所见，司空山深初未游。\n但愿承平无路梗，不惮登涉寻岩幽。",
        "dynasty": "宋",
        "collection_info": null
    },
    {
        "uuid": "6f0985d24a12f407f96717b0a13e41d9",
        "title": "舒州  其一",
        "author": "徐俯",
        "content": "昔为郡下客，曾借水边居。\n秋水月为昼，春风花作庐。",
        "dynasty": "宋",
        "collection_info": null
    },
    {
        "uuid": "3bb2245631f4074422ac9806b6993be7",
        "title": "舒州  其二",
        "author": "徐俯",
        "content": "林依玉照远，云为石盆留。\n春色年年好，溪山事事幽。",
        "dynasty": "宋",
        "collection_info": null
    },
    {
        "uuid": "d7bc19cb7b13b6eca96bc7f481e2d3e8",
        "title": "昭州自强斋",
        "author": "徐俯",
        "content": "青芜且作弦歌地，白屋曾为将相家。\n莫倚田畴日富足，门标六戟自光华。",
        "dynasty": "宋",
        "collection_info": null
    },
    {
        "uuid": "fa610533b1a4519412592a519cf752ac",
        "title": "春日游湖上",
        "author": "徐俯",
        "content": "双飞燕子几时回，夹岸桃花蘸水开。\n春雨断桥人不渡，小舟撑出柳荫来。",
        "dynasty": "宋",
        "collection_info": null
    },
    {
        "uuid": "a196105e94600c9d32ad6b155a28fd49",
        "title": "渡彭蠡湖",
        "author": "徐俯",
        "content": "沙岸委蛇白，云林迤逦青。\n千山拥庐岳，百水会宫庭。\n旋食犹能饭，丛祠更乞灵。\n江湖万里浪，政尔片帆轻。",
        "dynasty": "宋",
        "collection_info": null
    },
    {
        "uuid": "527116ab718d4cb61c97e3e84b518e10",
        "title": "章江晚望",
        "author": "徐俯",
        "content": "水面无波千里镜，日斜倒影一溪红。\n渔舟不动飞鸟急，淡淡碧烟苹末风。",
        "dynasty": "宋",
        "collection_info": null
    },
    {
        "uuid": "961fe0ab82d3d124b1739c90625cbd71",
        "title": "慈姥望夫二矶",
        "author": "徐俯",
        "content": "慈姥矶头秋雨声，望夫山下暮潮生。\n离鸾只说闺中事，舐犊谁知目下情。",
        "dynasty": "宋",
        "collection_info": null
    },
    {
        "uuid": "342f2b15db17d305026335521f49528d",
        "title": "句  其一",
        "author": "徐俯",
        "content": "平生功名心，夜窗短檠灯。",
        "dynasty": "宋",
        "collection_info": null
    },
    {
        "uuid": "00491bcdcb9987023e8cad4acd9dae1e",
        "title": "句  其二",
        "author": "徐俯",
        "content": "黄气远临天北极，紫宸位在殿中央。",
        "dynasty": "宋",
        "collection_info": null
    },
    {
        "uuid": "78bdcf03a9f16c9e6ef348fb0cf3b56e",
        "title": "句  其三",
        "author": "徐俯",
        "content": "谁家竹可款，何处酒难忘。",
        "dynasty": "宋",
        "collection_info": null
    },
    {
        "uuid": "df3cdb66c22e0f0268c998629fed3d7e",
        "title": "句  其四",
        "author": "徐俯",
        "content": "平生不喜刘蕡策，色色人中自有人。",
        "dynasty": "宋",
        "collection_info": null
    },
    {
        "uuid": "24c551e9e7a8867b506aeb83253c3e40",
        "title": "句  其五",
        "author": "徐俯",
        "content": "字得苏黄妙，文熏班马香。",
        "dynasty": "宋",
        "collection_info": null
    },
    {
        "uuid": "e6815f0183f9a9149a09fb2b2daac354",
        "title": "句  其六",
        "author": "徐俯",
        "content": "淮流涨后浊，汴水浅来清。",
        "dynasty": "宋",
        "collection_info": null
    },
    {
        "uuid": "382951aade01a63f4d6e4b4a8e5b39e6",
        "title": "句  其七",
        "author": "徐俯",
        "content": "诗如云态度，人似柳风流。",
        "dynasty": "宋",
        "collection_info": null
    },
    {
        "uuid": "127d3aa9a13c724763342b22042037ce",
        "title": "句  其八",
        "author": "徐俯",
        "content": "字直千金师智永，句称八米继卢郎。",
        "dynasty": "宋",
        "collection_info": null
    },
    {
        "uuid": "b3949aebacaf24789838807aa4434dd2",
        "title": "句  其九",
        "author": "徐俯",
        "content": "细落李花那可数，偶行芳草步因迟。",
        "dynasty": "宋",
        "collection_info": null
    },
    {
        "uuid": "bdfdbae32a0e4c3413c6b39e692169ea",
        "title": "句  其一○",
        "author": "徐俯",
        "content": "四月麦穗如马尾，汤饼在眼粉可喜。",
        "dynasty": "宋",
        "collection_info": null
    },
    {
        "uuid": "0ad9d22ddf84e23b08b50efa15b95ef5",
        "title": "句  其一一",
        "author": "徐俯",
        "content": "疑是隔墙窥宋玉，巧如施粉妬何郎。",
        "dynasty": "宋",
        "collection_info": null
    },
    {
        "uuid": "c231be0d26b047d27673351cb03d475a",
        "title": "句  其一二",
        "author": "徐俯",
        "content": "金盏银台何足比。",
        "dynasty": "宋",
        "collection_info": null
    },
    {
        "uuid": "d36860d9febfae63efa3b95404f579cd",
        "title": "句  其一三",
        "author": "徐俯",
        "content": "诗名空復满世间，白髯萧萧今老矣。",
        "dynasty": "宋",
        "collection_info": null
    },
    {
        "uuid": "9e617047648f6b4cb2db256f571454d7",
        "title": "句  其一四",
        "author": "徐俯",
        "content": "江南旧时无腊梅，只是梅花对月开。",
        "dynasty": "宋",
        "collection_info": null
    },
    {
        "uuid": "98393f90ec02e363a25f43148f5e7c27",
        "title": "句  其一五",
        "author": "徐俯",
        "content": "古来石可砚。",
        "dynasty": "宋",
        "collection_info": null
    },
    {
        "uuid": "e629f27a842b6d5f2c40b8d5e9b4cb98",
        "title": "句  其一六",
        "author": "徐俯",
        "content": "往事湖阴曲，浮生水上萍。",
        "dynasty": "宋",
        "collection_info": null
    },
    {
        "uuid": "bd1650ca43ccb1986635d4748d661a32",
        "title": "句  其一七",
        "author": "徐俯",
        "content": "游客乍惊人外境，居僧初识面前山。",
        "dynasty": "宋",
        "collection_info": null
    },
    {
        "uuid": "ece621ac21d8d818ecdc3b0f0075a74c",
        "title": "句  其一八",
        "author": "徐俯",
        "content": "轻帆朝渡彭蠡泽，锦缆晚击松阳门。",
        "dynasty": "宋",
        "collection_info": null
    },
    {
        "uuid": "262d0a76d336027d37d049a2feaa18e8",
        "title": "句  其一九",
        "author": "徐俯",
        "content": "夜雨急还急，客愁深復深。",
        "dynasty": "宋",
        "collection_info": null
    },
    {
        "uuid": "f7d5f50a3e5174108e7b0c5e3a29d96b",
        "title": "句  其二○",
        "author": "徐俯",
        "content": "青干霄外山千尺，碧入林间水一条。",
        "dynasty": "宋",
        "collection_info": null
    },
    {
        "uuid": "734a3e98d4c04d829dc0b567df617640",
        "title": "句  其二一",
        "author": "徐俯",
        "content": "湖风渡彭蠡，山月宿吴城。",
        "dynasty": "宋",
        "collection_info": null
    },
    {
        "uuid": "b2402d47da4ad5ccfef2b9d1602ccc40",
        "title": "句  其二二",
        "author": "徐俯",
        "content": "鹤岭鸾冈空胜地，龙沙乌塔尽荒墟。",
        "dynasty": "宋",
        "collection_info": null
    },
    {
        "uuid": "290b8774f4f0be30441f3ab5eaa96578",
        "title": "句  其二三",
        "author": "徐俯",
        "content": "玉立竹千亩，金垂橘万头。",
        "dynasty": "宋",
        "collection_info": null
    },
    {
        "uuid": "1ce0690d75b3bde6111334cc858c5fb3",
        "title": "句  其二四",
        "author": "徐俯",
        "content": "官事有时闲，江上每夷犹。",
        "dynasty": "宋",
        "collection_info": null
    },
    {
        "uuid": "6e8310dc2c6f1632dc8739ce445e4918",
        "title": "句  其二五",
        "author": "徐俯",
        "content": "此邦富山水，自昔少园池。",
        "dynasty": "宋",
        "collection_info": null
    },
    {
        "uuid": "bfc6f70e1afef5fdf702e6962113090b",
        "title": "句  其二六",
        "author": "徐俯",
        "content": "竹暗乔公宅，林藏伍相祠。",
        "dynasty": "宋",
        "collection_info": null
    },
    {
        "uuid": "c16f017cffe41e4f1d9d87f86aeaa828",
        "title": "句  其二七",
        "author": "徐俯",
        "content": "白水十丈瀑，吴塘千顷波。",
        "dynasty": "宋",
        "collection_info": null
    },
    {
        "uuid": "a5b61859fa7701680403af646a977d6b",
        "title": "句  其二八",
        "author": "徐俯",
        "content": "欲寻浙子水云客，共看皖江冰雪颜。",
        "dynasty": "宋",
        "collection_info": null
    },
    {
        "uuid": "8eefbd646f2285d61fe762b3c659a44f",
        "title": "句  其二九",
        "author": "徐俯",
        "content": "乔公宅下路已没，皖伯峰前云未开。",
        "dynasty": "宋",
        "collection_info": null
    },
    {
        "uuid": "bbce644b804d6dce2b3e789c3224c5e2",
        "title": "句  其三○",
        "author": "徐俯",
        "content": "虎头玉照南北岭，麟角石盆三两峰。",
        "dynasty": "宋",
        "collection_info": null
    },
    {
        "uuid": "9fa9d57a8f68480a5c9b4c3b4fefdff3",
        "title": "句  其三一",
        "author": "徐俯",
        "content": "三百六旬了无事，七十二峰常对门。",
        "dynasty": "宋",
        "collection_info": null
    },
    {
        "uuid": "ef081a19f0951d902439f8f0e3fe25a8",
        "title": "句  其三二",
        "author": "徐俯",
        "content": "横舟千古枞阳水，一径沿容达观台。",
        "dynasty": "宋",
        "collection_info": null
    },
    {
        "uuid": "cc2a4b7d31d0c842080a4b4932594689",
        "title": "句  其三三",
        "author": "徐俯",
        "content": "岁别桐乡暮，家远皖水春。",
        "dynasty": "宋",
        "collection_info": null
    },
    {
        "uuid": "d10f12820e914038fe191a7356cb4c7e",
        "title": "句  其三四",
        "author": "徐俯",
        "content": "北峡远连南峡险，小龙峻逼大龙高。",
        "dynasty": "宋",
        "collection_info": null
    },
    {
        "uuid": "62c95ac1d9b68636458a2e812fa048c6",
        "title": "句  其三五",
        "author": "徐俯",
        "content": "两岁昭潭无瘴疠，清秋鬰鬰望神冈。",
        "dynasty": "宋",
        "collection_info": null
    },
    {
        "uuid": "0d55fe2b3de768aeceffdfe705e7cfc7",
        "title": "句  其三六",
        "author": "徐俯",
        "content": "遍地闲花草，乘春傍路生。",
        "dynasty": "宋",
        "collection_info": null
    },
    {
        "uuid": "c51ffe86f107108caac815c0a2e0a1b8",
        "title": "句  其三七",
        "author": "徐俯",
        "content": "时时传破虏，日日问修门。",
        "dynasty": "宋",
        "collection_info": null
    },
    {
        "uuid": "f2cf0d7a63ea68515cb1976e6f4edafc",
        "title": "句  其三八",
        "author": "徐俯",
        "content": "诸公宜努力，荆棘已千村。",
        "dynasty": "宋",
        "collection_info": null
    },
    {
        "uuid": "f047c4d86bda67c3126dd06dab87f9bc",
        "title": "句  其三九",
        "author": "徐俯",
        "content": "一百五日寒食雨，二十四番花信风。",
        "dynasty": "宋",
        "collection_info": null
    },
    {
        "uuid": "25920979127638efd1fd846455c801d6",
        "title": "句  其四○",
        "author": "徐俯",
        "content": "波倾三峡急。",
        "dynasty": "宋",
        "collection_info": null
    },
    {
        "uuid": "50e7b44ddb941e0de1fff9550e232961",
        "title": "句  其四一",
        "author": "徐俯",
        "content": "松风知近寺。",
        "dynasty": "宋",
        "collection_info": null
    },
    {
        "uuid": "91e4cae7fcd028281244de4daeacc65a",
        "title": "句  其四二",
        "author": "徐俯",
        "content": "烟树远昏昏。",
        "dynasty": "宋",
        "collection_info": null
    },
    {
        "uuid": "5bec3452a1b68209b0e44a5925f2421c",
        "title": "句  其四三",
        "author": "徐俯",
        "content": "阅世临观美。",
        "dynasty": "宋",
        "collection_info": null
    },
    {
        "uuid": "be634bbf0353c18d2894e2cf385b56d8",
        "title": "句  其四四",
        "author": "徐俯",
        "content": "飞花空片片。",
        "dynasty": "宋",
        "collection_info": null
    },
    {
        "uuid": "a8829be79fce6567cc7be8f6762ee678",
        "title": "句  其四五",
        "author": "徐俯",
        "content": "復自竹中还。",
        "dynasty": "宋",
        "collection_info": null
    },
    {
        "uuid": "c212ed634b3c2be1d74d6c067371058e",
        "title": "句  其四六",
        "author": "徐俯",
        "content": "开径东湖上。",
        "dynasty": "宋",
        "collection_info": null
    },
    {
        "uuid": "27daa9bb47230d0ca2d27de29a328bdb",
        "title": "句  其四七",
        "author": "徐俯",
        "content": "绕舍绿周遭。",
        "dynasty": "宋",
        "collection_info": null
    },
    {
        "uuid": "bfa391c8d35ffba4600355ebf987d279",
        "title": "句  其四八",
        "author": "徐俯",
        "content": "不知从此去。",
        "dynasty": "宋",
        "collection_info": null
    },
    {
        "uuid": "2ff7fd85cf8a1d4e506fbe53fcc0deda",
        "title": "句  其四九",
        "author": "徐俯",
        "content": "江山如有味。",
        "dynasty": "宋",
        "collection_info": null
    },
    {
        "uuid": "133f1130228d7105f1cbcc0744bc43d2",
        "title": "句  其五○",
        "author": "徐俯",
        "content": "笋舆穿树色。",
        "dynasty": "宋",
        "collection_info": null
    },
    {
        "uuid": "8c37aad293c04845cb2d0e75bd4af3b1",
        "title": "句  其五一",
        "author": "徐俯",
        "content": "禅心真已静。",
        "dynasty": "宋",
        "collection_info": null
    },
    {
        "uuid": "de3c0bce8f2e8b6e61e9d2e97b87d894",
        "title": "句  其五二",
        "author": "徐俯",
        "content": "笑失昔时红。",
        "dynasty": "宋",
        "collection_info": null
    },
    {
        "uuid": "e820943636f5a3d8e63aff8654716a6e",
        "title": "句  其五三",
        "author": "徐俯",
        "content": "朱门均白屋。",
        "dynasty": "宋",
        "collection_info": null
    },
    {
        "uuid": "787e056f33fe1ac4c5e9ecc8ea73ce81",
        "title": "句  其五四",
        "author": "徐俯",
        "content": "春风何忍作空城。",
        "dynasty": "宋",
        "collection_info": null
    },
    {
        "uuid": "d52a275eb953e406b66ab15f53588c8f",
        "title": "句  其五五",
        "author": "徐俯",
        "content": "客裏唯君数往还。",
        "dynasty": "宋",
        "collection_info": null
    },
    {
        "uuid": "4506f008c3aab3a4d001d5d0f2c26a32",
        "title": "句  其五六",
        "author": "徐俯",
        "content": "故人特地为咨嗟。",
        "dynasty": "宋",
        "collection_info": null
    },
    {
        "uuid": "464025fea0ee4463331d2911b934db75",
        "title": "句  其五七",
        "author": "徐俯",
        "content": "日落相携上小舟。",
        "dynasty": "宋",
        "collection_info": null
    },
    {
        "uuid": "52cc4835a139d3a61dd797c91f7ff5d3",
        "title": "句  其五八",
        "author": "徐俯",
        "content": "无穷涧草纵横绿。",
        "dynasty": "宋",
        "collection_info": null
    },
    {
        "uuid": "5e7ffc96b1fe9194fadea6c7891a30de",
        "title": "句  其五九",
        "author": "徐俯",
        "content": "露重冰清风日暖。",
        "dynasty": "宋",
        "collection_info": null
    },
    {
        "uuid": "dff5dbdd912083c19f3efd1995489463",
        "title": "句  其六○",
        "author": "徐俯",
        "content": "篱落寒梅三两枝。",
        "dynasty": "宋",
        "collection_info": null
    },
    {
        "uuid": "328c803f1b96654edc5b58d33ea9a0aa",
        "title": "句  其六一",
        "author": "徐俯",
        "content": "但愿一生长若此。",
        "dynasty": "宋",
        "collection_info": null
    },
    {
        "uuid": "4c8439cbd4e8bdbb65487f1665bfc3a2",
        "title": "句  其六二",
        "author": "徐俯",
        "content": "少不愁穷老岂愁。",
        "dynasty": "宋",
        "collection_info": null
    },
    {
        "uuid": "6d26c0cbf4ffab94a2d048fdc6d9938d",
        "title": "句  其六三",
        "author": "徐俯",
        "content": "从吾所好烟波上。",
        "dynasty": "宋",
        "collection_info": null
    },
    {
        "uuid": "14ec173d4f3a2e27f84cb263b1d4b412",
        "title": "句  其六四",
        "author": "徐俯",
        "content": "镜中老色日侵寻。",
        "dynasty": "宋",
        "collection_info": null
    },
    {
        "uuid": "ed87f91d2fed0e9d9aab9ea53e8ce96f",
        "title": "句  其六五",
        "author": "徐俯",
        "content": "镜中嬴得鬓成丝。",
        "dynasty": "宋",
        "collection_info": null
    },
    {
        "uuid": "16e373f5841f100064d46f79ea893dd7",
        "title": "句  其六六",
        "author": "徐俯",
        "content": "临流谁復赋新诗。",
        "dynasty": "宋",
        "collection_info": null
    },
    {
        "uuid": "68af4d93cbbdf2c49d08798f596392bb",
        "title": "句  其六七",
        "author": "徐俯",
        "content": "颇知鹤胫缘诗瘦，早弃鱼须伴我闲。",
        "dynasty": "宋",
        "collection_info": null
    },
    {
        "uuid": "d4ce561218cbcded482d0751a2954541",
        "title": "句  其六八",
        "author": "徐俯",
        "content": "向使不死贼，未必世能容。",
        "dynasty": "宋",
        "collection_info": null
    },
    {
        "uuid": "7af6edb8a630e9f8c8b7ce0c43e736b9",
        "title": "句  其六九",
        "author": "徐俯",
        "content": "今时习主簿，还是鲁诸王。",
        "dynasty": "宋",
        "collection_info": null
    }
]