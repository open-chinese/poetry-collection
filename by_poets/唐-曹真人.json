[
    {
        "uuid": "75cece0b56e25d4ad420977968f00a93",
        "title": "还丹口诀",
        "author": "曹真人",
        "content": "捉取东青龙，配与西白虎。\n更将南朱雀，会偶北玄武。\n四者穷其根，本来同宗祖。\n世人不知深，众石多错悮。\n不解演阴阳，配合为夫妇。\n阴阳气本变，始得俱相聚。\n就中最妙者，须得中央土。\n泥鑪不假法，运火心须苦。\n一日两卦候，进退依节度。\n细穷日月盈，莫遣失风雨。\n十月还丹成，身除贫病苦。\n沧海与桑田，变时君治覩。\n谁人得吾道，不得轻取与。\n容易泄天机，谪罚殃七祖。\n（《大还丹照鑑》）。",
        "dynasty": "唐",
        "collection_info": null
    }
]