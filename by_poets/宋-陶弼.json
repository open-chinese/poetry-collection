[
    {
        "title": "公安县",
        "author": "陶弼",
        "content": "门沿大堤入，路趁浅莎行。\n树短云根拔，山穷地势倾。\n孤舟难泊岸，远水欲沈城。\n半夜求津济，烟中荻火明。",
        "dynasty": "宋",
        "collection_info": null
    },
    {
        "title": "丁香",
        "author": "陶弼",
        "content": "万枝千叶递相亲，内结花心外结身。\n草木至微犹有合，悲哉父子与君臣。",
        "dynasty": "宋",
        "collection_info": null
    },
    {
        "title": "桐",
        "author": "陶弼",
        "content": "老桐休斲为琴瑟，胡部新翻格调清。\n试听琵琶采莲曲，一般弦上数般声。",
        "dynasty": "宋",
        "collection_info": null
    },
    {
        "title": "柳",
        "author": "陶弼",
        "content": "杨子江头流水澌，长安陌上暖风吹。\n黄金璎珞雪晴后，碧玉珑璁春尽时。\n端的园林俱不及，等閒台榭便相宜。\n思量也是多情物，占与人间赠别离。",
        "dynasty": "宋",
        "collection_info": null
    },
    {
        "title": "鷄头",
        "author": "陶弼",
        "content": "三伏池塘沸，鷄头美可烹。\n香囊连锦破，玉指剥珠明。\n叶皱非莲盖，根甘似竹萌。\n不应徒适口，炎帝亦曾名。",
        "dynasty": "宋",
        "collection_info": null
    },
    {
        "title": "桃",
        "author": "陶弼",
        "content": "树正含芳酒正醅，熙熙为尔醉春台。\n一花五出尚可饮，何况重重迭迭开。",
        "dynasty": "宋",
        "collection_info": null
    },
    {
        "title": "李",
        "author": "陶弼",
        "content": "春昼暖风熏翠幄，暑天凉气暗朱阑。\n主人肝胆无猜忌，果下游人但整冠。",
        "dynasty": "宋",
        "collection_info": null
    },
    {
        "title": "兵器",
        "author": "陶弼",
        "content": "五代乏真主，奸雄纷僭僞。\n横磨阔刀剑，白日相篡弒。\n我宋有神祖，潜德动天意。\n故天意若曰，往为我之嗣。\n神祖拜稽首，乃即皇帝位。\n不惠兆民乐，不怒诸侯畏。\n颠倒执玉帛，奔走恐后至。\n大商国三分，一朝有其二。\n太宗以义抚，真宗以仁治。\n王道竹箭直，诵声金鼎沸。\n独有阴山戎，时时寇边地。\n天子赫斯怒，大警巡澶卫。\n射杀右贤王，遂斩匈奴臂。\n狼心帖然服，结好同昆弟。\n自此两河间，寂寂无戎备。\n卒闲喜夜歌，将老贪春睡。\n自此为太平，恍逾三十岁。\n戎昊乘我间，南驰贺兰骑。\n阳关久夜开，枢朽不可闭。\n阵云起秦雍，杀气横泾渭。\n使臣股栗奏，宰相瞋目议。\n佥曰亟发兵，竖子坑甚易。\n仓皇筑边垒，未战力先瘁。\n遇迫开库兵，土蚀锋芒脆。\n防秋采旧屯，推毂谋新寄。\n旧屯老且死，少者无实艺。\n良由不训练，手足迷击刺。\n新寄将家子，从小生富贵。\n六韬未曾读，口但知肉味。\n师復从中御，进退由阍寺。\n权轻号令冗，两战无遗类。\n曹公弃七军，晋人获三帅。\n吾兵自此丧，有诏新其制。\n此器不预设，一旦从何致。\n朝廷急郡县，郡县急官吏。\n官吏无他术，下责蚩蚩辈。\n耕牛拔筋角，飞鸟秃翎翅。\n簳截会稽空，铁烹董山碎。\n供亿稍后期，鞭朴异他罪。\n愁氛壅太虚，霁景昼冥晦。\n我闻郭汾阳，料敌多奇异。\n单棰谕突厥，蕃酋双膝坠。\n又闻李西平，临戎有英气。\n身着红锦袍，怀光肝胆碎。\n是知用兵术，在人不在器。\n君耳舜高听，君目舜明视。\n愿采谋略长，勿倚干戈锐。",
        "dynasty": "宋",
        "collection_info": null
    },
    {
        "title": "食杨梅",
        "author": "陶弼",
        "content": "岭北土寒无荔子，人言形味似杨梅。\n翠条丹实休相学，不愿红尘一骑来。",
        "dynasty": "宋",
        "collection_info": null
    },
    {
        "title": "滴露花",
        "author": "陶弼",
        "content": "九天瑞露滴成芽，不是榆花即桂花。\n星女月娥宫不锁，天风吹落野人家。",
        "dynasty": "宋",
        "collection_info": null
    },
    {
        "title": "送赵枢寺丞宰虔化县",
        "author": "陶弼",
        "content": "路入虔云去，如何轻解携。\n人烟五岭北，星斗大江西。\n暖雪梅花树，晴雷赣石溪。\n青衫欲无泪，不奈鹧鸪啼。",
        "dynasty": "宋",
        "collection_info": null
    },
    {
        "title": "荔支",
        "author": "陶弼",
        "content": "五月南游渴，欣逢荔子丹。\n殻匀仙鹤顶，肉露白晶丸。\n色映离为火，甘殊木作酸。\n枝繁恐相染，树重欲成团。\n赤蚌遗珠颗，红犀露角端。\n爽能消内热，润可濯中干。\n桂岭无霜处，梅天暴雨残。\n□□□□□，□□□□□。\n一簇冰蚕茧，千苞火凤冠。\n隔瓤银叶嫩，透膜玉浆寒。",
        "dynasty": "宋",
        "collection_info": null
    },
    {
        "title": "出岭题石灰铺",
        "author": "陶弼",
        "content": "马度严关口，生归喜復嗟。\n天文离卷舌，人影背含沙。\n江势一两曲，梅梢三四花。\n登高休问路，云下是吾家。",
        "dynasty": "宋",
        "collection_info": null
    },
    {
        "title": "山茶花二首  其一",
        "author": "陶弼",
        "content": "浅为玉茗深都胜，大曰山茶小树红。\n名誉漫多朋援少，年年身在雪霜中。",
        "dynasty": "宋",
        "collection_info": null
    },
    {
        "title": "山茶花二首  其二",
        "author": "陶弼",
        "content": "江南池馆厌深红，零落空山烟雨中。\n却是北人偏爱惜，数枝和雪上屏风。",
        "dynasty": "宋",
        "collection_info": null
    },
    {
        "title": "途次叶县观千叶桃花",
        "author": "陶弼",
        "content": "三月宫桃满上林，百花千萼费春心。\n叶公城外襄河北，一树无人色更深。",
        "dynasty": "宋",
        "collection_info": null
    },
    {
        "title": "登潮月亭",
        "author": "陶弼",
        "content": "渡头人语知潮上，下看南江东北流。\n试引轻帆学归去，茶山溪浅却回舟。",
        "dynasty": "宋",
        "collection_info": null
    },
    {
        "title": "对花有感",
        "author": "陶弼",
        "content": "得莫欣欣失莫悲，古今人事若花枝。\n桃红李白蔷薇紫，问着春风总不知。",
        "dynasty": "宋",
        "collection_info": null
    },
    {
        "title": "紫薇花",
        "author": "陶弼",
        "content": "人言清禁紫薇郎，草诏紫薇花影旁。\n山木不知官况别，也随红白上东廊。",
        "dynasty": "宋",
        "collection_info": null
    },
    {
        "title": "园居",
        "author": "陶弼",
        "content": "篁韵松涛入耳清，诛茅欣见径初成。\n更添苍柏两三辈，相伴高枝作雨声。",
        "dynasty": "宋",
        "collection_info": null
    },
    {
        "title": "题阳朔县舍",
        "author": "陶弼",
        "content": "石壁高深绕县衙，不离床衽自烟霞。\n民耕紫芋为朝食，僧煮黄精代晚茶。\n瀑布声中窥案牍，女萝阴裏劝桑麻。\n欲知言偃弦歌化，水墨屏风数百家。",
        "dynasty": "宋",
        "collection_info": null
    },
    {
        "title": "天涯亭",
        "author": "陶弼",
        "content": "雨色丝丝风色娇，天涯亭上觉魂消。\n一家生意付秋瘴，万里归心随暮潮。\n兵送远人还海界，吏申迁客入津桥。\n山公对此聊酣饮，怕见醒来两鬓凋。",
        "dynasty": "宋",
        "collection_info": null
    },
    {
        "title": "题烟霞驿",
        "author": "陶弼",
        "content": "歌声野色中，人乐岁时丰。\n暑雨阴阳杂，秋田早晚同。\n岭云无烈日，江树足凉风。\n自指香山语，前村有路通。",
        "dynasty": "宋",
        "collection_info": null
    },
    {
        "title": "登昆崙台",
        "author": "陶弼",
        "content": "落照古城隅，边风动隼旟。\n久閒忘战略，多病熟医书。\n白髪随年短，新情与世疏。\n桃花春水起，还钓旧溪渔。",
        "dynasty": "宋",
        "collection_info": null
    },
    {
        "title": "秋日登南城台",
        "author": "陶弼",
        "content": "江国家书少，秋台寒草生。\n无人来远渡，尽日上高城。\n落照悬渔市，孤烟起戍营。\n东篱故园菊，又向酒中倾。",
        "dynasty": "宋",
        "collection_info": null
    },
    {
        "title": "过思明",
        "author": "陶弼",
        "content": "几年来瘴外，此夜宿溪中。\n照枕残鷄月，吹灯落叶风。\n卢循犹僞国，杨仆已衰翁。\n起戴寒星去，前村烧影红。",
        "dynasty": "宋",
        "collection_info": null
    },
    {
        "title": "阁皁",
        "author": "陶弼",
        "content": "万仞天然皁阁形，阴阳不似众山青。\n一区海上神仙宅，数曲人间水墨屏。\n华表鹤归春谷响，玉京龙起夜潭腥。\n可怜张葛无人继，三级高坛拂杳冥。",
        "dynasty": "宋",
        "collection_info": null
    },
    {
        "title": "东湖",
        "author": "陶弼",
        "content": "宁越佳山水，东湖带郡城。\n月天高寺影，春雨一桥声。\n石上青蒲合，沙中白鸟横。\n天涯正寥落，独往若为情。",
        "dynasty": "宋",
        "collection_info": null
    },
    {
        "title": "西湖",
        "author": "陶弼",
        "content": "宁越佳山水，西湖似浙城。\n桂多天竺子，潮欠海门声。\n路向林梢转，天随野色横。\n从兹栖泊者，无復渡江情。",
        "dynasty": "宋",
        "collection_info": null
    },
    {
        "title": "柑子堂",
        "author": "陶弼",
        "content": "子厚才名甲有唐，谪官分得荔支乡。\n罗池水尽黄柑死，独有空碑在画堂。",
        "dynasty": "宋",
        "collection_info": null
    },
    {
        "title": "邕州",
        "author": "陶弼",
        "content": "南极诸蛮傲典刑，斗门时復见飞星。\n君王仁恕将军老，五十溪州六万丁。",
        "dynasty": "宋",
        "collection_info": null
    },
    {
        "title": "廉州石",
        "author": "陶弼",
        "content": "使君合浦来，示我海滨石。\n千岩秀掌上，大者不盈尺。",
        "dynasty": "宋",
        "collection_info": null
    },
    {
        "title": "合浦还珠亭",
        "author": "陶弼",
        "content": "合浦还珠旧有亭，使君方似古人清。\n沙中蚌蛤胎常满，潭底蛟龙睡不惊。",
        "dynasty": "宋",
        "collection_info": null
    },
    {
        "title": "送吕涛典狱之梧州",
        "author": "陶弼",
        "content": "峡口苍梧县，城依南斗魁。\n江浑海潮上，地热火山来。\n草没嘉鱼穴，云封拜表台。\n到应无狱讼，豆蔻酒频开。",
        "dynasty": "宋",
        "collection_info": null
    },
    {
        "title": "融州仙岩",
        "author": "陶弼",
        "content": "溪僧过此说山公，游遍真仙洞府中。\n乳石岩边得灵草，可能封裹寄衰翁。",
        "dynasty": "宋",
        "collection_info": null
    },
    {
        "title": "宾州仙影山",
        "author": "陶弼",
        "content": "月氅星冠七丈夫，远看虽有近还无。\n瑶池侍女双成道，遗下群仙聚影图。",
        "dynasty": "宋",
        "collection_info": null
    },
    {
        "title": "安城即事二首  其一",
        "author": "陶弼",
        "content": "南峤风云久肃清，坏沟残垒号昇平。\n官曹惟识簿书字，民俗不知金鼓声。\n往岁传闻南诏檄，近时方筑伏波城。\n安城太守知边计，菡萏花中阅水兵。",
        "dynasty": "宋",
        "collection_info": null
    },
    {
        "title": "安城即事二首  其二",
        "author": "陶弼",
        "content": "金鼓声阑剑戟收，使君回上雅歌楼。\n樽前一节清商曲，销尽穷边万里愁。",
        "dynasty": "宋",
        "collection_info": null
    },
    {
        "title": "容管",
        "author": "陶弼",
        "content": "一年勾漏守，寻尽洞中天。\n佛记卢藏用，仙坛葛稚川。\n醒心西驿水，烧眼碧池莲。\n我岂无新事，诗碑与酒泉。",
        "dynasty": "宋",
        "collection_info": null
    },
    {
        "title": "送临桂令戴若纳出岭",
        "author": "陶弼",
        "content": "五岭生还少，无辞酒满觞。\n共经边寇事，先出瘴烟乡。\n楚树蝉声早，湖天日影凉。\n此行休问路，宫阙斗杓旁。",
        "dynasty": "宋",
        "collection_info": null
    },
    {
        "title": "阳朔县",
        "author": "陶弼",
        "content": "五管新多事，轻车屡往还。\n勤劳成白髪，故旧是青山。\n树色纔分楚，江声未出蛮。\n自惭迎候少，无惠及孤鳏。",
        "dynasty": "宋",
        "collection_info": null
    },
    {
        "title": "赠章使君",
        "author": "陶弼",
        "content": "善战无如新息侯，汉兵纔度绿萝州。\n爱君挽我陶溪粟，直到牂牁水口头。",
        "dynasty": "宋",
        "collection_info": null
    },
    {
        "title": "宜阳",
        "author": "陶弼",
        "content": "孤城溪洞裏，闻说已堪哀。\n蛮水如鲜血，瘴天已死灰。\n吏忧民置毒，巫幸鬼为灾。\n风土如斯恶，吾来胡为哉。",
        "dynasty": "宋",
        "collection_info": null
    },
    {
        "title": "寄鬰林郡守姚道源",
        "author": "陶弼",
        "content": "越裳济海喜天晴，五叶戈船不度兵。\n尧舜远方皆乐国，汉唐诸将本书生。",
        "dynasty": "宋",
        "collection_info": null
    },
    {
        "title": "膏泽峰",
        "author": "陶弼",
        "content": "石壁含天泽，南山第一重。\n旱时先出雨，阴穴又乘龙。\n云影摇诸壑，雷声起半空。\n何当大滂沛，尽活四方农。",
        "dynasty": "宋",
        "collection_info": null
    },
    {
        "title": "登邕州城",
        "author": "陶弼",
        "content": "夜半孤城百尺台，乱虫声裏一樽开。\n忧边日绕南云下，恋阙心随北斗迴。",
        "dynasty": "宋",
        "collection_info": null
    },
    {
        "title": "丹竈山",
        "author": "陶弼",
        "content": "羽客朝元地，遗坛古寺中。\n炼成丹竈在，骑去鹤巢空。",
        "dynasty": "宋",
        "collection_info": null
    },
    {
        "title": "思柳亭",
        "author": "陶弼",
        "content": "罗池刺史寡尘缘，画戟墙头筑望仙。\n黄鹤与谁同一去，碧桃无主又千年。",
        "dynasty": "宋",
        "collection_info": null
    },
    {
        "title": "鬰林鼓角楼",
        "author": "陶弼",
        "content": "去岁同登画角城，诸蛮未灭夜论兵。\n五更将吏知人意，吹作梅花塞外声。",
        "dynasty": "宋",
        "collection_info": null
    },
    {
        "title": "春野亭",
        "author": "陶弼",
        "content": "二纪看花瘴雾中，野园今日又东风。\n人心有感时时别，春色无私处处同。\n长笛一声诸曲尽，巨觥双饮百愁空。\n风清水暖群鱼上，谁向荆溪占钓筒。",
        "dynasty": "宋",
        "collection_info": null
    },
    {
        "title": "会仙岩",
        "author": "陶弼",
        "content": "寂寂长冥洞，涓涓漱玉泉。\n凤笙闻夜半，鹤驭认云边。\n煮茗寻安老，披莎访稚川。\n于中得消息，何用买山钱。",
        "dynasty": "宋",
        "collection_info": null
    },
    {
        "title": "罗秀山",
        "author": "陶弼",
        "content": "寻山入罗秀，旋结草堂居。\n花露生瓶水，松风落架书。\n闻猿得句后，见月出行初。\n此夕云林下，无因梦使车。",
        "dynasty": "宋",
        "collection_info": null
    },
    {
        "title": "莫铘关",
        "author": "陶弼",
        "content": "三任边州六往还，此时纔入莫铘关。\n访僧莫道无闲事，手指青天口说山。",
        "dynasty": "宋",
        "collection_info": null
    },
    {
        "title": "那霸泉",
        "author": "陶弼",
        "content": "昔年观地志，此水出牂牁。\n断岸深无底，平流暗起波。\n感恩来客少，射影短狐多。\n未老诸蛮在，楼船空再过。",
        "dynasty": "宋",
        "collection_info": null
    },
    {
        "title": "又",
        "author": "陶弼",
        "content": "路下牂牁水石閒，三分纔过二分山。\n年光欲尽家犹远，岚气虽疏鬓已斑。\n宾从谈笑机独进，儿曹音信喜生还。\n南风一夜吹乡梦，数刻飞过五岭间。",
        "dynasty": "宋",
        "collection_info": null
    },
    {
        "title": "碧湘门",
        "author": "陶弼",
        "content": "城中烟树绿波漫，几万楼台树影间。\n天阔鸟行疑没草，地卑江势欲沉山。\n人过鹿死寻僧去，船自新康载酒还。\n闻说耕桑渐苏息，岭头今岁不征蛮。",
        "dynasty": "宋",
        "collection_info": null
    },
    {
        "title": "黄陵庙",
        "author": "陶弼",
        "content": "溪上龙蛇屋，萧条帝子祠。\n竹痕当日泪，山色后人疑。\n仙服霞留绮，新装月印眉。\n楚民亡水旱，箫鼓谢神禧。",
        "dynasty": "宋",
        "collection_info": null
    },
    {
        "title": "司马错城",
        "author": "陶弼",
        "content": "北设长城陷敌尘，更来劳力武陵民。\n我疑洞裏栽桃者，便是当时筑版人。",
        "dynasty": "宋",
        "collection_info": null
    },
    {
        "title": "辰州",
        "author": "陶弼",
        "content": "诏条符节古连今，王泽渐濡岂不深。\n赋役未行中国法，讴歌犹带远人音。\n采金户簇青莎岸，射虎兵围黄叶林。\n寄语湖南滩上客，预将忠信待浮沉。",
        "dynasty": "宋",
        "collection_info": null
    },
    {
        "title": "寄沅州新守谢麟",
        "author": "陶弼",
        "content": "险尽天开溪路平，诗书新将典新城。\n三千戍卒今无几，十万屯田古未耕。\n属县乞除防虎槛，生蛮愿献采砂坑。\n从兹预拟风尘息，尽是仁威下旆旌。",
        "dynasty": "宋",
        "collection_info": null
    },
    {
        "title": "白雾驿",
        "author": "陶弼",
        "content": "一曲青溪一曲山，鸟飞鱼跃白云閒。\n溪山岂要行人到，自是行人到此间。",
        "dynasty": "宋",
        "collection_info": null
    },
    {
        "title": "三山亭",
        "author": "陶弼",
        "content": "诸峰不及此三峰，翠影多年路未通。\n野老传来无地主，神仙留待与山翁。\n琱弓射灭虎狼迹，长剑劈开荆棘丛。\n吏引旌旗先险阻，匠营楼阁出虚空。\n藤萝叶暗初无日，松桂枝新渐有风。\n下濑将军微举职，安南都护远输忠。\n商夸合浦珠胎贱，民乐占城稻谷丰。\n火炬影沉山岸北，潮声流过郡城东。\n四时收印来无定，终日开尊望不穷。\n玉版淡鱼千片白，金膏盐蟹一团红。\n云台志节悲歌外，铜柱封疆醉眼中。\n所惜溪头好崖石，只书诗句不书功。",
        "dynasty": "宋",
        "collection_info": null
    },
    {
        "title": "祝融峰",
        "author": "陶弼",
        "content": "曾过祝融峰顶上，步随明月宿禅关。\n夜深一阵打窗雨，卧听风雷在半山。",
        "dynasty": "宋",
        "collection_info": null
    },
    {
        "title": "辰州",
        "author": "陶弼",
        "content": "东海旧场屋，南江新塞垣。\n玺书行绝域，铜柱入中原。\n草暖闻鸣鹿，江清对饮猿。\n何时一樽酒，重上谢公轩。",
        "dynasty": "宋",
        "collection_info": null
    },
    {
        "title": "武陵",
        "author": "陶弼",
        "content": "曲台风月德山云，梦想中间有几春。\n臣葬江鱼终爱楚，民逃花洞不思秦。",
        "dynasty": "宋",
        "collection_info": null
    },
    {
        "title": "五溪",
        "author": "陶弼",
        "content": "六月五溪边，溪深气象偏。\n昼阴疑雨后，久冷觉秋先。\n栈倚临崖石，竿通隔岭泉。\n片帆云裏现，知是贡賨船。",
        "dynasty": "宋",
        "collection_info": null
    },
    {
        "title": "寄苏州徐处士弁",
        "author": "陶弼",
        "content": "平南无策鬓如霜，七十峰前隠旧乡。\n相约祝融孤顶上，借君吟笔画潇湘。",
        "dynasty": "宋",
        "collection_info": null
    },
    {
        "title": "畬田",
        "author": "陶弼",
        "content": "畬田过雨小溪浑，远近云峰互吐吞。\n殊俗易昏三里雾，阳崖忽露一家村。\n桂花香裏寻僧寺，榕叶阴中掩县门。\n井税未输兵甲后，心勤抚字且休论。",
        "dynasty": "宋",
        "collection_info": null
    },
    {
        "title": "桂林",
        "author": "陶弼",
        "content": "青罗江水碧连山，城在山光水色间。\n尽道宜人惟桂郡，骖鸾客至只思还。",
        "dynasty": "宋",
        "collection_info": null
    },
    {
        "title": "木芙蓉",
        "author": "陶弼",
        "content": "孤芳托寒木，一晓一翻新。\n春色不为主，天香难动人。\n丹枫见流落，黄菊坐因循。\n莫讶偏相爱，衰迟似我身。",
        "dynasty": "宋",
        "collection_info": null
    },
    {
        "title": "端研诗赠王欲",
        "author": "陶弼",
        "content": "端石如池状，润疑云雨通。\n粗官不识字，好去伴诗翁。",
        "dynasty": "宋",
        "collection_info": null
    },
    {
        "title": "铜雀研",
        "author": "陶弼",
        "content": "得自铜雀台，收晚棱角摧。\n四方绿琉璃，一片青玫瑰。\n炼尽沙石滓，陶成金玉胚。",
        "dynasty": "宋",
        "collection_info": null
    },
    {
        "title": "衡州三首  其一",
        "author": "陶弼",
        "content": "七十峰前敞县扉，湘云湘树满郊圻。\n衡阳春暖雁飞过，兜率雨昏龙战稀。",
        "dynasty": "宋",
        "collection_info": null
    },
    {
        "title": "衡州三首  其二",
        "author": "陶弼",
        "content": "秀邑八百里，古今题画难。\n望高三楚近，影转七州寒。\n北拆知蛮尽，南低见斗宽。\n路尽祝融寺，江倾兜率滩。",
        "dynasty": "宋",
        "collection_info": null
    },
    {
        "title": "衡州三首  其三",
        "author": "陶弼",
        "content": "兜率一峰旁，林开见宝幢。\n鸟行高避县，山骨下连江。",
        "dynasty": "宋",
        "collection_info": null
    },
    {
        "title": "希静堂",
        "author": "陶弼",
        "content": "二江明月九峰云，云月堂中希静人。\n芙蕖池浅蛙迎雨，钴鉧潭空草送春。",
        "dynasty": "宋",
        "collection_info": null
    },
    {
        "title": "全州",
        "author": "陶弼",
        "content": "南北东西几万峰，郡城如在画屏中。\n何人截断湘妃竹，半蘸秋江作钓筒。",
        "dynasty": "宋",
        "collection_info": null
    },
    {
        "title": "岳州",
        "author": "陶弼",
        "content": "平湖七百里，四望白波围。\n影触吴天阔，寒吞楚泽微。",
        "dynasty": "宋",
        "collection_info": null
    },
    {
        "title": "沅州",
        "author": "陶弼",
        "content": "使介直登双御阁，州符就领五蛮溪。\n争雄白鹊临崖斗，忆子玄猿遶涧啼。",
        "dynasty": "宋",
        "collection_info": null
    },
    {
        "title": "九日登群山楼",
        "author": "陶弼",
        "content": "节逢重九日，郡占五溪间。\n止水痕依岸，行云影过山。",
        "dynasty": "宋",
        "collection_info": null
    },
    {
        "title": "题凈因寺",
        "author": "陶弼",
        "content": "歌吹深秋节，香灯古佛园。\n细泉初落石，远岫正当门。",
        "dynasty": "宋",
        "collection_info": null
    },
    {
        "title": "题武溪龙书庙壁",
        "author": "陶弼",
        "content": "路到龙栖处，阴森觉有灵。\n山腰过云黑，石眼出泉腥。",
        "dynasty": "宋",
        "collection_info": null
    },
    {
        "title": "辰州  其一",
        "author": "陶弼",
        "content": "草市人朝醉，畬田夜火明。\n泷江入地泻，栈道出云行。",
        "dynasty": "宋",
        "collection_info": null
    },
    {
        "title": "辰州  其二",
        "author": "陶弼",
        "content": "槃溪何代有兰丛，暇日移根郡阁东。\n此后辰沅图籍上，栽培新法自山公。",
        "dynasty": "宋",
        "collection_info": null
    },
    {
        "title": "广州  其一",
        "author": "陶弼",
        "content": "地穷山亦断，烟水是封圻。\n外国衣装盛，中原气象非。",
        "dynasty": "宋",
        "collection_info": null
    },
    {
        "title": "广州  其二",
        "author": "陶弼",
        "content": "石门见月随潮早，洸口闻猿上峡迟。\n新酒满篘蛮妪店，古碑当道海神祠。",
        "dynasty": "宋",
        "collection_info": null
    },
    {
        "title": "连州天际岭",
        "author": "陶弼",
        "content": "南来未见此高峰，下际沧溟上际空。\n辛苦限蛮成底事，坐看嵩华作三公。",
        "dynasty": "宋",
        "collection_info": null
    },
    {
        "title": "桂州  其一",
        "author": "陶弼",
        "content": "冷逐江梅使，先春下桂林。\n湖平三楚出，岭尽百蛮深。",
        "dynasty": "宋",
        "collection_info": null
    },
    {
        "title": "桂州  其二",
        "author": "陶弼",
        "content": "乱草藏边路，寒禽下戍楼。\n伏波渠水浅，难载济川舟。",
        "dynasty": "宋",
        "collection_info": null
    },
    {
        "title": "桂州  其三",
        "author": "陶弼",
        "content": "朝夕云山满县郛，削成犀笋几千株。\n游人借笔抄诗板，远客投书乞画图。",
        "dynasty": "宋",
        "collection_info": null
    },
    {
        "title": "桂州  其四",
        "author": "陶弼",
        "content": "旧策扫开浪泊雾，新诗装就桂林春。\n相离水色秋前老，独秀岚光霁后匀。",
        "dynasty": "宋",
        "collection_info": null
    },
    {
        "title": "题阳朔山",
        "author": "陶弼",
        "content": "名山爱阳朔，平陆遍峰峦。\n郡境尖中拆，人家缺处安。\n穿青入梧峡，载影下昭滩。",
        "dynasty": "宋",
        "collection_info": null
    },
    {
        "title": "登桂州永宁阁",
        "author": "陶弼",
        "content": "五代浮屠阁，危层不易攀。\n晓光诸寺塔，晴露别州山。",
        "dynasty": "宋",
        "collection_info": null
    },
    {
        "title": "修仁县禅定寺",
        "author": "陶弼",
        "content": "民归新邑去，古寺静寥寥。\n僧映水遮户，客随云过桥。",
        "dynasty": "宋",
        "collection_info": null
    },
    {
        "title": "北池",
        "author": "陶弼",
        "content": "句漏城中菡萏池，池边台榭半空基。\n频年太守多新额，异代思贤有旧碑。",
        "dynasty": "宋",
        "collection_info": null
    },
    {
        "title": "诗一首",
        "author": "陶弼",
        "content": "有唐曾宿万家兵，节制东南十一城。\n此若得人无寇盗，昔之为守尽公卿。",
        "dynasty": "宋",
        "collection_info": null
    },
    {
        "title": "游龙洞访僧不遇留诗",
        "author": "陶弼",
        "content": "一锡游何处，岩端静掩扃。\n独寻危石坐，闲把细泉听。\n野鼠缘斋钵，山花落静瓶。\n斜阳过溪去，回首乱峰青。",
        "dynasty": "宋",
        "collection_info": null
    },
    {
        "title": "邕州  其一",
        "author": "陶弼",
        "content": "绝塞多秋色，孤城易夕阳。\n此间饶宠辱，还我水云乡。",
        "dynasty": "宋",
        "collection_info": null
    },
    {
        "title": "邕州  其二",
        "author": "陶弼",
        "content": "出抚驩兜俗，亲提季子军。\n随人两关月，迎马二溪云。",
        "dynasty": "宋",
        "collection_info": null
    },
    {
        "title": "邕州  其三",
        "author": "陶弼",
        "content": "汉节护诸蛮，徘徊瘴疠间。\n少希铜马式，老厌玉门关。",
        "dynasty": "宋",
        "collection_info": null
    },
    {
        "title": "昭州  其一",
        "author": "陶弼",
        "content": "假守昭平郡，偷闲少送迎。\n亭标梅句老，堂识敬公名。",
        "dynasty": "宋",
        "collection_info": null
    },
    {
        "title": "昭州  其二",
        "author": "陶弼",
        "content": "假守昭平郡，当门桂水清。\n海遥稀蚌迹，峡近足滩声。",
        "dynasty": "宋",
        "collection_info": null
    },
    {
        "title": "昭州  其三",
        "author": "陶弼",
        "content": "假守昭平郡，诗情比阆仙。\n蝉声风叶外，鸟影月池边。",
        "dynasty": "宋",
        "collection_info": null
    },
    {
        "title": "昭州  其四",
        "author": "陶弼",
        "content": "峡束江盘天影随，轻船双下几危机。\n初晴古木猿三叫，未晚阴崖日半规。\n篁竹数家何处县，清溪一曲几篇诗。",
        "dynasty": "宋",
        "collection_info": null
    },
    {
        "title": "过龙平",
        "author": "陶弼",
        "content": "数家深峡裏，灯火似渔村。\n客梦稀星外，虫声短草根。\n髪疏怜枕软，意倦觉灯昏。\n待晓酤蛮酒，苍梧奠舜魂。",
        "dynasty": "宋",
        "collection_info": null
    },
    {
        "title": "送吴利见主簿之苍梧",
        "author": "陶弼",
        "content": "南极苍梧郡，江山号胜游。\n海天晴动水，峡月夜随舟。",
        "dynasty": "宋",
        "collection_info": null
    },
    {
        "title": "寄梧守",
        "author": "陶弼",
        "content": "川流八桂末，地势九疑余。\n不惮勤酬唱，江通丙穴鱼。",
        "dynasty": "宋",
        "collection_info": null
    },
    {
        "title": "柳州  其一",
        "author": "陶弼",
        "content": "唐室衣冠四百秋，元和台省尽名流。\n谁人肯为交朋死，乞以罗池换播州。",
        "dynasty": "宋",
        "collection_info": null
    },
    {
        "title": "柳州  其二",
        "author": "陶弼",
        "content": "黄柑无树井无泉，思柳亭中两怆然。\n蛮越至今犹画像，圣唐何事独遗贤。",
        "dynasty": "宋",
        "collection_info": null
    },
    {
        "title": "屏山",
        "author": "陶弼",
        "content": "一峰高起塞天关，堪作皇家外屏山。\n可惜化工安着远，半遮中国半遮蛮。",
        "dynasty": "宋",
        "collection_info": null
    },
    {
        "title": "龙壁",
        "author": "陶弼",
        "content": "曾看柳侯山水记，信知龙壁好烟霞。\n谁能写作新屏障，寄与长安富贵家。",
        "dynasty": "宋",
        "collection_info": null
    },
    {
        "title": "宾州二首  其一",
        "author": "陶弼",
        "content": "广右开炎服，思刚置县衙。\n羁縻唐世及，正朔圣朝加。\n乡分今贺水，邑隶古琅琊。\n泉脉通明镜，封邻接镆铘。",
        "dynasty": "宋",
        "collection_info": null
    },
    {
        "title": "宾州二首  其二",
        "author": "陶弼",
        "content": "何处登临好，城楼对万山。\n新青上孤垒，远黑落诸蛮。\n竹引风穿壁，苔随雨上阶。\n有时宁免俗，银烛间金钗。",
        "dynasty": "宋",
        "collection_info": null
    },
    {
        "title": "寄钦州洪迩侍禁",
        "author": "陶弼",
        "content": "僧怜海石为棋子，客惧蛮螺作酒杯。\n自笑平生喜韬略，此时何计上金台。",
        "dynasty": "宋",
        "collection_info": null
    },
    {
        "title": "三山亭",
        "author": "陶弼",
        "content": "红螺紫蟹新鲈鲙，白藕黄柑晚荔枝。\n酒尽月斜潮半落，山翁不省上船时。",
        "dynasty": "宋",
        "collection_info": null
    },
    {
        "title": "钦州书事",
        "author": "陶弼",
        "content": "海供地宝华中国，日助天恩暖外夷。\n三石禊桥春会永，五湖吟舫夜归迟。",
        "dynasty": "宋",
        "collection_info": null
    },
    {
        "title": "题廉州孟太守祠堂",
        "author": "陶弼",
        "content": "昔时孟太守，忠信行海隅。\n不贼蚌蛤胎，水底多还珠。",
        "dynasty": "宋",
        "collection_info": null
    },
    {
        "title": "寄石康县曹元道",
        "author": "陶弼",
        "content": "屡与南僧谈瘴溪，独推君县好封圻。\n不同合浦人民众，虽接交州寇盗稀。",
        "dynasty": "宋",
        "collection_info": null
    },
    {
        "title": "贺州",
        "author": "陶弼",
        "content": "舍辔历天险，身疑出鸟群。\n罅开蛮俗合，脊尽瘴江分。",
        "dynasty": "宋",
        "collection_info": null
    },
    {
        "title": "茉莉花  其一",
        "author": "陶弼",
        "content": "重译新离越裳国，一枝都掩桂林香。\n养成崖谷黄蜂蜜，羞死江湖白藕房。",
        "dynasty": "宋",
        "collection_info": null
    },
    {
        "title": "茉莉花  其二",
        "author": "陶弼",
        "content": "海客园林珠树木，水仙宾从玉簪裳。\n锦桃每用红丝缕，蜂采须成白蜜房。",
        "dynasty": "宋",
        "collection_info": null
    },
    {
        "title": "芡",
        "author": "陶弼",
        "content": "三伏池塘沸，鸡头美可烹。\n香囊联锦破，玉指剥珠明。\n叶皱非莲盖，根甘似竹萌。\n不应徒适口，炎帝亦曾名。",
        "dynasty": "宋",
        "collection_info": null
    },
    {
        "title": "菊",
        "author": "陶弼",
        "content": "九月严霜杀草根，独开黄菊伴金樽。\n东篱故事何重迭，醉倒花前是远孙。",
        "dynasty": "宋",
        "collection_info": null
    },
    {
        "title": "咏藕",
        "author": "陶弼",
        "content": "万顷金沙裏，谁将玉节栽。\n丝应鲛乞与，津是蚌分来。\n盘贮冰犹结，刀侵雪易摧。\n防风骨外折，混沌窍中开。\n月寺僧家钵，风亭酒客杯。\n胸中秋气入，牙角雨声回。\n自愧尘泥贱，得蒙尊俎陪。\n与君消酷暑，瓜李莫相猜。",
        "dynasty": "宋",
        "collection_info": null
    },
    {
        "title": "蝶",
        "author": "陶弼",
        "content": "暖翅玉罗薄，香鬚金綫微。\n青春二三月，白日一双飞。\n露重休深入，风高且暂归。\n南园芳树下，燕雀最多机。",
        "dynasty": "宋",
        "collection_info": null
    },
    {
        "title": "塞上",
        "author": "陶弼",
        "content": "星落胡王死，河穷汉使归。\n雪山经夏冷，天马入秋肥。",
        "dynasty": "宋",
        "collection_info": null
    },
    {
        "title": "继老堂",
        "author": "陶弼",
        "content": "冷酒十分无客送，轻国一两有民攀。\n将老未闻金作印，师寒犹用铁为衣。",
        "dynasty": "宋",
        "collection_info": null
    },
    {
        "title": "过苍梧",
        "author": "陶弼",
        "content": "近海江声急，孤舟下杳冥。\n峡泉飞暴雨，滩石走群星。\n水有潇湘色，猿同巴蜀听。\n令人思舜德，一望九嶷青。",
        "dynasty": "宋",
        "collection_info": null
    },
    {
        "title": "题鬼门关",
        "author": "陶弼",
        "content": "朝过鬼门关，虎迹印玄室。\n暮过鬼门关，猿声啸苍壁。\n朝暮悲行人，森然增惨栗。\n驻马看飞云，蛮烟不见日。\n回首望江南，万里心何极。\n美人天一方，双鱼莫能觅。\n遥望天涯亭，相逢不相识。\n令我思古人，兴怀感今昔。",
        "dynasty": "宋",
        "collection_info": null
    },
    {
        "title": "再过阳朔寄人",
        "author": "陶弼",
        "content": "昔日儒衫今武车，重来耆老尚奔趋。\n后人相继皆清德，小吏迴看半白鬚。\n条教谩为新楷法，官资犹作旧称呼。\n里门不闭田畴闢，好买丹青别画图。",
        "dynasty": "宋",
        "collection_info": null
    },
    {
        "title": "南岳",
        "author": "陶弼",
        "content": "祝融何峻极，下看白云根。\n绝顶人稀到，诸峰势独尊。\n阔能遮日域，高不避天阍。",
        "dynasty": "宋",
        "collection_info": null
    },
    {
        "title": "题献花铺",
        "author": "陶弼",
        "content": "德裕南迁瘴海涯，路逢山女献山花。\n平泉公子伤春处，唯有东风吹草芽。",
        "dynasty": "宋",
        "collection_info": null
    },
    {
        "title": "寄桃源管明菩",
        "author": "陶弼",
        "content": "野鹤孤云无定踪，桃花流水合相容。\n夜来月满群山阁，知在秦人第几峰。",
        "dynasty": "宋",
        "collection_info": null
    },
    {
        "title": "望海岭",
        "author": "陶弼",
        "content": "望海楼高目力宽，海潮来处是天根。\n日边市舶程途远，水外亭台景象昏。\n巨鳄出时防患害，大鵰当北各飞翻。\n将军有意还铜柱，俯看南溟气欲吞。",
        "dynasty": "宋",
        "collection_info": null
    },
    {
        "title": "钓石",
        "author": "陶弼",
        "content": "守边无一事，坐石钓东桥。\n水色连山迭，泥痕上海潮。\n饵经沙日暖，纶动水风飘。\n客正思新绘，鰌鲸气莫骄。",
        "dynasty": "宋",
        "collection_info": null
    },
    {
        "title": "醉石",
        "author": "陶弼",
        "content": "守边无一事，载酒翠崖东。\n几稳平沙上，杯流醉石中。\n野蔬沿涧绿，林果映江红。\n休把鼓钟动，此欢鱼亦同。",
        "dynasty": "宋",
        "collection_info": null
    },
    {
        "title": "南湖",
        "author": "陶弼",
        "content": "宁越佳山水，南湖水浅清。\n暗泉通古庙，凉气入军城。\n有禁鱼常乐，无机鸟不惊。\n远蕃𦨴舶至，海角暮潮平。",
        "dynasty": "宋",
        "collection_info": null
    },
    {
        "title": "中湖",
        "author": "陶弼",
        "content": "宁越佳山水，中湖赏称心。\n环流随郡堑，倒影动禅林。\n夏簟一般冷，春瓶相对深。\n使君少仁智，頼得会高吟。",
        "dynasty": "宋",
        "collection_info": null
    },
    {
        "title": "北湖",
        "author": "陶弼",
        "content": "宁越佳山水，城楼枕北湖。\n丘陵助形势，沟洫借膏腴。\n晚景群峰会，春流众壑趋。\n自知千载后，歌调有农夫。",
        "dynasty": "宋",
        "collection_info": null
    },
    {
        "title": "三海岩",
        "author": "陶弼",
        "content": "灵邑西南古洞天，我来方信海为田。\n无名不入州图载，有路空闻野老传。\n此日登山人采蚌，当时饮马客留钱。\n颜公昔记麻姑说，三变柔桑事果然。",
        "dynasty": "宋",
        "collection_info": null
    },
    {
        "title": "三山亭",
        "author": "陶弼",
        "content": "三山亭下水悠悠，山耸潮平地欲浮。\n草木秀多穷海角，栋梁高处压鰲头。\n莫辞樽俎金船夜，曾驻旌旗玉帐秋。\n好景眼前题不尽，恍然神鬼在瀛洲。",
        "dynasty": "宋",
        "collection_info": null
    },
    {
        "title": "直钓亭",
        "author": "陶弼",
        "content": "半载持竿野水东，山翁心不类渔翁。\n何须巧饵悬鈎上，会使姦鳞落鼎中。\n西伯道高来吕望，文宗才短失卢仝。\n纵人能取鳞中意，南海波澜一夜空。",
        "dynasty": "宋",
        "collection_info": null
    },
    {
        "title": "五湖亭",
        "author": "陶弼",
        "content": "七堤环遶四城隅，限隔烟波作五湖。\n书吏写供都水帐，画工描入职方图。\n东流满郭湖相似，塞气侵人瘴自无。\n日际诸蛮尽冠带，将军何计学朱陶。",
        "dynasty": "宋",
        "collection_info": null
    },
    {
        "title": "南湖亭",
        "author": "陶弼",
        "content": "山城春昼橘花开，祓禊相将上古台。\n一片晚云含落照，数分残酒伴新梅。\n谈高绮席终无况，诗落金笺谩有才。\n多谢南亭湖与月，醉中相送画船回。",
        "dynasty": "宋",
        "collection_info": null
    },
    {
        "title": "野香亭",
        "author": "陶弼",
        "content": "野香亭下新开萼，半是夭桃半是梅。\n旧说武陵源上去，今疑大庾岭边来。\n人闲亭上醒还醉，夭暖墙头落又开。\n宾客笑谈民鼓舞，不知何者号春台。",
        "dynasty": "宋",
        "collection_info": null
    },
    {
        "title": "使光亭",
        "author": "陶弼",
        "content": "亭上三峰臂五湖，皇华人到此躇蹰。\n乡民看取黄龙节，郡吏听宣赤凤书。\n南下威如霜落后，抚边恩似雨来初。\n离筵何用银灯烛，自有双星照使车。",
        "dynasty": "宋",
        "collection_info": null
    },
    {
        "title": "潮月亭",
        "author": "陶弼",
        "content": "角声吹送小单于，薄雾稀星乍有无。\n坐看月从潮上出，水晶盘裏夜明珠。",
        "dynasty": "宋",
        "collection_info": null
    },
    {
        "title": "茶溪亭",
        "author": "陶弼",
        "content": "茶溪亭上绿沿迴，溪上孤城照水开。\n谁趁落潮离晚渡，自寻芳草上春台。\n年华有限忙中去，人事无涯暗裏来。\n安得病躯开病眼，碧云瞻拱帝星回。",
        "dynasty": "宋",
        "collection_info": null
    },
    {
        "title": "桂风亭",
        "author": "陶弼",
        "content": "新亭序立郡城楼，樽酒登楼未免愁。\n家住斗星天北野，路随潮水海南头。\n古忧蛟蜃今思济，众说鱼虾不直鈎。\n民俗不知官况薄，上书重把寇君留。",
        "dynasty": "宋",
        "collection_info": null
    },
    {
        "title": "望安南海口",
        "author": "陶弼",
        "content": "喜逢晴日破阴霾，望极西南瘴海涯。\n夷狄古今常反覆，朝廷终始务绥怀。\n何时良将收铜柱，不日孱王弃𧀎街。\n惆怅藤桥兵死鬼，年年沙上哭坟骸。",
        "dynasty": "宋",
        "collection_info": null
    },
    {
        "title": "过清湘",
        "author": "陶弼",
        "content": "岭开蛮壤断，此地下湘川。\n绿水文如染，丹枫色欲然。\n瘴消还爱酒，我醉尚忧边。\n故里谁相访，孤帆出晓烟。",
        "dynasty": "宋",
        "collection_info": null
    },
    {
        "title": "拦蛮山",
        "author": "陶弼",
        "content": "西去万重山，兹峰独限蛮。\n天生贼多计，民頼汝为关。\n设险数州地，防危一日间。\n守边须以道，绝顶可跻攀。",
        "dynasty": "宋",
        "collection_info": null
    },
    {
        "title": "南宁昆崙关",
        "author": "陶弼",
        "content": "关路下昆崙，蛮封迤逦分。\n春光偏着草，雨意不离云。\n俗异君修德，时平将用文。\n临溪照绿水，老鬓雪纷纷。",
        "dynasty": "宋",
        "collection_info": null
    },
    {
        "title": "三公亭落成",
        "author": "陶弼",
        "content": "北原乔木外，三将旧屯营。\n草没金锤蹟，山应玉管声。\n路随关地迥，江背瘴天轻。\n异日谁相继，来书第四名。",
        "dynasty": "宋",
        "collection_info": null
    },
    {
        "title": "入桂林",
        "author": "陶弼",
        "content": "满耳洋洋分岭泉，早秋时候晚凉天。\n稻花斑白初经雨，竹色青苍薄带烟。\n安得孤臣能虑患，不劳明主更忧边。\n东坡故老知谁在，望我车尘若望仙。",
        "dynasty": "宋",
        "collection_info": null
    },
    {
        "title": "龙州秀岭",
        "author": "陶弼",
        "content": "路随云磴石梯行，限隔华夷天意明。\n自与大君为外屏，何劳诸将作长城。\n福民可拜三公爵，寿圣能呼万岁声。\n海国未疆崖石老，待谁来此勒功名。",
        "dynasty": "宋",
        "collection_info": null
    },
    {
        "title": "桂林府沦漪阁",
        "author": "陶弼",
        "content": "谈笑沦漪阁，藤花竹叶间。\n易醒江上酒，难画雨中山。",
        "dynasty": "宋",
        "collection_info": null
    },
    {
        "title": "顺应庙",
        "author": "陶弼",
        "content": "白崖山下古松青，暂捲牙旗谒庙灵。\n见说昆崙关北畔，曾将草木作人形。",
        "dynasty": "宋",
        "collection_info": null
    },
    {
        "title": "芙蓉亭",
        "author": "陶弼",
        "content": "边柝无声狱讼疏，芙蓉池上避金乌。\n民收果实充田赋，匠写空形入画图。\n白鸟知机远冠盖，紫鳞贪饵落盘盂。\n主人非为清香护，爱此烟波似五湖。",
        "dynasty": "宋",
        "collection_info": null
    },
    {
        "title": "吟石",
        "author": "陶弼",
        "content": "守边无一事，江上得閒吟。\n醉呓歌微出，狂书墨不深。\n潮痕没高岸，月色透疏林。\n此意无人解，宵分泪满襟。",
        "dynasty": "宋",
        "collection_info": null
    },
    {
        "title": "永平寨道中",
        "author": "陶弼",
        "content": "迭帐深千里，穷途令一隅。\n北风家信息，南斗客程途。\n岭势频开合，猿声乍有无。\n过溪人语笑，隔岸戍烟孤。",
        "dynasty": "宋",
        "collection_info": null
    },
    {
        "title": "瑞莲池",
        "author": "陶弼",
        "content": "五月红莲繁盛时，隼旟同赏郡南池。\n额名旧载零陵志，碑字新镌子厚诗。\n采药衔杯愁满满，折花行令笑迟迟。\n明年岁熟歌声稳，伴醉清香客是谁。",
        "dynasty": "宋",
        "collection_info": null
    },
    {
        "title": "九龙岩",
        "author": "陶弼",
        "content": "岩有真龙卧未醒，此龙于物本无情。\n可能暂起为甘雨，洗我征南十万兵。",
        "dynasty": "宋",
        "collection_info": null
    },
    {
        "title": "句  其一",
        "author": "陶弼",
        "content": "蒐兵四解降王缚，报国三登上将坛。",
        "dynasty": "宋",
        "collection_info": null
    },
    {
        "title": "句  其二",
        "author": "陶弼",
        "content": "虹头穿府署，龙角陷城门。",
        "dynasty": "宋",
        "collection_info": null
    },
    {
        "title": "句  其三",
        "author": "陶弼",
        "content": "剑待张华时已晚，榻延徐孺礼应疏。",
        "dynasty": "宋",
        "collection_info": null
    },
    {
        "title": "句  其四",
        "author": "陶弼",
        "content": "紫蟹膏应满，丹枫叶未凋。",
        "dynasty": "宋",
        "collection_info": null
    },
    {
        "title": "句  其五",
        "author": "陶弼",
        "content": "黄柑鲈鲙金膏蟹，使我秋风未拂衣。",
        "dynasty": "宋",
        "collection_info": null
    },
    {
        "title": "句  其六",
        "author": "陶弼",
        "content": "远草牛羊动，暗潭虾蟹明。",
        "dynasty": "宋",
        "collection_info": null
    },
    {
        "title": "句  其七",
        "author": "陶弼",
        "content": "芦根紫蟹团脐小，枫叶青鳊缩项来。",
        "dynasty": "宋",
        "collection_info": null
    },
    {
        "title": "句  其八",
        "author": "陶弼",
        "content": "落成序嘉宾，煮蟹脍溪鲈。",
        "dynasty": "宋",
        "collection_info": null
    },
    {
        "title": "句  其九",
        "author": "陶弼",
        "content": "蠢囷发嬉笑，蟛蜞生呕洩。",
        "dynasty": "宋",
        "collection_info": null
    },
    {
        "title": "句  其一○",
        "author": "陶弼",
        "content": "蟹螯红熟鲻鱼活，此兴重来未有时。",
        "dynasty": "宋",
        "collection_info": null
    },
    {
        "title": "句  其一一",
        "author": "陶弼",
        "content": "天形包旧楚，水影动全吴。",
        "dynasty": "宋",
        "collection_info": null
    },
    {
        "title": "句  其一二",
        "author": "陶弼",
        "content": "曾观工部集，中载赤沙湖。",
        "dynasty": "宋",
        "collection_info": null
    },
    {
        "title": "句  其一三",
        "author": "陶弼",
        "content": "画舫行春处，潇湘二水涯。",
        "dynasty": "宋",
        "collection_info": null
    },
    {
        "title": "句  其一四",
        "author": "陶弼",
        "content": "定王此地元卑湿，义帝江山最上游。",
        "dynasty": "宋",
        "collection_info": null
    },
    {
        "title": "句  其一五",
        "author": "陶弼",
        "content": "六月三湘风日閒，偶随樵客到禅关。",
        "dynasty": "宋",
        "collection_info": null
    },
    {
        "title": "句  其一六",
        "author": "陶弼",
        "content": "避秦荒径在，招屈古祠空。\nf。",
        "dynasty": "宋",
        "collection_info": null
    },
    {
        "title": "句  其一七",
        "author": "陶弼",
        "content": "入峡路盘深地底，出泷船下半天中。",
        "dynasty": "宋",
        "collection_info": null
    },
    {
        "title": "句  其一八",
        "author": "陶弼",
        "content": "水归交广尽，天入斗牛初。",
        "dynasty": "宋",
        "collection_info": null
    },
    {
        "title": "句  其一九",
        "author": "陶弼",
        "content": "惠雨随风至，炎凉顷刻分。",
        "dynasty": "宋",
        "collection_info": null
    },
    {
        "title": "句  其二○",
        "author": "陶弼",
        "content": "恩浃黄侬族，师还左右溪。",
        "dynasty": "宋",
        "collection_info": null
    },
    {
        "title": "句  其二一",
        "author": "陶弼",
        "content": "海送晨光出，天收斗柄低。",
        "dynasty": "宋",
        "collection_info": null
    },
    {
        "title": "句  其二二",
        "author": "陶弼",
        "content": "北人南斗外，病过两重阳。",
        "dynasty": "宋",
        "collection_info": null
    },
    {
        "title": "句  其二三",
        "author": "陶弼",
        "content": "山川通益部，星斗近交州。",
        "dynasty": "宋",
        "collection_info": null
    },
    {
        "title": "句  其二四",
        "author": "陶弼",
        "content": "今日昆崙关外将，也能酣醉也能吟。",
        "dynasty": "宋",
        "collection_info": null
    },
    {
        "title": "句  其二五",
        "author": "陶弼",
        "content": "玉簪峰顶共登仙，铜柱溪头再得贤。",
        "dynasty": "宋",
        "collection_info": null
    },
    {
        "title": "句  其二六",
        "author": "陶弼",
        "content": "深入侬黄左右溪，溪边得此岁寒枝。",
        "dynasty": "宋",
        "collection_info": null
    },
    {
        "title": "句  其二七",
        "author": "陶弼",
        "content": "五十溪州五寨城，广宣恩诏谕蛮情。",
        "dynasty": "宋",
        "collection_info": null
    },
    {
        "title": "句  其二八",
        "author": "陶弼",
        "content": "荔枝林下千金络，菡萏池中十画船。",
        "dynasty": "宋",
        "collection_info": null
    },
    {
        "title": "句  其二九",
        "author": "陶弼",
        "content": "假守昭平郡，公余访洞天。",
        "dynasty": "宋",
        "collection_info": null
    },
    {
        "title": "句  其三○",
        "author": "陶弼",
        "content": "峡猿朝夕听，此地类巴黔。",
        "dynasty": "宋",
        "collection_info": null
    },
    {
        "title": "句  其三一",
        "author": "陶弼",
        "content": "官卑逢酒强，事简作书勤。",
        "dynasty": "宋",
        "collection_info": null
    },
    {
        "title": "句  其三二",
        "author": "陶弼",
        "content": "休哉退公后，日与猿鸟共。",
        "dynasty": "宋",
        "collection_info": null
    },
    {
        "title": "句  其三三",
        "author": "陶弼",
        "content": "终约夜舟乘月去，苍梧云底望长安。",
        "dynasty": "宋",
        "collection_info": null
    },
    {
        "title": "句  其三四",
        "author": "陶弼",
        "content": "人说罗池表岁功，深为丰稔浅为凶。",
        "dynasty": "宋",
        "collection_info": null
    },
    {
        "title": "句  其三五",
        "author": "陶弼",
        "content": "鹅山夏晓云漫郭，龙壁春阴水抹川。",
        "dynasty": "宋",
        "collection_info": null
    },
    {
        "title": "句  其三六",
        "author": "陶弼",
        "content": "箫鼓不分忧乐事，衣冠难辨吉凶人。",
        "dynasty": "宋",
        "collection_info": null
    },
    {
        "title": "句  其三七",
        "author": "陶弼",
        "content": "昨夜书中得新记，梦魂飞入镆铘关。",
        "dynasty": "宋",
        "collection_info": null
    },
    {
        "title": "句  其三八",
        "author": "陶弼",
        "content": "双鱼远客书来报，復有珠随旦暮潮。",
        "dynasty": "宋",
        "collection_info": null
    },
    {
        "title": "句  其三九",
        "author": "陶弼",
        "content": "青山通象郡，白浪下灵渠。",
        "dynasty": "宋",
        "collection_info": null
    },
    {
        "title": "句  其四○",
        "author": "陶弼",
        "content": "不与花争世态红。",
        "dynasty": "宋",
        "collection_info": null
    },
    {
        "title": "句  其四一",
        "author": "陶弼",
        "content": "独有小梅香漠漠，陆行随马水随舟。",
        "dynasty": "宋",
        "collection_info": null
    },
    {
        "title": "句  其四二",
        "author": "陶弼",
        "content": "玉英金实碧琳枝。",
        "dynasty": "宋",
        "collection_info": null
    },
    {
        "title": "句  其四三",
        "author": "陶弼",
        "content": "转叶香随风，舒花影凌日。",
        "dynasty": "宋",
        "collection_info": null
    },
    {
        "title": "句  其四四",
        "author": "陶弼",
        "content": "绿芳翠滴暗相失，红藕白丝空自缠。",
        "dynasty": "宋",
        "collection_info": null
    },
    {
        "title": "句  其四五",
        "author": "陶弼",
        "content": "色鲜因晓日，声脆得秋霜。",
        "dynasty": "宋",
        "collection_info": null
    },
    {
        "title": "句  其四六",
        "author": "陶弼",
        "content": "三株已作萤煌煌。",
        "dynasty": "宋",
        "collection_info": null
    },
    {
        "title": "句  其四七",
        "author": "陶弼",
        "content": "枭鸣社旁树，盗发冢中金。",
        "dynasty": "宋",
        "collection_info": null
    },
    {
        "title": "句  其四八",
        "author": "陶弼",
        "content": "鹿饮沙浑水，猿饥果落云。",
        "dynasty": "宋",
        "collection_info": null
    },
    {
        "title": "句  其四九",
        "author": "陶弼",
        "content": "山险不能留霸业，水声唯解送年华。",
        "dynasty": "宋",
        "collection_info": null
    },
    {
        "title": "句  其五○",
        "author": "陶弼",
        "content": "道近可怜驽马骏，时平不见布衣雄。",
        "dynasty": "宋",
        "collection_info": null
    },
    {
        "title": "句  其五一",
        "author": "陶弼",
        "content": "晋兴由帅让，楚败以师喧。",
        "dynasty": "宋",
        "collection_info": null
    },
    {
        "title": "句  其五二",
        "author": "陶弼",
        "content": "阴微辨樵火，霁早误僧钟。",
        "dynasty": "宋",
        "collection_info": null
    },
    {
        "title": "句  其五三",
        "author": "陶弼",
        "content": "渴蜂衔砚水，饥蝶嗅屏花。",
        "dynasty": "宋",
        "collection_info": null
    },
    {
        "title": "句  其五四",
        "author": "陶弼",
        "content": "柳与扬州今独在，水和隋帝不重来。",
        "dynasty": "宋",
        "collection_info": null
    },
    {
        "title": "句  其五五",
        "author": "陶弼",
        "content": "人心如地少平处，天气似春无冷时。",
        "dynasty": "宋",
        "collection_info": null
    },
    {
        "title": "句  其五六",
        "author": "陶弼",
        "content": "兵堪渡海将军老，史不占天处士閒。",
        "dynasty": "宋",
        "collection_info": null
    },
    {
        "title": "句  其五七",
        "author": "陶弼",
        "content": "路小马蹄高復下，村深鷄唱有如无。",
        "dynasty": "宋",
        "collection_info": null
    },
    {
        "title": "句  其五八",
        "author": "陶弼",
        "content": "扁舟兴尽且休去，五岭以南皆洞庭。",
        "dynasty": "宋",
        "collection_info": null
    }
]