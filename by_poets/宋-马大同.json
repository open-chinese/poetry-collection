[
    {
        "uuid": "a1cf6615ba720a637057ee43e2c76d3c",
        "title": "题龙潭石岩",
        "author": "马大同",
        "content": "揽辔观风只课程，风云要挹楚乡清。\n晨旌几碍观山目，夜柝翻惊梦月情。\n观者宁知部使者，平生元是老书生。\n沧浪何处无人识，欲往从之一濯缨。",
        "dynasty": "宋",
        "collection_info": null
    },
    {
        "uuid": "4f23578756cbe9c989e8554ee772cfdc",
        "title": "过九疑",
        "author": "马大同",
        "content": "帝德于今祀万年，如何遗像託疏椽。\n凭谁为假丹青手，付与梅仙十万钱。",
        "dynasty": "宋",
        "collection_info": null
    },
    {
        "uuid": "3b1b7cc937d1c10a2f6cc966e9bd07b2",
        "title": "过九疑  其一",
        "author": "马大同",
        "content": "平生梦想九疑高，原隰驱驰敢惮劳。\n肃肃衣冠朝帝所，此行端不为游遨。",
        "dynasty": "宋",
        "collection_info": null
    },
    {
        "uuid": "4b2880cc2921617e9134e3c20aed58c4",
        "title": "过九疑  其二",
        "author": "马大同",
        "content": "行尽平冈十里间，好山迎我翠相环。\n九疑更在云深处，祇恐天高不可攀。",
        "dynasty": "宋",
        "collection_info": null
    },
    {
        "uuid": "00802db2e979b4fa7dd5eb0e8b047bdc",
        "title": "过九疑  其三",
        "author": "马大同",
        "content": "宇宙纔分便有山，兹山戢戢序成班。\n重华远矣遗风在，好似相从揖逊还。",
        "dynasty": "宋",
        "collection_info": null
    },
    {
        "uuid": "e4fb74b8c41c8e61d625211d5f647b41",
        "title": "过九疑  其四",
        "author": "马大同",
        "content": "人与韶音渺莫闻，山如羽卫自森森。\n不封不树知何处，漫说零陵古到今。",
        "dynasty": "宋",
        "collection_info": null
    },
    {
        "uuid": "da0e8b10eb870ce8b866824e5ccac182",
        "title": "过九疑  其五",
        "author": "马大同",
        "content": "二妃千古恨难刊，不谓南巡遂不还。\n空使湘江江上竹，至今犹染泪痕斑。",
        "dynasty": "宋",
        "collection_info": null
    },
    {
        "uuid": "4fa702377302eb471f7027097d75795c",
        "title": "过九疑  其六",
        "author": "马大同",
        "content": "何侯拔宅登仙去，虞帝因山作庙基。\n人物由来相代谢，不知陵谷几迁移。",
        "dynasty": "宋",
        "collection_info": null
    }
]