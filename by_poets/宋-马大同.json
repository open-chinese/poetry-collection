[
    {
        "uuid": "303c3298ac6e12143016f66a94d91780",
        "title": "题龙潭石岩",
        "author": "马大同",
        "content": "揽辔观风只课程，风云要挹楚乡清。\n晨旌几碍观山目，夜柝翻惊梦月情。\n观者宁知部使者，平生元是老书生。\n沧浪何处无人识，欲往从之一濯缨。",
        "dynasty": "宋",
        "collection_info": null
    },
    {
        "uuid": "1969624344dda8e4c8c6765af92aa52a",
        "title": "过九疑",
        "author": "马大同",
        "content": "帝德于今祀万年，如何遗像託疏椽。\n凭谁为假丹青手，付与梅仙十万钱。",
        "dynasty": "宋",
        "collection_info": null
    },
    {
        "uuid": "378971b8ebb3859211818b8b4fb009d8",
        "title": "过九疑  其一",
        "author": "马大同",
        "content": "平生梦想九疑高，原隰驱驰敢惮劳。\n肃肃衣冠朝帝所，此行端不为游遨。",
        "dynasty": "宋",
        "collection_info": null
    },
    {
        "uuid": "14fa3c2986f6b717056179a636cdb8f5",
        "title": "过九疑  其二",
        "author": "马大同",
        "content": "行尽平冈十里间，好山迎我翠相环。\n九疑更在云深处，祇恐天高不可攀。",
        "dynasty": "宋",
        "collection_info": null
    },
    {
        "uuid": "7cd9ec589cadd298499a74545215be58",
        "title": "过九疑  其三",
        "author": "马大同",
        "content": "宇宙纔分便有山，兹山戢戢序成班。\n重华远矣遗风在，好似相从揖逊还。",
        "dynasty": "宋",
        "collection_info": null
    },
    {
        "uuid": "d530731c5ebdd6b63f67dd487f323129",
        "title": "过九疑  其四",
        "author": "马大同",
        "content": "人与韶音渺莫闻，山如羽卫自森森。\n不封不树知何处，漫说零陵古到今。",
        "dynasty": "宋",
        "collection_info": null
    },
    {
        "uuid": "473e1845643ce7ee4c6e0f2faba8e245",
        "title": "过九疑  其五",
        "author": "马大同",
        "content": "二妃千古恨难刊，不谓南巡遂不还。\n空使湘江江上竹，至今犹染泪痕斑。",
        "dynasty": "宋",
        "collection_info": null
    },
    {
        "uuid": "b1ab8b36f161a82eda3fc2255efdc478",
        "title": "过九疑  其六",
        "author": "马大同",
        "content": "何侯拔宅登仙去，虞帝因山作庙基。\n人物由来相代谢，不知陵谷几迁移。",
        "dynasty": "宋",
        "collection_info": null
    }
]