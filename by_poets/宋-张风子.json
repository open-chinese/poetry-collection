[
    {
        "title": "满庭芳 咄哉牛儿",
        "author": "张风子",
        "content": "咄哉牛儿，心壮力壮，几人能可牵系。\n为爱原上，娇嫩草萋萋。\n只管侵青逐翠，奔走后、岂顾群迷。\n争知道，山遥水远，回首到家迟。\n牧童，能有智，长绳牢把，短梢高携。\n任从它，入泥入水无为。\n我自心调步稳，青松下、横笛长吹。\n当归处，人牛不见，正是月明时。",
        "dynasty": "宋",
        "collection_info": null
    }
]