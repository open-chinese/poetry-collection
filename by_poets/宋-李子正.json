[
    {
        "uuid": "d046a6b3201db43ea7b731d74bb47ef5",
        "title": "减兰十梅・减字木兰花 梅萼香嫩",
        "author": "李子正",
        "content": "梅萼香嫩。\n雪里开时春粉润。\n雨蕊风枝。\n暗与黄昏取次宜。\n日边月下。\n休问初开兼欲谢。\n却最妖娆。\n不似群花春正娇。",
        "dynasty": "宋",
        "collection_info": null
    },
    {
        "uuid": "35548964a636fe1d3999937055a41f9e",
        "title": "减兰十梅・减字木兰花 东风吹暖",
        "author": "李子正",
        "content": "东风吹暖。\n轻动枝头娇艳颤。\n成片惊飞。\n不是城南画角吹。\n香英飘处。\n定向寿阳妆阁去。\n莫损柔柯。\n今日清香远更多。",
        "dynasty": "宋",
        "collection_info": null
    },
    {
        "uuid": "59f9f150b1ce6177df670c973dbdf76d",
        "title": "减兰十梅・减字木兰花 潇潇细雨",
        "author": "李子正",
        "content": "潇潇细雨。\n雨歇芳菲犹淡伫。\n密洒轻笼。\n湿遍柔枝香更浓。\n琼腮微腻。\n疑是凝酥初点缀。\n冷艳相宜。\n不似梨花带雨时。",
        "dynasty": "宋",
        "collection_info": null
    },
    {
        "uuid": "a13ec51aa1cb1c2f56f57e3a9893ef58",
        "title": "减兰十梅・减字木兰花 六花飞素",
        "author": "李子正",
        "content": "六花飞素。\n飘入枝头无觅处。\n密缀轻堆。\n只似香苞次第开。\n栏边欲坠。\n姑射山头人半醉。\n墙外低垂。\n窥送佳人粉再吹。",
        "dynasty": "宋",
        "collection_info": null
    },
    {
        "uuid": "7326dbd53010893f075e7e1bc9617093",
        "title": "减兰十梅・减字木兰花 寒蟾初满",
        "author": "李子正",
        "content": "寒蟾初满。\n正是枝头开烂熳。\n素质笼明。\n多少风姿无限情。\n暗香疏影。\n冰麝萧萧山驿静。\n浅蕊轻枝。\n酒醒更阑梦断时。",
        "dynasty": "宋",
        "collection_info": null
    },
    {
        "uuid": "9d04312df8ded56c2b1e855e08a3e49f",
        "title": "减兰十梅・减字木兰花 腾腾初照",
        "author": "李子正",
        "content": "腾腾初照。\n半拆琼苞还似笑。\n莫近柔条。\n只恐凝酥暖欲消。\n三竿已上。\n点缀胭脂红荡漾。\n刚道宜寒。\n不似前村雪里看。",
        "dynasty": "宋",
        "collection_info": null
    },
    {
        "uuid": "c95db8c68646fb7aed58576e47c762b6",
        "title": "减兰十梅・减字木兰花 急催银漏",
        "author": "李子正",
        "content": "急催银漏。\n渐渐纱窗明欲透。\n点检花枝。\n晓笛吹时几片飞。\n淡烟初破。\n仿佛夜来飞几朵。\n浅粉馀香。\n晨起佳人带晓妆。",
        "dynasty": "宋",
        "collection_info": null
    },
    {
        "uuid": "9c797b3dd9e198d19593f677519061c5",
        "title": "减兰十梅・减字木兰花 天寒欲暮",
        "author": "李子正",
        "content": "天寒欲暮。\n别有一般姿媚处。\n半载斜阳。\n宝鉴微开试晚妆。\n淡烟轻处。\n渐近黄昏香暗渡。\n休怕春寒。\n秉烛重来子细看。",
        "dynasty": "宋",
        "collection_info": null
    },
    {
        "uuid": "80dd3b14b163276c3883ad81520f76fd",
        "title": "减兰十梅・减字木兰花 阳和初布",
        "author": "李子正",
        "content": "阳和初布。\n入萼春红才半露。\n暖律潜催。\n与占百花头上开。\n香英微吐。\n折赠一枝人已去。\n杨柳贪眠。\n不道春风已暗传。",
        "dynasty": "宋",
        "collection_info": null
    },
    {
        "uuid": "2b902476730ec7b9d1203ac528d63c4f",
        "title": "减兰十梅・减字木兰花 香苞渐少",
        "author": "李子正",
        "content": "香苞渐少。\n满地残英寒不扫。\n传语东君。\n分付南枝桃李春。\n东风吹暖。\n南北枝头开烂熳。\n一任飘吹。\n已占东风第一枝。",
        "dynasty": "宋",
        "collection_info": null
    }
]