[
    {
        "uuid": "8b49dc1ef5715bc8d40ebb26a41b7eaa",
        "title": "咏雪用滕字韵",
        "author": "吕徽之",
        "content": "天上九龙施法水，人间二鼠啮枯藤。\n鹜鹅声乱功收蔡，蝴蝶飞来妙过滕。",
        "dynasty": "宋",
        "collection_info": null
    },
    {
        "uuid": "ae8ab09e742085b341ebbbfbde768719",
        "title": "又赋昙字韵",
        "author": "吕徽之",
        "content": "万里关河冻欲含，浑如天地尚函三。\n桥边驴子诗何恶，帐底羔儿酒正酣。\n竹委长身寒郭索，松埋短髪老瞿昙。\n不如乘此擒元济，一洗江南草木惭。",
        "dynasty": "宋",
        "collection_info": null
    },
    {
        "uuid": "9179f36ae690255c1da7fce8a1b47446",
        "title": "题画梅赠黄君",
        "author": "吕徽之",
        "content": "黄君画梅天下奇，枝枝笔底如龙飞。\n干盘屈曲苍苔古，老树顷刻生光辉。\n婆娑月下弄清影，更有幽香袭诗境。\n地僻从无车马尘，间关翠禽啼梦冷。",
        "dynasty": "宋",
        "collection_info": null
    },
    {
        "uuid": "63044341e593c438eebb4f67969ef226",
        "title": "春景",
        "author": "吕徽之",
        "content": "脱溪冻解绿生波，好雨催花向晓过。\n宿酒未醒眠未起，半窗红日鸟声多。",
        "dynasty": "宋",
        "collection_info": null
    },
    {
        "uuid": "66adcc1b77e23f83353f421940fe752f",
        "title": "夏景",
        "author": "吕徽之",
        "content": "竹几藤床石砚屏，熏风帘幕篆烟清。\n空斋数点黄梅雨，添得芭蕉绿满庭。",
        "dynasty": "宋",
        "collection_info": null
    },
    {
        "uuid": "a9092cda07f46c1088b3932df086a37f",
        "title": "秋景",
        "author": "吕徽之",
        "content": "商声早已到梧桐，夜气生凉湛碧空。\n閒倚小窗待明月，紫箫吹彻木犀风。",
        "dynasty": "宋",
        "collection_info": null
    },
    {
        "uuid": "412791fd1e1be4ee0fabc80736de99c1",
        "title": "冬景",
        "author": "吕徽之",
        "content": "斗室萧萧日晏眠，疏狂惟与懒相便。\n寻常甲子无心记，看到梅花又一年。",
        "dynasty": "宋",
        "collection_info": null
    },
    {
        "uuid": "a9dfcb7ade8dca53a6e0083e77a14a00",
        "title": "千松图",
        "author": "吕徽之",
        "content": "五百居东五百西，枝枝叶叶压云低。\n自从老鹤归来后，不许閒禽杂乱啼。",
        "dynasty": "宋",
        "collection_info": null
    },
    {
        "uuid": "5f24cacaf65a48c547b63217e8de9835",
        "title": "守犬",
        "author": "吕徽之",
        "content": "风恬月朗眠花影，吏不敲门门恰静。\n何事猛然吠一声，有人来汲门前井。",
        "dynasty": "宋",
        "collection_info": null
    },
    {
        "uuid": "acc0f8ab50a1698f97ee0619de5b3ecd",
        "title": "壶蜂",
        "author": "吕徽之",
        "content": "长日融和舞细腰，谁家庭院不相招。\n江皋二月斜风急，拚逐飞花过短桥。",
        "dynasty": "宋",
        "collection_info": null
    },
    {
        "uuid": "b4898aec96973db30d227b92a594cc45",
        "title": "红梅",
        "author": "吕徽之",
        "content": "疏影离奇色更柔，谁将红粉点枝头。\n牧童睡起朦胧眼，错认桃林欲放牛。",
        "dynasty": "宋",
        "collection_info": null
    },
    {
        "uuid": "cdf08dc9567cfafe51073a09b2dd78cf",
        "title": "绿萍",
        "author": "吕徽之",
        "content": "密密绵绵满草堂，不容红日下沧浪。\n却因风扫沾泥土，燕子衔来上画梁。",
        "dynasty": "宋",
        "collection_info": null
    }
]