[
    {
        "uuid": "04f9636407734c0b93f3a0e61ed607c2",
        "title": "玉蝴蝶 忆昨苕溪",
        "author": "葛郯",
        "content": "忆昨苕溪，惯弄五亭月笛，四水烟蓑。\n何事毗檀门外，马驻长坡。\n野花中、乱红杳霭，小桥外、叠翠嵯峨。\n且颜酡。\n但存长袖，舞倒婆娑。\n云何。\n主盟惠政，春行五马，月皎千波。\n赢得宾僚，听隔墙、无事高歌。\n帐烟寒、瑞麟影坠，帘雾细、宝鸭香多。\n试蹉跎。\n一枰落日，又送焦柯。",
        "dynasty": "宋",
        "collection_info": null
    },
    {
        "uuid": "3c38d094f9e64c1dff1063e2f1b1afa1",
        "title": "念奴娇 冯夷微怒",
        "author": "葛郯",
        "content": "冯夷微怒，被鲛人水府，织成绡縠。\n何处飞来双白鹭，点破一溪寒玉。\n岸柳烟迷，海棠酒困，赢得春眠足。\n凭栏搔首，为谁消遣愁目。\n遥想居士床头，竹渠新雨，溜瓮中春醁。\n不惜千锺为客寿，倒卧南山新绿。\n晚月催归，春风留住，费尽纱笼烛。\n恍疑仙洞，梦游天柱林屋。",
        "dynasty": "宋",
        "collection_info": null
    },
    {
        "uuid": "0b6c9d15a321aa3e02dfa1293fefd06d",
        "title": "念奴娇 阳关西路",
        "author": "葛郯",
        "content": "阳关西路，看垂阳客舍，嫩浮波縠。\n宝马嘶风人渐远，隐隐歌声戛玉。\n踏遍春山，归来高卧，笑濯沧浪足。\n孤鸿天际，断霞摇曳心目。\n香露飞入壶中，仙家九酝，酿百家醽醁。\n一朵巫阳休怅望，且看家山眉绿。\n歌罢风生，舞馀花颤，凤髓飘红烛。\n瑶台月冷，夜归斗挂银屋。",
        "dynasty": "宋",
        "collection_info": null
    },
    {
        "uuid": "bc48e054c21aa5d3fd62cf9e62d1d3b2",
        "title": "洞仙歌 璚楼十二",
        "author": "葛郯",
        "content": "璚楼十二，无限神仙侣。\n紫绂丹麾彩鸾驭。\n步虚声杳霭，碧落天高，微云淡，点破瑶阶白露。\n暗香来水阁，冰簟纱厨，一枕风轻自无暑。\n更上水精帘，斗挂阑干，银河浅、天孙将渡。\n终不如、归去在苕川，看千顷菰蒲，乱鸣秋雨。",
        "dynasty": "宋",
        "collection_info": null
    },
    {
        "uuid": "8562c6df3a8607861c91be98c713914f",
        "title": "洞仙歌 藐姑仙子",
        "author": "葛郯",
        "content": "藐姑仙子，天外谁为侣。\n八极浮游气为驭。\n看朝餐沆瀣，暮饮醍醐，瑶台冷，吹落九天风露。\n翠空云幕净，宝鉴无尘，碧树秋来暗消暑。\n残夜水明楼，影落寒溪，行人起、沙头唤渡。\n任角声、吹落小梅花，梦不到渔翁，一蓑烟雨。",
        "dynasty": "宋",
        "collection_info": null
    },
    {
        "uuid": "91e0f4bfe2db891dd2ee8928f4a997b3",
        "title": "满庭霜・满庭芳 红叶飞时",
        "author": "葛郯",
        "content": "红叶飞时，青山缺处，云横秋影斜阳。\n凤凰旌节，何事到吾乡。\n要见大江东去，寒光静、水与天长。\n人争看，恩袍焕锦，新惹御炉香。\n满城，夸盛事，两邦鼓吹，几部笙簧。\n看万红千翠，簇拥云裳。\n况是重阳近也，萸露紫、菊吐轻黄。\n休辞醉，明朝一枕，歌韵尚悠扬。",
        "dynasty": "宋",
        "collection_info": null
    },
    {
        "uuid": "51ac19fcce21c57e27bd14b718166cd2",
        "title": "满庭霜・满庭芳 归去来兮",
        "author": "葛郯",
        "content": "归去来兮，苕溪深处，上有苍翠千峰。\n月桥烟墅，家在五湖东。\n试觅桃花流水，鸡犬静、人迹才通。\n沙汀晚，一天云锦，飞下水精宫。\n两年，官事少，江梅雾暗，多稼云丰。\n把毗坛清梦，尽入诗筒。\n只欠芦花夜宿，金溪上、一苇秋风。\n蓑衣在，不辞重整，来作钓鱼翁。",
        "dynasty": "宋",
        "collection_info": null
    },
    {
        "uuid": "72e2057fc640b8e14ef0a823da12bc0e",
        "title": "满庭霜・满庭芳 归去来兮",
        "author": "葛郯",
        "content": "归去来兮，家林不远，梦魂飞绕烟峰。\n洞房花木，只在小池东。\n谁道云深无路，小桥外、一径相通。\n功名小，从教群蚁，鏖战大槐宫。\n故人，书夜到，秫田百亩，已兆年丰。\n把乌程烂醉，不数郫筒。\n醉后村歌社舞，团圞坐、一笑春风。\n洪崖伴，定驱鸾鹤，时一访衰翁。",
        "dynasty": "宋",
        "collection_info": null
    },
    {
        "uuid": "66c49ea191a03bd5fb6be15cf01e9630",
        "title": "满庭霜・满庭芳 归去来兮",
        "author": "葛郯",
        "content": "归去来兮，心空无物，乱山不斗眉峰。\n夜禅久坐，窗晓日升东。\n已绝乘槎忘想，沧溪迥、不与河通。\n维摩室，从教花雨，飞舞下天空。\n何人，开宴豆，楚羹莼嫩，吴脍盘丰。\n看一声欸乃，落日收筒。\n应笑红尘陌上，津亭暮、十里斜风。\n从今去，青鞋黄帽，分付紫髯翁。",
        "dynasty": "宋",
        "collection_info": null
    },
    {
        "uuid": "27cb1ed62ea6790348eefdef8129272f",
        "title": "满江红 家住苕西",
        "author": "葛郯",
        "content": "家住苕西，小池映、青山一曲。\n翠深里、猿呼鹤应，短墙低屋。\n麦影离离翻翠浪，泉声НН敲寒玉。\n怪夜来、有蚁出糟床，篘新绿。\n和月种，南阳菊。\n饶云买，淇园竹。\n任蛮争触战，世间荣辱。\n两目未消凭远恨，一筇费尽登山足。\n便棹舟、炊火荻花中，鲈鱼熟。",
        "dynasty": "宋",
        "collection_info": null
    },
    {
        "uuid": "8bf428504bade537ccfede2996308b2f",
        "title": "满江红 卷尽珠帘",
        "author": "葛郯",
        "content": "卷尽珠帘，楚天迥、阑干几曲。\n最好是、瑶台归路，月翻银屋。\n深院数枰风入座，高楼一喷云横玉。\n看橘林、霜浅未全黄，犹悬绿。\n悠然意，渊明菊。\n真如指，国师竹。\n者是非识破，都无荣辱。\n不管浮生如蝶梦，从教万事添蛇足。\n坐西昆、一笑八千秋，蟠桃熟。",
        "dynasty": "宋",
        "collection_info": null
    },
    {
        "uuid": "f77eb5f4afb6efe95bc080860bfdd0cf",
        "title": "满江红 郢客高歌",
        "author": "葛郯",
        "content": "郢客高歌，犹未睹、阳春一曲。\n多应是、连城有价，閟藏华屋。\n但使章台无异意，何妨一见邯郸玉。\n料锦囊、随客泛东溪，凌波绿。\n难独唱，篱边菊。\n谁与咏，阶前竹。\n想秋光不久，又成虚辱。\n过雁不知蛩有恨，行夔应笑蚿无足。\n愿为予、落笔走盘珠，争圆熟。",
        "dynasty": "宋",
        "collection_info": null
    },
    {
        "uuid": "29549699a32b8229aa39287f382e8371",
        "title": "念奴娇 年来衰懒",
        "author": "葛郯",
        "content": "年来衰懒，渐无心赏遍，目前佳趣。\n寂寂墙阴春荠老，不到先生鼎俎。\n诗卷寻医，禅林结局，酒入昏田务。\n山头云气，为谁来往朝暮。\n犹有筇杖多情，扪萝踏石，堕半岩花雨。\n更向葭业摇短艇，惊起飞鸿烟渚。\n横玉凄清，焦桐古淡，一笑忘千虑。\n更阑人静，此声今在何处。",
        "dynasty": "宋",
        "collection_info": null
    },
    {
        "uuid": "dc5b04098742846587efbd63b3e31e75",
        "title": "念奴娇 蓬莱一岛",
        "author": "葛郯",
        "content": "蓬莱一岛，卧长烟千柳，西溪幽趣。\n苜蓿盘中初日上，不把胾臑充俎，和月栽松，饶云买石，只此为家务。\n倚楹清啸，断霞斜倚天暮。\n闻道块磊浇胸，槎丫肝肺，动笔端风雨。\n壁上潇湘秋一帧，影落荻花洲渚。\n暗浦潮生，寒矶雪化，无复风尘虑。\n此时渔父，短蓑合在何处。",
        "dynasty": "宋",
        "collection_info": null
    },
    {
        "uuid": "1c8caea225c4b26a5f473c42eaad91b9",
        "title": "江神子・江城子 亭亭鹤羽戏芝田",
        "author": "葛郯",
        "content": "亭亭鹤羽戏芝田。\n看群仙。\n起青涟。\n绿盖红幢，千乘去朝天。\n留得瑶姬清夜舞，人与月，斗婵娟。\n凭阑有恨不堪言。\n倩谁传。\n曲声圆。\n写尽清愁，香弄晚风妍。\n不羡山头窥井玉，花十丈，藕如船。",
        "dynasty": "宋",
        "collection_info": null
    },
    {
        "uuid": "fc72829c979d92c497e639608717989f",
        "title": "江神子・江城子 粼粼白水护青田",
        "author": "葛郯",
        "content": "粼粼白水护青田。\n想真仙。\n弄清莲。\n十里香风，吹下碧云天。\n月在草堂人未寝，松竹暗，水涓涓。\n夜阑何事悄无言。\n怨空传。\n事难圆。\n欲借寒光，谁与伴清妍。\n待得凌波人肯住，呼玉笛，劝金船。",
        "dynasty": "宋",
        "collection_info": null
    },
    {
        "uuid": "510d7dcd8c7f13a807976136f4a05212",
        "title": "鹧鸪天 千树家园锁旧津",
        "author": "葛郯",
        "content": "千树家园锁旧津。\n谁移数点在孤村。\n海仙探蕊禽留影，楚客穿花蝶舞魂。\n桥断港，水横门。\n残霞零落晚烟昏。\n只因留住三更月，暗里香来别是春。",
        "dynasty": "宋",
        "collection_info": null
    },
    {
        "uuid": "bc57c2207858a10feadba323d6671f14",
        "title": "鹧鸪天 万木家园雾暗津",
        "author": "葛郯",
        "content": "万木家园雾暗津。\n不须踏影下前村。\n须知苕霅水云窟，自有罗浮冰雪魂。\n横水馆，倚楼门。\n参旗有约共黄昏。\n此中有句无人见，谁在樽前领略春。",
        "dynasty": "宋",
        "collection_info": null
    },
    {
        "uuid": "7bc0cfb1b40fb4ddfb8cc8806b88cc37",
        "title": "洞仙歌 风摇丹髻",
        "author": "葛郯",
        "content": "风摇丹髻，叶翦西岩树。\n岁律峥嵘又如许。\n看千峰倒影，浮动觥船，纱窗外，万幅鲛绡斗舞。\n五弦弹不尽，碧落天高，隐隐孤鸿向云度。\n送斜红敛尽，催上蟾钩，金风细，点破瑶阶白露。\n任笛声、吹残一帘秋，看人□栏□，暮云高处。",
        "dynasty": "宋",
        "collection_info": null
    },
    {
        "uuid": "1145d530852d95e609fc4a4582728956",
        "title": "洞仙歌 橹声伊轧",
        "author": "葛郯",
        "content": "橹声伊轧，影转云间树。\n试问扁舟在何许。\n正溪堂波动，沙渚苹轻，渔翁醉，隔岸蓑衣对舞。\n归来无一事，尊酒相逢，莫把光阴更虚度。\n看歌云杳霭，香雾轻盈，银河转，笑浥芙蓉晓露。\n纵西风、黄叶满庭秋，也不碍凝眸，乱山多处。",
        "dynasty": "宋",
        "collection_info": null
    },
    {
        "uuid": "86fffc1def28da47da65eb79e0acabe2",
        "title": "洞仙歌 丹青明灭",
        "author": "葛郯",
        "content": "丹青明灭，霜着谁家树。\n满眼风光向谁许。\n送寒鸦万点，流水孤村，归来晚，月影三人夜舞。\n金英秋已老，蜡缀寒葩，空里时闻暗香度。\n任一枝瓶小，数点钗寒，佳人笑，饮尽床头玉露。\n看纱窗、红日上三竿，把蝶影捎空，在花深处。",
        "dynasty": "宋",
        "collection_info": null
    },
    {
        "uuid": "1bf8eb88aad408451a2b4d58ac21ec0b",
        "title": "水调歌头 年来惯行役",
        "author": "葛郯",
        "content": "年来惯行役，楚尾又吴头。\n餐霞吸露，何事佳处辄迟留。\n云听渔舟夜唱，花落牧童横笛，占尽五湖秋。\n胡床兴不浅，人在庾公楼。\n绣帘卷，曲阑暝，翠鬟愁。\n森罗万象，与渠诗里一时收。\n天设四桥风月，地会三州山水，邀我伴沙鸥。\n明朝起归梦，一枕过苹洲。",
        "dynasty": "宋",
        "collection_info": null
    },
    {
        "uuid": "6f0a0fa8f1edd127ad60b80c1f386fc2",
        "title": "水调歌头 帆腹饱天际",
        "author": "葛郯",
        "content": "帆腹饱天际，树发渺云头。\n翠光千顷，为谁来去为谁留。\n疑是吴宫西子，淡扫修眉一抹，妆罢玉奁秋。\n中流送行客，却立望层楼。\n风色变，堤草乱，浪花愁。\n跳珠翻墨，轰雷掣电几时收。\n应是阳侯薄相，催我胸中锦绣，清唱和鸣鸥。\n残霞似相贷，一缕媚汀洲。",
        "dynasty": "宋",
        "collection_info": null
    },
    {
        "uuid": "6eab8446b461df3af66f0dbfb4390156",
        "title": "水调歌头 青铜昏水面",
        "author": "葛郯",
        "content": "青铜昏水面，乌帽裹山头。\n风涛如此，天公作意巧相留。\n常记垂虹晚渡，卧看菰蒲烟雨，屈指十三秋。\n恍若华胥梦，无语下西楼。\n翠翻空，寒入座，不禁愁。\n五弦弹尽，隐隐天末暮虹收。\n欲伴渔翁钓艇，欸乃一声江上，寒碧点轻鸥。\n无人阻归兴，直欲迈长洲。",
        "dynasty": "宋",
        "collection_info": null
    },
    {
        "uuid": "05d2c4a40e16e4155bfcd2a80aba0975",
        "title": "兰陵王 乱烟簇",
        "author": "葛郯",
        "content": "乱烟簇。\n帘外青山渐肃。\n莲房静。\n荷盖半残，欲放清涟媚溪绿。\n凭高送远目。\n飞起沧洲雁骛。\n寒窗静，茶碗未深，一枕胡床画眠足。\n闲行问松菊。\n今□雨谁家，空对银烛。\n箫声忽下瑶台曲。\n看鹤舞风动，乌啼云起，何须舟内怨女哭。\n抱琴写幽独。\n情触。\n会相续。\n况节近中元，月浪翻屋。\n长鲸愁晓寒蟾促。\n要百柁倾□，万花流玉。\n山肴倒尽，又空腹，鲙野蔌。",
        "dynasty": "宋",
        "collection_info": null
    },
    {
        "uuid": "2ada71cd0ca923c72d27c0fc7f528845",
        "title": "柳梢青 谢家池阁",
        "author": "葛郯",
        "content": "谢家池阁。\n翠桁香浓，琐纱窗薄。\n夜雨灯前，秋风笔下，与谁同乐。\n主人许我清狂，奈酒量、从来最弱。\n颠倒冠巾，淋漓衣袂，醒时方觉。",
        "dynasty": "宋",
        "collection_info": null
    },
    {
        "uuid": "2739c31b7ab520db9b976136e6df8a08",
        "title": "柳梢青 空中雨阁",
        "author": "葛郯",
        "content": "空中雨阁。\n一段轻阴，翠铺林薄。\n橘内仙翁，棋边公子，共成清乐。\n主人有井留车，看席上、云轻柳弱。\n斗转檐头，鸡鸣窗外，无人知觉。",
        "dynasty": "宋",
        "collection_info": null
    },
    {
        "uuid": "0a3e3b8ec92b386fdba5139ca3980998",
        "title": "朝中措 双鞬锦领出山西",
        "author": "葛郯",
        "content": "双鞬锦领出山西。\n戎幕护旌旗。\n横槊春风百咏，临淮夜月千卮。\n风流樽俎，琼花破艳，红药攒枝。\n赏尽竹西歌吹，珠帘十里香迷。",
        "dynasty": "宋",
        "collection_info": null
    },
    {
        "uuid": "2881069cc59e3f4a73bf3737287344a2",
        "title": "感皇恩 风雨半摧残",
        "author": "葛郯",
        "content": "风雨半摧残，一园花老。\n绿遍池塘夜来草。\n看花何处，莫被此花相恼。\n世间多少事，邯郸道。\n凭远下临，暗尘飞绕。\n数点烟中树、水村小。\n斜阳且住，为我花间留照。\n从教红满地，何须扫。",
        "dynasty": "宋",
        "collection_info": null
    },
    {
        "uuid": "87b7fa8aa0e84dec42497aae3e8f745a",
        "title": "感皇恩 花似镜中人",
        "author": "葛郯",
        "content": "花似镜中人，不堪衰老。\n空羡青青岸边草。\n多情消瘦，更被无情相恼。\n近来无限事，凭谁道。\n胡蝶满园，丛边空绕。\n睡起流莺过、语声小。\n琐窗危坐，更被玉蟾相照。\n夜阑梅影瘦，凭谁扫。",
        "dynasty": "宋",
        "collection_info": null
    },
    {
        "uuid": "15288710db9643841c95dbd558641978",
        "title": "颂",
        "author": "葛郯",
        "content": "非心非佛亦非物，五凤楼前山突兀。\n艷阳影裏倒翻身，野狐跳入金毛窟。",
        "dynasty": "宋",
        "collection_info": null
    },
    {
        "uuid": "4589df380edac120fca02f17bcab47c0",
        "title": "临终偈",
        "author": "葛郯",
        "content": "大洋海裏打鼓，须弥山上闻钟。\n业镜忽然扑破，翻身透出虚空。",
        "dynasty": "宋",
        "collection_info": null
    }
]