[
    {
        "uuid": "b3c159b9e88b2efb8bb369e724cf8f28",
        "title": "别柳将军庙",
        "author": "蒋静",
        "content": "梦事虽非实，将军默有灵。\n旧祠从此焕，古桧蔚然青。\n甲马宵中见，琴堂卧正冥。\n留诗非志怪，三五扣神扃。",
        "dynasty": "宋",
        "collection_info": null
    },
    {
        "uuid": "d0719498e3593a25c0a4a3e9394b8a4a",
        "title": "翠光亭",
        "author": "蒋静",
        "content": "君山堆翠出危尖，练水浮光照短檐。\n夜鹤晓猿同冷淡，胡床麈尾独安恬。\n云来画栋休遮眼，月到澄溪任透帘。\n还似弃官陶靖节，北窗高卧怕谁嫌。",
        "dynasty": "宋",
        "collection_info": null
    },
    {
        "uuid": "3cd79f7c5cc2db5043cc645a8832f647",
        "title": "题蒋帝庙二首  其一",
        "author": "蒋静",
        "content": "青骨沈埋恨未休，寒烟深锁旧山愁。\n悲风力扫欃枪日，勇气平吞泽国秋。\n身殒一朝心报国，功褒千古首凝旒。\n当年白羽云头扇，还许仍来得见不。",
        "dynasty": "宋",
        "collection_info": null
    },
    {
        "uuid": "4ad3b6970b0be71fe324db8b5b246751",
        "title": "题蒋帝庙二首  其二",
        "author": "蒋静",
        "content": "钟阜巍巍插太虚，祠堂高拱此山墟。\n谁言荒草埋青骨，时有僊风扫旧庐。",
        "dynasty": "宋",
        "collection_info": null
    },
    {
        "uuid": "9cdeb8bfce9e867345702f6981ca2347",
        "title": "游白龙山",
        "author": "蒋静",
        "content": "驻马白龙山，拂石青松下。\n云从潭底生，风向松枝洒。\n风云了无心，聊随白龙化。\n勿谓风云扰，中含闲暇者。",
        "dynasty": "宋",
        "collection_info": null
    },
    {
        "uuid": "96ad406577f9e045541aafb373f193e9",
        "title": "题毗山",
        "author": "蒋静",
        "content": "四十年前掉臂游，寺庭荒落易悲秋。\n重来气象浑非昔，满院松杉翠欲流。\n方外故人惟白骨，壁间陈迹独银鈎。\n青春祗道堪行乐，独倚僧窗万斛愁。",
        "dynasty": "宋",
        "collection_info": null
    },
    {
        "uuid": "996bd3877c481a73f8f783179b5ce230",
        "title": "洗心亭睡起偶题",
        "author": "蒋静",
        "content": "黄粱未熟酒犹醲，一梦南柯事已空。\n水绿山青无限好，今来古往不知穷。\n龙吟竹笛秋江面，雪糁芦花夜月中。\n清景阿谁偏占得，白头波上钓鱼翁。",
        "dynasty": "宋",
        "collection_info": null
    },
    {
        "uuid": "7040bb03aef89dbb9277ec64c743ba5e",
        "title": "句  其一",
        "author": "蒋静",
        "content": "行艺已书丞相笔，姓名还结裕陵知。",
        "dynasty": "宋",
        "collection_info": null
    },
    {
        "uuid": "9fde6f403c7b667141470f5298c7569b",
        "title": "句  其二",
        "author": "蒋静",
        "content": "他日如寻隠君子，女山深处一孤坟。",
        "dynasty": "宋",
        "collection_info": null
    }
]