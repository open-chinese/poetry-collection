[
    {
        "uuid": "898339c0bcf8e38eb81504884bd43946",
        "title": "别柳将军庙",
        "author": "蒋静",
        "content": "梦事虽非实，将军默有灵。\n旧祠从此焕，古桧蔚然青。\n甲马宵中见，琴堂卧正冥。\n留诗非志怪，三五扣神扃。",
        "dynasty": "宋",
        "collection_info": null
    },
    {
        "uuid": "383bf7ca3cf6ea9795ce88aa00a3564d",
        "title": "翠光亭",
        "author": "蒋静",
        "content": "君山堆翠出危尖，练水浮光照短檐。\n夜鹤晓猿同冷淡，胡床麈尾独安恬。\n云来画栋休遮眼，月到澄溪任透帘。\n还似弃官陶靖节，北窗高卧怕谁嫌。",
        "dynasty": "宋",
        "collection_info": null
    },
    {
        "uuid": "de2be665ef0d3da52536d12eb7cc0c8f",
        "title": "题蒋帝庙二首  其一",
        "author": "蒋静",
        "content": "青骨沈埋恨未休，寒烟深锁旧山愁。\n悲风力扫欃枪日，勇气平吞泽国秋。\n身殒一朝心报国，功褒千古首凝旒。\n当年白羽云头扇，还许仍来得见不。",
        "dynasty": "宋",
        "collection_info": null
    },
    {
        "uuid": "801149ac31b611d12d0258adb7b4f3c8",
        "title": "题蒋帝庙二首  其二",
        "author": "蒋静",
        "content": "钟阜巍巍插太虚，祠堂高拱此山墟。\n谁言荒草埋青骨，时有僊风扫旧庐。",
        "dynasty": "宋",
        "collection_info": null
    },
    {
        "uuid": "cd3fb6c9545d431631a593f939afe721",
        "title": "游白龙山",
        "author": "蒋静",
        "content": "驻马白龙山，拂石青松下。\n云从潭底生，风向松枝洒。\n风云了无心，聊随白龙化。\n勿谓风云扰，中含闲暇者。",
        "dynasty": "宋",
        "collection_info": null
    },
    {
        "uuid": "cbc7d0190ca15676cf2cd8b6cc267bde",
        "title": "题毗山",
        "author": "蒋静",
        "content": "四十年前掉臂游，寺庭荒落易悲秋。\n重来气象浑非昔，满院松杉翠欲流。\n方外故人惟白骨，壁间陈迹独银鈎。\n青春祗道堪行乐，独倚僧窗万斛愁。",
        "dynasty": "宋",
        "collection_info": null
    },
    {
        "uuid": "42ffc3c28c12cb0ea50263c176866c30",
        "title": "洗心亭睡起偶题",
        "author": "蒋静",
        "content": "黄粱未熟酒犹醲，一梦南柯事已空。\n水绿山青无限好，今来古往不知穷。\n龙吟竹笛秋江面，雪糁芦花夜月中。\n清景阿谁偏占得，白头波上钓鱼翁。",
        "dynasty": "宋",
        "collection_info": null
    },
    {
        "uuid": "0e1ce9c4ff4156e7a279c0b4040a2cee",
        "title": "句  其一",
        "author": "蒋静",
        "content": "行艺已书丞相笔，姓名还结裕陵知。",
        "dynasty": "宋",
        "collection_info": null
    },
    {
        "uuid": "6b1dfdc2393e9ff8f0277cfa5dfef8e1",
        "title": "句  其二",
        "author": "蒋静",
        "content": "他日如寻隠君子，女山深处一孤坟。",
        "dynasty": "宋",
        "collection_info": null
    }
]