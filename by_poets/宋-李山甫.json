[
    {
        "uuid": "553a0c50744511f7b0b71ae819d43a46",
        "title": "牡丹  其一",
        "author": "李山甫",
        "content": "邀勒春风不早开，众芳飘后上楼台。\n数苞仙艷火中出，一片异香天上来。\n晓露精神妖欲动，暮烟情态恨成堆。\n知君已解相轻薄，斜倚栏桿首重回。",
        "dynasty": "宋",
        "collection_info": null
    },
    {
        "uuid": "63e98caa9a5a3482c7723ce895a37f50",
        "title": "牡丹  其二",
        "author": "李山甫",
        "content": "嫚黄妖紫间轻红，谷雨初晴早景中。\n静女不言还爱日，彩云无定只随风。\n炉烟坐觉沈檀薄，妆面行看晓黛空。\n此别又须经岁月，酒阑把烛绕芳丛。",
        "dynasty": "宋",
        "collection_info": null
    },
    {
        "uuid": "55c01bae698aa41c526e2408e21ab274",
        "title": "题瑞相寺",
        "author": "李山甫",
        "content": "路入禅关僻，僧迎取衲披。\n自怜重到此，还忆旧游时。\n泉石清虚境，松筠古老姿。\n问师从此别，鹤驾几回知。",
        "dynasty": "宋",
        "collection_info": null
    },
    {
        "uuid": "f8069b5aa2059de90e7cc4cd04b42524",
        "title": "同知县东公彦游章山寺",
        "author": "李山甫",
        "content": "想见寻幽到此山，诗成珠玉笑谈间。\n莲花社裏千年约，柏子香中半日闲。\n寂历松窗连远籁，萦纡竹径断荒湾。\n琴堂吏散帘垂昼，舁笋何妨数往还。",
        "dynasty": "宋",
        "collection_info": null
    },
    {
        "uuid": "97334d20cad7c5faf8da32ae5b68d7ac",
        "title": "慧光寺  其一",
        "author": "李山甫",
        "content": "梦游山寺有余清，邂逅来游却自惊。\n珍重秋风知客意，又吹好梦到江亭。",
        "dynasty": "宋",
        "collection_info": null
    },
    {
        "uuid": "f07e686fb212eaed64a945117d15026c",
        "title": "慧光寺  其二",
        "author": "李山甫",
        "content": "僧堂拂拭旧时尘，莺老花残五换春。\n四海干戈如鼎沸，山中犹有太平人。",
        "dynasty": "宋",
        "collection_info": null
    },
    {
        "uuid": "20a23713ab20d93a2b4f750c941c919f",
        "title": "和王漕使逵游麻姑山",
        "author": "李山甫",
        "content": "铃阁清虚刺史闲，廉车因得访仙山。\n旌旗飘缈烟霞外，冠盖追随水石间。\n丹井寂寥终古在，鸾骖怅望几时还。\n从来谢史留诗笔，今日遗风尚可攀。",
        "dynasty": "宋",
        "collection_info": null
    },
    {
        "uuid": "ef4bed5e17f505f28383783d85f03277",
        "title": "禅窟寺",
        "author": "李山甫",
        "content": "迟日浓花午，闲云小阴天。\n半岩春洞水，万片晚林烟。\n惭愧华巓客，来分紫府仙。\n倚窗山竹夜，风溜响朱絃。",
        "dynasty": "宋",
        "collection_info": null
    },
    {
        "uuid": "4cb862bf5b93844a276fa81ac25d027a",
        "title": "句  其一",
        "author": "李山甫",
        "content": "多谢灞陵堤上柳，与人头上拂尘埃。",
        "dynasty": "宋",
        "collection_info": null
    },
    {
        "uuid": "df39df2249ef0fa89aec92277fe787e5",
        "title": "句  其二",
        "author": "李山甫",
        "content": "世上几时曾好古。",
        "dynasty": "宋",
        "collection_info": null
    }
]