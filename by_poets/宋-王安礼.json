[
    {
        "uuid": "779628e8d54d2356b3b76877c2bc56e1",
        "title": "万年欢 雅出群芳",
        "author": "王安礼",
        "content": "雅出群芳。\n占春前信息，腊后风光。\n野岸邮亭，繁似万点轻霜。\n清浅溪流倒影，更黯淡、月色笼香。\n浑疑是、姑射冰姿，寿阳粉面初妆。\n多情对景易感，况淮天庾岭，迢递相望。\n愁听龙吟凄绝，画角悲凉。\n念昔因谁醉赏，向此际、空恼危肠。\n终须待结实，恁时佳味堪尝。",
        "dynasty": "宋",
        "collection_info": null
    },
    {
        "uuid": "441ed6032ec9c5b6435f00e124db60a4",
        "title": "潇湘忆故人慢 熏风微动",
        "author": "王安礼",
        "content": "熏风微动，方樱桃弄色，萱草成窠。\n翠帏敞轻罗。\n试冰簟初展，几尺湘波。\n疏帘广厦，寄潇洒、一枕南柯。\n引多少、梦中归绪，洞庭雨棹烟蓑。\n惊回处，闲昼永，但时时，燕雏莺友相过。\n正绿影婆娑。\n况庭有幽花，池有新荷。\n青梅煮酒，幸随分、赢得高歌。\n功名事、到头终在，岁华忍负清和。",
        "dynasty": "宋",
        "collection_info": null
    },
    {
        "uuid": "0df16e81325a87d4314a411da26fb0dd",
        "title": "点绛唇 春睡腾腾",
        "author": "王安礼",
        "content": "春睡腾腾，觉来鸳被堆香暖。\n起来慵懒。\n触目情何限。\n深院日斜，人静花阴转。\n柔肠断。\n凭高不见。\n芳草连天远。",
        "dynasty": "宋",
        "collection_info": null
    },
    {
        "uuid": "2594b8d075f575a97a0380c373b1872a",
        "title": "鸿鹄诗",
        "author": "王安礼",
        "content": "鸿鹄慕稲粱，日夜疑罝罘。\n蜻蛉善蜚翔，不为食饮留。\n胶丝竹竿杪，童子与我仇。\n出处或类此，明明君子羞。\n近世喜高论，罔知道沉浮。\n朵颐非吉人，赴海岂善谋。\n万事固有理，彼哉宁易求。\n爱子智虑明，吾言非暗投。",
        "dynasty": "宋",
        "collection_info": null
    },
    {
        "uuid": "854483c143af05c42fc29171ab7c5c37",
        "title": "常州寄吕进之五言一首",
        "author": "王安礼",
        "content": "峨峨霍邱上，可以望九州。\n衮衮蔡河底，日夜无停留。\n子与山水近，官冗亦少休。\n登高望我居，寄书託东舟。\n非唯慰我思，亦以解子忧。\n我欲问子讯，冰泥塞邗沟。\n又欲识子处，东山岂高邱。\n惜哉所处异，会合宁易求。\n何时春风来，从我繁台游。",
        "dynasty": "宋",
        "collection_info": null
    },
    {
        "uuid": "06671c3b024cec862336ea3645d02071",
        "title": "游集禧中元东轩分题得东字",
        "author": "王安礼",
        "content": "策马从仙子，探春游帝宫。\n爱此高尚志，开轩池水东。\n鸭绿漾残日，树碧留清风。\n生我潇洒思，超然尘世中。",
        "dynasty": "宋",
        "collection_info": null
    },
    {
        "uuid": "de5d493f5c39ac4db1975a81cd8c5e14",
        "title": "昔日",
        "author": "王安礼",
        "content": "昔日登名级，天街是胜游。\n昔日初得志，潘鬓未惊秋。\n逸驭乘风远，迁莺出谷幽。\n琼林颁宴处，楼殿彩云浮。",
        "dynasty": "宋",
        "collection_info": null
    },
    {
        "uuid": "e3a3aa1e6dba33e974df1fad6eeca322",
        "title": "丙寅九月二十日同蒋颖叔从长干雨中登高座寺诗",
        "author": "王安礼",
        "content": "弭节萧帝寺，驱车成子冈。\n莽卉翳涂泥，霖雨霑衣裳。\n跻攀踰百寻，险滑步寸量。\n生公不可见，雨花空此堂。\n当时听说法，神鬼久已藏。\n烟云渺无穷，凄风来我旁。\n山川万邑屋，所见未毫芒。\n驾言吾将归，重劳徒御将。\n迟明羲与和，宇宙观暄晹。\n安行凌太虚，旷朗观八荒。",
        "dynasty": "宋",
        "collection_info": null
    },
    {
        "uuid": "05bbb5dd8fd628af0e37cd7759a0b2ed",
        "title": "送别范希声",
        "author": "王安礼",
        "content": "驿吏闯晓鼓，仆夫乐晨征。\n叙别何草草，君今千里行。\n捧檄近京国，拜亲还洛城。\n层峦望太行，慷慨无俗情。\n嗟我寔僚友，追攀劳至诚。\n赠言岂无意，爱子智虑明。\n抱才太华高，视利鸿毛轻。\n世路有夷险，君行常直清。\n朝廷正博采，幕府讵久撄。\n少别勉自爱，他年看名卿。",
        "dynasty": "宋",
        "collection_info": null
    },
    {
        "uuid": "5985854bf63d323354eef8e2242e76b3",
        "title": "曲院输麦二十二韵呈开父",
        "author": "王安礼",
        "content": "自讼愚且鄙，平生事辞翰。\n为文谢超卓，得禄未盈寸。\n一官走穷僻，百事真黾勉。\n昨者得州帖，输租被公选。\n曲舍只容膝，侍立如牛喘。\n逢逢鼓咽耳，漠漠尘翳眼。\n微风六月息，烈日四檐短。\n一座洒腥雨，万夫挥午汗。\n斗升烦较量，朱墨谩勾窜。\n岂惟畏刑书，农事宁可缓。\n頼有葛衣翁，志趣颇高简。\n爱民一心劳，慰我百忧遣。\n谁人坐华堂，玉簟罗婉娈。\n清樽近美竹，冰纨依素扇。\n贤愚定劳逸，贵贱天所绾。\n赋分乃自然，何须慕华弁。\n况予山野姿，夙尚本萧散。\n萦纒正自取，有类蚕作蠒。\n得桷未知渐，盈庭巳占艮。\n怳怪旧学凋，冥羞素期舛。\n便当谢官长，趋墀来敛板。\n才谫又不力，引去非宜款。",
        "dynasty": "宋",
        "collection_info": null
    },
    {
        "uuid": "f3134607e3146a0ade20c746e2dc0464",
        "title": "酒罩",
        "author": "王安礼",
        "content": "妙绝因心匠，华堂此集英。\n轻尘避绿蚁，密影占香琼。\n醉有陶彭泽，狂如阮步兵。\n瓮头篱菊下，弃掷任纵横。",
        "dynasty": "宋",
        "collection_info": null
    },
    {
        "uuid": "84abb74d4fddd669638a947b2cf0c031",
        "title": "捧香人",
        "author": "王安礼",
        "content": "绮席延佳士，香来似有情。\n当年漫拱默，终日费携擎。\n偶以朱蓝僣，还因刻画成。\n犹胜海上客，逐臭了平生。",
        "dynasty": "宋",
        "collection_info": null
    },
    {
        "uuid": "21a8889db54f3e43e49547c35ef08fc2",
        "title": "赠道光法师",
        "author": "王安礼",
        "content": "闻名非一日，许见便忘年。\n宴坐得真际，与游无俗缘。\n杖藜寻古刹，洗钵试幽泉。\n稍寄钟山约，临风但慨然。",
        "dynasty": "宋",
        "collection_info": null
    },
    {
        "uuid": "f8700609ad8cb9d92bd4624f0cb504ca",
        "title": "为爱",
        "author": "王安礼",
        "content": "为爱诗家景，分题昼幕褰。\n寒生洞庭石，翠滴华峰莲。\n刷羽天门过，潜鳞海窟眠。\n未饶元白辈，争购百金传。",
        "dynasty": "宋",
        "collection_info": null
    },
    {
        "uuid": "75085d6a9e9affd69a8b622bf1649e55",
        "title": "中父礼院学士挽词",
        "author": "王安礼",
        "content": "汉殿曾亲册，收科咫尺间。\n文成疾翻水，学富似登山。\n夷路方腾驾，重泉忽掩关。\n乡人洒涙送，犹想去车还。",
        "dynasty": "宋",
        "collection_info": null
    },
    {
        "uuid": "e8ab6b73f40cf1b8117ee240b3bf460a",
        "title": "王夫人挽词二首  其一",
        "author": "王安礼",
        "content": "僊去还缑岭，丧行指洛川。\n松楸闲故壠，笳鼓咽新阡。\n制诏隆名定，铭诗具美传。\n王宫尽恩旧，雨泣望云軿。",
        "dynasty": "宋",
        "collection_info": null
    },
    {
        "uuid": "0a159ba790fbd53383c813517236c092",
        "title": "王夫人挽词二首  其二",
        "author": "王安礼",
        "content": "启国恩章称，颁恩典册徽。\n都人瞻卤簿，王子泣缞衣。\n落日随丹旐，悲风引素帏。\n西城供祖奠，惆怅昔游非。",
        "dynasty": "宋",
        "collection_info": null
    },
    {
        "uuid": "e97b0f2cfc227c1529f6658cf564ca87",
        "title": "赠别君重安抚太尉",
        "author": "王安礼",
        "content": "箫鼓纷纷倒酒樽，贤侯于此驻高轩。\n平明受诏辞龙阙，睿圣分忧在雁门。\n种落望尘迎汉使，吏民填道看王孙。\n一瞻车马人皆乐，宁识安边策略存。",
        "dynasty": "宋",
        "collection_info": null
    },
    {
        "uuid": "0b657d34824230c51474fe5222c36249",
        "title": "宿直二首  其一",
        "author": "王安礼",
        "content": "天上春风水外寒，瑠璃瓦湿月团团。\n千门纳钥尘飞远，一夕联文火禁寛。\n人想柝声来睥睨，鸟惊花影堕栏干。\n少陵老去唯便静，此地优容欲报难。",
        "dynasty": "宋",
        "collection_info": null
    },
    {
        "uuid": "0dd470b95ae886e5b5f8a003517ee8a5",
        "title": "宿直二首  其二",
        "author": "王安礼",
        "content": "烛泪漼漼罢赋诗，幅巾乘兴步东西。\n银河逼夜光芒堕，玉宇参天次第迷。\n稍梦荆江三里鹄，忽惊汉殿五时鷄。\n平生出处无心较，亦似庄周万物齐。",
        "dynasty": "宋",
        "collection_info": null
    },
    {
        "uuid": "d34f485fc0b2576eaf64e089ab8f1c2b",
        "title": "题灵壁兰皋张氏园亭",
        "author": "王安礼",
        "content": "池塘脉脉春泉动，亭馆阴阴夏木凉。\n砌叶乱风摇月色，檐枝留雪宿年芳。\n四时气象谁长见，一夜追游我太忙。\n从此与君携酒后，梦魂应不隔沧浪。",
        "dynasty": "宋",
        "collection_info": null
    },
    {
        "uuid": "644b884e05b101f40882daa1a27affaf",
        "title": "次韵徽之学士马上口占",
        "author": "王安礼",
        "content": "料峭风来午漏迟，壁门䡾䡾敞轻支。\n侵寻出谷春莺啭，约略营巢社燕期。\n隐几稍同南郭嗒，滥巾未望北山移。\n值君佳句吟哦久，等是官曹得暇时。",
        "dynasty": "宋",
        "collection_info": null
    },
    {
        "uuid": "7fdd93db6119c6db6a5d603afb8ae021",
        "title": "游齐山",
        "author": "王安礼",
        "content": "曾随嘉客在层峦，秋色阴晴一望间。\n洞外暂乘云缥缈，林端时露水湾环。\n维舟暇日来寻胜，经世高才却爱闲。\n闻说使君歌舞去，盛游应不减东山。",
        "dynasty": "宋",
        "collection_info": null
    },
    {
        "uuid": "77979a21291ac302c529718f3a3cffe1",
        "title": "琼林苑赐燕饯别留守太尉辄继元韵",
        "author": "王安礼",
        "content": "名德从来重四夷，朝廷今日见官仪。\n陪祠自冠三公位，分陜犹为百辟师。\n金谷望尘多眷旧，琼林赐饯尽丞疑。\n都人喜看旗旄美，宁识勋庸在鼎彛。",
        "dynasty": "宋",
        "collection_info": null
    },
    {
        "uuid": "5efafd1e788efddef1dad10f8a0c0b0f",
        "title": "次韵仆射相公侍燕集英长句  其一",
        "author": "王安礼",
        "content": "天授嘉符帝祖宫，仙枝产秀福来崇。\n金茎对峙灵根固，云朵交升圣泽通。\n法驾留观知锡羡，从臣称庆未辞穷。\n诗人只解歌行苇，宁识君王造化功。",
        "dynasty": "宋",
        "collection_info": null
    },
    {
        "uuid": "629aa1bc0a760c476bf90907533084d5",
        "title": "次韵仆射相公侍燕集英长句  其二",
        "author": "王安礼",
        "content": "御沼环流瑞景长，集英宫殿紫宸旁。\n香随银漏留春色，花压琼筵鬬日光。\n仙乐缓调瞻凤扆，天人高拱对龙章。\n皇家多庆千官喜，万岁声中献一觞。",
        "dynasty": "宋",
        "collection_info": null
    },
    {
        "uuid": "817f4289d80e9290329316852a61e0a4",
        "title": "春日即席有题",
        "author": "王安礼",
        "content": "早是天涯多病客，可堪春末少年时。\n风流任使花王笑，懽乐除非酒伯知。\n荆岫定为郊社器，渭川终作帝王师。\n琅玕未实烟空老，不恨年来紫凤饥。",
        "dynasty": "宋",
        "collection_info": null
    },
    {
        "uuid": "f3dccab62646aafb771fec5ce1a23ea6",
        "title": "七言一章赠别吴兴太守中父学士兄",
        "author": "王安礼",
        "content": "蓬山仙子任天真，乞领南麾奏疏频。\n金鏁阙边辞黼座，水晶宫裏得朱轮。\n公庭事简烦丞掾，斋阁诗多泣鬼神。\n莫为行春恋苕霅，銮坡挥笔待词臣。",
        "dynasty": "宋",
        "collection_info": null
    },
    {
        "uuid": "177ee304bbaaf56d238c2feb89e900eb",
        "title": "送卢大雅赴阙",
        "author": "王安礼",
        "content": "箫鼓纷纷载酒醪，送行汾水觉秋高。\n吏民遮道瞻思切，车马还朝气势豪。\n圣主询谟忘旰昃，明庭收选尽英髦。\n看君才业何人似，哿矣趋荣勿告劳。",
        "dynasty": "宋",
        "collection_info": null
    },
    {
        "uuid": "9dc7212943218f86828cd3d6df32e6ae",
        "title": "送吕陶赴阙",
        "author": "王安礼",
        "content": "赋比相如已绝伦，即论才识又名臣。\n致身可但诸公右，发策宜为上国珍。\n今日朝廷思谠直，一时贤俊待经纶。\n行看致主唐虞术，与笑淄川曲学人。",
        "dynasty": "宋",
        "collection_info": null
    },
    {
        "uuid": "a5167f117e1212acc3a4b2b3313f4971",
        "title": "送子玉赴阙",
        "author": "王安礼",
        "content": "寂寞扬雄与世疏，頼逢佳友慰穷居。\n深沉智虑三冬学，磊落胸怀万卷书。\n自古贤豪今日盛，看君才调几人如。\n还朝好作登瀛客，闻说元臣荐子虚。",
        "dynasty": "宋",
        "collection_info": null
    },
    {
        "uuid": "e0826d9dffb1d0a50e73001f3a22788d",
        "title": "和踏青",
        "author": "王安礼",
        "content": "踏青争惜赏春葩，尽日无辞到月华。\n金谷正宜开锦帐，曲江翻想映毡车。\n侠卿醖藉歌飞雪，游女娉婷脸夺花。\n更咏汉宫传蜡烛，青烟散入五侯家。",
        "dynasty": "宋",
        "collection_info": null
    },
    {
        "uuid": "2ae20b350511f9df8e0fe36b6601314d",
        "title": "清明日赐宴琼林苑奉酬宫使太师相公",
        "author": "王安礼",
        "content": "清明春律十分回，草色连云花尽开。\n禁籞幸随诸彦入，安车仍赐上师陪。\n百壶未许都门饯，九奏先从帝所来。\n鱼钥恩留方锡劝，柳边迟日莫相催。",
        "dynasty": "宋",
        "collection_info": null
    },
    {
        "uuid": "b99983b47a96b47cae10e81d067a52cf",
        "title": "送吴殿中知景陵",
        "author": "王安礼",
        "content": "柘上论功使节临，奏书倾动士人林。\n沙墀通籍霑新宠，泽国鸣弦试好音。\n郭畔黄芦宜日晚，水边红橘与秋深。\n君才八九吞云梦，应笑离騒向此吟。",
        "dynasty": "宋",
        "collection_info": null
    },
    {
        "uuid": "45f469ab6b127e4d898686694ce7ca90",
        "title": "赠无为张居士",
        "author": "王安礼",
        "content": "余学无为无所成，每闻风论便神清。\n乡人来问真如理，居士能忘物我情。\n胜业久应三界护，妙言非止百金轻。\n世途多少冥行客，好与分明说化城。",
        "dynasty": "宋",
        "collection_info": null
    },
    {
        "uuid": "a3b8707712a35e17649a0aa9b0d92ea0",
        "title": "过王整状元墓寄薛唐卿郎中",
        "author": "王安礼",
        "content": "始任监州便殒身，我来临奠重悲君。\n一名曾冠千人榜，三尺翻如百姓坟。\n古木带风号晚照，野花和雨泣秋云。\n贤侯若为刊碑碣，乞取东床内翰文。",
        "dynasty": "宋",
        "collection_info": null
    },
    {
        "uuid": "4f1b927360ff1d706475d691095dfa9a",
        "title": "恭和御制上元观灯",
        "author": "王安礼",
        "content": "銮舆清晓出瑶台，羽卫瞻迎扇影开。\n凤阙张灯天上坐，鷄林献曲海边来。\n修文可笑秦无策，能赋休夸楚有才。\n星汉末斜钧乐阕，君王宣示万年杯。",
        "dynasty": "宋",
        "collection_info": null
    },
    {
        "uuid": "705e1f31b32868cdf62e4d9f541573cf",
        "title": "谨赋五言一章赠别致政太师",
        "author": "王安礼",
        "content": "封国营邱近，行胪洛水浑。\n位齐师尚父，名重相公孙。\n勋业归宗祏，威声寄塞垣。\n安居今日老，魏阙此心存。\n祖燕临华省，赓歌屈至尊。\n里门多喜色，云汉在瑶琨。",
        "dynasty": "宋",
        "collection_info": null
    },
    {
        "uuid": "9659fe8b58d7335c965980c1c0652570",
        "title": "奉和留守太尉赐燕玉津园",
        "author": "王安礼",
        "content": "将相仪刑久，师儒典册新。\n乘车朝魏阙，铭鼎颂舆人。\n高会开名苑，多懽浃辅臣。\n僊葩分巨丽，宸藻赐全醇。\n自昔修天爵，平时秉国钧。\n谁如始终遇，奕叶荷君仁。",
        "dynasty": "宋",
        "collection_info": null
    },
    {
        "uuid": "15c339f679863531bf9da8f7acb3ac64",
        "title": "上王端明生日",
        "author": "王安礼",
        "content": "梦帝资良辅，生申恊圣期。\n妙龄谈国体，初筮得家规。\n侃侃当官色，循循待士辞。\n法冠曾触佞，諌纸讵容私。\n外历蕃宣久，归参待从宜。\n政声虽召杜，学术本皋夔。\n业履今安匹，贤劳上所知。\n都畿重尹正，延阁旧论思。\n治出诸公右，经为大帝师。\n三边更惠爱，一体繫安危。\n羌虏跳西夏，朝家念北陲。\n秘庭还旧秩，左辖正新仪。\n暂屈并门重，其苏晋国饥。\n指麾柔旅拒，谈笑妥惸嫠。\n邺邑祠河急，荆州祷雨迟。\n怒波回潬碛，旱种变京坻。\n道与千龄遇，身将百禄随。\n民瞻方有裕，天宠盖无疑。\n俊乂思皇日，钦明乐胥时。\n缁衣如宠庆，愿续武公诗。",
        "dynasty": "宋",
        "collection_info": null
    },
    {
        "uuid": "fba5c594c2405d7516661442b3c9bbbc",
        "title": "梦长",
        "author": "王安礼",
        "content": "梦长随永漏，吟苦杂疏钟。\n动盖荷风劲，沾裳菊露浓。",
        "dynasty": "宋",
        "collection_info": null
    },
    {
        "uuid": "b1f6afd1289b837df4b65a74be89ed60",
        "title": "寄君重安抚太尉",
        "author": "王安礼",
        "content": "三伏重冰上五台，葡萄生摘荐新醅。\n雁门太守佳公子，应喜王孙拥节来。",
        "dynasty": "宋",
        "collection_info": null
    },
    {
        "uuid": "7bef422ebc677e71427ef5b62f4d2607",
        "title": "春日感怀",
        "author": "王安礼",
        "content": "柳亭暮霭笼金眼，茶岭寒轻卓翠旗。\n春色正浓人未老，掷觞飞笔好追随。",
        "dynasty": "宋",
        "collection_info": null
    },
    {
        "uuid": "30be727012a4311946d1fc93edb5d79f",
        "title": "清明日赐宴琼林苑奉酬宫使太师相公  其一",
        "author": "王安礼",
        "content": "几年留滞起边愁，只忆家园烂熳游。\n今日西来更愁索，却令人意忆并州。",
        "dynasty": "宋",
        "collection_info": null
    },
    {
        "uuid": "c8b45ad31b544be4511eccf564307876",
        "title": "清明日赐宴琼林苑奉酬宫使太师相公  其二",
        "author": "王安礼",
        "content": "戎鼙声裏冷云秋，投老难堪此段愁。\n说似旁人都不管，待凴书札到并州。",
        "dynasty": "宋",
        "collection_info": null
    },
    {
        "uuid": "611248eddc18c00eec6608ca2b7f4689",
        "title": "清明日赐宴琼林苑奉酬宫使太师相公  其三",
        "author": "王安礼",
        "content": "月墀绣屐想无踪，庭户新凉绿簟空。\n寄语金泥旧裙衩，莫敎放尽石榴红。",
        "dynasty": "宋",
        "collection_info": null
    }
]