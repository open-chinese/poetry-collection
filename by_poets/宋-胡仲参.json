[
    {
        "uuid": "1b020b0b88d4583a288e53633b7dbc95",
        "title": "宫怨",
        "author": "胡仲参",
        "content": "泪粉羞临宝鑑前，淡粧争似旧婵娟。\n一言曾忤君王意，闭在长门十五年。",
        "dynasty": "宋",
        "collection_info": null
    },
    {
        "uuid": "ce6befc345ecf81518797d71469ee872",
        "title": "寄竹院方丈孚师",
        "author": "胡仲参",
        "content": "江湖岁月易销磨，振锡归来鬓欲皤。\n性懒吟编多散逸，门闲俗客少经过。\n虚檐破处悬蛛网，落叶空中见鸟窠。\n一片师心谁会得，半窗竹影绿婆娑。",
        "dynasty": "宋",
        "collection_info": null
    },
    {
        "uuid": "d6ebdcecd7c2064acbc78ece317c1733",
        "title": "郊行暮归",
        "author": "胡仲参",
        "content": "吟罢归来兴欲狂，重城半掩傍昏黄。\n钟声遥动山灵答，月魄未高人影长。\n竹叶浅斟杯量窄，梅花满插帽檐香。\n不妨竟日酬心赏，纔到明朝事又忙。",
        "dynasty": "宋",
        "collection_info": null
    },
    {
        "uuid": "7aabd1f821540d023d64bd6d4132cf32",
        "title": "偶得",
        "author": "胡仲参",
        "content": "欲问梅花信，山寒去未能。\n静思天外句，坐对夜深灯。\n戒酒频添衲，煎茶旋凿冰。\n月残霜又落，无復叩门僧。",
        "dynasty": "宋",
        "collection_info": null
    },
    {
        "uuid": "83b6fa0ce7e794b11ad2d5e86efe04a1",
        "title": "丑妇吟",
        "author": "胡仲参",
        "content": "君不见汉殿丹青未漫灭，马上琵琶向谁说。\n又不见华清舞破霓裳衣，凌波竟堕嵬山血。\n从来艷色多累身，妾貌虽丑心自悦。\n幽闺到老无人知，白髮如丝镜如铁。",
        "dynasty": "宋",
        "collection_info": null
    },
    {
        "uuid": "71c543e3b5c3960220ea618d0d2f281a",
        "title": "晚雨",
        "author": "胡仲参",
        "content": "勃姑鸦舅叫楼西，春色阴晴景不齐。\n浓墨四垂收未起，明边一片夕阳低。",
        "dynasty": "宋",
        "collection_info": null
    },
    {
        "uuid": "20f8b1d941ab4a4d01ed00ba65adbe9d",
        "title": "端午",
        "author": "胡仲参",
        "content": "千年流水去滔滔，此日人来弔汨罗。\n江上画船无买处，闭门风雨读离骚。",
        "dynasty": "宋",
        "collection_info": null
    },
    {
        "uuid": "9ffcbbb027f429b40b0bc642d13967a6",
        "title": "山中作",
        "author": "胡仲参",
        "content": "村居便野性，况復是清秋。\n为爱山间好，因成旬日留。\n林深喧鸟雀，露重滴松楸。\n昨夜新寒入，篝灯覆弊裘。",
        "dynasty": "宋",
        "collection_info": null
    },
    {
        "uuid": "ac988deb8fb0d62b74046d3df727ea77",
        "title": "入京第一程",
        "author": "胡仲参",
        "content": "六载馆杭州，重来访旧游。\n山中纔过雨，客裏又惊秋。\n岚气蒸衣湿，泉声激石流。\n功名苦行役，羞见渡头鸥。",
        "dynasty": "宋",
        "collection_info": null
    },
    {
        "uuid": "65ab2048fabb511994354a340a0972e2",
        "title": "道中早发",
        "author": "胡仲参",
        "content": "未晓催行色，微吟独据鞍。\n露垂星影湿，月淡水光寒。\n犬吠知村近，鸡鸣觉夜残。\n亲闱在何许，谁念客衣单。",
        "dynasty": "宋",
        "collection_info": null
    },
    {
        "uuid": "23dd09d93bed39e369f368ff8fed3270",
        "title": "秋晚泛湖",
        "author": "胡仲参",
        "content": "载酒湖边买小舟，水光山色解人愁。\n短篱寂寂菊花晚，两岸萧萧杨柳秋。\n落日波间收戏鼓，暮烟林外出歌楼。\n倚栏长啸西风裏，惊起前汀双白鸥。",
        "dynasty": "宋",
        "collection_info": null
    },
    {
        "uuid": "b78f52690fc71093818dbd47b73b72d9",
        "title": "试后书怀",
        "author": "胡仲参",
        "content": "踏遍天涯路，春三秋又三。\n文章与时背，言语对人惭。\n湖海气何馁，山林分未甘。\n闲僧时过我，挥麈共玄谈。",
        "dynasty": "宋",
        "collection_info": null
    },
    {
        "uuid": "f8d1a8ac0433c194c81873e5a72f7ec7",
        "title": "夜坐偶成",
        "author": "胡仲参",
        "content": "一字吟难稳，沉沉夜向阑。\n灯明妨短梦，衣薄犯新寒。\n千里家山远，三年客路难。\n明朝有佳便，尺纸报平安。",
        "dynasty": "宋",
        "collection_info": null
    },
    {
        "uuid": "71aa8cfa0b60e14c87aafebfa1a031b6",
        "title": "送诸葛春卿还里",
        "author": "胡仲参",
        "content": "扁舟分袂出湖滨，我向吴中君向闽。\n自笑吟身犹是客，却来远道送行人。\n家山会友凭传语，旅舍逢诗为拂尘。\n天北天南相忆处，梅花毋惜一枝春。",
        "dynasty": "宋",
        "collection_info": null
    },
    {
        "uuid": "c95096197347805f7e9de699adc2e278",
        "title": "得家书",
        "author": "胡仲参",
        "content": "手剥鳞缄细细看，北堂垂白喜平安。\n为怜客裏多霜雪，寄得衣来正及寒。",
        "dynasty": "宋",
        "collection_info": null
    },
    {
        "uuid": "00a15537acebb7e6700069800ea62fcb",
        "title": "雪晴泛湖",
        "author": "胡仲参",
        "content": "雪后湖清浅，令人心眼开。\n林疏知寺近，冰合碍舟回。\n寒色欺吟鬓，斜阳入酒杯。\n山行已清绝，况復是寻梅。",
        "dynasty": "宋",
        "collection_info": null
    },
    {
        "uuid": "d432810ed1cc3200aa02db81963ea4cc",
        "title": "春晚见山茶花一枝独开",
        "author": "胡仲参",
        "content": "荼䕷开尽见山茶，血色娇春带雨斜。\n莫是今年逢闰月，东风吹到背时花。",
        "dynasty": "宋",
        "collection_info": null
    },
    {
        "uuid": "a6c8f8b0a90f7a32cb0959b4f92c4929",
        "title": "山中口占三首  其一",
        "author": "胡仲参",
        "content": "四野平田春水肥，前山隠隠带残晖。\n千林晚色无人共，时有樵翁独自归。",
        "dynasty": "宋",
        "collection_info": null
    },
    {
        "uuid": "517a26e7219e9d7230ff4f5798d4f350",
        "title": "山中口占三首  其二",
        "author": "胡仲参",
        "content": "踯躅花开野色浓，和风和雨卧丛丛。\n城中只买零枝看，那似山头满树红。",
        "dynasty": "宋",
        "collection_info": null
    },
    {
        "uuid": "b9cb673845ce1741535837826ca3393e",
        "title": "山中口占三首  其三",
        "author": "胡仲参",
        "content": "饭罢呼僮旋煮茶，棋枰诗卷小生涯。\n从今厌踏红尘路，多在山间少在家。",
        "dynasty": "宋",
        "collection_info": null
    },
    {
        "uuid": "2961bfa4b41b3ac3ef6052eea93e1f47",
        "title": "夜坐即事",
        "author": "胡仲参",
        "content": "午夜空庭寂，心闲坐亦忘。\n竹间风动静，云裏月行藏。\n惊鹊出幽树，寒螀语废廊。\n瓯茶聊当酒，清气入诗肠。",
        "dynasty": "宋",
        "collection_info": null
    },
    {
        "uuid": "e0fd8318406ba63d14515b02ac0cf842",
        "title": "题墨梅竹",
        "author": "胡仲参",
        "content": "洗尽丹青料，清高绝点埃。\n数竿无韵竹，一树不香梅。\n与可今已矣，补之安在哉。\n千年好风致，唤上笔头来。",
        "dynasty": "宋",
        "collection_info": null
    },
    {
        "uuid": "1dd7cd7a38511f6403088e5c57151408",
        "title": "听雨",
        "author": "胡仲参",
        "content": "听尽灯前细雨声，声声总是别离情。\n何时断得闲烦恼，一任芭蕉滴到明。",
        "dynasty": "宋",
        "collection_info": null
    },
    {
        "uuid": "fa78835e1dc621e7667a98727aeadfb3",
        "title": "夜坐与伯氏苇航对床阅江湖诗偶成一首",
        "author": "胡仲参",
        "content": "对床因话弟兄情，话到山林世念轻。\n几上江湖诗一卷，窗前灯火夜三更。\n茶经未展神先爽，香片纔烧味较清。\n吟罢忽闻谯角动，石桥霜晓有人行。",
        "dynasty": "宋",
        "collection_info": null
    },
    {
        "uuid": "0ac3c1446a206c40f8d00bd62b4d9c42",
        "title": "薄暮",
        "author": "胡仲参",
        "content": "薄暮抱幽独，无言倚小楼。\n日沉千树晚，风起一天秋。\n警枕团新梦，寒衣带旧愁。\n祇因吟太苦，余病未全瘳。",
        "dynasty": "宋",
        "collection_info": null
    },
    {
        "uuid": "169b808a0d68ac3c5c3f251284e8a159",
        "title": "山行",
        "author": "胡仲参",
        "content": "石磴手难攀，林深去復还。\n人行啼鸟外，僧住白云间。\n野兴平秋水，吟魂绕暮山。\n马头风作恶，潘鬓任阑珊。",
        "dynasty": "宋",
        "collection_info": null
    },
    {
        "uuid": "62bb6f882ec76e26ab0c59305a75916d",
        "title": "月夜听琴效渔父辞",
        "author": "胡仲参",
        "content": "风入古松成节奏，泉奔幽磴响琮琤。\n琴中弹意不弹声，猛拂朱絃灯焰落。\n细敲玉版梦魂清，啼乌枝上月三更。",
        "dynasty": "宋",
        "collection_info": null
    },
    {
        "uuid": "5f805d14d05c21b5ed06dea7135ec705",
        "title": "寒中偶题",
        "author": "胡仲参",
        "content": "酒对红炉暖，香凝绣被温。\n老天有私意，寒不到朱门。",
        "dynasty": "宋",
        "collection_info": null
    },
    {
        "uuid": "b8312f7a1a6a5acdd6629a627d64435f",
        "title": "枕上得句寄潜君升",
        "author": "胡仲参",
        "content": "无奈篷窗雪打声，梦魂纔稳又还惊。\n枕衾如许犹嫌冷，多少阎闾睡不成。",
        "dynasty": "宋",
        "collection_info": null
    },
    {
        "uuid": "fe8614c932a8cfce484fabbabee52a4e",
        "title": "留宿陈氏书斋",
        "author": "胡仲参",
        "content": "因访吟朋到竹居，春寒策策动窗虚。\n几番好雨偏留客，一盏青灯共读书。\n徐孺旧曾亲下榻，陈遵见说好投车。\n与君静夜评心事，万斛闲愁尽扫除。",
        "dynasty": "宋",
        "collection_info": null
    },
    {
        "uuid": "000fbed70cf54c93cca23020c07e2147",
        "title": "游白石山观音寺",
        "author": "胡仲参",
        "content": "绿阴深处石桥横，纔入山门意便清。\n林下一僧无箇事，时来倚树听泉声。",
        "dynasty": "宋",
        "collection_info": null
    },
    {
        "uuid": "f06a9f437226f9c29b9928b5403512c6",
        "title": "与生上人",
        "author": "胡仲参",
        "content": "久住深山裏，相忘物外形。\n逢人出好语，入定掩残经。\n古字碑成轴，名诗榜作屏。\n欲知祖师意，柏树在中庭。",
        "dynasty": "宋",
        "collection_info": null
    },
    {
        "uuid": "e6ff9c01ccfd2e01ac406ddea8268094",
        "title": "雨中",
        "author": "胡仲参",
        "content": "愁坐黄昏掩客扉，风翻霜叶满庭飞。\n孤灯挑到寒更尽，犹有行人带雨归。",
        "dynasty": "宋",
        "collection_info": null
    },
    {
        "uuid": "28aca5d855a98c51dec801a2ca32e41c",
        "title": "读岳鄂王行实",
        "author": "胡仲参",
        "content": "飞鹄来何意，英雄此日生。\n山河张胆气，宇宙载风声。\n一片堂中纸，千年身后名。\n至今坟上木，犹作不平鸣。",
        "dynasty": "宋",
        "collection_info": null
    },
    {
        "uuid": "dab0dfacc60b9ad557febd2fec3bd00a",
        "title": "和林梅臞西淙瀑布图韵",
        "author": "胡仲参",
        "content": "瀑驶惊风雨，危悬峭壁前。\n临流清客耳，入夜搅幽眠。\n旁是龙为庙，高疑山有仙。\n一尘飞不到，长似九秋天。",
        "dynasty": "宋",
        "collection_info": null
    },
    {
        "uuid": "949a564ecfd89f3b0f6e5325da2d9e71",
        "title": "喜郭希范自上庠归",
        "author": "胡仲参",
        "content": "马蹄明日是君家，千里归来傍节华。\n几夜深闺寒寂寂，有人和泪卜灯花。",
        "dynasty": "宋",
        "collection_info": null
    },
    {
        "uuid": "8c36a15b60dae082ac242382532e914a",
        "title": "用伯氏韵柬梅臞",
        "author": "胡仲参",
        "content": "榾柮炉前坐夜深，寒侵窗户月西沉。\n冥搜天地无穷趣，写尽江湖一片心。\n霜叶落边添客思，梅花瘦处动高吟。\n访君欲问推敲诀，拟把清樽共细斟。",
        "dynasty": "宋",
        "collection_info": null
    },
    {
        "uuid": "44933cdf4699862671c80ea225841502",
        "title": "柬竹院孚老",
        "author": "胡仲参",
        "content": "别来旬日许，又过一分春。\n因感尘中事，空惭物外人。\n吟清便境静，语苦见情真。\n近况知何似，篇诗得细询。",
        "dynasty": "宋",
        "collection_info": null
    },
    {
        "uuid": "846239e983c561c1f0d519e74ebfa882",
        "title": "送梅臞还三山",
        "author": "胡仲参",
        "content": "十年湖海上，此日值梅兄。\n一见纔倾盖，相逢又问程。\n新编联画卷，清话入诗评。\n从此云山别，因风时寄声。",
        "dynasty": "宋",
        "collection_info": null
    },
    {
        "uuid": "b0d6dd7d77129b77304b035fdb2c90d0",
        "title": "题雪舟云心二友吟卷",
        "author": "胡仲参",
        "content": "君诗何所似，绝似晚唐诗。\n写出春云状，融成白雪词。\n百篇多态度，二妙一襟期。\n与我为三友，他年题品谁。",
        "dynasty": "宋",
        "collection_info": null
    },
    {
        "uuid": "41430b08dcc71413e5bb05c8776f8916",
        "title": "清明",
        "author": "胡仲参",
        "content": "杯酒浓浇壠上春，东风吹起纸灰尘。\n可堪肠断中原路，草掩荒丘不见人。",
        "dynasty": "宋",
        "collection_info": null
    },
    {
        "uuid": "596dfef360898ecae88a6d706eab35e1",
        "title": "寄黄云心",
        "author": "胡仲参",
        "content": "竹屋少行迹，闭门春昼长。\n天时半晴湿，人意共炎凉。\n苔藓侵阶绿，荼䕷压架香。\n冥搜寻杖屦，不为看花忙。",
        "dynasty": "宋",
        "collection_info": null
    },
    {
        "uuid": "d236815aaa32d4e1615a6a3b7438b2da",
        "title": "采桑女",
        "author": "胡仲参",
        "content": "叶满筐箱花满簪，低头微笑出桑阴。\n后来若有秋胡子，说与黄金必动心。",
        "dynasty": "宋",
        "collection_info": null
    },
    {
        "uuid": "76586ff34bdc6ededdb92df734cdbc98",
        "title": "过永春县",
        "author": "胡仲参",
        "content": "距城纔百里，世路便难平。\n碣石唐人墓，桃源晋地名。\n危谯依岳势，荒市带溪声。\n往日罹兵火，颓垣蔓草生。",
        "dynasty": "宋",
        "collection_info": null
    },
    {
        "uuid": "4cb0ebc0044cc8ccc5607827a69c944d",
        "title": "圩田",
        "author": "胡仲参",
        "content": "圩田依涧水，入夏未栽禾。\n不是春耕晚，山中寒气多。",
        "dynasty": "宋",
        "collection_info": null
    },
    {
        "uuid": "9515856fd85d691071c3b4d2e5ecf94c",
        "title": "闺中词  其一",
        "author": "胡仲参",
        "content": "写就相思字，灯前带泪看。\n欲缄还未忍，少待泪痕干。",
        "dynasty": "宋",
        "collection_info": null
    },
    {
        "uuid": "96099e56a8d0600f638e457ff3d0a538",
        "title": "闺中词  其二",
        "author": "胡仲参",
        "content": "听尽芭蕉雨，愁人夜不眠。\n凭谁将此意，为妾到郎边。",
        "dynasty": "宋",
        "collection_info": null
    },
    {
        "uuid": "c9dd9c93faaa2d0c80582cf7a58b4a6f",
        "title": "早发",
        "author": "胡仲参",
        "content": "早发六七里，前途曙未分。\n渔舟依岸立，水碓隔溪闻。\n独树支残月，空山半白云。\n清晨那可驻，日出又如焚。",
        "dynasty": "宋",
        "collection_info": null
    },
    {
        "uuid": "00eeabd81a7d02136828c4215731bf7d",
        "title": "无题",
        "author": "胡仲参",
        "content": "露重湿征衣，风急翻纱帽。\n山下灌园人，倚锄看马过。",
        "dynasty": "宋",
        "collection_info": null
    },
    {
        "uuid": "0396fddca5aba33e581d6857d5edc13c",
        "title": "过界首",
        "author": "胡仲参",
        "content": "几重岭隔几重湾，路入蒙蒙烟雨间。\n独立溪桥重回首，前头已是剑州山。",
        "dynasty": "宋",
        "collection_info": null
    },
    {
        "uuid": "633e13dd60b7aaed703fd0acc6710798",
        "title": "思家",
        "author": "胡仲参",
        "content": "夜梦到山居，回头千里余。\n屡传归去信，不得寄来书。\n小径应添笋，荒畦欠理蔬。\n客程频得雨，田里事何如。",
        "dynasty": "宋",
        "collection_info": null
    },
    {
        "uuid": "83a892ebf006c7b600ce79615e2cdfac",
        "title": "渔梁岭禹庙",
        "author": "胡仲参",
        "content": "古今陈迹几兴亡，闽岭何因祀夏王。\n莫是当年平水日，曾驱鱼鳖渡渔梁。",
        "dynasty": "宋",
        "collection_info": null
    },
    {
        "uuid": "f65bce2ae37107815e7fbe3b10d00391",
        "title": "陵上",
        "author": "胡仲参",
        "content": "身为功名役，因思隠者贤。\n只行山后路，羞过钓台前。",
        "dynasty": "宋",
        "collection_info": null
    },
    {
        "uuid": "6a24450286b23a849e71e61714b760ae",
        "title": "西湖会上和赵靖轩韵",
        "author": "胡仲参",
        "content": "不着人间半点愁，每于胜处一凭楼。\n吟边只欠林和靖，坐上追思马少游。\n晕脸芙蕖酣薄暮，低眉杨柳拂新秋。\n酒阑拍掌狂歌舞，自是忘机可狎鸥。",
        "dynasty": "宋",
        "collection_info": null
    },
    {
        "uuid": "8e85053e03ddf6bab5b59cc3f925ab77",
        "title": "秋意",
        "author": "胡仲参",
        "content": "梧叶飘残客梦惊，拥衾危坐到天明。\n片心除是眉头识，万感都从念脚生。\n江上鲈肥销旅况，楼前雁过带边声。\n挑灯无语闲商略，谋国谋家底计成。",
        "dynasty": "宋",
        "collection_info": null
    },
    {
        "uuid": "31b76ca91e8f6e400444da1260c1faa7",
        "title": "还赵靖轩吟卷",
        "author": "胡仲参",
        "content": "借得君诗在案头，篝灯夜夜看银鈎。\n苦吟暗数秋更尽，何处笛声人倚楼。",
        "dynasty": "宋",
        "collection_info": null
    },
    {
        "uuid": "17dee1497094cb0df54635495971b83d",
        "title": "重阳",
        "author": "胡仲参",
        "content": "漫浪江湖已十霜，一秋强半又重阳。\n可怜白日浑闲度，偶对黄花觉自伤。\n客舍题诗书感遇，市楼沽酒慰凄凉。\n登高不为酬心赏，直欲凭栏望故乡。",
        "dynasty": "宋",
        "collection_info": null
    },
    {
        "uuid": "f9fe021f33471dfe9cf531ad95eccc88",
        "title": "夜来闻曾性之丘君就二友隔楼吟声不绝以诗柬之",
        "author": "胡仲参",
        "content": "月下归来深闭门，衾寒时倩博山温。\n隔楼忽听吟声苦，引得清愁入梦魂。",
        "dynasty": "宋",
        "collection_info": null
    },
    {
        "uuid": "d4442678e68c80d8d2ef9b3d292dc6ae",
        "title": "问性之病",
        "author": "胡仲参",
        "content": "莫向推敲苦用心，闻君病裏亦沉吟。\n书灯挑尽无人共，药鼎煎残到夜深。\n霜后菊花方寂寂，腊前梅事又骎骎。\n相看咫尺如千里，几度逢人问信音。",
        "dynasty": "宋",
        "collection_info": null
    },
    {
        "uuid": "7ffb94111c2db00b6160513757e57304",
        "title": "过千顷寺访谷隠老",
        "author": "胡仲参",
        "content": "别久交情淡，重来似旧时。\n人生云聚散，世事月盈亏。\n茶具权行酒，禅床借看诗。\n漫天多雪意，预约探梅期。",
        "dynasty": "宋",
        "collection_info": null
    },
    {
        "uuid": "e0157cbb8b753364a87b5d467ab9f0ac",
        "title": "性之寻梅归来有诗因感一绝",
        "author": "胡仲参",
        "content": "处士庐前门径深，仅留佳句与人吟。\n孤山近日无行路，疏影暗香何处寻。",
        "dynasty": "宋",
        "collection_info": null
    },
    {
        "uuid": "1d3bf43a507687c2bed33136319c697c",
        "title": "枕上偶成",
        "author": "胡仲参",
        "content": "客楼萧索抱愁眠，雁过声声到枕边。\n念脚动如鱼拨剌，吟身寒似鹭联拳。\n匣中幸有刘琨剑，囊裏犹余杜老钱。\n忽忆西山山下路，夜深霜露滴松阡。",
        "dynasty": "宋",
        "collection_info": null
    },
    {
        "uuid": "9c9197c11c3990c8c6ba9ebb5006875b",
        "title": "夹河中有矮道人自住小舟持呪为生人莫不异之者",
        "author": "胡仲参",
        "content": "道人神貌古，双鬓欲垂肩。\n坐席容三尺，浮家住一船。\n养生凭佛果，持钵信人缘。\n早泊桥梁下，蓬头起白烟。",
        "dynasty": "宋",
        "collection_info": null
    },
    {
        "uuid": "4f626ba422a6a79824648a61fc16e3a3",
        "title": "寄懒庵",
        "author": "胡仲参",
        "content": "天寒日短道路长，白云飞处知吾乡。\n大江之东渭之北，念我故人何可忘。\n别来杨柳春依依，只今开到梅花香。\n扁舟漫浪归未得，京尘海裏安行藏。\n身名未立仰天笑，床头夜夜鸣干将。\n羡师物外无宠辱，庭前柏树常苍苍。\n吁嗟念羽飞不到，二千里外空相望。\n五云前坠满室光，报师之意无以将。\n篇诗浓墨纔淋浪，一声雁过天南翔。",
        "dynasty": "宋",
        "collection_info": null
    },
    {
        "uuid": "fbf29ea6538585d38de674a83e781602",
        "title": "偶得",
        "author": "胡仲参",
        "content": "挑灯伴寒夜，兀坐竹炉边。\n赤脚知吟苦，时将山茗煎。",
        "dynasty": "宋",
        "collection_info": null
    },
    {
        "uuid": "74b9c2b42f4958f2320c3d36acbb3e58",
        "title": "和性之见寄韵",
        "author": "胡仲参",
        "content": "窗烛销残转寂寥，柴门无復野僧敲。\n偶来枕上吟诗就，记向心头欠笔抄。\n鸣竹数声疑雪片，寻梅清梦到山坳。\n世情云雨多翻覆，谁是江湖耐久交。",
        "dynasty": "宋",
        "collection_info": null
    },
    {
        "uuid": "321c453a6975037c8674a5494c34a639",
        "title": "游山中",
        "author": "胡仲参",
        "content": "世途平处起波澜，输与高僧占好山。\n竹麈直为挥俗具，槿篱虚设掩尘关。\n林泉有分酬清供，瓶锡无人伴此闲。\n摆脱名缰须早计，半生犹得住云间。",
        "dynasty": "宋",
        "collection_info": null
    },
    {
        "uuid": "f2c0a28925ed93d3bf81cf434c88b5d1",
        "title": "寒夜作",
        "author": "胡仲参",
        "content": "生计尚茫茫，微吟思故乡。\n羁愁消不尽，寒夜未为长。\n门掩梅花月，禽翻竹叶霜。\n挑灯裁锦字，明发有归航。",
        "dynasty": "宋",
        "collection_info": null
    },
    {
        "uuid": "c6751b13275de2d427f6885fd5d2b90b",
        "title": "读秦纪",
        "author": "胡仲参",
        "content": "万雉云边万马屯，筑来直欲障胡尘。\n谁知斩木为干者，只是长城裏面人。",
        "dynasty": "宋",
        "collection_info": null
    },
    {
        "uuid": "26ad8c6164da2ba4763dc4255076700a",
        "title": "雪",
        "author": "胡仲参",
        "content": "凝云商作雪，顷刻满天涯。\n片片疏还密，霏霏整復斜。\n映窗疑月影，着地似杨花。\n四望浑同色，微茫认点鸦。",
        "dynasty": "宋",
        "collection_info": null
    },
    {
        "uuid": "519aff33032332bca8464a3ab072879f",
        "title": "用冯深居韵题莆阳章氏环翠楼",
        "author": "胡仲参",
        "content": "百尺危梯眇海寰，栏干十二尽青山。\n烟光浓淡藏多景，野水周遭匝四环。\n胜地只宜骚客住，老天未放主人闲。\n凭谁说与九仙道，方丈移来在此间。",
        "dynasty": "宋",
        "collection_info": null
    },
    {
        "uuid": "79cbb9ae5e61b023b314f34677acabd0",
        "title": "书怀呈曾性之",
        "author": "胡仲参",
        "content": "览镜嘆头颅，梅花一样臞。\n病因吟后有，愁到醉边无。\n心事归梁燕，年华过隙驹。\n世途难着脚，况復是江湖。",
        "dynasty": "宋",
        "collection_info": null
    },
    {
        "uuid": "d059a4002966b3512b87d05094a4f861",
        "title": "和伯氏春雨中韵  其一",
        "author": "胡仲参",
        "content": "痴寒脉脉压晴莎，春渐三分景未和。\n待得浓阴收拾后，花边春色已无多。",
        "dynasty": "宋",
        "collection_info": null
    },
    {
        "uuid": "207d3afc333b793e14908d06fca65ed6",
        "title": "和伯氏春雨中韵  其二",
        "author": "胡仲参",
        "content": "两堤杨柳拂新亭，怪底游人懒踏青。\n手捻梨花成小立，半窗湖水雨冥冥。",
        "dynasty": "宋",
        "collection_info": null
    },
    {
        "uuid": "571c4c881816b3ce37fe0671a21fc170",
        "title": "寄梅臞",
        "author": "胡仲参",
        "content": "别去忽经旬，春风阅二分。\n几番吟对雨，独自暗思君。\n客裏加频病，愁边骇近闻。\n倚栏商不得，心目乱于云。",
        "dynasty": "宋",
        "collection_info": null
    },
    {
        "uuid": "aff9498a9db4b65cc653535f90e76648",
        "title": "和伯氏包山观桃花韵",
        "author": "胡仲参",
        "content": "因访桃花到岭根，御林春色此平分。\n千株未数栽唐观，一幅犹堪画晋源。\n仙在云间无处觅，人行风外有香闻。\n笙箫隠隠宫城隔，立尽黄昏更断魂。",
        "dynasty": "宋",
        "collection_info": null
    },
    {
        "uuid": "0a33a81bb93ab6a8167e5efb832bc503",
        "title": "萧山望城中遗",
        "author": "胡仲参",
        "content": "见说天文变，频占太史台。\n但云星犯月，不料火为灾。\n尽夜看烟灭，逢人问讯来。\n丹心勤恋阙，东向极裴回。",
        "dynasty": "宋",
        "collection_info": null
    },
    {
        "uuid": "b14bf243612e28da4952cfcdd092ba21",
        "title": "吴王试剑石",
        "author": "胡仲参",
        "content": "吴王铸剑成，自谓古难比。\n试之高山巅，石裂断横理。\n那无昔时人，相逢干将里。\n故宫宫中白日长，春风野田百草香。\n有谁慷慨不平事，被褐踏花推酒缸。",
        "dynasty": "宋",
        "collection_info": null
    },
    {
        "uuid": "47f3ba51018837e88ea25cb3c3c97458",
        "title": "次林庭植留别韵",
        "author": "胡仲参",
        "content": "曲生皆可醉，何必问醇醨。\n浩气长看剑，愁肠半贮诗。\n归舟无麦载，去路有梅随。\n瘴海风波恶，此行君自知。",
        "dynasty": "宋",
        "collection_info": null
    },
    {
        "uuid": "b92b4e82ea8f8916912db72c59c31e83",
        "title": "王用和屡言别而未归颐斋有诗戏之次韵奉寄",
        "author": "胡仲参",
        "content": "几度西郊饯马尘，曾将尺素託文鳞。\n荷杯酌尽开怀酒，柳线萦回有脚春。\n瘴海自多流落客，阳关少见别离人。\n出门有碍何为者，徒负江湖老大身。",
        "dynasty": "宋",
        "collection_info": null
    },
    {
        "uuid": "a0b487db0715f0dd03dcd534ed1f3082",
        "title": "留别社友",
        "author": "胡仲参",
        "content": "漫浪归来六换秋，又携书剑入皇州。\n得些湖海元龙气，作箇山川司马游。\n奔走客城因念脚，勾牵时事上眉头。\n中朝满目皆知己，还有篇诗遣寄不。",
        "dynasty": "宋",
        "collection_info": null
    },
    {
        "uuid": "0205ae586ab37c5fc9d1dc1b1290e0ea",
        "title": "和王和礼留别韵",
        "author": "胡仲参",
        "content": "归骑怱怱十日程，客身犹自恋桐城。\n未应江左追王建，且去隆中卧孔明。\n鸡黍几番陪夜话，鶑花一路伴伶声。\n秦溪溪上无风浪，好与白鸥寻旧盟。",
        "dynasty": "宋",
        "collection_info": null
    }
]