[
    {
        "uuid": "728ead6b15933039f64e5504ba31b98f",
        "title": "和欧阳永叔送龙学赴陕府酌饮赠别",
        "author": "吴奎",
        "content": "陕郡太守来告别，翰林主人为置酒。\n急唤寻常诗酒伴，要夸此会为难有。\n席间骋辩何快哉，恰似纵丸临坂走。\n诙谐往往笑绝倒，同异时时瞋掉手。\n共怜奇伟出尘冥，却欲昏愚浪枯朽。\n从来豪举必兼包，击节齐侯容九九。\n我实鄙钝不晓事，贤公采取宁非偶。\n择之文行众所珍，昔日乘槎犯牛斗。\n年将老矣又分符，莫遣安排用庄叟。",
        "dynasty": "宋",
        "collection_info": null
    },
    {
        "uuid": "95deef3a8a2e96aff6192d105be355b2",
        "title": "泛五云溪游照湖归",
        "author": "吴奎",
        "content": "樵风漾归舟，飘然一叶轻。\n曲岸忽超逸，远山回抱明。\n幽禽淡容与，荷芰相低倾。\n野田足收穫，邨叟时逢迎。\n驩言无物役，得我游览情。\n日脚暮云起，湖面蓼烟生。\n秋光湛空碧，彷佛见重城。\n候吏津亭外，稍闻笳鼓声。",
        "dynasty": "宋",
        "collection_info": null
    },
    {
        "uuid": "663dbcf136002f58ca71825d541272db",
        "title": "游云门寺留题灵运上人房",
        "author": "吴奎",
        "content": "云门入云深，树密山转幽。\n溪亭修竹裏，激激玉泉流。\n仁智所遐想，古今为胜游。\n我乘休沐至，穷览殊难周。\n金碧楼殿午，寒香松桂秋。\n清风动高兴，飘越不可收。\n禅师索题诗，捉笔事冥搜。\n欲速驰思远，顷刻历九州。\n象外有真物，惝怳难为求。\n徒形陈熟言，羞涩为尔留。",
        "dynasty": "宋",
        "collection_info": null
    },
    {
        "uuid": "62b7b6dcad0bc54c157d3822cc728a60",
        "title": "泛照湖游天章",
        "author": "吴奎",
        "content": "秦望奇峰北，天章野寺东。\n石桥跨惊濑，云屋丽层穹。\n片段磨礲密，高低结构雄。\n盘基深凿岸，飞势耸凌空。\n迥却熙蒸日，虚含自远风。\n溪山形胜聚，川陆往来通。\n竹影摇轩外，松声逼坐中。\n孤烟惹樵叟，轻浪溅渔翁。\n气象清无比，登临杳莫穷。\n直须图画看，安得入神工。",
        "dynasty": "宋",
        "collection_info": null
    },
    {
        "uuid": "79417978ba1738dc4a5b0813eae28f1b",
        "title": "泛照湖游天章",
        "author": "吴奎",
        "content": "愁霖不肯已，阴结弥二旬。\n吾游欲及时，秉烛出城门。\n泛泛一舫航，密坐环亲宾。\n爽气忽侵袂，重云稍逡巡。\n俄顷万里晴，鬼魅伏清晨。\n日光溜水态，照灼无涯垠。\n轻烟缅以没，微风飈然振。\n菰蒲动幽响，拨刺惊潜鳞。\n浮沈戏鸥鹭，荡漾开萍苹。\n榜人发棹歌，渔翁理罾缗。\n激越自成态，潇洒何其真。\n清辉不可状，野思徒纷纭。\n弭棹山之阿，行行问吾民。\n莓苔粘侧径，马足绝纤尘。\n青溪曲折度，茅屋经过频。\n川涂斗开阔，夷路夹松筠。\n右转耸云构，广除砻翠珉。\n佛殿烁金碧，标牓自玉宸。\n修廊盘磴道，等级华堂新。\n最后敞高阁，扃藏帝室珍。\n冥心一熏拂，璨璨罗星辰。\n大哉三圣笔，天纵妙入神。\n名家数几百，较古谁为邻。\n山头见塔影，树杪排嶙峋。\n直上遽登造，爱奇忘艰辛。\n秋容媚虚旷，蔼蔼扬奇芬。\n羣峰出圭角，万象皆缕陈。\n森爽翠欲滴，苍茫寒袭人。\n远心穷碧海，逸兴凌高旻。\n踌躇下烟麓，盻眄行復询。\n僧言王右军，遗蹟永和春。\n兰亭有曩基，墨池含漪沦。\n书室閟灵像，五亭余圆囷。\n次第与探历，毕景颐厥因。\n简累脱纷滓，遗荣终幅巾。\n逍遥自得场，此节固离伦。\n愤耻以寄傲，则非吾所遵。\n凉飈拂修竹，暮霭起长津。\n缨佩顾为忝，城郭宜尔亲。\n回首已遥碧，怳然尘世分。",
        "dynasty": "宋",
        "collection_info": null
    },
    {
        "uuid": "126fb12d4b254eba8ecd1f329e5a881f",
        "title": "句",
        "author": "吴奎",
        "content": "奚车一牛驾，朝马两人骑。",
        "dynasty": "宋",
        "collection_info": null
    }
]