[
    {
        "title": "念奴娇 楚天霜晓",
        "author": "郑清之",
        "content": "楚天霜晓，看老来秋圃，寒花犹在。\n金阙栽培端正色，全胜东篱风采。\n雅韵清虚，幽香淡泊，惟有陶家爱。\n由他尘世，落红愁处如海。\n多少风雨飘摇，夫君何素，晚节应难改。\n休道三闾曾旧识，轻把木兰相对。\n延桂同盟，索梅为友，不复娇春态。\n年年秋后，笑观芳草萧艾。",
        "dynasty": "宋",
        "collection_info": null
    },
    {
        "title": "默坐偶成  其一",
        "author": "郑清之",
        "content": "洹河见水老如新，此见云何别妄真。\n心本佛心须作佛，境皆尘境莫随尘。\n空中花果浮生眼，梦裏悲欢现在身。\n万事卢胡吃茶去，不知谁主更谁宾。",
        "dynasty": "宋",
        "collection_info": null
    },
    {
        "title": "默坐偶成  其二",
        "author": "郑清之",
        "content": "底须莫莫更休休，老去浮湛一敝舟。\n病恼幻躯天恶剧，醉寻熟睡我先筹。\n眼前勤惰书开阖，窗下阴晴雨散收。\n假使庄生梦为蝶，也应贷粟监河侯。",
        "dynasty": "宋",
        "collection_info": null
    },
    {
        "title": "默坐偶成  其三",
        "author": "郑清之",
        "content": "睡魔勾引鹤投林，书债中抛笔似瘖。\n尚有乌髭赢白髮，拟寻朱汞养黄金。\n寸机解起千疆亩，一息能藏万古今。\n尘世何人是知己，推窗明月正当心。",
        "dynasty": "宋",
        "collection_info": null
    },
    {
        "title": "追记觉际偶成",
        "author": "郑清之",
        "content": "我到家山雪尚飞，看看寒食展归期。\n花开无酒蝶贻笑，春尽不吟鶑有辞。\n窗下竹君陪晤对，手中杖子共追随。\n闲来自唱无生曲，井底泥蛇舞柘枝。",
        "dynasty": "宋",
        "collection_info": null
    },
    {
        "title": "静极",
        "author": "郑清之",
        "content": "磨砖岂解成明镜，打坐如何作佛身。\n静闹头头须认着，暑中冰冻雪中春。",
        "dynasty": "宋",
        "collection_info": null
    },
    {
        "title": "灯薪",
        "author": "郑清之",
        "content": "小草虚心不染尘，传灯会上屡焚身。\n光明一点元无尽，谩结空花作好春。",
        "dynasty": "宋",
        "collection_info": null
    },
    {
        "title": "臂疼医令灼艾戏成",
        "author": "郑清之",
        "content": "幻体当如泡影观，法身清浄本坚完。\n四千八万陀罗臂，艾炷教君何处安。",
        "dynasty": "宋",
        "collection_info": null
    },
    {
        "title": "食豆荚",
        "author": "郑清之",
        "content": "西风摵摵草虫鸣，万荚丛中诧瑞蓂。\n煮啖快输儿女吻，燃萁不忍尚堆青。",
        "dynasty": "宋",
        "collection_info": null
    },
    {
        "title": "臂疼自砭",
        "author": "郑清之",
        "content": "云长凿骨未为奇，断臂亭亭对祖师。\n万法从心当自省，箇中冷暖有鱼知。",
        "dynasty": "宋",
        "collection_info": null
    },
    {
        "title": "有感",
        "author": "郑清之",
        "content": "子思问学惟诚意，孟氏工夫只反身。\n定慧妙明何处觅，要知儒释共天真。",
        "dynasty": "宋",
        "collection_info": null
    },
    {
        "title": "秋色佳甚未能一到觉际像景谩赋二绝  其一",
        "author": "郑清之",
        "content": "秋光澹薄有无间，掠水斜风雨脚斑。\n试向菰蒲深处望，嫩黄一点荇花闲。",
        "dynasty": "宋",
        "collection_info": null
    },
    {
        "title": "秋色佳甚未能一到觉际像景谩赋二绝  其二",
        "author": "郑清之",
        "content": "藕花万柄敛春妆，剩驻霜荷葺芰裳。\n水路想通渔艇入，我来月下要鸣榔。",
        "dynasty": "宋",
        "collection_info": null
    },
    {
        "title": "感风闷坐戏成六言一首示云岑",
        "author": "郑清之",
        "content": "梦觉无两庄子，是非只一东坡。\n颜渊箪食为乐，启期带索行歌。\n鲁侯不遇天也，伯寮其如命何。\n世事如棋新局，人生落叶辞柯。\n谁人见张平叔，何处觅蓝采和。\n且服单方妙药，般若波罗蜜多。",
        "dynasty": "宋",
        "collection_info": null
    },
    {
        "title": "秋成风雨",
        "author": "郑清之",
        "content": "垂垂金颖贺秋成，去逐狂风一羽轻。\n何事天工恶戏剧，眼前翻覆见亏盈。",
        "dynasty": "宋",
        "collection_info": null
    },
    {
        "title": "雨后闲坐偶成",
        "author": "郑清之",
        "content": "秋霖得晚晴，景色似郊垧。\n山向闲中碧，云从阙处青。\n檐牙抽宿溜，木杪挂疎星。\n一枕便高卧，清风入暑棂。",
        "dynasty": "宋",
        "collection_info": null
    },
    {
        "title": "兀坐",
        "author": "郑清之",
        "content": "夜听寒蛩晓听蝉，梧桐疎雨晚秋天。\n空斋抱膝元无事，半是痴憨半是禅。",
        "dynasty": "宋",
        "collection_info": null
    },
    {
        "title": "香山老惠两猫",
        "author": "郑清之",
        "content": "杀活禅机本自由，顺行逆用总先筹。\n伽梨亲抱貍奴送，管是南泉是赵州。",
        "dynasty": "宋",
        "collection_info": null
    },
    {
        "title": "香山猫食粥",
        "author": "郑清之",
        "content": "梵宫新遣两貍奴，晨粥饥餐食肉如。\n料是伊蒲三昧熟，未知绕膝诉无鱼。",
        "dynasty": "宋",
        "collection_info": null
    },
    {
        "title": "冬瓜",
        "author": "郑清之",
        "content": "剪剪黄花秋后春，霜皮露叶护长身。\n生来笼统君休笑，腹裏能容数百人。",
        "dynasty": "宋",
        "collection_info": null
    },
    {
        "title": "茄子",
        "author": "郑清之",
        "content": "青紫皮肤类宰官，光圆头脑作僧看。\n如何缁俗偏同嗜，入口元来总一般。",
        "dynasty": "宋",
        "collection_info": null
    },
    {
        "title": "赠李相士",
        "author": "郑清之",
        "content": "未遇公卿尽好看，会将碧眼照人寒。\n邯郸梦觉君休问，试卜何时可挂冠。",
        "dynasty": "宋",
        "collection_info": null
    },
    {
        "title": "七月初五日城中大风雨",
        "author": "郑清之",
        "content": "飓风超海撼官城，吹断银河彻晓倾。\n瓦阵飞翻千鹄起，屐声旁午万蛙鸣。\n骈肩重足人如醉，涌溜奔云气未平。\n谁与笺天如帝律，毒龙斥去锁东瀛。",
        "dynasty": "宋",
        "collection_info": null
    },
    {
        "title": "闻觉际被风寄頔老",
        "author": "郑清之",
        "content": "古德把茅惟盖头，飓风飘屋等虚舟。\n矮窗犹有蒲团滑，也胜床前衮雪毬。",
        "dynasty": "宋",
        "collection_info": null
    },
    {
        "title": "督觉际莳菜",
        "author": "郑清之",
        "content": "秋后从来数晚菘，自锄稀甲几多丛。\n莫辞榾榾频携瓮，准拟清馋玉糁翁。",
        "dynasty": "宋",
        "collection_info": null
    },
    {
        "title": "偶记赋王昭君谩录之",
        "author": "郑清之",
        "content": "伐国曾闻用女戎，忍留妖丽汉宫中。\n如知褒姒贻周患，须信巫臣为楚忠。\n青冢不遗芳草恨，白沟那得战尘空。\n解移尤物柔强虏，延寿当年合议功。",
        "dynasty": "宋",
        "collection_info": null
    },
    {
        "title": "八月初五梦桃杏枝上皆小蕊顷刻间一花先开既而次第皆拆色殊红鲜可爱梦中为赋一诗觉但记其第二句戏足成之",
        "author": "郑清之",
        "content": "天孙红锦浅深裁，为惜芳苞未肯开。\n争奈东风披拂甚，枝头次第吐香腮。",
        "dynasty": "宋",
        "collection_info": null
    },
    {
        "title": "赠谈命陈总属",
        "author": "郑清之",
        "content": "弹铗朱门岁月过，生涯安乐遍行窝。\n谈天有口机关别，处世无心笑语多。\n自是君平忠孝在，其如曼倩滑稽何。\n一帆又作鸱夷去，遥想江湖听踏歌。",
        "dynasty": "宋",
        "collection_info": null
    },
    {
        "title": "八月上弦夕",
        "author": "郑清之",
        "content": "轻风熨贴晚云开，为放中秋半月来。\n待得月圆多值雨，不如今夕共罇罍。",
        "dynasty": "宋",
        "collection_info": null
    },
    {
        "title": "觉际闲坐纪所见",
        "author": "郑清之",
        "content": "蛛网雨中时恤纬，蜂屯衙后自婴城。\n竹根得土笋争长，纸隙受风窗善鸣。",
        "dynasty": "宋",
        "collection_info": null
    },
    {
        "title": "食蛤戏成",
        "author": "郑清之",
        "content": "满殻濡潮汐，因沙产海滣。\n文身吴太伯，缄口鲁铜人。\n雀化宜分隽，蛙烹肯拟伦。\n试呈饕赋手，半熟酒含津。",
        "dynasty": "宋",
        "collection_info": null
    },
    {
        "title": "督觉际植花  其一",
        "author": "郑清之",
        "content": "桂后秋兰解出奇，幽香元不许春知。\n移根好向它山觅，承受风光到菊篱。",
        "dynasty": "宋",
        "collection_info": null
    },
    {
        "title": "督觉际植花  其二",
        "author": "郑清之",
        "content": "兄弟梅矾是水仙，曝根向暖种宜先。\n银台金盏惟须酒，不可无渠对雪天。",
        "dynasty": "宋",
        "collection_info": null
    },
    {
        "title": "催觉际殖芥",
        "author": "郑清之",
        "content": "淡交耐久最宜蔬，风味清严莫芥如。\n沃壤深畦须蚤计，雪中满拟饫冰葅。",
        "dynasty": "宋",
        "collection_info": null
    },
    {
        "title": "观书",
        "author": "郑清之",
        "content": "肝脾何药解清虚，不用参苓不㕮咀。\n一种单方无授受，明窗端坐只观书。",
        "dynasty": "宋",
        "collection_info": null
    },
    {
        "title": "夜雨",
        "author": "郑清之",
        "content": "依风急雨垫秋清，疎数无时总有声。\n最是可怜云裏月，几番阴翳几番明。",
        "dynasty": "宋",
        "collection_info": null
    },
    {
        "title": "睡起戏笔",
        "author": "郑清之",
        "content": "范蠡功成便五湖，鸱夷未了復陶朱。\n争如终老严陵钓，千古清名一事无。",
        "dynasty": "宋",
        "collection_info": null
    },
    {
        "title": "谢天童老秋兰  其一",
        "author": "郑清之",
        "content": "楚畹春曾泛晓光，直留雅艷到虹藏。\n山中不把一枝到，世外那闻千佛香。",
        "dynasty": "宋",
        "collection_info": null
    },
    {
        "title": "谢天童老秋兰  其二",
        "author": "郑清之",
        "content": "秋色追随入慧光，肯携幽卉问行藏。\n深林未省炎凉态，来为闲人特地香。",
        "dynasty": "宋",
        "collection_info": null
    },
    {
        "title": "谢天童老秋兰  其三",
        "author": "郑清之",
        "content": "绿叶青青带紫光，拈来笑处没遮藏。\n密圆应具楞严偈，非木非空出妙香。",
        "dynasty": "宋",
        "collection_info": null
    },
    {
        "title": "夜雨不睡  其一",
        "author": "郑清之",
        "content": "浮湛世事付洪乔，欹枕迢迢度永宵。\n雨细无声檐溜滴，香残有烬篆烟销。\n翻盆硕鼠全欺暗，绕鬓飞蚊始作娇。\n老去易惊寒暑变，几多今夕又明朝。",
        "dynasty": "宋",
        "collection_info": null
    },
    {
        "title": "夜雨不睡  其二",
        "author": "郑清之",
        "content": "少日无欢老易愁，鶑花过眼一春休。\n清虚未解穷聃释，情思谁能更孔周。\n白醉蹔烦檐送暖，苍颜惟恐镜包羞。\n争知一点天然物，不共浮生作去留。",
        "dynasty": "宋",
        "collection_info": null
    },
    {
        "title": "育王老禅屡惠佳茗比又携日铸为饷因言久则味失师授以焙藏之法必有以专之笑谓非力所及谩成拙语解嘲录以为谢",
        "author": "郑清之",
        "content": "曾读茶经如读律，一物不备茶不出。\n未论煮瀹应节度，第一收藏在坚密。\n摘鲜封裹须焙芳，湿蒸为寇防侵疆。\n朝屯暮蒙要微火，九转温养如丹房。\n育王老慧老茶事，新授秘诀乃如此。\n几番惠我先春芽，朅来细问茶何似。\n我初谓师茶绝奇，十日之后如饮糜。\n颇疑缁俗果异撰，良苦辄为居所移。\n吾言未终师绝叫，为茶传法恨不早。\n绮疏应合有司存，料理如前毋草草。\n对师大笑面欲靴，三年宰相食无鲑。\n长鬚赤脚供井臼，荒寒政类山人家。\n扊扅炊尽瓶笙吼，何曾敲雪春云走。\n不如时扣赵州门，侍者可人长摸首。",
        "dynasty": "宋",
        "collection_info": null
    },
    {
        "title": "竹下见兰",
        "author": "郑清之",
        "content": "竹下幽香祗自知，孤高终近岁寒姿。\n垂杨曼舞多娇态，倚頼东风得几时。",
        "dynasty": "宋",
        "collection_info": null
    },
    {
        "title": "小轩偶成",
        "author": "郑清之",
        "content": "斋余宴坐息深深，万法皆闲境会心。\n轻浪飐荷珠溜玉，晴曦穿竹翠笼金。\n岸头舟楫人归语，槛外菰蒲鸟去音。\n谩说陶车并谢屐，如如不动胜登临。",
        "dynasty": "宋",
        "collection_info": null
    },
    {
        "title": "旧冬得蒌蒿数十根植之舍傍今春遂可采撷辄持羾黄堂拙语先之聊发一笑",
        "author": "郑清之",
        "content": "蒌蒿见录尔雅篇，族谱系出荆楚壖。\n居人采撷不论钱，横道𨈆轹如车前。\n物有贵贱所遇然，鸡壅豕苓以帝言。\n世间何有正味焉，耆芰昌歜性所便。\n冰壶先生虀瓮传，敢骄玉食轻膏羶。\n天随酷谓杞菊贤，一赋金石声相宣。\n玉糁羹芋称苏仙，天上酥酡能比肩。\n忆昔客授湘湖偏，乍逢此蒿口流涎。\n嚼寒冰玉香满咽，绀滑琉璃鸣贝编。\n糅以豚膏软如绵，脆甘丰腻洁且鲜。\n天花石耳羞争妍，木鸡退飞山之巅。\n笑渠芽蕨成儿拳，岸视橰圃眉宇轩。\n七葅五菜谁敢先，独能兄事玉版禅。\n一别楚产知几年，孤根朅来植鄞川。\n春苗出土含晓烟，援条小摘喜欲癫。\n故人千里方言还，调芼酌之双觥船。\n枯肠慰满藜苋缘，食芹而美不敢专。\n遣送兵厨羞俎笾，喷饭一笑篔筜边。",
        "dynasty": "宋",
        "collection_info": null
    },
    {
        "title": "太史报彗星没",
        "author": "郑清之",
        "content": "老彗妖芒欲爇天，王良见迫为收鞭。\n紫微一夜玑衡转，甘雨祥风到野田。",
        "dynasty": "宋",
        "collection_info": null
    },
    {
        "title": "谢虚斋和诗",
        "author": "郑清之",
        "content": "关心穑事恐春迟，蹔许花风入绣旗。\n翠浪半天岐麦咏，玉簪数筯刈蒌诗。\n野亭寄韵追唐什，秋菊餐芳敌楚辞。\n早晚催归汉廷右，西湖深处乐天碑。",
        "dynasty": "宋",
        "collection_info": null
    },
    {
        "title": "和虚斋劝农十诗  其一",
        "author": "郑清之",
        "content": "迢递层阴晓自开，仙舟花底问瀛莱。\n文章太守非游衍，为省春耕特地来。",
        "dynasty": "宋",
        "collection_info": null
    },
    {
        "title": "和虚斋劝农十诗  其二",
        "author": "郑清之",
        "content": "爇天妖焰彗初沉，朝汲仁贤简帝心。\n未用锋车便脂牵，小须千里遍春霖。",
        "dynasty": "宋",
        "collection_info": null
    },
    {
        "title": "和虚斋劝农十诗  其三",
        "author": "郑清之",
        "content": "蔽日寒云悄欲秋，仁风载路晓光浮。\n田翁揽抱儿孙笑，竹马横陈未肯休。",
        "dynasty": "宋",
        "collection_info": null
    },
    {
        "title": "和虚斋劝农十诗  其四",
        "author": "郑清之",
        "content": "问讯桑麻真郡政，按行松菊似家山。\n挽回和气归田里，只费斋铃半日闲。",
        "dynasty": "宋",
        "collection_info": null
    },
    {
        "title": "和虚斋劝农十诗  其五",
        "author": "郑清之",
        "content": "暇日棋书六一翁，锦樯丝辔与春逢。\n年时豹尾车中望，山色有无知几重。",
        "dynasty": "宋",
        "collection_info": null
    },
    {
        "title": "和虚斋劝农十诗  其六",
        "author": "郑清之",
        "content": "晓梦吟成望帝归，征鞍未许柳丝知。\n笑听鄮岭春禽咔，去博延英午漏迟。",
        "dynasty": "宋",
        "collection_info": null
    },
    {
        "title": "和虚斋劝农十诗  其七",
        "author": "郑清之",
        "content": "酡颜醉客玉西东，半湿尘衫上翠空。\n邹谷虽寒应解黍，朱车面面是春风。",
        "dynasty": "宋",
        "collection_info": null
    },
    {
        "title": "和虚斋劝农十诗  其八",
        "author": "郑清之",
        "content": "小队旌旗半道归，松阴缓策揽清晖。\n女郎未觉褰帷过，笑语相教着嫁衣。",
        "dynasty": "宋",
        "collection_info": null
    },
    {
        "title": "和虚斋劝农十诗  其九",
        "author": "郑清之",
        "content": "老黠山灵具六通，解将苍狗护奇峰。\n虚斋自有青囊眼，却笑景纯书未工。",
        "dynasty": "宋",
        "collection_info": null
    },
    {
        "title": "和虚斋劝农十诗  其一○",
        "author": "郑清之",
        "content": "恰好农时踏翠烟，睡龙惊起雨公田。\n官程便作乘闲看，不用扁舟学计然。",
        "dynasty": "宋",
        "collection_info": null
    },
    {
        "title": "宿翠山  其一",
        "author": "郑清之",
        "content": "箯舆十里见青崭，行尽松阴得翠岩。\n万壑声中清磬出，一峰高处白云缄。\n茶新煮鼎作鱼沫，僧有可人能麈谈。\n自觉灵山缘境熟，佛禅重问后三三。",
        "dynasty": "宋",
        "collection_info": null
    },
    {
        "title": "宿翠山  其二",
        "author": "郑清之",
        "content": "暖风依日佐山行，几许春随屐齿生。\n溪舞绿云苔出没，田翻翠浪麦斜横。\n闲中适意荣三事，岁晚无年式耦耕。\n一静可能销幻药，剩开胸次着峥嵘。",
        "dynasty": "宋",
        "collection_info": null
    },
    {
        "title": "和葺芷应直院送秋兰韵",
        "author": "郑清之",
        "content": "大椿凌千秋，灵芝竞三秀。\n书传递夸诩，垂芳古今宙。\n贵耳但奇奇，相马失之瘦。\n谁知楚醒花，远避汉金酎。\n择交得素节，彼哉怀春诱。\n夫君全德馨，内美本吾有。\n姑置芝与椿，秋兰岁相寿。",
        "dynasty": "宋",
        "collection_info": null
    },
    {
        "title": "南坡口号十八首  其一",
        "author": "郑清之",
        "content": "十日南坡两日晴，晴时不放日华明。\n春光似妬闲人占，端的春风饱世情。",
        "dynasty": "宋",
        "collection_info": null
    },
    {
        "title": "南坡口号十八首  其二",
        "author": "郑清之",
        "content": "天工忽忽度年光，料理人间富贵忙。\n闲裏何曾关造物，一分风景亦收藏。",
        "dynasty": "宋",
        "collection_info": null
    },
    {
        "title": "南坡口号十八首  其三",
        "author": "郑清之",
        "content": "谁将春晚作冬看，添着绵衣减却难。\n道是麦寒犹未在，愿渠麦熟且禁寒。",
        "dynasty": "宋",
        "collection_info": null
    },
    {
        "title": "南坡口号十八首  其四",
        "author": "郑清之",
        "content": "休言无地起楼台，十箇花窠没处栽。\n东近比邻西近水，且教红白面墙开。",
        "dynasty": "宋",
        "collection_info": null
    },
    {
        "title": "南坡口号十八首  其五",
        "author": "郑清之",
        "content": "欲识鱼梁试作看，轻抛野渌罩清寒。\n几回漉起空无物，输杀羣儿下钓竿。",
        "dynasty": "宋",
        "collection_info": null
    },
    {
        "title": "南坡口号十八首  其六",
        "author": "郑清之",
        "content": "吾孙宗子喜相过，一笑檀栾似乐窝。\n且向尊中陪北海，直须闲裏识南坡。",
        "dynasty": "宋",
        "collection_info": null
    },
    {
        "title": "南坡口号十八首  其七",
        "author": "郑清之",
        "content": "酷爱鸟鸣山更幽，墙阴风雨但飕飕。\n筠笼买得春禽语，不会忧时也白头。",
        "dynasty": "宋",
        "collection_info": null
    },
    {
        "title": "南坡口号十八首  其八",
        "author": "郑清之",
        "content": "管絃不碍登山屐，粱肉何妨满腹书。\n岂是清谈愧夷甫，为无阿堵绕吾庐。",
        "dynasty": "宋",
        "collection_info": null
    },
    {
        "title": "南坡口号十八首  其九",
        "author": "郑清之",
        "content": "试向清池放小鲜，洋洋圉圉忽攸然。\n校人真箇知鱼乐，杀活机锋总是禅。",
        "dynasty": "宋",
        "collection_info": null
    },
    {
        "title": "南坡口号十八首  其一○",
        "author": "郑清之",
        "content": "分席春畦仅一弓，灵根移自石窗东。\n饶渠五味夸仙药，争似盐梅正策功。",
        "dynasty": "宋",
        "collection_info": null
    },
    {
        "title": "南坡口号十八首  其一一",
        "author": "郑清之",
        "content": "纷纶儿造信多才，果解分风作去来。\n我向南坡一旬雨，春阴今晓为谁开。",
        "dynasty": "宋",
        "collection_info": null
    },
    {
        "title": "南坡口号十八首  其一二",
        "author": "郑清之",
        "content": "小窗白醉篆香迟，只有书君伴燕颐。\n料得人间无此乐，殷勤献与定牢辞。",
        "dynasty": "宋",
        "collection_info": null
    },
    {
        "title": "南坡口号十八首  其一三",
        "author": "郑清之",
        "content": "枝筇挂起一旬彊，剪剪春寒到柳塘。\n白髮不公欺老我，偏于闲处引风霜。",
        "dynasty": "宋",
        "collection_info": null
    },
    {
        "title": "南坡口号十八首  其一四",
        "author": "郑清之",
        "content": "记得儿时诵古诗，其甘如荠谓吾欺。\n淡交休恨相知晚，携向晶盘笑杀伊。",
        "dynasty": "宋",
        "collection_info": null
    },
    {
        "title": "南坡口号十八首  其一五",
        "author": "郑清之",
        "content": "晓来两鹊屋山鸣，报喜多应只报晴。\n似为东皇传好语，故留胜赏到清明。",
        "dynasty": "宋",
        "collection_info": null
    },
    {
        "title": "南坡口号十八首  其一六",
        "author": "郑清之",
        "content": "旧日都城饫子鱼，一鳞今不到茅庐。\n果然额上通三印，尽去侯门代鲤书。",
        "dynasty": "宋",
        "collection_info": null
    },
    {
        "title": "南坡口号十八首  其一七",
        "author": "郑清之",
        "content": "安晚生涯冷似灰，别墅经营半月迴。\n夸与儿郎翁骤富，诗囊盈握送陈雷。",
        "dynasty": "宋",
        "collection_info": null
    },
    {
        "title": "南坡口号十八首  其一八",
        "author": "郑清之",
        "content": "红红白白共枝荣，怪底山茶有宁馨。\n倩得司花来判断，不妨一姓养螟蛉。",
        "dynasty": "宋",
        "collection_info": null
    },
    {
        "title": "辛丑仲春同黄制属自延寿雨过禅寂",
        "author": "郑清之",
        "content": "箯舆掠雨到僧门，带得清闲一二分。\n素喜堂中无偃月，朅来寺裏作穿云。\n赤心莫逆唯松友，青眼相看有竹君。\n烧叶更联东野句，纸窗钻隙候晴曛。",
        "dynasty": "宋",
        "collection_info": null
    },
    {
        "title": "病后和黄玉泉韵  其一",
        "author": "郑清之",
        "content": "山扉连月款言巵，拟共还家浣客衣。\n愧失养生收一溉，笑擒梦竖窜三危。\n大槐安国休重省，兜率陀天尚缓归。\n一病一衰秋后雨，孰言之武老能为。",
        "dynasty": "宋",
        "collection_info": null
    },
    {
        "title": "病后和黄玉泉韵  其二",
        "author": "郑清之",
        "content": "赤明瀹篆正恢台，戏挹雄风涤闷怀。\n病骨喜随新箨换，好诗忽馈宝珠来。\n巨鱼未纵王褒壑，陋室聊淹禹锡阶。\n且共理身如理国，小须握手咏康哉。",
        "dynasty": "宋",
        "collection_info": null
    },
    {
        "title": "再和前韵  其一",
        "author": "郑清之",
        "content": "为乏刀圭饮卯巵，黄庭空想衣朱衣。\n三田未遣三彭去，九轨几成九折危。\n瘦骨可能支夜永，醉乡那復挽春归。\n亦知有客真佳甚，握手还须笑乐为。",
        "dynasty": "宋",
        "collection_info": null
    },
    {
        "title": "再和前韵  其二",
        "author": "郑清之",
        "content": "若时风雨候三台，忧国丰年几入怀。\n执戟未愁方朔死，闭门唯喜子桑来。\n人间宰相真如梦，天上羣仙讵可阶。\n事业镂冰何所有，之乎者也矣焉哉。",
        "dynasty": "宋",
        "collection_info": null
    },
    {
        "title": "再和前韵  其三",
        "author": "郑清之",
        "content": "辕门怒髮彘肩巵，计相当年笑解衣。\n谁识英雄千古意，肯论性命一丝危。\n伏波卧看飞鸢堕，杜曲生怜独鹤归。\n自愧此身成濩落，空搔种种欲何为。",
        "dynasty": "宋",
        "collection_info": null
    },
    {
        "title": "再和前韵  其四",
        "author": "郑清之",
        "content": "遂初雅喜赋天台，墙月东边谩古怀。\n虽乏平泉供宴乐，幸寻荒径惬归来。\n蹒跚愧我无金汞，蹀躞看君上玉阶。\n傍舍数弓畦药本，聊支晚岁亦优哉。",
        "dynasty": "宋",
        "collection_info": null
    },
    {
        "title": "再和前韵  其五",
        "author": "郑清之",
        "content": "难追八骏举瑶巵，肯向罗浮醉绿衣。\n敝服真成原宪病，枯枝几赋仲堪危。\n忘忧拟问酒中圣，觅句懒从天外归。\n笑傲桑榆知有几，春秋敢以大椿为。",
        "dynasty": "宋",
        "collection_info": null
    },
    {
        "title": "再和前韵  其六",
        "author": "郑清之",
        "content": "茂先博物懵星台，世味沉酣酷鸩怀。\n风月自为无尽藏，湖山谁肯爱闲来。\n竞知疾下多车乘，岂悟机危蹈廪阶。\n幸与乐天相伴住，休论达者谓何哉。",
        "dynasty": "宋",
        "collection_info": null
    },
    {
        "title": "送姚提干行",
        "author": "郑清之",
        "content": "虚斋填东鄞，从之南容君。\n我初未之识，邕翰倾殷勤。\n修洁以博习，秀美而有文。\n玉犀映秋水，英辞涌春云。\n鸡距角鲁蜀，昂然鹤非羣。\n晤言到圣处，商也乐所闻。\n最喜直而义，壮音駴鼓鼖。\n告子少于孟，先策养气勋。\n牛山木信美，谨勿容斧斤。\n助苗固得槁，可使稗不耘。\n观子所植立，真能张吾军。\n仁义可效治，渊源在河汾。\n诗书自师友，芝兰足膏熏。\n刚风接径翮，去去翔霄旻。\n清时有闻者，必也吾子云。",
        "dynasty": "宋",
        "collection_info": null
    },
    {
        "title": "和德夫治中林宗谕雪诗简黄制卿",
        "author": "郑清之",
        "content": "斋坛将祷肃熊貔，一缕忱恂六出奇。\n云欲商量惊先路，雨方收卷避催诗。\n冰花肯斅梅妆额，风絮嫌随柳献眉。\n盐虎玉龙庄语在，愿光远业瑞昌时。",
        "dynasty": "宋",
        "collection_info": null
    },
    {
        "title": "古风一篇简徐德夫提刑",
        "author": "郑清之",
        "content": "昌黎有名言，受恩异知己。\n而况不识面，知心讵能几。\n浮云日多变，交道冷如水。\n握手遽下石，利害毫髮比。\n人情易燥湿，滟滪发九轨。\n终然风雨晦，鸡鸣独无已。\n世变方下趋，特立繄君子。\n山谷未见坡，气味已相似。\n希文非素交，永叔甘远徙。\n敢谓世无人，前修可专美。\n我昔闻君名，恍如读青史。\n已乃知同时，深心爱敬起。\n端平滥持衡，荐贤职当尔。\n亟以闻九重，夜半下一纸。\n雅志乐弦歌，公车犹尼止。\n贤者固难进，夺情辞诏旨。\n知贤未及用，上印返田里。\n闲居事幽屏，黜陟不到耳。\n宾朋有公言，声徽振商祉。\n入则禆国论，挺挺中流砥。\n出持皇华节，光风泛桃李。\n从容五六载，平进付常理。\n又闻交游间，荣落保终始。\n不负杨临贺，真见其人矣。\n夜梦加昼思，髣髴眉宇紫。\n军将忽打门，缄书照窗几。\n风檐屡开阖，襟期顿清泚。\n有如峄阳桐，知音发妙指。\n高情激孤笑，新意偿宿喜。\n得一夔已足，失百参何耻。\n老我岂私贺，善类知有恃。\n看君广厦开，大芘天下士。",
        "dynasty": "宋",
        "collection_info": null
    },
    {
        "title": "檐前蜘蛛",
        "author": "郑清之",
        "content": "如蚕吐纬自萦缠，出没无踪屋陋边。\n怀毒满身如蝎大，谩张罗网欲谩天。",
        "dynasty": "宋",
        "collection_info": null
    },
    {
        "title": "安晚轩竹",
        "author": "郑清之",
        "content": "松号大夫交可绝，梅为清客志相同。\n英英凤实卑余子，楚楚龙孙过乃翁。\n晚际一弓櫜素月，暑中千斛粜清风。\n小轩政欲供晨坐，付女遮阑晓日东。",
        "dynasty": "宋",
        "collection_info": null
    },
    {
        "title": "冬节忤寒约客默坐爇品字柴作五禽戏体中差小佳园丁以矮梅至如见东郭顺子使人之意也消欣然呵皲手冻笔占数语呈刘菊坡博一笑  其一",
        "author": "郑清之",
        "content": "少日爱花螽趯趯，老去冻蚕已休织。\n水村山郭一枝晓，忽到窗前三嘆息。\n年年雪裏自作春，摇手东皇不相识。\n衣冠古岸绮季至，介胄嶙峋亚夫色。\n从来魏征真妩媚，要是广平终铁石。\n月香水影儿女语，千古诗肠描不得。\n笑冯与可幻竹君，相对无言面深墨。",
        "dynasty": "宋",
        "collection_info": null
    },
    {
        "title": "冬节忤寒约客默坐爇品字柴作五禽戏体中差小佳园丁以矮梅至如见东郭顺子使人之意也消欣然呵皲手冻笔占数语呈刘菊坡博一笑  其二",
        "author": "郑清之",
        "content": "雪毛舞风学喓趯，冻落天孙碎云织。\n玉肌不粟彭祖方，戏挟奇芬笑安息。\n生憎万花肯同调，嗤点寿阳聊半识。\n结根不向青桂宫，绝交月姊无难色。\n谁能柔此老强项，朝暮隆隆转娲石。\n春风为媒懒结子，来访苔痕娱梦得。\n人间要觅尔许清，语渠肉食乃无墨。",
        "dynasty": "宋",
        "collection_info": null
    },
    {
        "title": "冬节忤寒约客默坐爇品字柴作五禽戏体中差小佳园丁以矮梅至如见东郭顺子使人之意也消欣然呵皲手冻笔占数语呈刘菊坡博一笑  其三",
        "author": "郑清之",
        "content": "滕六附暄堕寒力，六花未办天机织。\n篱菊老尽兰始芽，凌波仙子方踵息。\n水边亭亭逢玉人，照眼缟衣如旧识。\n冰霜相与厉贞操，蜂蝶那能犯庄色。\n听渠吹笛作商声，正音满地出金石。\n菊坡为索孤山诗，好句新从座中得。\n二君联璧如长城，笑整云梯再攻墨。",
        "dynasty": "宋",
        "collection_info": null
    },
    {
        "title": "冬节忤寒约客默坐爇品字柴作五禽戏体中差小佳园丁以矮梅至如见东郭顺子使人之意也消欣然呵皲手冻笔占数语呈刘菊坡博一笑  其四",
        "author": "郑清之",
        "content": "牡丹骄春醉无力，艷紫妖红锦新织。\n鹿解衔花空误唐，楚以姬归竟亡息。\n何如野外挺孤操，照水渊然有深识。\n昂昂雪鬓颜真卿，何物女子称国色。\n主张繁华勿復言，如对雁门二千石。\n语君欲识梅花面，好向云岩访拾得。\n语君欲作梅花诗，磨尽莲经大千墨。",
        "dynasty": "宋",
        "collection_info": null
    },
    {
        "title": "冬节忤寒约客默坐爇品字柴作五禽戏体中差小佳园丁以矮梅至如见东郭顺子使人之意也消欣然呵皲手冻笔占数语呈刘菊坡博一笑  其五",
        "author": "郑清之",
        "content": "菊坡笔挽千钧力，剪就冰绡出鲛织。\n谪仙笑作扬州诗，鹏赋消摇六月息。\n市门聊学子真隠，下坐还从季野识。\n清标自是孤山姿，㜮视唐家六宫色。\n芒端琢句貌疎影，竹边着渠牛砺石。\n枝横带雪最佳处，近水清寒月先得。\n语梅政可兄涪翁，冻雨浯溪打碑墨。",
        "dynasty": "宋",
        "collection_info": null
    },
    {
        "title": "谢郑广文和韵",
        "author": "郑清之",
        "content": "春工沤丝呈巧力，红日如梭万花织。\n爱花荡子不爱命，效死骊姬似荀息。\n草木摇落天地闭，贤哉梅也众不识。\n灵根九转到仙品，千古离骚作书色。\n涨晴痴暖动山意，攀翻健倒苍苔石。\n高标底须雪后见，清芬每向闲中得。\n花前失喜广文诗，柿叶书成点新墨。",
        "dynasty": "宋",
        "collection_info": null
    },
    {
        "title": "广文出新意得梅之全花实根叶谱入秀句辄效反骚一章",
        "author": "郑清之",
        "content": "东风不借半分力，老树丝窠罥寒织。\n虚枝生白独也正，夜气归根吹以息。\n箇中洒洒无一尘，无眼界至无意识。\n居然暗发定慧香，不取诸相了空色。\n若于此花论相好，是人如以木钻石。\n吾尝闻之老瞿昙，无有少法为可得。\n我诗当以无耳听，索梅一笑付蝇墨。",
        "dynasty": "宋",
        "collection_info": null
    },
    {
        "title": "再和  其一",
        "author": "郑清之",
        "content": "青藜不解支脚力，机杼微闻隔林织。\n暗香来处穷幽栖，蹇馿崎岖牛喘息。\n山中欲访隠君子，等闲未许李邕识。\n同盟颇笑五大夫，晚节污秦有惭色。\n摩挱寒玉古苔藓，从渠唤作荆山石。\n雪中素隠非行怪，自是花间着不得。\n直须谪仙苏二来，溪藤快扫如鸿墨。",
        "dynasty": "宋",
        "collection_info": null
    },
    {
        "title": "再和  其二",
        "author": "郑清之",
        "content": "雪意贾寒欺酒力，思妇懒学迴文织。\n屏山未合篆痕销，笑倩南枝陪燕息。\n冰纨绛蜡入纤手，素脸殷跗未真识。\n儿痴认作春风面，刚道杏花欠颜色。\n香浮纸帐梦欲醒，影到窗纱月移石。\n为梅着语将无同，左袒孤山未为得。\n吴都夸丽逸此士，十年浪费老伧墨。",
        "dynasty": "宋",
        "collection_info": null
    },
    {
        "title": "和赵静乐梅韵  其一",
        "author": "郑清之",
        "content": "伊祁作春私帝力，司花女课千机织。\n月四十五以为功，化工何尝停半息。\n老梅偃蹇傲众芳，一钱轻视程不识。\n和羹肯为媚竈计，望林祗笑欲炙色。\n莓苔被服当文绣，冰雪定交过金石。\n静乐先生大雅韵，始信清名不虚得。\n政须草圣传新篇，安得张颠首濡墨。",
        "dynasty": "宋",
        "collection_info": null
    },
    {
        "title": "和赵静乐梅韵  其二",
        "author": "郑清之",
        "content": "司寒驾天骋轨力，冻合冰蚕不成织。\n皮肤皲瘃雪满衣，真人恬漠与道息。\n一花挺出万木僵，其友松筠乃能识。\n清香远到惟德馨，素质自持无异色。\n春工着意嫔众卉，用物精多老苍石。\n耄红飞尽蜜房深，佳处暗为蜂翅得。\n谁知竹外一枝好，千载垂芳在诗墨。",
        "dynasty": "宋",
        "collection_info": null
    },
    {
        "title": "菊坡迭遣梅什忽惠兰芽此变风也敢借前韵效楚词一章以谢来辱",
        "author": "郑清之",
        "content": "霜雰雰兮风乍力，草变衰兮蛩罢织。\n思秋兰兮委萧艾，望椒丘兮聊止息。\n怅佳人兮既远，纷吾美兮谁识。\n忽有人兮好修，遗予佩兮春色。\n茁琼芽兮九畹，带杜衡兮被石。\n凛增冰兮峩峩，杳光风兮骤得。\n卜兰居兮南坡，拂余龟兮食墨。",
        "dynasty": "宋",
        "collection_info": null
    },
    {
        "title": "和赵大监知宗韵",
        "author": "郑清之",
        "content": "万里修程占学力，色丝黄绢新组织。\n只今下笔追二雅，端如养气闭千息。\n公子何自知寒梅，须知三长具精识。\n亭亭玉雪瑞烟晓，爱日香浮綵衣色。\n自然雅韵出天姿，芝兰那肯羡玄石。\n我惭姱节对俚语，炊沙镂冰竟何得。\n愿君写入遂锦堂，冷蘂疎枝陪淡墨。",
        "dynasty": "宋",
        "collection_info": null
    },
    {
        "title": "再韵简菊坡",
        "author": "郑清之",
        "content": "访梅长与寒角力，两鬓丝丝尚堪织。\n吊湘赋鵩强解事，长沙少年空太息。\n酷爱孤芳支岁寒，草木虽多懒求识。\n肥遁不为苍帝臣，白贲丘园义形色。\n风饕雪虐真养素，笑枕溪流漱寒石。\n请翻橘颂作梅赋，倍觉风骚楚人得。\n诗翁试为决然疑，谓余非是甘饮墨。",
        "dynasty": "宋",
        "collection_info": null
    },
    {
        "title": "昨虽移韵于兰然石鼎联章不可以不成也再赋一则语以殿众作亦骚之乱词云  其一",
        "author": "郑清之",
        "content": "好恶移人信有力，宫姬尚取昆崙织。\n刚姿未必广平爱，皓首谁怜赵岐息。\n夷车衡茝荪芷荃，富矣离骚夸博识。\n灵均颂橘不及梅，内白孰为有精色。\n夫何卞玉楚见弃，素荣无乃碔砆石。\n梅古贤人又何怨，伯夷正自求仁得。\n氏以墨胎端自污，请效公输为削墨。",
        "dynasty": "宋",
        "collection_info": null
    },
    {
        "title": "昨虽移韵于兰然石鼎联章不可以不成也再赋一则语以殿众作亦骚之乱词云  其二",
        "author": "郑清之",
        "content": "续诗愧无修绠力，意绪中断轲母织。\n掉头吟坐欲成寐，出吻悲鸣方愿息。\n君诗爱梅笔不停，四迭阳关人未识。\n冰壶交映雪同调，秋水为神月争色。\n翛然未肯弟山矾，介如何必化松石。\n诗坛置韵百夷姓，敌垒收功剧孟得。\n须君为梅作佳传，问事玄冥烦史墨。",
        "dynasty": "宋",
        "collection_info": null
    },
    {
        "title": "再和静乐",
        "author": "郑清之",
        "content": "夫君论事回天力，斯文如贡厥篚织。\n天葩瑞时来帝傍，天香染衣未渠息。\n因携天上白琅玕，散作天花天女识。\n冰清谁似乃翁誉，玉麈孩视宁馨色。\n月中疎影射银汉，雪裏樛枝护盘石。\n望林笑策盖世勋，万户侯封为公得。\n吹彻楼头画角春，十行朝拜睿思墨。",
        "dynasty": "宋",
        "collection_info": null
    },
    {
        "title": "静乐用元韵为劝学之什再和",
        "author": "郑清之",
        "content": "士惟食志非食力，于陵奚事亲屦织。\n静乐一门自师友，篑进不为子贡息。\n元仲季方从太丘，海内人士俱愿识。\n案上惟作羽籥声，室中定无鉏箒色。\n申旦督课如园蔬，子夜程书过衡石。\n举似翁妪笞其儿，教育英才笑安得。\n文献超羣王谢家，韦布当磨铁砚墨。",
        "dynasty": "宋",
        "collection_info": null
    },
    {
        "title": "再和梅韵",
        "author": "郑清之",
        "content": "北窗梦觉呼一力，曙鸟微闻络纬织。\n推窗宛见野梅面，带雨犹如看花息。\n坚白雅占南枝先，浅红留待北人识。\n宫中自是怜玉奴，天上何为爱蓝色。\n肯随兰芷媚屈宋，独主芙蓉笑丁石。\n愧我联篇蚁空旋，羡君六博枭已得。\n梅懒作尉竟仙去，拜官无用斜封墨。",
        "dynasty": "宋",
        "collection_info": null
    },
    {
        "title": "再和劝学韵",
        "author": "郑清之",
        "content": "仕学优于服田力，公仪之家废葵织。\n诗书为府道德林，乐在藏修洎游息。\n浓熏班马有余香，暗摸曹刘岂难识。\n插架牙籤映隙曛，近竹芸编侵晚色。\n诸生竞诧边腹笥，正音如闻孔堂石。\n从知车马自稽古，须信熊鱼可兼得。\n四科褒进惟尚贤，钦想昌黎方读墨。",
        "dynasty": "宋",
        "collection_info": null
    },
    {
        "title": "和葺芷雪韵  其一",
        "author": "郑清之",
        "content": "冰山凿碎五丁力，散作席花谁捆织。\n射鵰人去飞燕寒，拥衾内视方闭息。\n能令赤凤冒白羽，夜半翾翻天际识。\n白云乡中助剧戏，从以万妃纷玉色。\n鸾沼乍惊舞明镜，虎盐未见盖危石。\n乍离还合纷总总，已定復飘如得得。\n姑置是事先年丰，有突不黔应笑墨。",
        "dynasty": "宋",
        "collection_info": null
    },
    {
        "title": "和葺芷雪韵  其二",
        "author": "郑清之",
        "content": "夸父逐日有余力，驱万白蜺飞练织。\n连天照耀作夜明，涌池培堆惊壤息。\n竹高已学枪头势，梅近犹能半面识。\n坡翁笑效六一体，八章联翩韵声色。\n麻衣忽见蜉蝣阵，砚池观鱼来紫石。\n郑谷祗解瘦寒句，江上渔蓑正披得。\n何如囊锦生縠纹，兔园老笔阳春墨。",
        "dynasty": "宋",
        "collection_info": null
    },
    {
        "title": "再和雪韵",
        "author": "郑清之",
        "content": "司冬已穷造父力，寒机堕指晓犹织。\n长安贵人金屋娇，琉璃屏下方偃息。\n穿窗入幕儿女笑，唤作杨花元不识。\n明珠照乘月午夜，秋水连云天一色。\n翻缟新诗出退之，撒盐戏语欺安石。\n一寒最怜东郭士，履穿踵决行不得。\n自喜犹为孔子徒，且学颜渊食炊墨。",
        "dynasty": "宋",
        "collection_info": null
    },
    {
        "title": "适得滷蛤颇佳遣饷菊坡因记曾作蛤子诗有文身吴太伯缄口鲁铜人之句戏缀前语代简",
        "author": "郑清之",
        "content": "文身太伯甘斥卤，缄口铜人舌微吐。\n借资墨客富濡沫，骨醉唇香登燕俎。\n半熟含酒老饕赋，此翁仅可闯堂户。\n班班隽永带神液，入室真味翁未睹。\n菊坡风裁黄豫章，如食蝤蛑江{摇扌=虫}柱。\n盘餐尽废太瘦生，格远调高自清苦。\n子蛤遣汝到眉案，努力去为酒中虎。\n末下咸豉有何好，犹侣莼羹傲伧父。\n海之介夫此小儿，鸡肋见笑杨德祖。\n前身曾作水解仙，飞入珠宫饮甘露。\n能令齿吻策余烈，一鼎松风漱寒乳。",
        "dynasty": "宋",
        "collection_info": null
    },
    {
        "title": "闲中口占数绝 观书困甚",
        "author": "郑清之",
        "content": "眼欲观书身欲眠，斜拖黄卷曲肱边。\n不须身眼争然否，试待醒来问孝先。",
        "dynasty": "宋",
        "collection_info": null
    },
    {
        "title": "闲中口占数绝 联雨解闷",
        "author": "郑清之",
        "content": "雨多愁麦又忧苗，不雨还忧旱火骄。\n忧国浪愁端自苦，老天那肯病汤尧。",
        "dynasty": "宋",
        "collection_info": null
    },
    {
        "title": "闲中口占数绝 浓绿中见芍药一朵",
        "author": "郑清之",
        "content": "杏桃结子已成翁，稚绿中间着耄红。\n阶药元来如许寿，麦秋天气露春工。",
        "dynasty": "宋",
        "collection_info": null
    },
    {
        "title": "闲中口占数绝 园丁去乌蜂",
        "author": "郑清之",
        "content": "见说乌蜂不采花，羣飞啄蜜喙如鸦。\n虽然冗食真堪汰，笑语园丁且放衙。",
        "dynasty": "宋",
        "collection_info": null
    },
    {
        "title": "闲中口占数绝 海鱼绝少",
        "author": "郑清之",
        "content": "春鱼潮罢捉洋山，数水艚船索手还。\n海若想应饕更甚，饱鲜无復到人间。",
        "dynasty": "宋",
        "collection_info": null
    },
    {
        "title": "林治中郑广文以诗来遣鲁酒报聘拙语辅行",
        "author": "郑清之",
        "content": "长公本喜饮，半入野人腹。\n南洲春梦婆，亦復开醉目。\n尚想晋流丽，鼈饮更升木。\n兴来索老兵，谁谓酌可独。\n我亦爱客至，陶巾时一漉。\n虽有彭泽田，种秫苦不足。\n颇因病入务，瓢弃尚余绿。\n岂无大雅朋，来伴离骚读。\n广文粲檐花，和靖峙修竹。\n交情如酎醇，秀句喜心沃。\n觞政尝卜夜，谈闱屡更仆。\n胡为阔宇芝，但忆颓山玉。\n聊尔遣书瓻，安得洗愁斛。\n昔夸圣人中，今愧平原督。\n杯手助持螯，车涎笑逢曲。\n青州岂乌有，白衣问黄菊。\n如皋应解颜，对饮颇胜俗。\n何时赤壁游，匏樽笑相属。\n欲歌鹿鸣三，正苦龟藏六。\n饮肯遗公荣，雨烦过御叔。\n忻闻麦两岐，况有鱼百族。\n小却揖二豪，觥船倒醽醁。",
        "dynasty": "宋",
        "collection_info": null
    },
    {
        "title": "谢玉泉君黄伯厚和韵",
        "author": "郑清之",
        "content": "卯饮贪引巵，夕食不厌腹。\n松醪滟玉池，鬰尊傲黄目。\n归闲喜携幼，欣荣对夏木。\n颇笑屈原醒，宁甘马周独。\n诗筒发豪思，江月欲戏漉。\n每赓北海咏，未羡西邻足。\n槽规长吉红，蚁玩杜陵绿。\n醉乡拟续记，书眼瞭可读。\n时康万户春，兴到七贤竹。\n筵虚艷姬舞，面想宫嫔沃。\n别肠驱药使，健笔命骚仆。\n居然得良朋，清辞泻壶玉。\n习池可联乘，步兵有余斛。\n谁能酒限拘，强效八州督。\n今年小麦好，岂屑官廪曲。\n嘉节迫蒲艾，早计数萸菊。\n客中真有佳，眼前喜无俗。\n赋殷金石声，光粲牛斗属。\n句到后三三，人谁赛六六。\n试编诸贤诗，第以伯仲叔。\n共成杜康传，更聚山中族。\n万事付亡何，干坤一杯醁。",
        "dynasty": "宋",
        "collection_info": null
    },
    {
        "title": "诸君和篇摩垒致师不容闭壁再绎前韵  其一",
        "author": "郑清之",
        "content": "平生周伯仁，耿耿空洞腹。\n翛然猿鹤姿，岂辨鸠鹰目。\n仆射不解事，居士偶题木。\n种柳仅成五，乐园祗可独。\n皓首愧商隠，湛恩霑汉漉。\n城府百无有，丘壑一已足。\n讵省醉裙红，安识坠楼绿。\n生经未渠谙，酒颂聊喜读。\n耳热闻秦声，浪谓肉胜竹。\n高阳有勍者，盛气如曲沃。\n直须殿上饮，抚床径呼仆。\n竞看椀挥金，几欲斗撞玉。\n方丈食万钱，娉婷珠一斛。\n岂復堪束带，靡徙揖郡督。\n耆寿祝老饕，嘉名艷春曲。\n乃知梁州萄，大胜伯始菊。\n相逢作青眼，洗去尔许俗。\n泠然曲寡和，尚有骑能属。\n元和一渔翁，喜共学士六。\n吴歈间雅奏，楚优效孙叔。\n石鼎夜未央，春空云已族。\n何当一会期，清驩溢寒醁。",
        "dynasty": "宋",
        "collection_info": null
    },
    {
        "title": "诸君和篇摩垒致师不容闭壁再绎前韵  其二",
        "author": "郑清之",
        "content": "邴原解剧饮，雅名称龙腹。\n季伦杀为嬉，席妓敢嗔目。\n有酒何庸辞，恐射蒋济木。\n但当携酒去，名花赏幽独。\n年秫未足了，圣米犹可漉。\n爱屐怜猩魂，夺巵笑蛇足。\n桂浆有余芳，桑落见重绿。\n谏远衢尊投，法置酺饮读。\n筹觥进蔌肴，流觞屏丝竹。\n未忧瓶罂罄，但费𠤷盥沃。\n胜事在园林，家务付儿仆。\n酿羔截肪乳，炰凤泣脂玉。\n炼句丹九转，擒文泉万斛。\n竞诋酒中贤，祗堪帐下督。\n穿帻俯前案，障面厌方曲。\n吹不落眼花，归去来篱菊。\n华胥国遨游，无怀氏风俗。\n登诗坛争长，破愁城相属。\n二簋用坎四，三客敬需六。\n共乐时方清，谁言世之叔。\n相从孟公座，宁别辅氏族。\n一笑祝诸贤，行釂天家醁。",
        "dynasty": "宋",
        "collection_info": null
    },
    {
        "title": "再和戏黄玉泉",
        "author": "郑清之",
        "content": "黄公辞酒垆，经笥捧便腹。\n读书饥鸢声，了了崇文目。\n陂澄万顷波，巢寄一枝木。\n戏题百姓眼，自笑孤舘独。\n辙涸聊相濡，神液未容漉。\n啸歌匪弹剑，悁隘殊躄足。\n文织牺尊黄，句弦绮琴绿。\n不见蠏杯持，徒费尔雅读。\n坐对罂卧墙，空有叶映竹。\n枯肠但茶搜，燥吻迟膏沃。\n主人如马瘦，酒使欠猩仆。\n思折酤媪券，欲访义浆玉。\n喟兹鲸吸量，眇矣龙骧斛。\n灵根日灌溉，诗课自程督。\n试当阅医经，薄酿借神曲。\n共醉灵均丝，未问长房菊。\n饮兴非有期，衣晒宁免俗。\n杯勺虽不胜，呕泄听随属。\n懒迭阳关三，肯竞枭博六。\n不饮但麦豆，颇胜刘文叔。\n醉骑黄犊孙，归玩墨君族。\n子为评酒名，拟号安晚醁。",
        "dynasty": "宋",
        "collection_info": null
    },
    {
        "title": "谢葺芷和韵",
        "author": "郑清之",
        "content": "无诗不言酒，作赋真诳腹。\n未破公子悭，况与佳人目。\n壮心思击壶，圣杯赓啄木。\n袖想胡旋双，妆记摇手独。\n宾筵乏酬献，醴齐催泲漉。\n祢衡办挝鼓，元崇方病足。\n曾无列屋粉，空韵梳鬟绿。\n百篇摘仙咏，十轴蒙溪读。\n有美建安璩，竞爽淇园竹。\n芒端寒燠转，胸次古今沃。\n卧瓮嗤舍郎，祭酒可令仆。\n时陈南北洗，颇醉东西玉。\n虽微醖五斗，端有才一斛。\n诗坛长齐盟，笔阵严总督。\n方将喝银云，未肯平封曲。\n宫宴看传柑，帝歌须和菊。\n牛心固异撰，犊鼻且同俗。\n尊酒日相逢，我歌君为属。\n欢期践三五，酿顷亏十六。\n酣畅嗟阮修，饮狂谢裴叔。\n漥尊留古制，长勺分鲁族。\n居然同老襟，浅斟醽水醁。",
        "dynasty": "宋",
        "collection_info": null
    },
    {
        "title": "谢郑广文和韵",
        "author": "郑清之",
        "content": "鳣堂心醉经，精神应满腹。\n温饱非所志，饮食不以目。\n说诗称解颐，善问待攻木。\n颇愁百斛量，孔庭惟立独。\n俎豆答卫问，筐瓷欠邹漉。\n曾子非养口，漆园且尊足。\n时于清夜分，酌以翠勺绿。\n聊浇磊磈胸，不废吾伊读。\n每篇亦作句，如对纪书竹。\n相逢盖初倾，一别桑重沃。\n融尊惭坐满，鲁馈疎拜仆。\n卫生不自宝，抑首亲患玉。\n囊无谀墓金，米乏佳传斛。\n厨烟爨人凊，蔬课园夫督。\n粟缾收秫田，黍酿用阴曲。\n解同杜陵襟，期醉昌黎菊。\n赤手当缚菟，白眼谩嗔俗。\n庄虚左氏宴，觞肯西子属。\n酒债负寻常，会期遭百六。\n要须中圣贤，庶以展伯叔。\n醉入无功乡，醒岂屈原族。\n岸帻一笑粲，共赋醽酒醁。",
        "dynasty": "宋",
        "collection_info": null
    },
    {
        "title": "雨中即事简二友  其一",
        "author": "郑清之",
        "content": "怒蛙频作灌夫駡，老鹳唯闻庄舄吟。\n麦熟只应呼快活，林间欠此一声禽。",
        "dynasty": "宋",
        "collection_info": null
    },
    {
        "title": "雨中即事简二友  其二",
        "author": "郑清之",
        "content": "举头但觉云头闇，移脚何曾雨脚干。\n衣夹未便时衣褐，薄寒浑作晚秋看。",
        "dynasty": "宋",
        "collection_info": null
    },
    {
        "title": "雨中即事简二友  其三",
        "author": "郑清之",
        "content": "鸠能唤雨復呼晴，日日长从屋角鸣。\n晴雨不应关汝事，强饶唇舌效君卿。",
        "dynasty": "宋",
        "collection_info": null
    },
    {
        "title": "雨中即事简二友  其四",
        "author": "郑清之",
        "content": "五月炎天正及时，轻丝扇子未曾持。\n殷勤寄语班姬道，只恐秋深却要伊。",
        "dynasty": "宋",
        "collection_info": null
    },
    {
        "title": "雨中即事简二友  其五",
        "author": "郑清之",
        "content": "箨龙厌俗託孙儿，隔砌相过人不知。\n借宅敲门太多事，胡床竟日对漪漪。",
        "dynasty": "宋",
        "collection_info": null
    },
    {
        "title": "雨中即事简二友  其六",
        "author": "郑清之",
        "content": "鶑声求友乱缫车，兀坐翻思二客佳。\n乞得晚晴红照水，南坡东畔月侵阶。",
        "dynasty": "宋",
        "collection_info": null
    },
    {
        "title": "客有诵袁蒙斋得雨酬倡之什辄赓元韵志喜也呈虚斋使君  其一",
        "author": "郑清之",
        "content": "雷伯四月瘖无声，鸣鸠呼妇鳬浴晴。\n星如榝沙灯吐红，羲和驾鞭乘赤明。\n稚秧针水未入种，秀麦浪畦犹督耕。\n香车不动百龙蛰，转辘如织千蛇横。\n爱民太守心语口，瘨我以旱宁无生。\n川灵有知龟亦许，异物蜿蜒归掌抚。\n一雨果从方寸来，此念端诚本天与。\n但看父老歌丰年，不用儿童学皇舞。\n弭灾肯效栾巴噀，哺民无异紫芝乳。\n一年事在阿堵中，四封笑溢迎门语。\n我州潴野同淮徐，公方有意六辅渠。\n上天下泽钟惠施，千里波及皆君余。\n蒙斋诗成虚斋和，我乐赋之如遂初。\n坐对联珠饱官粟，但有欢喜无欷歔。\n祗今快续二贤咏，不须乞米移颜书。",
        "dynasty": "宋",
        "collection_info": null
    },
    {
        "title": "客有诵袁蒙斋得雨酬倡之什辄赓元韵志喜也呈虚斋使君  其二",
        "author": "郑清之",
        "content": "娲石补天玻璃声，遇坎为雨离为晴。\n金乌玉兔旁午出，百二十官称常明。\n下土臣敢再拜问，谁主风雨催民耕。\n天江津河尾北见，玉井水浆参左横。\n胡为汤旱龟土坼，胡为尧水鱼头生。\n孰令赤地星丈许，吭扼雷公仍背抚。\n孰令河鼓塞银潢，勺水线流不轻与。\n孰令卷舌自张翕，孰令天鸡自飞舞。\n云师族聚曷遽散，电母儿号奚不乳。\n黑猪渡河去无迹，苍龙衔珠噤弗语。\n朱鸟崛强王偃徐，乌龟缩颈老沮渠。\n夫君笺天帝冯怒，旱魃磔死不问余。\n天街清润联璧珠，不为干封为太初。\n一雨三日谁力欤，更唱迭和忘欷歔。\n归之太守不肯有，欵乃聊代志喜书。",
        "dynasty": "宋",
        "collection_info": null
    },
    {
        "title": "客有诵袁蒙斋得雨酬倡之什辄赓元韵志喜也呈虚斋使君  其三",
        "author": "郑清之",
        "content": "豢龙作醢龙吞声，天公愦愦迷雨晴。\n玉脂泣烹足媚妩，苦酒五色生光明。\n龙虽神物畏馋吻，携朋去作天田耕。\n稚禾婉婉鱼薧立，高原庚庚龟兆横。\n汉家燮调岂无术，阴阳纵闭归董生。\n□□□□□□□，□□□□□□□。\n我贫自笑一瓢许，瓶粟屡空惭釜与。\n彭泽曾无种秫资，沂水聊助咏雩舞。\n颇怪吹云读风讼，浪愁淅米翻危语。\n清时何事弘羊烹，善政端无宁虎乳。\n仁人拯溺非姑徐，亟挽天汉如决渠。\n我知造物识君意，十日一雨焉取余。\n愿君展此作霖手，苏民旱徙扶黄初。\n在在京坻赋高廪，坐令歌颂销欷歔。\n病坡作计羹玉糁，辟谷宁羡黄石书。",
        "dynasty": "宋",
        "collection_info": null
    },
    {
        "title": "湖上口占",
        "author": "郑清之",
        "content": "卖葑千艘底处藏，娲天濯热卧湖光。\n山云既雨犹相逐，水草无花亦自香。\n野径遍穿人借问，僧茶旋点客先尝。\n翻思举世趋炎者，谁识苹风五月凉。",
        "dynasty": "宋",
        "collection_info": null
    },
    {
        "title": "戏续前韵简幕掾林治中",
        "author": "郑清之",
        "content": "梅霖妬日强遮藏，西雨东边漏隙光。\n黄口禽鸣应乳臭，白花栀坼似衙香。\n排根荷出怜嵇绍，遁迹莼肥哂孟尝。\n闲处便成清境界，底须沂水羡雩凉。",
        "dynasty": "宋",
        "collection_info": null
    },
    {
        "title": "煮白酒送林治中",
        "author": "郑清之",
        "content": "长门思渴荐寒泉，浪读松醪桂酒篇。\n数米酿来成玉液，传家方秘出金川。\n白飞琼斚应归重，红滴珠槽敢忌前。\n聊遣朋壶供一笑，平分风月晚凉天。",
        "dynasty": "宋",
        "collection_info": null
    },
    {
        "title": "偶成呈林郑二友两绝  其一",
        "author": "郑清之",
        "content": "人才百年能几见，俗子一揖已累人。\n元温亦知有此客，德操未省谁为宾。",
        "dynasty": "宋",
        "collection_info": null
    },
    {
        "title": "偶成呈林郑二友两绝  其二",
        "author": "郑清之",
        "content": "声名谷口吾宗秀，风调西湖我辈人。\n自是山岩着不得，天教蹔此伴闲身。",
        "dynasty": "宋",
        "collection_info": null
    },
    {
        "title": "绍定闽寇平上功省府黄伯厚与焉余时在政事堂赵用甫掾西曹力言此文墨士请官以左选既而赏戾法迄授武阶去岁戊戌用甫帅鄞乃来为阃属余浪迹湖山岁余始一见稍稔接觞咏亹亹迫人间及前事有见晚恨余与之酒曰一文资直慁子然以人废法虽相知如今日亦弗敢则笑而不怨赴调行在所赠以君莫愁之歌",
        "author": "郑清之",
        "content": "君莫愁，君莫愁，不龟澼絖能封侯。\n君莫愁，君莫愁，腰六相印一敝裘。\n看渠涎颡与躄足，千金信矣壶中流。\n荻花江月正佳耳，青衫浪泣琵琶舟。\n短衣楚制乃翁喜，未必挽弓右丁字。\n貂蝉本是侍臣冠，有时出自兜鍪裏。\n虽然万户将军臂，夜逢醉尉头抢地。\n卖薪愚妇轻买臣，不信读书有奇事。\n世间众万无定容，桃笙木棋唯所逢。\n秋来桂菊黄金丛，千机锦绣开芙蓉。\n西风也解作富贵，岂必桃李专春风。\n得时失据自甘苦，姑置是事天梦梦。\n君莫愁，君莫愁，双手试扪舌在不。\n劝君勤买西湖船，打篷疎雨旗亭酒。",
        "dynasty": "宋",
        "collection_info": null
    },
    {
        "title": "家园即事十三首  其一",
        "author": "郑清之",
        "content": "水满横塘占晓凉，莲腮霞举叶云生。\n鱼儿富贵真难比，翠盖红妆拥队行。",
        "dynasty": "宋",
        "collection_info": null
    },
    {
        "title": "家园即事十三首  其二",
        "author": "郑清之",
        "content": "新竹地肥方怒长，幽花晚发自欣荣。\n飞来野蝶多情思，不逐蜻蜓点水轻。",
        "dynasty": "宋",
        "collection_info": null
    },
    {
        "title": "家园即事十三首  其三",
        "author": "郑清之",
        "content": "池荷岸竹閟寒清，肱枕欹眠梦欲成。\n珍重西邻知好事，隔河送过读书声。",
        "dynasty": "宋",
        "collection_info": null
    },
    {
        "title": "家园即事十三首  其四",
        "author": "郑清之",
        "content": "千岩万壑自秋春，静处观山能几人。\n迭得假山人竞看，世间宜假不宜真。",
        "dynasty": "宋",
        "collection_info": null
    },
    {
        "title": "家园即事十三首  其五",
        "author": "郑清之",
        "content": "绿阴乐静未号蝉，藕叶扶娇泛水眠。\n输杀蜂屯深闭壁，峙粮宿饱蜜中边。",
        "dynasty": "宋",
        "collection_info": null
    },
    {
        "title": "家园即事十三首  其六",
        "author": "郑清之",
        "content": "侏儒饱愧东方朔，妪母呼回郭舍人。\n博局由来更胜负，雉卢那復较疎亲。",
        "dynasty": "宋",
        "collection_info": null
    },
    {
        "title": "家园即事十三首  其七",
        "author": "郑清之",
        "content": "早作南风午北风，暄凉翻手雨无踪。\n田翁举似霖霪日，脚踏鸣车笑杀侬。",
        "dynasty": "宋",
        "collection_info": null
    },
    {
        "title": "家园即事十三首  其八",
        "author": "郑清之",
        "content": "书带环生缭岸青，叶间虫篆学阳冰。\n墨池文冢非难化，芝菌从教子厚蒸。",
        "dynasty": "宋",
        "collection_info": null
    },
    {
        "title": "家园即事十三首  其九",
        "author": "郑清之",
        "content": "树底鸣鸠相唯诺，花间飞蝶自绸缪。\n二虫得失聊堪笑，鸿鹄谁能问弈秋。",
        "dynasty": "宋",
        "collection_info": null
    },
    {
        "title": "家园即事十三首  其一○",
        "author": "郑清之",
        "content": "游鱼绕石日千里，反舌鸣声已百能。\n老鹤易饥增廪稍，乳鷄勤哺领孙曾。",
        "dynasty": "宋",
        "collection_info": null
    },
    {
        "title": "家园即事十三首  其一一",
        "author": "郑清之",
        "content": "客有可人君子竹，书无同至大王风。\n此风此竹堪谁共，着得茶经桑苎翁。",
        "dynasty": "宋",
        "collection_info": null
    },
    {
        "title": "家园即事十三首  其一二",
        "author": "郑清之",
        "content": "人心似铁炉犹在，世事如棋路不移。\n闲着目光牛背上，英雄千古竟儿嬉。",
        "dynasty": "宋",
        "collection_info": null
    },
    {
        "title": "家园即事十三首  其一三",
        "author": "郑清之",
        "content": "老红拟占春光住，嫩绿枝头更娇妬。\n随风宛转未肯落，犹作霓裳羽衣舞。",
        "dynasty": "宋",
        "collection_info": null
    },
    {
        "title": "家园即事",
        "author": "郑清之",
        "content": "乐天故不忧，作德心逸休。\n鷄虫笑杜甫，蝴蝶梦庄周。\n苛政猛于虎，蹊田夺之牛。\n书传乱人意，周易在床头。",
        "dynasty": "宋",
        "collection_info": null
    },
    {
        "title": "诗别可斋陈制置移镇吴门",
        "author": "郑清之",
        "content": "恭惟上明圣，宵旰亲政初。\n朝有快活贯，野无薄笨车。\n我独何因缘，滥持钧与枢。\n妄意在人物，搜罗到岩墟。\n穆之百函至，酬答疲卷舒。\n虽云得梗概，讵必相贤愚。\n君时蔼廉誉，一再登除书。\n公牍耻私谢，直语非贡谀。\n尚无赫蹏笺，而况双鲤鱼。\n元龙一世豪，名下定不虚。\n我归海之滨，偃息田园居。\n生平旧交游，相忘付江湖。\n军将忽打门，君书来自吴。\n瓿藁富鸿笔，砚铭出龟趺。\n兴怀向㵳泬，论文逮荒疎。\n自言久爱敬，今始通勤渠。\n不为热翕翕，不为暖姝姝。\n云何好尚真，夐与世俗殊。\n意者元城贤，待以涑水迂。\n兽旗画星壤，龙藩开玉符。\n老我嘆蒲柳，投闲託枌榆。\n味言喜啖蔗，秀句嫌催租。\n的知我辈人，调度非辕驹。\n子长固多爱，舍菀乃集枯。\n梅花倚瘦竹，清芬借敷与。\n常恐硬黄纸，唤归翔紫庐。\n问君立朝节，蹇谔辛毗裾。\n问君治理效，所至桐乡朱。\n正尔泽东履，俄然移右扶。\n借留此截镫，来暮彼歌襦。\n譬之绛霄云，来往本自如。\n君亦何心哉，此事姑置诸。\n但惜君去我，有唱谁和余。\n寒山尚余雪，江阔征帆孤。\n挥毫写别恨，临风独踌躇。",
        "dynasty": "宋",
        "collection_info": null
    },
    {
        "title": "怀可斋简林郑二从事",
        "author": "郑清之",
        "content": "可斋严冷如古书，庄语敢下铅与朱。\n读之不厌味有余，箫韶闻奏愁爰居。\n文墨政事同机枢，照人炯炯悬冰壶。\n昆弟亲我同二苏，对床风雨夜梦俱。\n别来半岁意鬰纡，頼有二客能从余。\n或寄可斋双鲤鱼，道甫问讯今何如。",
        "dynasty": "宋",
        "collection_info": null
    },
    {
        "title": "乍晴观蜂房戏占",
        "author": "郑清之",
        "content": "蜜蜂家计千头奴，日併花课供蜜租。\n粉红黄白各本色，拥肿双脚尻为车。\n采花归来不知数，一一到门如合繻。\n方春乳房涌金屋，子弟分王遣之国。\n广轮处处成甘州，馋口哜嚅不遗力。\n蜜脾割尽刲蜡肤，毕岁辛勤用谋食。\n秋深冬早未见春，嗅芳咀华来藻苹。\n酿成糇粮香满室，日日饱衙知爱君。\n问谁食蜜还主臣，阜财富国今何人。",
        "dynasty": "宋",
        "collection_info": null
    },
    {
        "title": "糟蟚蚏送葺芷",
        "author": "郑清之",
        "content": "月腹一寸能郭索，黄流在中自濡殻。\n蝤蛑可是丈人行，螃蠏视之师长伯。\n二眸挺出胜怒蛙，八跪前驱非屈蠖。\n笑令樊哙自横行，何用吕布须急缚。\n餔糟啜醨乃吾味，嚼齿穿龈未渠恶。\n属厌祗觉一解胜，效美不辞双距落。\n蔡谟但记尊足存，孙卿不悟铁成错。\n谩夸右手亦持螯，水中之怒无乃虐。\n梁王葅醢犹至今，千古吁嗟汉恩薄。\n玉柱江{摇扌=虫}酒半酣，银丝鲫鱼脍新斫。\n此非不足君所邪，斶顾居贫未能学。\n虫鱼琐碎熟尔雅，麯生逢之三距跃。\n太真小物自足佳，葺芷一笑为飞白。",
        "dynasty": "宋",
        "collection_info": null
    },
    {
        "title": "再和且答索饮语",
        "author": "郑清之",
        "content": "海涂之人暗摸索，如龟自遮聊以殻。\n沈湘虽避屈三闾，断髮奈逢吴太伯。\n周官自诡蠯蠃蚔，羲经敢并龙蛇蠖。\n妪妃投瓮甘骨醉，舌味无心宁法缚。\n黄诗未足助盘飧，吴稻讵能为岁恶。\n尊前介士尚铮铮，海底漫郎终落落。\n帛声试听响犀瓠，玉指为渠代金错。\n掩羣而取仅遗小，谁念坑降秦政虐。\n二螯六跪冒族姓，穴居颇笑邻之薄。\n纵令膑足亦可喜，中有妙解木应斫。\n剩拟新篘问扬字，先赋南烹仰韩学。\n蚝山马甲不易致，岸下紫鳞方牣跃。\n主人鹳鹤真耐痛，笑许子彭如水白。",
        "dynasty": "宋",
        "collection_info": null
    },
    {
        "title": "郑德言暂馆于别墅",
        "author": "郑清之",
        "content": "我如杜甫逢王翰，君似梁鸿领孟光。\n花竹自惭非独乐，杼机聊喜听邻墙。\n赋成宁笑老伧父，瓮熟定容同舍郎。\n他日杨花飞燕子，可能长记陆宣庄。",
        "dynasty": "宋",
        "collection_info": null
    },
    {
        "title": "安晚偶成",
        "author": "郑清之",
        "content": "五物中间着一翁，园廛随分可支筇。\n章施采服花妆露，戛击鸣球竹啸风。\n疎种密栽观木渐，浅流深浚养泉蒙。\n眼前丘壑无佳句，自哂诗肠苦未穷。",
        "dynasty": "宋",
        "collection_info": null
    },
    {
        "title": "和郑制干迁居",
        "author": "郑清之",
        "content": "帝遣夫君侍玉除，籋云飞上驾龙驹。\n兵谈蹔此栖油幕，荷隰居然见子都。\n风牖喜便鸿案举，月台长对兔轮孤。\n孟尝幸舍非吾事，徒愧荀林为送孥。",
        "dynasty": "宋",
        "collection_info": null
    },
    {
        "title": "和郑制干谢借居且惠朋樽醉螯诗",
        "author": "郑清之",
        "content": "平生爱山林，里居想王屋。\n孤月自无朋，断云曾不族。\n讵知庄遵市，儵有贾谊卜。\n西河就索居，漆园问尊足。\n翟门罗可去，轲宅仁已熟。\n似闻结驷多，每见后骑属。\n鲁台时遣馈，监侯已发粟。\n竞欢王俭莲，肯问颜公粥。\n家贫愿邻富，蒹葭欣倚玉。\n颇容滑稽叟，来簉堂上烛。\n犹能辨丝簧，渐近不如竹。\n浊醪慁兵醖，庸行参圣读。\n愿为善颂祷，既醉备五福。\n谋妇拟提壶，敲门惊啄木。\n持螯两从事，来就桑下宿。\n美味均适口，双明喜增目。\n命驾匪千里，星言媿不夙。\n联句乏追韩，补诗聊继束。\n终当效乐天，骆马为酒鬻。",
        "dynasty": "宋",
        "collection_info": null
    },
    {
        "title": "题雪窦千丈岩",
        "author": "郑清之",
        "content": "并海危峰驾六鳌，招提深处绿周遭。\n樛松直上睡龙起，怒瀑飞来风虎嘷。\n坐向亭空云作伴，待看身与月争高。\n山灵意我酬清赏，为酌冰泉读楚骚。",
        "dynasty": "宋",
        "collection_info": null
    },
    {
        "title": "林治中近有捕虎之役调以拙诗",
        "author": "郑清之",
        "content": "豺狼当道实堪嗔，就乳于菟笑楚臣。\n冯妇下车宜众说，将军射石见心真。\n渡河应避冯河勇，搏兽终归舞兽仁。\n他日朕虞须命益，九官济济定相亲。",
        "dynasty": "宋",
        "collection_info": null
    },
    {
        "title": "比以拙诗戏调张籍不知作者已盈轴矣辄和两韵  其一",
        "author": "郑清之",
        "content": "展也虞朝庶绩熙，合修厥贡暨熊貍。\n兕容于野虽非地，豹泽其文似识时。\n毛革正须供有用，血牙安事杀为嬉。\n国侨惠政人谁犯，虎听多应谢子皮。",
        "dynasty": "宋",
        "collection_info": null
    },
    {
        "title": "比以拙诗戏调张籍不知作者已盈轴矣辄和两韵  其二",
        "author": "郑清之",
        "content": "虓虎宁如龟有知，陆行端自触危机。\n缚渠吕布还须急，驱以王寻谩失威。\n肯使黔馿呈短技，直教猎骑合边围。\n恶盈讵必分人兽，猛获终擒自卫归。",
        "dynasty": "宋",
        "collection_info": null
    },
    {
        "title": "圃中问讯梅友老榦疎花有足喜者",
        "author": "郑清之",
        "content": "洗出金滩锁骨沙，种成老树竞槎牙。\n冰霜历尽肌生玉，窗牖寒深影到纱。\n旧岁枝头新岁景，十分好处一分花。\n谁言冷圃惟秋菊，春意撩人乃尔耶。",
        "dynasty": "宋",
        "collection_info": null
    },
    {
        "title": "谢徐德夫右司和御制赐诗  其一",
        "author": "郑清之",
        "content": "直道何曾较尺寻，昔贤垂范到斯今。\n皋谟勉勉歌元首，说诲言言沃朕心。\n幸遇千龄开圣治，顷尘三事愧宵箴。\n奎文衣被真难报，盥诵新诗爱助深。",
        "dynasty": "宋",
        "collection_info": null
    },
    {
        "title": "谢徐德夫右司和御制赐诗  其二",
        "author": "郑清之",
        "content": "朅来林下破天悭，要使明诗见一闲。\n齿屐印苔春纵步，颈壶蒸粟晚加餐。\n梦魂飞到味书阁，世路牢封函谷关。\n翻笑醉翁犹未醉，黄金白鬓诧腰环。",
        "dynasty": "宋",
        "collection_info": null
    },
    {
        "title": "和林治中雪诗五首  其一",
        "author": "郑清之",
        "content": "擘天滕六勇如貔，移下琼台扑凸奇。\n老尽青山真是幻，从渠白战更无诗。\n冯阑且喜明双目，嘶骑宁愁到十眉。\n羔酒不妨敲竹韵，园林正好乐清时。",
        "dynasty": "宋",
        "collection_info": null
    },
    {
        "title": "和林治中雪诗五首  其二",
        "author": "郑清之",
        "content": "儿嬉犯冻搦文貔，怒眦张唇状崛奇。\n图得形模规妇笑，绝怜冷落赋翁诗。\n幕谈多暇堪娱目，喜色排寒为上眉。\n颇念袁安正高卧，柮柴煨芋了年时。",
        "dynasty": "宋",
        "collection_info": null
    },
    {
        "title": "和林治中雪诗五首  其三",
        "author": "郑清之",
        "content": "盐虎模糊懵豹貔，玉峰高并自多奇。\n春先北苑供花事，夜入西淮奏雅诗。\n银阙势增开雉尾，贺班香近列蛾眉。\n看君来岁赓酬笔，移在仪曹进表时。",
        "dynasty": "宋",
        "collection_info": null
    },
    {
        "title": "和林治中雪诗五首  其四",
        "author": "郑清之",
        "content": "白旄麾遍牧郊貔，羽扇分飞更出奇。\n冻裂弓鍪元济缚，嚙残毡毳子卿诗。\n芦花夜月凝湓口，梅玉春风侈蜀眉。\n一幅溪藤知几返，镂冰冷语不惊时。",
        "dynasty": "宋",
        "collection_info": null
    },
    {
        "title": "和林治中雪诗五首  其五",
        "author": "郑清之",
        "content": "貙貗甝狒貊貛貔，猎骑漫山伏正奇。\n瘃手草成熊舘赋，掩羣驱入兔罝诗。\n兽奔骇类淮淝口，狐媚讙摧虢国眉。\n滕六倚渠真误事，大寒不出是知时。",
        "dynasty": "宋",
        "collection_info": null
    },
    {
        "title": "因会来诗再赓元韵",
        "author": "郑清之",
        "content": "组练横陈壮士貔，想因舞羽去穷奇。\n千山白髮存公道，十日清吟费老诗。\n待伴易销春有脚，交光最胜月如眉。\n只愁无着梅花处，东绢平章付伯时。",
        "dynasty": "宋",
        "collection_info": null
    },
    {
        "title": "续诗之宠依韵以谢",
        "author": "郑清之",
        "content": "莫搜险韵续貒貔，雪景须知雪后奇。\n日绚寒光庄浄界，梅将真色荐新诗。\n试敲折竹煎茶舌，旋觅遥岑出黛眉。\n油幕输君谈笑乐，圣杯正是一中时。",
        "dynasty": "宋",
        "collection_info": null
    },
    {
        "title": "村边以汤婆样惠示与诗俱来依元韵",
        "author": "郑清之",
        "content": "惠中秀外更清便，娅姹娇羞二八年。\n无奈畏涂生衽席，宁教寒夜折冰绵。\n遣来绩妪知君状，拟伴涪翁到晓天。\n只恐砖花陶学士，风流未了续胶缘。",
        "dynasty": "宋",
        "collection_info": null
    },
    {
        "title": "再和村边解嘲  其一",
        "author": "郑清之",
        "content": "闲身惟向静中便，莫景侵寻绛县年。\n失解真精昏默默，且观玄牝息绵绵。\n温柔乡裏谁能老，冷澹生涯别有天。\n笑抚脚婆为法喜，漆园何必问经缘。",
        "dynasty": "宋",
        "collection_info": null
    },
    {
        "title": "再和村边解嘲  其二",
        "author": "郑清之",
        "content": "暖足番君老更便，摩挱笑问阿婆年。\n聊吟夜月移花影，肯向春风逐柳绵。\n自有散花居丈室，何妨姹女共壶天。\n铅华列屋诸君事，乞与寒梅了世缘。",
        "dynasty": "宋",
        "collection_info": null
    },
    {
        "title": "再和村边解嘲  其三",
        "author": "郑清之",
        "content": "造化真机动静便，谁云巧智可同年。\n蓝田日暖烟生玉，闽峤霜浓木有绵。\n万象为春皆是物，一花不实岂其天。\n吾身太极元同运，阳长阴消在所缘。",
        "dynasty": "宋",
        "collection_info": null
    },
    {
        "title": "和葺芷笋诗",
        "author": "郑清之",
        "content": "我贫每笑齐之斶，晚食虽甘未忘肉。\n梅肥尚余风折绿，溟涬餐英命骚仆。\n藩篱剟彼羝角触，送似玉堂如楚束。\n恶诗聊赋徐凝瀑，妙句飞来漱鸣玉。\n曾无导吏随贾餗，坐遣跛奚委葵菽。\n茁芽勤视缘坡竹，期饫伯仁空洞腹。\n书肠膏腥士之辱，得鱼不敢饷羊续。\n要知菜味胜山谷，步趋强颜髮曲局。\n盘有美茹无不足，陋矣王刍笺卫奥。",
        "dynasty": "宋",
        "collection_info": null
    },
    {
        "title": "赠许石田为僧",
        "author": "郑清之",
        "content": "平明对镜良独难，子能脱屣弹指间。\n戏视此身如髦蛮，冠巾摆落逃繻关。\n千钧强弩一笑弯，万钱买尽江南山。\n厌渠世路车轮殷，赤脚健倒苔痕斑。\n参寥佛印若是班，江湖风月不汝悭。\n汝狂方醒众所讙，我独见之为三嘆。\n辨诘孔释语可删，白云深处输君闲。",
        "dynasty": "宋",
        "collection_info": null
    },
    {
        "title": "和敬禅师茶偈  其一",
        "author": "郑清之",
        "content": "饭罢茶来手接时，箇中日日是真机。\n建溪顾渚君休问，冷暖如鱼只自知。",
        "dynasty": "宋",
        "collection_info": null
    },
    {
        "title": "和敬禅师茶偈  其二",
        "author": "郑清之",
        "content": "睡蛇缠绕黑甜时，棒喝全提落钝机。\n管取一瓯先着到，三更日出有谁知。",
        "dynasty": "宋",
        "collection_info": null
    },
    {
        "title": "和敬禅师茶偈  其三",
        "author": "郑清之",
        "content": "鱼鼓纔休客至时，摸头元是最先机。\n不须吸尽西江水，一滴曹溪味便知。",
        "dynasty": "宋",
        "collection_info": null
    },
    {
        "title": "赠育王堪笑翁",
        "author": "郑清之",
        "content": "问讯瞿昙老比丘，灵山何似雪山头。\n笑翁底事真堪笑，面似靴皮笑未休。",
        "dynasty": "宋",
        "collection_info": null
    },
    {
        "title": "蔬圃",
        "author": "郑清之",
        "content": "活计园蔬日日新，杜陵差慰妇长贫。\n旱姜水芋年时熟，春薤秋菘意味真。\n畦瓮剩分三伏雨，露根常占百花晨。\n荷锄未省勤耕稼，犹愧师门学圃人。",
        "dynasty": "宋",
        "collection_info": null
    },
    {
        "title": "和林倅赋郡守随车雨",
        "author": "郑清之",
        "content": "旌车勤雨拂参旗，大士圆通现白衣。\n炉穟轻烟方先路，雷门急令已宣威。\n为霖剩作西成计，书岁谁云大有稀。\n贤守劬躬民国念，食言应笑鲁臣肥。",
        "dynasty": "宋",
        "collection_info": null
    },
    {
        "title": "和白雪老禅二偈  其一",
        "author": "郑清之",
        "content": "阅尽恒河水上波，声尘何似泡沤多。\n还师拍板钳锤后，更唱谁家别调歌。",
        "dynasty": "宋",
        "collection_info": null
    },
    {
        "title": "和白雪老禅二偈  其二",
        "author": "郑清之",
        "content": "檐铎吟风月半凹，黄金布地欠诛茅。\n三更出日真光景，大好钦身正笠包。",
        "dynasty": "宋",
        "collection_info": null
    },
    {
        "title": "灵隠慧上人惠诗为古风以赠",
        "author": "郑清之",
        "content": "贯休齐己唐诗人，当时逸气凌簪绅。\n声名亹亹逼甫白，幽兰直与梅争春。\n谁知北面石霜老，服勤杖屦皆终身。\n二公所得当盖世，英词杰句风中尘。\n至今传者以诗重，妙处反为诗所湮。\n弄翰戏墨虽佛事，炊沙作糗成饥嗔。\n不欲诗工与字巧，绪余能夺道之真。\n心宗一了万法具，辩才飞转陶家轮。\n君不见阿难多闻及辩慧，呪语要敌摩伽神。",
        "dynasty": "宋",
        "collection_info": null
    },
    {
        "title": "天育二老禅惠示经佛偈答以十诗  其一",
        "author": "郑清之",
        "content": "二老毫端一滴曹，唤醒䆿语没忉忉。\n更无慧可安身处，作么当时立得牢。",
        "dynasty": "宋",
        "collection_info": null
    },
    {
        "title": "天育二老禅惠示经佛偈答以十诗  其二",
        "author": "郑清之",
        "content": "余尘明极强分离，菩萨如来是阿谁。\n既道本来无一物，将何芥子纳须弥。",
        "dynasty": "宋",
        "collection_info": null
    },
    {
        "title": "天育二老禅惠示经佛偈答以十诗  其三",
        "author": "郑清之",
        "content": "龙宫海藏自分明，搕{挢扷/韭}滩头一任倾。\n因果若还终不昧，政须防作野狐鸣。",
        "dynasty": "宋",
        "collection_info": null
    },
    {
        "title": "天育二老禅惠示经佛偈答以十诗  其四",
        "author": "郑清之",
        "content": "书经犹有遮箇在，画佛何曾梦见来。\n玲石玉峰雷雨过，梅花昨夜一枝开。",
        "dynasty": "宋",
        "collection_info": null
    },
    {
        "title": "天育二老禅惠示经佛偈答以十诗  其五",
        "author": "郑清之",
        "content": "三经已是太多罗，州去休休更问婆。\n箇裏幸然无一事，何须终日把砖磨。",
        "dynasty": "宋",
        "collection_info": null
    },
    {
        "title": "天育二老禅惠示经佛偈答以十诗  其六",
        "author": "郑清之",
        "content": "四十劫来闲坐休，忽抛长舌闹篮头。\n若言面壁为心法，瞿老还输第一筹。",
        "dynasty": "宋",
        "collection_info": null
    },
    {
        "title": "天育二老禅惠示经佛偈答以十诗  其七",
        "author": "郑清之",
        "content": "懵懂维摩不二门，畧无遗嘱付儿孙。\n普贤若匪刚饶舌，此事如何更吐吞。",
        "dynasty": "宋",
        "collection_info": null
    },
    {
        "title": "天育二老禅惠示经佛偈答以十诗  其八",
        "author": "郑清之",
        "content": "老胡无圣亦无言，蓦指虚空唤作禅。\n掌血条痕无着处，教谁白地患青颠。",
        "dynasty": "宋",
        "collection_info": null
    },
    {
        "title": "天育二老禅惠示经佛偈答以十诗  其九",
        "author": "郑清之",
        "content": "般柴运水老庞禅，佛法无多在密边。\n餠汝将来还与汝，因师交点更团圆。",
        "dynasty": "宋",
        "collection_info": null
    },
    {
        "title": "天育二老禅惠示经佛偈答以十诗  其一○",
        "author": "郑清之",
        "content": "生老年来病已深，灸瘢着艾復难禁。\n六根四大元无有，何处求师下一鍼。",
        "dynasty": "宋",
        "collection_info": null
    },
    {
        "title": "郑德言亲睹洛伽观音相遂依所见绘画朝夕严奉且求赞语敬题其旁",
        "author": "郑清之",
        "content": "具足圆通性，一念本昭彻。\n佛我与信心，是三无差别。\n凡人未见圣，如渴以河说。\n佛身忽现前，如水印秋月。\n心精自开遮，见根匪优劣。\n念中有大士，珠璎百宝结。\n补陀洛伽相，在在犹日揭。\n是名为正观，倒想作奇绝。\n稽首圆通尊，兹念无起灭。\n非相亦非念，不盈復不阙。\n唯然观自在，无眼耳鼻舌。",
        "dynasty": "宋",
        "collection_info": null
    },
    {
        "title": "拙偈调偃溪上人",
        "author": "郑清之",
        "content": "昌黎先生入山裏，大颠牢把数珠子。\n松下经函着浄瓶，照管习之翻却水。\n丞郎满檐江西禅，行行勘辩撩天鼻。\n偃溪烂嚼雪窗纸，换却舌头别参起。",
        "dynasty": "宋",
        "collection_info": null
    },
    {
        "title": "雪窗董寺丞将指平谳安晚来访因举似偃溪为下一则语",
        "author": "郑清之",
        "content": "佛法方当恶剧时，偃溪笑裏袖钳锤。\n不教管领千云衲，打彻头关更问谁。",
        "dynasty": "宋",
        "collection_info": null
    },
    {
        "title": "简雪窗董寺丞  其一",
        "author": "郑清之",
        "content": "世路机心走兔迒，雪窗一缕不遮藏。\n籋云梯月真游戏，茅舍何曾外玉堂。",
        "dynasty": "宋",
        "collection_info": null
    },
    {
        "title": "简雪窗董寺丞  其二",
        "author": "郑清之",
        "content": "圣贤事业在心槃，禹稷颜回岂异观。\n世故波澜同起灭，姓名千古要清寒。",
        "dynasty": "宋",
        "collection_info": null
    },
    {
        "title": "山间大风雨昼夜不止闻松声撼床戏成拙语谩录呈葺芷参溪",
        "author": "郑清之",
        "content": "颠风横雨穷山秋，樵青弛檐车停辀。\n松声撼空吼万牛，轰豗势欲倾不周。\n晨鸡扼吭喑且愁，百鸟何敢相喧啾。\n恍疑赵壁环诸侯，呼声动地锵弓矛。\n又疑变化鵾鹏俦，垂天鼓翼南溟陬。\n或者挽翻河汉流，电飞霆击龙蛟虬。\n不然火烈陆浑丘，天跳地踔啼熊猴。\n狂吞很吐山裂鸠，大音奔腾怒相投。\n梦中惊迴仙枕游，分明夜宿浙江头。\n三更潮水掀柁楼，苍茫起坐拥黄紬。\n触屏唤作钱塘舟，此身端坐岩之幽。\n如何两耳不自由，乃与喧寂为湛浮。\n影蛇石虎以妄求，世间万事浪喜忧。\n大学能定心逸休，疾雷破柱方夷犹。\n直须养浩师孟邹，风止韵作商声讴。",
        "dynasty": "宋",
        "collection_info": null
    },
    {
        "title": "和复岫庵赓酬之什  其一",
        "author": "郑清之",
        "content": "胜地来休沐，山程懒忌前。\n草堂新杜曲，诗格旧临川。\n客乘千珠履，翁琴百涧泉。\n参寻幽路滑，空想石头禅。",
        "dynasty": "宋",
        "collection_info": null
    },
    {
        "title": "和复岫庵赓酬之什  其二",
        "author": "郑清之",
        "content": "大雅千岩秀，清标万玉前。\n醉扶有宗武，属和得师川。\n境胜堪锄月，诗香可酿泉。\n竹林风度在，枯坐笑僧禅。",
        "dynasty": "宋",
        "collection_info": null
    },
    {
        "title": "和赵从道赋菜畦春富贵  其一",
        "author": "郑清之",
        "content": "多生菜气粥鱼僧，味菜还如好色登。\n戏学挑根和露煮，正堪摘稻配香蒸。",
        "dynasty": "宋",
        "collection_info": null
    },
    {
        "title": "和赵从道赋菜畦春富贵  其二",
        "author": "郑清之",
        "content": "芝田不减商山乐，蔬食谁言孔色矜。\n蒲笋祗应维蔌美，镂钖何必羡韩膺。",
        "dynasty": "宋",
        "collection_info": null
    },
    {
        "title": "送林教授行  其一",
        "author": "郑清之",
        "content": "玉壶仙骨产蓬莱，客授京璜隽武开。\n曾向西山传墨印，好游东观籋兰台。\n青云直上轻余子，黑髮谁量未易才。\n侧耳韶箫充雅奏，愿同观乐诧州来。",
        "dynasty": "宋",
        "collection_info": null
    },
    {
        "title": "送林教授行  其二",
        "author": "郑清之",
        "content": "石鼎煎茶午梦醒，羊肠怕听绕车声。\n剡舟忽至惊安道，汉使新招别子卿。\n交谊从君知绝俗，凋年如我最关情。\n鸾凰先路为时瑞，肯卜筵篿诉独清。",
        "dynasty": "宋",
        "collection_info": null
    },
    {
        "title": "安晚园戏占",
        "author": "郑清之",
        "content": "横塘雨过水初平，浪影窥窗一孔明。\n篱下触羝五鹿角，林间反舌百禽声。\n柳公权可送行客，梅子真能宽渴兵。\n谁道夏园无所有，莲花端可傲张卿。",
        "dynasty": "宋",
        "collection_info": null
    },
    {
        "title": "九日即事  其一",
        "author": "郑清之",
        "content": "安晚闲身晚更安，蛩宵无梦落金鞍。\n通心白髮难为染，对面青编尽耐看。\n多谢紫萸占老健，喜招黄菊伴秋寒。\n江城借黓生轻暖，忽有鸣蛙却为官。",
        "dynasty": "宋",
        "collection_info": null
    },
    {
        "title": "九日即事  其二",
        "author": "郑清之",
        "content": "瓮畦篱户小园林，独鹤相陪省一琴。\n老视官年从实录，贫依国息寄横金。\n诗盈弓力犹能寸，客值骚醒且枉寻。\n枫叶似知酤令缓，漂摇醉脸出墙阴。",
        "dynasty": "宋",
        "collection_info": null
    },
    {
        "title": "九日即事  其三",
        "author": "郑清之",
        "content": "童孙竞爽祝鸡翁，点勘凡将句读中。\n戏指丈兄夸少壮，懒推庚甲问雌雄。\n穷秋对展三更月，迥夜传呼万窍风。\n逗晓东窗相管领，举头滟滟日车红。",
        "dynasty": "宋",
        "collection_info": null
    },
    {
        "title": "题偃溪闻长老尧民击壤图",
        "author": "郑清之",
        "content": "炊烟万井着僧居，人在康衢画不如。\n寄语偃溪崖淡墨，图中添我一柴车。",
        "dynasty": "宋",
        "collection_info": null
    },
    {
        "title": "谢林治中访别觉际庵",
        "author": "郑清之",
        "content": "野服芒鞋踏藓斑，千峰约饬整云鬟。\n山行陡觉精神健，老去惟贪耳目闲。\n步武来寻僧舍旧，话言应想夜窗閒。\n钱湖难买归鞍驻，料得春衫忆素蛮。",
        "dynasty": "宋",
        "collection_info": null
    },
    {
        "title": "正月晦夕梦中作偈觉但记其首两句遂于枕上足之录呈慧上人",
        "author": "郑清之",
        "content": "是身本虚妄，觅主了无得。\n谁知日用间，颠到由六贼。\n茫茫前后际，生灭在空色。\n贼去主人归，浑家不相识。",
        "dynasty": "宋",
        "collection_info": null
    },
    {
        "title": "因笔记贼入空室颂",
        "author": "郑清之",
        "content": "平生一片痴，妄意室中物。\n自言富可待，到了贫彻骨。\n一宵入人家，百宝认髣髴。\n拣得真金身，明处是泥佛。",
        "dynasty": "宋",
        "collection_info": null
    },
    {
        "title": "乙巳三月出湖口占  其一",
        "author": "郑清之",
        "content": "几朝花片落书奁，未信春光已属厌。\n猛省清明今日是，家家青柳压朱檐。",
        "dynasty": "宋",
        "collection_info": null
    },
    {
        "title": "乙巳三月出湖口占  其二",
        "author": "郑清之",
        "content": "晓日慇懃为着鞭，微风逐旋约轻烟。\n东皇景胜浑如旧，西子妆浓许近前。\n槛外客山今对展，禊时朋酒占初筵。\n十年重访苏堤柳，总付春光入画船。",
        "dynasty": "宋",
        "collection_info": null
    },
    {
        "title": "到龙井寺  其一",
        "author": "郑清之",
        "content": "竹门斜倚酒家帘，石路高低记水帘。\n炙背老农惊伛偻，乘肩痴女笑窥觇。\n数羝人立攀篱落，一蝶儿嬉掠伞檐。\n款约朋从归去路，马头应有月纤纤。",
        "dynasty": "宋",
        "collection_info": null
    },
    {
        "title": "到龙井寺  其二",
        "author": "郑清之",
        "content": "山围古寺绿周遭，一阁轩腾面势高。\n炉篆得芗抽露穟，石泉借茗作云涛。\n风流二老归灵鹫，笔墨千年续楚骚。\n拙语留题罥蛛壁，暗中摸索愧刘曹。",
        "dynasty": "宋",
        "collection_info": null
    },
    {
        "title": "到龙井寺  其三",
        "author": "郑清之",
        "content": "底忙不肯访禅林，山寺何曾避客深。\n奇石韵高非令色，老松皮脱见真心。\n檐牙徇铎关幽事，溪曲无絃出妙音。\n拂拭少游碑好在，姓名曾记落碑阴。",
        "dynasty": "宋",
        "collection_info": null
    },
    {
        "title": "到龙井寺  其四",
        "author": "郑清之",
        "content": "十里轻轩憇佛庐，梦身差记蝶蘧蘧。\n伊蒲巧作鱼虾样，矮笋新镵茧栗株。\n暂到欲陪僧夏静，等闲生怕俗尘污。\n计然老去翻多事，空挽西施向五湖。",
        "dynasty": "宋",
        "collection_info": null
    },
    {
        "title": "旌德观  其一",
        "author": "郑清之",
        "content": "瀛丈移从弱水间，君恩泮奂得跻攀。\n茗香壶酒成三事，巾褐枝筇占独班。\n境胜亦能充道胜，官闲何似在家闲。\n玄都犹有桃花在，更向西湖访好山。",
        "dynasty": "宋",
        "collection_info": null
    },
    {
        "title": "旌德观  其二",
        "author": "郑清之",
        "content": "绿蓑青笠惯菰蒲，错认东湖处士居。\n舟尾笑迎车后客，渡头催买网中鱼。\n水程趣戍半规日，山意论交千卷书。\n归去重楼试凝望，恍曾云气矗凌虚。",
        "dynasty": "宋",
        "collection_info": null
    },
    {
        "title": "旌德观  其三",
        "author": "郑清之",
        "content": "半生东甬数间屋，一日西湖十首诗。\n回首风光少年客，春山拥翠作蛾眉。",
        "dynasty": "宋",
        "collection_info": null
    },
    {
        "title": "赐第登楼  其一",
        "author": "郑清之",
        "content": "避俗懒成癖，登楼睡失魔。\n忘机鸥自下，开槛蝶相过。\n高处景差胜，静中春更多。\n君恩何以报，归梦欲如何。",
        "dynasty": "宋",
        "collection_info": null
    },
    {
        "title": "赐第登楼  其二",
        "author": "郑清之",
        "content": "桃李漫山不是春，纷纷蜂蝶趁游人。\n梅花已带春归了，分付垂杨浥露尘。",
        "dynasty": "宋",
        "collection_info": null
    },
    {
        "title": "赐第登楼  其三",
        "author": "郑清之",
        "content": "病思归心走兔迒，自嗤幻境未渠忘。\n并州便作咸阳看，设若桑干亦故乡。",
        "dynasty": "宋",
        "collection_info": null
    },
    {
        "title": "观王导传作",
        "author": "郑清之",
        "content": "江东老子惠之和，九锡牛车愠蔡婆。\n不杀伯仁君信否，澹然推分意如何。",
        "dynasty": "宋",
        "collection_info": null
    },
    {
        "title": "闲中偶成  其一",
        "author": "郑清之",
        "content": "病觉身名小，闲知日月忙。\n篆香云四合，盆篠竹千章。\n慧性干成障，愁怀弱未张。\n何如庄宇定，虚室自天光。",
        "dynasty": "宋",
        "collection_info": null
    },
    {
        "title": "闲中偶成  其二",
        "author": "郑清之",
        "content": "春过日初永，睡余人未忺。\n露花心翼翼，风叶喜沾沾。\n殿后蜂寻穴，怀归燕语檐。\n垂杨在何处，落絮点疎帘。",
        "dynasty": "宋",
        "collection_info": null
    },
    {
        "title": "孟童子中异科而还来访余于行都赐第辄赠以诗",
        "author": "郑清之",
        "content": "在昔昌黎公，序赠张童子。\n独出超等夷，芳名驾青史。\n君门蔼世勋，夐轶西平李。\n宗社方同休，彪炳见孩稚。\n天庭插犀角，星眸炯秋水。\n诵书如焦琴，高下涵角祉。\n朱门共骇听，洗此筝笛耳。\n老翁欲笞儿，眼看拾青紫。\n一朝闻九关，赉予出周篚。\n我朝晏与杨，炳炳贵名起。\n愿子志远大，勤学踵前轨。\n家尊我相知，作诗赠归骑。",
        "dynasty": "宋",
        "collection_info": null
    },
    {
        "title": "东湖送藕与葺芷",
        "author": "郑清之",
        "content": "草木虽无知，叶落能粪本。\n荣枯递乘除，苗实自穮蔉。\n东湖百顷莲，夏日傲赵盾。\n州家浚河渠，狝薙甚耘垦。\n长身万柄荷，髦梗付锸畚。\n寒烟熨青镜，时有白浪辊。\n水解毓仙骨，根着泉源混。\n外干乃中腴，下益宁上损。\n淤泥胎玲珑，多节窍浑沌。\n园丁亦善没，擘波沸鲂鳟。\n象株忽仰浮，登岸殊衮衮。\n谁知绛县涂，可试平叔粉。\n名非玉井船，实过秋兰畹。\n肴蔌杂燕豆，葅菜补中壸。\n交梨能养生，谖草亦忘忿。\n空言出好事，孰与津燥吻。\n赠君拟条冰，差胜羞藻蕰。",
        "dynasty": "宋",
        "collection_info": null
    },
    {
        "title": "送新姜与葺芷",
        "author": "郑清之",
        "content": "仲尼胡不彻姜食，损智深讥藏戏剧。\n将以愚民岂其然，半山失喜为动色。\n拗执谁解镌此老，一时凿说契胸臆。\n我疑谂之神农书，增壮胃腑良有力。\n吕令音商其味辛，调芼鱼蔬蘗香稷。\n方冬沃土培其根，陇畦分封随壤息。\n长鬚视苗廑献新，先时斸取奋鉏棘。\n青株斯拔薤本重，红萁半露蓤包侧。\n骈指惊看产漆园，胝足疑为导积石。\n欲捣芳辛入虀臼，为怜肤理傲金狄。\n仆命荠荼涴诗雅，肩差梅桂班内则。\n笑加束缚代书鲤，持助饔庖鲙银鲫。\n旱年宜姜谚有之，今岁雨多生意啬。\n小摘酸寒类甲菜，大何婴冒期膝席。\n公羊谷梁汝往哉，反音一笑当勿劾。",
        "dynasty": "宋",
        "collection_info": null
    },
    {
        "title": "山间录拙作求教葺芷俚语将命笑掷幸甚",
        "author": "郑清之",
        "content": "老我愧不学，无以祛六蔽。\n短绠赴修汲，深浅忘厉揭。\n每逢扑凸篇，如对葛答谜。\n敌垒或致师，何以御柴曳。\n书林倦回旋，笔径宜睥睨。\n独自搔背痒，谁与解袜繫。\n误墨拙成蝇，饮酰痴聚蚋。\n器成多苦窳，草创类茅蕝。\n未善文心雕，曷助葵足卫。\n乐只正始音，尽发文冢瘗。\n古意窥九嶷，词源决三澨。\n英风韵风雅，噩噩规诰誓。\n精刚拏健鹘，妥帖律狂猘。\n解注卑虫鱼，献纳笑虾䱥。\n读檄头愈疾，听语麋着箄。\n风高补钓台，天朗摘兰禊。\n合止按商角，刮磨出廉锐。\n妙指曲不传，夺胎骨可蜕。\n神鍼如运斤，拆屋去眼翳。\n又如大医王，刲胃涤淫滞。\n万象困蒐讨，瑶金拔昆丽。\n司文当执衡，却扫甘拥篲。\n空山阔游从，思君愿言嚏。\n芜词荐藜藿，香芼待姜桂。\n翳桑急壶飱，毋为答饭毳。",
        "dynasty": "宋",
        "collection_info": null
    },
    {
        "title": "书西湖雷峰云讲主草书",
        "author": "郑清之",
        "content": "云师一生耽圣草，银铁蟠空觑天巧。\n老来逸气未全平，笔底锋铓犹独扫。\n开关勇士争赴敌，剑戟弓戈奋相缭。\n睡龙决起求颔珠，划木抓岩纷怒爪。\n风雷喧豗撼坤轴，飞电交横印清沼。\n忽然天宇变空澄，千丈孤峰立寒峭。\n张颠惊号智永泣，剥筋椎髓为君饱。\n恨予不习草书诀，九转枯肠祗自搅。\n云师云师汝诚能，春蚓秋蛇几时了。\n何如认取主人翁，破衲蒙头纸窗晓。",
        "dynasty": "宋",
        "collection_info": null
    },
    {
        "title": "送黄伯厚入广",
        "author": "郑清之",
        "content": "五行在天地，惟水明且清。\n如何南中泉，乃独以贪名。\n水号黑与弱，淖汩称浊泾。\n彼皆有其实，所以得此声。\n山川日秀发，九疑罗翠屏。\n扶舆产清淑，丹砂银石英。\n有泉出其间，泠然堪濯缨。\n政坐贪夫累，土炭涴玉冰。\n桓山以魋故，至今人羞称。\n柳子愚其溪，百世相因仍。\n有如此白水，好贪岂其情。\n我欲招夷齐，稷之南山汀。\n一洗万古贪，涌雪归东溟。\n夫君素洁己，赠以贪泉铭。",
        "dynasty": "宋",
        "collection_info": null
    },
    {
        "title": "送继一郭处士",
        "author": "郑清之",
        "content": "圣君如尧舜，岂无巢与由。\n计然亦何慕，五湖一扁舟。\n之人久不作，侧席思岩幽。\n尝闻鹿何君，清芬彻凝旒。\n重华锡嘉号，见一光林丘。\n谁谓雅道息，竞风日悠悠。\n脱冠挂神武，有士归东州。\n笑将金闺籍，猛博处士裘。\n钧天为开颜，曰此夷逸俦。\n大书继一字，虹光属奎娄。\n宸章轶麟衮，正声出天球。\n清名奬静退，下视古素侯。\n睿谟广先宪，姱节追前修。\n况今辑众隽，丞弼登虞周。\n明时乐閒暇，出处自不侔。\n赤城宅仙子，登陆方蓬洲。\n君归访司马，坐忘春与秋。\n方瞳照绿髮，戏转黄河流。\n烟雾肃逋客，隠者应辍耰。\n欵乃辅行色，春风生柁楼。",
        "dynasty": "宋",
        "collection_info": null
    },
    {
        "title": "妾薄命",
        "author": "郑清之",
        "content": "妾有一片心，奚啻金与石。\n金石尚可磨，此心终不易。\n妾有金错刀，不买珠与翠。\n一笑向尊前，愿买郎心醉。\n娟娟桃李花，东风荡柔枝。\n见郎郎弗顾，掩面啼春闺。\n不关郎意恶，自悲妾命薄。",
        "dynasty": "宋",
        "collection_info": null
    },
    {
        "title": "江汉亭百韵",
        "author": "郑清之",
        "content": "山川自高深，开闢由邃古。\n长江泻岷峨，横亘截区宇。\n东流为沔津，疏凿仗神禹。\n襟带成奥区，都会称鄂渚。\n环城得修冈，雄胜着台府。\n上有江汉亭，凭高欲鶱举。\n云谯护左方，南楼以为辅。\n飞甍立嶕嶤，纔去天尺五。\n星辰近梯级，岚霏日吞吐。\n横陈极苍茫，万象互昂俯。\n晴光敞双明，景物恣枚数。\n炊烟接空翠，下列十万户。\n榱栋出棱角，阛阓分脉缕。\n川涂竞走集，水陆跨重阻。\n东南引湖湘，西北控淮楚。\n舟车所交属，人物森萃聚。\n歌谣杂谐合，来往纷伛偻。\n溟蒙尘蔽空，挥霍汗成雨。\n游盖惊云飘，联辔识骖舞。\n驱驰溢阡陌，时节相媚妩。\n裾袖翳朝日，光曜烛绡组。\n憧憧蚁迁穴，纭纭茧抽绪。\n亭亭肆遐睎，一一可细覩。\n至如城中边，万竈宅貔虎。\n春秋谨教阅，什什而伍伍。\n红旆罗旌幢，中军立旗鼓。\n冰霜贯戈甲，雷霆震弓弩。\n后先严车徒，坐作中规矩。\n被庐犹晋蒐，少长悉有序。\n礼成既饮至，络绎还所部。\n俯瞰了不遗，清流数鲂鱮。\n乃若天空澄，江色入环堵。\n云水渺相接，斜阳落晴坞。\n千艘卧平沙，片帆归远浦。\n微茫泛一叶，咿轧响双橹。\n报译认樯乌，航琛知海贾。\n微阴转层峦，轻烟生宿莽。\n栖鸟绝重澜，归鸿集寒屿。\n夜深渔火明，孤洲记鹦鹉。\n晴阴与朝暮，景色若夸诩。\n方春及韶淑，鶑燕争鸣乳。\n桃李出新妆，周张环绣黼。\n修眉横柳堤，遗钿错花圃。\n孟夏熏风来，草木自蕃舞。\n翠幄帷清阴，密叶覆幽墅。\n入林梯空旻，影团修月斧。\n露掌逼高寒，金波沃肝腑。\n隆冬雪纷飞，琼楼耀江浒。\n万花着林端，晃不分细鉅。\n兹维四时媚，代谢听寒暑。\n荣枯虽异撰，去来莫追拒。\n彼动此静观，羣鱼沸鼎釜。\n纷纶各状态，天械发机杼。\n或如怀袖物，俯拾恣所取。\n或如海陆珍，搜罗寄庭庑。\n或如观大驾，旄头先卤簿。\n或如亲校猎，玉虬挖翠羽。\n或富若武库，宝物穷积贮。\n或丽若上林，鸟兽罗禁籞。\n或纾若绮縠，或列若簨簴。\n或背若相违，或进若相与。\n或蓊若兴云，或林若率旅。\n或惊若脱兔，或拱若礼鼠。\n或若鸡出埘，或若马奔圉。\n或变若龙蛇，或怪若猰貐。\n或奋焉若雠，或比焉若侣。\n或矫若怒嗔，或偃若戏侮。\n或剩若赢余，或匮若贫窭。\n或聚散翕忽，或纵横旁午。\n或禽声咿嚘，高下参律吕。\n或人语叫噪，历落写筐筥。\n或以琴置膝，丝音宜搏拊。\n或时棋满枰，石韵杂珩瑀。\n或欹枕高眠，胡蝶梦栩栩。\n或相对啜茶，舌本跃清语。\n或暇日观书，肠腹自撑拄。\n或乘兴飞觞，醉后忘尔汝。\n或即境挥毫，图画入缣楮。\n造物无尽藏，傥来亦何忤。\n俛仰已陈迹，恍惚失处所。\n达观萃兹亭，宇宙一秬黍。\n斯亭名者谁，儒林得鼻祖。\n昔贤维南轩，心学绍东鲁。\n睠焉西南游，芳洲撷蓠荰。\n遗墨尚淋浪，隶刻照亭柱。\n迩来三十年，轩桷渐颓窳。\n堂堂魏国孙，玉节莅兹土。\n英声凛荆扬，盛事踵遐武。\n曾侯庐陵秀，一笑不龃龉。\n风月喜平分，江山藉宗主。\n兴仆追前修，遗蹟洊蒐补。\n飞翚抗雄梁，石花呈古础。\n荒榛得奇观，幽思发新杼。\n公余多胜概，往往压诸庾。\n赓酬驾元白，光燄陵李杜。\n领客共落成，而我亦同俎。\n半生嗟镂冰，一字不堪煮。\n乐事纪末颠，鸿笔媿燕许。\n吾伊补书债，欵乃效渔父。\n傥继竹枝词，编入武昌谱。",
        "dynasty": "宋",
        "collection_info": null
    },
    {
        "title": "惠墨",
        "author": "郑清之",
        "content": "老龙卧苍海，千年抱明珠。\n神禹决淮泗，偃蹇不受驱。\n怒走崧岱顶，风雨撼八区。\n亭亭立天柱，化作青松株。\n蟠根蛰九地，融液如流酥。\n嶙峋脱支节，幽人拾肌肤。\n虹光夜穿屋，盎突明膏腴。\n芳熏渐凝渍，玄霜出冰壶。\n糅以丹凤髓，摹以青龟趺。\n捣以明月兔，曝之旸谷乌。\n或润似玉玦，或坚如金觚。\n六丁下取将，香蔼流清都。\n绛阙注仙籍，白日飞凡夫。\n借问何神灵，黑质分龙躯。\n干将昨已至，莫耶復来趋。\n二龙适吻合，变化尤其殊。\n君看一滴水，双双跃天衢。",
        "dynasty": "宋",
        "collection_info": null
    },
    {
        "title": "赠已讷二老轩",
        "author": "郑清之",
        "content": "吾闻墨者徒，设教本兼爱。\n释伽弘其源，方识宇宙大。\n河沙与宝塔，平等了无碍。\n夫何佛法衰，涉晋唐五代。\n祖师南北分，鼻孔争谲怪。\n传流各衣钵，纷纶辨宗派。\n尔来三百年，涂辙日以隘。\n教律復异门，禅机亦殊解。\n订以大小乘，森若立矛介。\n虎豹自狰狞，蛇龙相噬嘬。\n驾空树金碧，尔汝别疆界。\n蒲卢学抱子，嗣续植根蔕。\n蜗争竞蛮触，夷乐骋兜佅。\n裘屦无贰颜，楚越隔肝肺。\n天弢苦覊束，心穽坚莫坏。\n之人良可悲，贤愚固难概。\n谁知已讷公，粲粲发眉采。\n少年掺袂游，瓶锡遍湖海。\n是非不关耳，穷达付长嘅。\n晚归耕石田，禾枯将种稗。\n唯有旧家山，青眼终不改。\n挂笠寄清樾，编茅客欠噫。\n目之维摩室，而无天女在。\n谓是庞公居，似欠孔明拜。\n强名曰二老，当索形骸外。\n泉石日幽雅，松竹森蔚荟。\n轩窗抱岩壑，胸次绝瑕颣。\n睡起听粥鱼，微云初霮䨴。\n宴坐圆觉场，忘言默相对。\n二老容于轩，须弥纳一芥。\n舍轩求二老，怒风号大块。\n轩以二老名，未免蛇足画。\n请更以不二，免为轩所卖。\n我为说偈言，聊以赎诗债。",
        "dynasty": "宋",
        "collection_info": null
    },
    {
        "title": "东湖",
        "author": "郑清之",
        "content": "谁将东湖光，敛作大圆鑑。\n千峰就妆束，万象互窥瞰。\n红消日脚明，绿凈山影蘸。\n我来一登临，扁舟聊可缆。",
        "dynasty": "宋",
        "collection_info": null
    },
    {
        "title": "次抱拙妾薄命",
        "author": "郑清之",
        "content": "落花流水何纷纷，三分春色二分尘。\n黄鹂绕树恋不得，蝶蜂浪作花都巡。\n昨日繁华今寂寞，飘零多属风雨晨。\n金谷无人粉香死，锦踪绣迹俱成陈。\n世人重花不重叶，林园自此无精神。\n东君年少时，酷爱枝头花。\n庸奴桃李妾姚魏，满蹊未数黄娘家。\n一朝弃背春风老，懒踏长门阶上草。\n芳菲特暂欢，颜色不长好。\n白头事人那可期，不堪重赋章台诗。",
        "dynasty": "宋",
        "collection_info": null
    },
    {
        "title": "田家",
        "author": "郑清之",
        "content": "老农喜说田家早，缺月疎星穿木杪。\n洗铮燎草作晨炊，麦饭嚥甘虫食蓼。\n儿牵秧马妇携笠，泥滑不嫌春雨少。\n平畴拍拍水连堤，姑恶数声天欲晓。",
        "dynasty": "宋",
        "collection_info": null
    },
    {
        "title": "水急船行颇迟",
        "author": "郑清之",
        "content": "湖流湍驶欲下濑，舟人挽牵如蹶张。\n空令百丈重牛首，如何万斛浮龙骧。\n进寸退尺天未定，暮四朝三风作强。\n迟明樯乌幸西望，看取快箭激修房。",
        "dynasty": "宋",
        "collection_info": null
    },
    {
        "title": "重赋章台",
        "author": "郑清之",
        "content": "杨花满地飞蝴蝶，钗梁露湿罗衣怯。\n脸痕玉润拂红膏，颜色如花命如叶。\n鲤鱼风起蒲叶香，鶑啼燕舞春日长，堕红残萼断君肠。\n悞逐浮萍转零落，自古佳人多命薄。",
        "dynasty": "宋",
        "collection_info": null
    },
    {
        "title": "画马图",
        "author": "郑清之",
        "content": "房精夜陨渥洼水，中有天马变如鬼。\n籋云流赭登玉台，清风谡谡生双耳。\n无端遣入天子闲，足底百趼如关山。\n隔河唐将浴牝马，哀鸣顿足将奔还。\n风毛雨鬣不自整，肯顾苑北云锦斑。\n但有风棱余瘦骨，窃衔不管霜蹄蹶。\n大星昨夜落旄头，好载阏氏媒突厥。",
        "dynasty": "宋",
        "collection_info": null
    },
    {
        "title": "碧扇行",
        "author": "郑清之",
        "content": "冰蚕吐丝青唾茸，天孙转机声隆隆。\n帝家初裁新样月，苍然正色摩寒宫。\n一朝飞随烈士手，九关自此无刚风。\n乘鸾女与蒲葵翁，痴翁騃女谁为容。\n吴刚斧头红玉篆，并州剪刀快如箭。\n化工持此天然巧，古璧团团照君面。\n长安四时生曲尘，马头摇曳春风转。\n君不见醉李白，穷杜甫，当时西游乘蹇馿。\n太清献赋动旒冕，脱靴笑视将军奴。\n奇哉二子真坦率，朝暮贳酒黄公垆。\n游盖飘云手遮日，未省有扇如清夫。\n清夫扇子仅盈尺，买断清风归啸庐。\n何物元规敢相污，醉中祗恐李杜呼。\n我当吮笔和墨唤起文与可，把君画入李白杜甫图。",
        "dynasty": "宋",
        "collection_info": null
    },
    {
        "title": "戏调长鸣鹤",
        "author": "郑清之",
        "content": "瘦鹤云霄志，相从伴独清。\n可堪三径寂，频作九皋鸣。\n博字输鹅颈，横空避雁声。\n终辞华表去，汗漫逐骑鲸。",
        "dynasty": "宋",
        "collection_info": null
    },
    {
        "title": "觉际閒行",
        "author": "郑清之",
        "content": "斜径转山腰，平畴露稚苗。\n云低松挟长，雨足浪宣骄。\n宿鹭翔孤屿，归僧睨断桥。\n倦余成小立，新月挂青霄。",
        "dynasty": "宋",
        "collection_info": null
    },
    {
        "title": "三月末泛湖",
        "author": "郑清之",
        "content": "半晴阴更重，乍暖冷犹争。\n坠叶蒲芽缀，新莼荇面生。\n钟声带雨涩，帆力贮风横。\n客至双飞鹤，归欤茗可烹。",
        "dynasty": "宋",
        "collection_info": null
    },
    {
        "title": "庵前徐步",
        "author": "郑清之",
        "content": "小桥衔石路，安步水之湄。\n浪盖菰蒲伏，寒禁笋蕨痴。\n蜂房深户牖，燕垒渐涂茨。\n过眼春余几，延缘归思迟。",
        "dynasty": "宋",
        "collection_info": null
    },
    {
        "title": "书斋独坐",
        "author": "郑清之",
        "content": "避事宁违俗，端居悟及身。\n颖泓供媵御，方册替亲宾。\n室闇月阑入，庭空花自陈。\n所安惟适耳，谁復辨秋春。",
        "dynasty": "宋",
        "collection_info": null
    },
    {
        "title": "东归越上",
        "author": "郑清之",
        "content": "急雨先声入芰荷，傍船鱼跃弄新波。\n东西黑白投林鸟，高下青黄异亩禾。\n村竖相呼骑犊背，小舟斜舣问渔蓑。\n秋来物物供吟笔，不着黄秦可若何。",
        "dynasty": "宋",
        "collection_info": null
    },
    {
        "title": "桂花",
        "author": "郑清之",
        "content": "香粟飞从月姊边，秋花无数总饶先。\n清芬肯作椒兰观，雅韵羞陪粉黛妍。\n点就金丹筛雨露，染成玉骨跨神仙。\n余芳更孕青青子，相伴寒梅到雪前。",
        "dynasty": "宋",
        "collection_info": null
    },
    {
        "title": "金峨途中",
        "author": "郑清之",
        "content": "石路萦纡水绕村，酒帘深处见柴门。\n横塘树密鸠携妇，老屋篱深犊有孙。\n麦莟菜花成锦绣，笋芽薤甲当鸡豚。\n竹舆莫作追程去，半似桃源欲细论。",
        "dynasty": "宋",
        "collection_info": null
    },
    {
        "title": "奉题蜀邸五云西岷峨保障",
        "author": "郑清之",
        "content": "西望岷峨天一方，谁教地险绝遐荒。\n皇风已喜浑无外，国势那须别有疆。\n黄鹤盘空飞不过，金牛拔地去何长。\n汉庭四海皆臣妾，一曲歌风未忍忘。",
        "dynasty": "宋",
        "collection_info": null
    },
    {
        "title": "思乡味戏成",
        "author": "郑清之",
        "content": "隔篱野圈㹀眠犊，带雨村舂鸡唤雏。\n旋熟黄粱留客住，满篘白酒倩人沽。\n未谙旅况三分在，早觉藜肠一半枯。\n寄语吾乡谱鲜子，莫教辜负脆皮鲈。",
        "dynasty": "宋",
        "collection_info": null
    },
    {
        "title": "除夜求屠苏",
        "author": "郑清之",
        "content": "椒盘为计定春前，客裏那知岁籥迁。\n行路间关穿履雪，薄官羞涩看囊钱。\n媿无黄帝屠苏酒，试谒渊明种秫田。\n令尹可人应拍手，从教满意作新年。",
        "dynasty": "宋",
        "collection_info": null
    },
    {
        "title": "赠陈童子",
        "author": "郑清之",
        "content": "前身端合是王充，收拾羣经贮腹中。\n书吻可能如布谷，笔锋应不事雕虫。\n看来眉目真兰茁，揽取词章作绣筒。\n归去莫夸童子技，好寻芳躅到蟾宫。",
        "dynasty": "宋",
        "collection_info": null
    },
    {
        "title": "山行",
        "author": "郑清之",
        "content": "山行心迹已双清，骤见清溪眼为明。\n鬼谷洞前符竹在，观音岩下魶鱼行。\n宗师宴坐空余石，龙女分流不作声。\n人影交横到林薄，绿烟深处一猿惊。",
        "dynasty": "宋",
        "collection_info": null
    },
    {
        "title": "正月六日早行松山道",
        "author": "郑清之",
        "content": "五更河鼓尚横陈，小立晨光渐可人。\n日出野鸡犹唱晓，雪晴山鸟竞呼春。\n溪筠拂袖霜花落，石路支筇藓迹新。\n惭愧明朝江国近，买鱼沽酒祓征尘。",
        "dynasty": "宋",
        "collection_info": null
    },
    {
        "title": "送行诗  其一",
        "author": "郑清之",
        "content": "中年别意增怀抱，昨夜秋声到客船。\n流水孤村鸦好在，平沙远景雁依然。\n惜无绣口供吟笔，只有莼羹愧昔贤。\n付与西湖林处士，重阳健倒菊花前。",
        "dynasty": "宋",
        "collection_info": null
    },
    {
        "title": "送行诗  其二",
        "author": "郑清之",
        "content": "半生霜鬓飘萍迹，几度风餐繫柳船。\n舞咏未忘雩里在，去来翻似贾胡然。\n先生自是今和靖，林下端能友士贤。\n二亩孤山应更好，瘦梅疎影小春前。",
        "dynasty": "宋",
        "collection_info": null
    },
    {
        "title": "山房秋日即事  其一",
        "author": "郑清之",
        "content": "雨后鸣湍走碧溪，水声秋意恰相宜。\n窥蝉螳臂方衷甲，啄蚓鸡羣竞济师。\n初月挂檐窗未觉，新凉入牖簟先知。\n西风早已催征棹，管领莼鲈入梦思。",
        "dynasty": "宋",
        "collection_info": null
    },
    {
        "title": "山房秋日即事  其二",
        "author": "郑清之",
        "content": "失惊墙外已飘黄，屈指秋来十日强。\n暑寇负顽犹出没，风师未壮且翱翔。\n橘包捧腹微藏叶，桂蕾呈身只欠香。\n扫尽暮天疑浴罢，半眉淡月画新妆。",
        "dynasty": "宋",
        "collection_info": null
    },
    {
        "title": "山房秋日即事  其三",
        "author": "郑清之",
        "content": "稻花经雨已脱白，枫叶未霜先借绯。\n入纻蚊牙千计巧，挂檐蛛腹十分肥。\n田翁看水携锄去，山妇临炊抱蔓归。\n唯有诗肠无一事，隔溪数尽暮鸦飞。",
        "dynasty": "宋",
        "collection_info": null
    },
    {
        "title": "晨兴散步  其一",
        "author": "郑清之",
        "content": "软红销尽利名缰，兴到湖山取次行。\n万马拍堤春浪起，一龟曝日晓峰横。\n客中寝饭根尘寂，雪后松篁意气生。\n身是定僧无欠剩，惟余双鹤报寒更。",
        "dynasty": "宋",
        "collection_info": null
    },
    {
        "title": "晨兴散步  其二",
        "author": "郑清之",
        "content": "僧居西畔鹤居南，我向中边住此庵。\n岁晚结交松莫逆，老来知味菜分甘。\n禅心每日闲中得，世事新从梦裏谙。\n隠几空明香穗断，凈揩双目对晴岚。",
        "dynasty": "宋",
        "collection_info": null
    },
    {
        "title": "晨兴散步  其三",
        "author": "郑清之",
        "content": "晚岁知非蘧伯玉，前身作脱戒师兄。\n青山不灼利名火，白髮能销忿欲兵。\n境对虚空全体现，眼无拣择内心平。\n晓窗醒寂关何事，到枕清钟一两声。",
        "dynasty": "宋",
        "collection_info": null
    },
    {
        "title": "食后闲步",
        "author": "郑清之",
        "content": "乞得闲身入钓台，柳眉舒尽见桃腮。\n山中历日花开落，物外交朋鹤去来。\n更展书窗延竹影，剩翻隙地长梅栽。\n春寒无頼欺霜履，健倒应愁破绿苔。",
        "dynasty": "宋",
        "collection_info": null
    },
    {
        "title": "祈晴行西湖上呈馆中一二同官  其一",
        "author": "郑清之",
        "content": "踏尽红尘挹翠峦，江湖清梦入雕鞍。\n蒙蒙薄雾浑疑雨，恻恻疎风不是寒。\n野菊频催花事早，老枫初试叶声干。\n恰知病骨宜清景，恨不浮家学钓竿。",
        "dynasty": "宋",
        "collection_info": null
    },
    {
        "title": "祈晴行西湖上呈馆中一二同官  其二",
        "author": "郑清之",
        "content": "晓色窥林半淡浓，乱鸦飞去水漫空。\n山横孤雾残霞外，秋在微云疎雨中。\n官事却能成胜赏，诗坛端可策新功。\n吴侬浪说西湖景，蓬观今逢苏长公。",
        "dynasty": "宋",
        "collection_info": null
    },
    {
        "title": "余识頔云岑已三十年晚居觉际又八载矣近因山行疑接谈麈偈语奉赠",
        "author": "郑清之",
        "content": "懒把无生话更参，月移梅影到枝南。\n身心识破梦中蝶，头角老来春后蚕。\n笑斸野泉畦露菊，巧寻暖地圃霜柑。\n蒲团睡足书遮眼，贝叶丛间会孔聃。",
        "dynasty": "宋",
        "collection_info": null
    },
    {
        "title": "调云岑",
        "author": "郑清之",
        "content": "戏将鹖弁博缁衣，般若丛中剩作痴。\n鹅颈肯为罗隠笑，鷄林能辨乐天诗。\n好从休处求安逸，莫向閒中觅住持。\n觉际湖山最佳趣，藕花洲渚菊东篱。",
        "dynasty": "宋",
        "collection_info": null
    },
    {
        "title": "余自东山往金峨住山戒师迎于中涂到上方泉石幽胜有心匠助天巧者因成数语以赠",
        "author": "郑清之",
        "content": "一奁鸣瀑写天绅，怪石鲸奔欲化鳞。\n灵隠飞来真相后，老坡重证戒师身。\n居山活计今成趣，造物工夫总待人。\n自喜爱閒逢胜绝，杖藜端不负残春。",
        "dynasty": "宋",
        "collection_info": null
    },
    {
        "title": "三友",
        "author": "郑清之",
        "content": "松号大夫交可绝，梅为清客志相同。\n英英凤实卑余子，楚楚龙孙过乃翁。\n晚际一弓櫜素月，署中千斛粜清风。\n小轩正欲供晨坐，付与遮拦晓日东。",
        "dynasty": "宋",
        "collection_info": null
    },
    {
        "title": "遣兴",
        "author": "郑清之",
        "content": "舟车覆却万变，人雷动静两忘。\n虫臂听渠得失，羊肠何异康庄。",
        "dynasty": "宋",
        "collection_info": null
    },
    {
        "title": "出市得鳜鱼成六言",
        "author": "郑清之",
        "content": "长铗归来有鱼，状似松江之鲈。\n为向东坡传语，醉卧黄公酒垆。",
        "dynasty": "宋",
        "collection_info": null
    },
    {
        "title": "观史有感",
        "author": "郑清之",
        "content": "家令身危侯国计，洛阳谗摈涕流书。\n都门祖帐何功德，千古徽名说二疏。",
        "dynasty": "宋",
        "collection_info": null
    },
    {
        "title": "晚晴",
        "author": "郑清之",
        "content": "濯翠筛红献晚晴，为渠日脚护归程。\n碧云四合如相妬，纔剩西边一缕明。",
        "dynasty": "宋",
        "collection_info": null
    },
    {
        "title": "觉际偶成",
        "author": "郑清之",
        "content": "自愧端平村宰相，今为安晚野堂翁。\n君恩全付閒身世，山水从容一笑中。",
        "dynasty": "宋",
        "collection_info": null
    },
    {
        "title": "觅桂花于夷陵宰  其一",
        "author": "郑清之",
        "content": "月圃仙人试道妆，风流六一旧琴堂。\n遥知鼻观盈秋馥，乞与冰曹数粟香。",
        "dynasty": "宋",
        "collection_info": null
    },
    {
        "title": "觅桂花于夷陵宰  其二",
        "author": "郑清之",
        "content": "东家竹屋最穷空，不识檐花落雨中。\n笑遣吴刚挥玉斧，解令冷舍作蟾宫。",
        "dynasty": "宋",
        "collection_info": null
    },
    {
        "title": "谢送桂花  其一",
        "author": "郑清之",
        "content": "金阙真黄入靓妆，仙葩何事到鳣堂。\n只缘风雨要人甚，窖取旃林百斛香。",
        "dynasty": "宋",
        "collection_info": null
    },
    {
        "title": "谢送桂花  其二",
        "author": "郑清之",
        "content": "道眼如如了色空，维摩方病散花中。\n杜陵有酒勤相觅，留竢清斋出梵宫。",
        "dynasty": "宋",
        "collection_info": null
    },
    {
        "title": "自嘲",
        "author": "郑清之",
        "content": "我亦逢场因作戏，要令竿木自随身。\n老僧不学面壁观，山偈随缘举似人。",
        "dynasty": "宋",
        "collection_info": null
    },
    {
        "title": "感事",
        "author": "郑清之",
        "content": "退之硫黄药成疾，伯仁金印恩为仇。\n眼前世事尽如此，十日峭寒春作秋。",
        "dynasty": "宋",
        "collection_info": null
    },
    {
        "title": "凤栖方丈",
        "author": "郑清之",
        "content": "矮伯老于周柱史，瘦梅青似楚离骚。\n推窗欲觅登山路，无数青苔落鹳毛。",
        "dynasty": "宋",
        "collection_info": null
    },
    {
        "title": "晚景",
        "author": "郑清之",
        "content": "斜照染成金色界，嫩霞蘸出水红天。\n箇中买得皆真境，不遣诗人费一钱。",
        "dynasty": "宋",
        "collection_info": null
    },
    {
        "title": "一岩",
        "author": "郑清之",
        "content": "一岩洞空挂云山，巧印穹苍半璧环。\n只为广寒宫殿远，故留阙月在人间。",
        "dynasty": "宋",
        "collection_info": null
    },
    {
        "title": "虹出",
        "author": "郑清之",
        "content": "轻红浅翠抹弓腰，高映斜阳跨碧霄。\n半似一条琼玉带，合成五色水晶桥。",
        "dynasty": "宋",
        "collection_info": null
    },
    {
        "title": "读虞美人草歌戏成",
        "author": "郑清之",
        "content": "心似合驩因恨结，眉如别柳为愁弯。\n罇前舞影风能偃，争奈当年力拔山。",
        "dynasty": "宋",
        "collection_info": null
    },
    {
        "title": "调云岑",
        "author": "郑清之",
        "content": "佛法方当恶剧时，偃溪笑裏袖钳锤。\n不教管领千云衲，打彻头关更问谁。",
        "dynasty": "宋",
        "collection_info": null
    },
    {
        "title": "闻蝉",
        "author": "郑清之",
        "content": "人行沌口三程路，蝉作阳关第四声。\n待到日夕蝉歇处，无端促织替渠鸣。",
        "dynasty": "宋",
        "collection_info": null
    },
    {
        "title": "纪龙井上所见",
        "author": "郑清之",
        "content": "摇曳轻阴羃柳堤，坳塘日暖漾凫鹥。\n无端崖下鸣榔发，飞起一声过水西。",
        "dynasty": "宋",
        "collection_info": null
    },
    {
        "title": "梅",
        "author": "郑清之",
        "content": "粉面芳心碧玉裳，特来宛作故山香。\n征途不觉春如许，更问兰芽几寸长。",
        "dynasty": "宋",
        "collection_info": null
    },
    {
        "title": "戏作窗蝇诗",
        "author": "郑清之",
        "content": "曾记窗蝇古德诗，笑渠未有出头时。\n蓦然撞破窗间纸，透出虚空未是迟。",
        "dynasty": "宋",
        "collection_info": null
    },
    {
        "title": "清明有感",
        "author": "郑清之",
        "content": "井泉槐火几清明，白髮红颜管送迎。\n荣落智愚千古恨，一时分付子规声。",
        "dynasty": "宋",
        "collection_info": null
    },
    {
        "title": "莲房洗砚",
        "author": "郑清之",
        "content": "圆长已褪青云子，芳软犹存绿玉房。\n留伴陶泓共新浴，要令毛颖沃清香。",
        "dynasty": "宋",
        "collection_info": null
    },
    {
        "title": "小憩上庵",
        "author": "郑清之",
        "content": "竹边深静纳新晴，瘦策徐行足力轻。\n曲槛负墙尘不到，游蜂时寄采花声。",
        "dynasty": "宋",
        "collection_info": null
    },
    {
        "title": "题东山上方",
        "author": "郑清之",
        "content": "谢公雅志在东山，一入黄扉不復还。\n公去我来山属我，为公偿却半生閒。",
        "dynasty": "宋",
        "collection_info": null
    },
    {
        "title": "泊黄檀",
        "author": "郑清之",
        "content": "夕阳茅屋占江干，风敛炊烟作暮寒。\n閒看月光牛背上，画图添我一樯竿。",
        "dynasty": "宋",
        "collection_info": null
    },
    {
        "title": "玉泉观鱼",
        "author": "郑清之",
        "content": "金鳞玉翅舞涟漪，雷雨休言变化迟。\n尺水能开千里润，看来端的是龙儿。",
        "dynasty": "宋",
        "collection_info": null
    },
    {
        "title": "湖风不顺",
        "author": "郑清之",
        "content": "推篷滉漾失船踪，万顷玻瓈在沌东。\n政恋湖光挟山色，知心龙伯赠横风。",
        "dynasty": "宋",
        "collection_info": null
    },
    {
        "title": "三月二十四日自东山到金峨一宿而归偶题壁上安晚居士自觉际航湖入东山道金文意行至此淡晴轻冷风策策有声草树清幽泉石雅洁如在天竺灵隠间深靓过之既暮假榻瀑通夕喧枕始印鲁直梦成风雨诗粥鱼鸣展钵而去因笔一绝",
        "author": "郑清之",
        "content": "桥石天台水谷帘，峰迴秀拥更深严。\n我来便欲兼忘世，少立清风为拂髯。",
        "dynasty": "宋",
        "collection_info": null
    },
    {
        "title": "戏嘲杜宇",
        "author": "郑清之",
        "content": "呼晴不似鸠知务，报喜何如鹊爱人。\n有口自鸣谁禁汝，乱啼何必待残春。",
        "dynasty": "宋",
        "collection_info": null
    },
    {
        "title": "游松山溪塘晴日荡漾",
        "author": "郑清之",
        "content": "红染花梢未是真，一川晴绿最关人。\n谁知属玉双飞处，占断西湖几许春。",
        "dynasty": "宋",
        "collection_info": null
    },
    {
        "title": "渔舟",
        "author": "郑清之",
        "content": "明月清风住钓船，新秋世界落诗编。\n渔翁若遣骚人作，肯食人间一点烟。",
        "dynasty": "宋",
        "collection_info": null
    },
    {
        "title": "即事",
        "author": "郑清之",
        "content": "微云疎雨一分月，折苇枯荷强半秋。\n犹有远禽飞不尽，急翻孤影暮江头。",
        "dynasty": "宋",
        "collection_info": null
    },
    {
        "title": "别僧",
        "author": "郑清之",
        "content": "溪边风景远且平，颇似江乡双眼明。\n柳风淅淅荔日淡，计取生还第一程。",
        "dynasty": "宋",
        "collection_info": null
    },
    {
        "title": "頔上人持莹萝月五诗见示因走笔和韵聊御睡魔  其一",
        "author": "郑清之",
        "content": "萝月禅机莫强猜，如来无去亦无来。\n霜凝寒绿归松鬓，春染轻红入杏腮。",
        "dynasty": "宋",
        "collection_info": null
    },
    {
        "title": "頔上人持莹萝月五诗见示因走笔和韵聊御睡魔  其二",
        "author": "郑清之",
        "content": "须弥境界含方广，芥子中间见福昌。\n但使有船堪载月，不应无佛漫留堂。",
        "dynasty": "宋",
        "collection_info": null
    },
    {
        "title": "頔上人持莹萝月五诗见示因走笔和韵聊御睡魔  其三",
        "author": "郑清之",
        "content": "竺干心法拈花笑，洙泗家风鼓瑟希。\n一问已应居第二，更询来处落三机。",
        "dynasty": "宋",
        "collection_info": null
    },
    {
        "title": "頔上人持莹萝月五诗见示因走笔和韵聊御睡魔  其四",
        "author": "郑清之",
        "content": "三更日出行千里，百尺竿危到几回。\n遮莫分身兜率去，听从路滑石头来。",
        "dynasty": "宋",
        "collection_info": null
    },
    {
        "title": "頔上人持莹萝月五诗见示因走笔和韵聊御睡魔  其五",
        "author": "郑清之",
        "content": "病着心华须佛治，老僧眼缬要经遮。\n勿逢萝月五禅偈，绝胜卢仝七椀茶。",
        "dynasty": "宋",
        "collection_info": null
    },
    {
        "title": "登飞来峰",
        "author": "郑清之",
        "content": "悬崖石路擘苍苔，川窦岩扉处处开。\n信是拔山人有力，一峰搦碎总飞来。",
        "dynasty": "宋",
        "collection_info": null
    },
    {
        "title": "花间见蝶",
        "author": "郑清之",
        "content": "粉翅萦花几度忙，惜花长是为春光。\n争如箇箇蜂鬚上，到处分甘作乳房。",
        "dynasty": "宋",
        "collection_info": null
    },
    {
        "title": "上清宫  其一",
        "author": "郑清之",
        "content": "雨余日脚到天涯，十里平山戴晚霞。\n疑是千虹蟠绛阙，频移光景入仙家。",
        "dynasty": "宋",
        "collection_info": null
    },
    {
        "title": "上清宫  其二",
        "author": "郑清之",
        "content": "上清山腹正便便，剩纳风光似辋川。\n晓雨洗开新绿岸，晚霞蘸出嫩红天。\n鞭浮野竹数茎笋，叶俯秋荷几柄莲。\n不是西湖最佳景，更于何处着癯仙。",
        "dynasty": "宋",
        "collection_info": null
    },
    {
        "title": "浄明院",
        "author": "郑清之",
        "content": "斋宿虚閒只浄明，俗氛暂洗觉身轻。\n半山云脚炊烟湿，一枕松声涧水鸣。\n对语老禅真法器，译经新谛出僧檠。\n归翻贝叶莲花颂，犹带招提月影清。",
        "dynasty": "宋",
        "collection_info": null
    },
    {
        "title": "双井",
        "author": "郑清之",
        "content": "水神何时生六翮，飞出双泉江练白。\n平湖浸月渺无边，一笑对之成揖客。\n辘轳初动晓星横，夜捲寒琼声湱湱。\n千年佛殿础花干，十亩空庭荫修柏。\n问泉何事逞奇观，故向庭前作真泽。\n昔年何塞今何通，泉岂有心犹拣择。\n若云泉自井中来，枯甃沿山有龟拆。\n如信地中泉自见，是年何须穿土脉。\n幡风胥动两无凭，细诠此证归禅伯。\n我方饶舌为作记，了不相干劳刻画。\n寄诗更欲结茶缘，付与宗风自锤拍。",
        "dynasty": "宋",
        "collection_info": null
    },
    {
        "title": "赠云洲老师",
        "author": "郑清之",
        "content": "嘉定丙子斗插申，秋灰出管纔半旬。\n我来适值蒸暑节，烛龙吐燄扶桑滨。\n炎官流汗走踯躅，金乌啄火焚空旻。\n湿云拥岫呼不出，火云糊天挂赫日。\n脑脂盖眼壮士眠，谁挽天河洗蒸鬰。\n友人万君家龙丘，追凉共作招提游。\n入门指点到丈室，中有石壁清且幽。\n半月泓澄锁寒绿，气象凄切涵清秋。\n凛然便觉肌骨爽，恍疑石罅蟠蛟虬。\n老师宴坐圆觉场，一笑对客双胡床。\n雀芽新试蠏眼汤，未到舌本先生凉。\n悬河倒流挥玉麈，果然惊出蛟龙舞。\n须臾雾裹浮图尖，地墨天昏作风雨。\n吻端造化转寒燠，约束商羊上天去。\n云开月明众峰出，指向岩前石应语。\n归来为乏琼瑶报，清梦安排几番到。\n池角土花生碧草，逗晓檐前干鹊噪。\n我承佛敕为行词，可拜云洲老师号。",
        "dynasty": "宋",
        "collection_info": null
    },
    {
        "title": "赘禅宗无门关后第四十九则语",
        "author": "郑清之",
        "content": "语火是灯，掉头弗应。\n惟贼识贼，一问即承。",
        "dynasty": "宋",
        "collection_info": null
    },
    {
        "title": "荷花",
        "author": "郑清之",
        "content": "一样娉婷绝代无，水宫鱼贯出琼铺。\n缘何买得凌波女，为有荷盘万斛珠。",
        "dynasty": "宋",
        "collection_info": null
    },
    {
        "title": "瑞香花",
        "author": "郑清之",
        "content": "粉面芳心碧玉裳，持来宛作故山香。\n征途不觉春如许，更问兰芽几寸长。",
        "dynasty": "宋",
        "collection_info": null
    },
    {
        "title": "茶",
        "author": "郑清之",
        "content": "书如香色倦犹爱，茶似苦言终有情。\n慎勿教渠纨袴识，珠槽碎釜浪相轻。",
        "dynasty": "宋",
        "collection_info": null
    },
    {
        "title": "题雪窦山妙高峰",
        "author": "郑清之",
        "content": "陆地芳洲拥翠翘，巨灵穿石滚云涛。\n抟空苍凤欲飞舞，奔海玉龙争怒号。\n万象横陈坤轴富，一亭平挹月轮高。\n独醒未觉孤清景，笑酌寒泉读楚骚。",
        "dynasty": "宋",
        "collection_info": null
    },
    {
        "title": "可斋陈大卿政成之暇蒐讨河渠为乡国长久虑开万世利非君侯其谁属因效一得以广盛心焉",
        "author": "郑清之",
        "content": "四明瀛海壖，大田沃多稼。\n三江纳行潦，九谷偏畏夏。\n治水宜讲行，时哉及閒暇。\n方当暑如惔，孰谓晴可乍。\n十雨非所忧，一暴良已怕。\n东有钱湖浸，寒玉渺无价。\n西有它山源，盈科通昼夜。\n维此两支邑，厥田俱下下。\n问之何因尔，水道无所舍。\n河伯空望洋，旱魃巧乘罅。\n缅思井田规，畎浍分溆汊。\n培浚傥高深，怒潮敢雄跨。\n官但督赋舆，谁肯趋田驾。\n六辅能即功，百泉岂难坝。\n愿言均此施，利泽侔造化。\n尽復淮南陂，端可侪杜亚。",
        "dynasty": "宋",
        "collection_info": null
    },
    {
        "title": "再用韵",
        "author": "郑清之",
        "content": "孔明本躬耕，樊迟请学稼。\n力田乃有秋，暑雨敢咨夏。\n圣贤每忧民，孔墨不遑暇。\n因思比岁饥，可谓越俗乍。\n岂惟农夫惊，亦使达官怕。\n仓无矫制发，米涌在东价。\n居然望丰年，譬彼求时夜。\n画壤来福星，上熟压中下。\n二麦剩割云，五菜纷绕舍。\n苗根舒薤本，黍莟拆榴罅。\n龙鳞原镂塍，燕尾水分汊。\n毨兽将西成，秧马岂虚跨。\n劭农收奇勋，省敛不更驾。\n豫为鄞乡谋，復广它山坝。\n功比昔贤倍，政随时雨化。\n愿刻可斋诗，端与雅颂亚。",
        "dynasty": "宋",
        "collection_info": null
    },
    {
        "title": "頔上人索春间诗轴以臂疼未能录去姑以偈语展限",
        "author": "郑清之",
        "content": "转盼湖山忽半年，春鶑啼处起秋蝉。\n诗囊未倒真成债，道眼相看总是禅。\n壮士不甘弓挂壁，病翁犹有笔如椽。\n少须定赋茅斋约，恐掉头吟聒夜眠。",
        "dynasty": "宋",
        "collection_info": null
    },
    {
        "title": "还云岑鲁直诗",
        "author": "郑清之",
        "content": "蟠空健笔虎蛟腾，九折羊肠万马登。\n裁剸燠寒真见圣，牢笼泉石肯输僧。\n命意得了兔走穴，放字未安狐听冰。\n句法当头飞棒喝，就渠言下辨三乘。",
        "dynasty": "宋",
        "collection_info": null
    },
    {
        "title": "读鲁直诗",
        "author": "郑清之",
        "content": "晚唐诗似晚春景，姿媚有余风骨轻。\n千岁俄逢古罍洗，摩挲篆籀眼增明。",
        "dynasty": "宋",
        "collection_info": null
    },
    {
        "title": "口占",
        "author": "郑清之",
        "content": "谁道寒官俸给稀，赍装满路得追随。\n秋光不与诗肠算，无限江山信笔支。",
        "dynasty": "宋",
        "collection_info": null
    },
    {
        "title": "西湖  其一",
        "author": "郑清之",
        "content": "黑云妬日故要遮，剩得轻红一缕霞。\n小雨挟风针水面，满奁皱縠起团花。",
        "dynasty": "宋",
        "collection_info": null
    },
    {
        "title": "西湖  其二",
        "author": "郑清之",
        "content": "官程未了是敲推，课督无人只自催。\n不到西湖无半句，西湖端合号诗媒。",
        "dynasty": "宋",
        "collection_info": null
    },
    {
        "title": "病目自嘲",
        "author": "郑清之",
        "content": "兼旬病目成鸩媒，竟日掩书风为开。\n端如猩猩畏机穽，爱酒着屐须一来。\n信手翻书未终叶，春风已觉生牙颊。\n笑同黄卷且寻医，免使鹪鹩翳蚊睫。",
        "dynasty": "宋",
        "collection_info": null
    },
    {
        "title": "目眚忌食戏成",
        "author": "郑清之",
        "content": "生平未省读食经，蟛蜞何事干荀卿。\n霜螯带糟老饕赋，素鳞斫鲙晶盘行。\n政欲莼鲈饱归兴，肯嫌蛙蛤讥南烹。\n谁言厚味多腊毒，坐疑匕箸生戎兵。\n缁尘浪欲滓银海，所頼烱烱留元精。\n飞蛾扰灯室光暗，很蟆食月天公惊。\n我今所患在目睫，口非得罪曹缄铭。\n一身百体兼所养，六凿未可分重轻。\n讵容贵目乃贱口，无端肠胃甘檗冰。\n就令辟谷即仙去，何异馁鼠乘飞翎。\n我闻养生先实腹，幸乏明珠买娉婷。\n稻鱼粗可足生理，饥梦不到侯门鲭。\n更畦菘薤自锄灌，肯与鸡鹜争余赢。\n笑揩双目保亡恙，况无传笔如丘明。",
        "dynasty": "宋",
        "collection_info": null
    },
    {
        "title": "寿留守",
        "author": "郑清之",
        "content": "皇朝诞节号干明，此日亲贤间世生。\n处贵从来如白屋，爱闲真定压专城。\n但知笃孝终身乐，不慕纡朱万事轻。\n黄阁功名知未晚，飞鸿心事亦冥冥。",
        "dynasty": "宋",
        "collection_info": null
    },
    {
        "title": "梵王宫",
        "author": "郑清之",
        "content": "圆峤移来东海东，梵王宫在最高峰。\n试将法雨周沙界，千丈岩头挂玉虹。",
        "dynasty": "宋",
        "collection_info": null
    },
    {
        "title": "咏六和塔",
        "author": "郑清之",
        "content": "经行塔下几春秋，每恨无因到上头。\n今日始知高处险，不如归卧旧林丘。",
        "dynasty": "宋",
        "collection_info": null
    },
    {
        "title": "句  其一",
        "author": "郑清之",
        "content": "客裏不知春早晚，失惊红雨到墙阴。",
        "dynasty": "宋",
        "collection_info": null
    },
    {
        "title": "句  其二",
        "author": "郑清之",
        "content": "玉昆相倚带仙风，壁立春前万卉空。",
        "dynasty": "宋",
        "collection_info": null
    },
    {
        "title": "句  其三",
        "author": "郑清之",
        "content": "国香不欲论家谱，合姓孙枝作郑花。",
        "dynasty": "宋",
        "collection_info": null
    },
    {
        "title": "句  其四",
        "author": "郑清之",
        "content": "玉质欲藏如许脆，铁芒何苦太尖生。",
        "dynasty": "宋",
        "collection_info": null
    },
    {
        "title": "句  其五",
        "author": "郑清之",
        "content": "他年蒙渥泽，方玉带围赪。",
        "dynasty": "宋",
        "collection_info": null
    }
]