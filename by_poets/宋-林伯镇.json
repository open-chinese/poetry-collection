[
    {
        "uuid": "7f7d8a6ebc8e2559a0f3658620b12c63",
        "title": "喜迁莺 百年卿族",
        "author": "林伯镇",
        "content": "百年卿族。\n更七叶桂籍，蝉联相续。\n早冠鳌峰，入持魁柄，却商野耕岩筑。\n搢绅望山瞻斗。\n勋业铭书金竹。\n倦陶冶，暂镜湖舒啸，琳宫休足。\n催促。\n归秉轴，须与君王，同享无疆福。\n缓访赤松，莫留绿野，宇县待公恢复。\n手把命珪堂印，腰束精镠寒玉。\n愿岁岁，看和羹梅绽，古阶槐绿。",
        "dynasty": "宋",
        "collection_info": null
    },
    {
        "uuid": "f9303542f6533d15a9d24d7547042d41",
        "title": "凤栖梧・蝶恋花 破腊星回春可数",
        "author": "林伯镇",
        "content": "破腊星回春可数。\n天佑中兴，岳降神生再。\n造膝一言曾寤主，翱翔历遍清华路。\n盖代功名知自许。\n倦把州麾，小向琳宫任。\n早晚诏催归禁署，致身宰相双亲具。",
        "dynasty": "宋",
        "collection_info": null
    },
    {
        "uuid": "2db17fe611b49012f32e62610ce594e9",
        "title": "南乡子 弥诞秩初筵",
        "author": "林伯镇",
        "content": "弥诞秩初筵。\n催舞春雷杂管弦。\n惊破梅梢香喷雪，都缘。\n王母瑶池会列仙。\n残腊嫩寒天。\n恰在正朝两日前。\n搀借椒花先献寿，新元。\n重数壬辰第一年。",
        "dynasty": "宋",
        "collection_info": null
    }
]