[
    {
        "uuid": "8de6f45c2ce9d64fea10dc83b6c6f634",
        "title": "偈二首  其一",
        "author": "释端裕",
        "content": "德山入门便棒，多向皮袋裏埋踪。\n临济入门便喝，总在声尘中出没。\n若是英灵衲子，直须足下风生，超越古今途辙。",
        "dynasty": "宋",
        "collection_info": null
    },
    {
        "uuid": "2e3a3ff76b7c8e14f73d38adf7317635",
        "title": "偈二首  其二",
        "author": "释端裕",
        "content": "易填巨壑，难满漏巵。\n若有操持，了无难易。\n拈却大地，宽绰有余。\n放出纤毫，碍塞无中。",
        "dynasty": "宋",
        "collection_info": null
    },
    {
        "uuid": "287e48d8574775d567460a149eb20488",
        "title": "颂古十首  其一",
        "author": "释端裕",
        "content": "修行不落与不昧，尽作野狐涎唾腥。\n拾取娘生穷相口，拶开云路吸雷霆。",
        "dynasty": "宋",
        "collection_info": null
    },
    {
        "uuid": "6db0220d416598a9181149619e4ce30b",
        "title": "颂古十首  其二",
        "author": "释端裕",
        "content": "玉箫吹作凤鸾吟，惹动游人离别心。\n一陈东风捲寥廓，四方八面少知音。",
        "dynasty": "宋",
        "collection_info": null
    },
    {
        "uuid": "555b2a77335e60208ff5c3dc914a9391",
        "title": "颂古十首  其三",
        "author": "释端裕",
        "content": "高堂公子醉双陆，乱撒明珠发异光。\n一掷输嬴谁辨得，满盘骰子不成双。",
        "dynasty": "宋",
        "collection_info": null
    },
    {
        "uuid": "62ada73f950c0eb2d05054c018a577af",
        "title": "颂古十首  其四",
        "author": "释端裕",
        "content": "劫火洞然俱败坏，青天白日愈光辉。\n王孙醉寝迷春梦，不觉莺啼柳絮飞。",
        "dynasty": "宋",
        "collection_info": null
    },
    {
        "uuid": "720f67ccc90405d40d1a8bb25dd02a25",
        "title": "颂古十首  其五",
        "author": "释端裕",
        "content": "百千诸佛眉弯曲，无订无修眼搭痴。\n踏着未消连底冻，一时认作碧琉璃。",
        "dynasty": "宋",
        "collection_info": null
    },
    {
        "uuid": "efe581ab3ab193919e5e5775b4e68f35",
        "title": "颂古十首  其六",
        "author": "释端裕",
        "content": "波斯捧出海南香，白眼昆崙与论量。\n贾客不谙弹舌语，只看两箇鼻头长。",
        "dynasty": "宋",
        "collection_info": null
    },
    {
        "uuid": "92b514d827e9a50bd4c0e5033ba4e299",
        "title": "颂古十首  其七",
        "author": "释端裕",
        "content": "芭蕉拄杖与夺，直要当风眼活。\n剎那纔昧隔生，鼻孔遭他牵撮。",
        "dynasty": "宋",
        "collection_info": null
    },
    {
        "uuid": "be8dd947032e82f923cbaa6aa13f292b",
        "title": "颂古十首  其八",
        "author": "释端裕",
        "content": "清凈法身花药栏，眉毛刺倒须弥山。\n谁将玉笛传凄怨，吹过芦藂明月弯。",
        "dynasty": "宋",
        "collection_info": null
    },
    {
        "uuid": "3ecef73ef0d9a0066afacdd603dd9b9b",
        "title": "颂古十首  其九",
        "author": "释端裕",
        "content": "久雨不晴，云门道札。\n阳乌奋羽翰，蛟龙缩鳞鬛。\n为是时节，为是佛法。\n一箭两垛谩猜量，眼裏瞳人眉搭飒。",
        "dynasty": "宋",
        "collection_info": null
    }
]