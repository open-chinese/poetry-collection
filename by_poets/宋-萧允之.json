[
    {
        "title": "渡江云 蔷薇开欲谢",
        "author": "萧允之",
        "content": "蔷薇开欲谢，峭寒渐少，轩槛俯晴沙。\n先来愁未了，又听一声，新阕落渔家。\n徘徊伫立，似玉笛、三弄昭华。\n春昼长、暗怀谁写，戏墨乱翻鸦。\n吁嗟。\n诗情犹隽，酒兴偏豪，记南楼月下。\n曾共乐、沈烟绮席，烛影窗纱。\n秾香秀色知何处，甚忘却、堤柳汀葭。\n空惆怅，无人共采苹花。",
        "dynasty": "宋",
        "collection_info": null
    },
    {
        "title": "满江红 冷逼疏帘",
        "author": "萧允之",
        "content": "冷逼疏帘，浑不似、今春寂寞。\n风雨横，赏心欢事，总如云薄。\n柳眼花须空点缀，莺情蝶思应萧索。\n但绕庭、流水碧潺潺，车音邈。\n怀往事，孤素约。\n酒未饮，愁先觉。\n甚中年滋味，共谁商略。\n芳草易添闲客恨，垂杨难系行人脚。\n谩几回、吟遍夕阳红，阑干角。",
        "dynasty": "宋",
        "collection_info": null
    },
    {
        "title": "琐窗寒 细雨收尘",
        "author": "萧允之",
        "content": "细雨收尘，轻寒弄日，柳丝掠道。\n桃边杏处，犹记玉骢曾到。\n对东风、回首旧游，香销艳歇无音耗。\n怅佳人、有约难来，绿遍满庭芳草。\n愁抱。\n沈吟久，翠珥金钿，为何人好。\n回文细字，尘暗当年纤缟。\n倚阑干、斜阳又西，欢期易失春易老。\n待何时、再觅珍丛，共把清尊倒。",
        "dynasty": "宋",
        "collection_info": null
    },
    {
        "title": "蝶恋花 十幅归帆风力满",
        "author": "萧允之",
        "content": "十幅归帆风力满。\n记得来时，买酒朱桥畔。\n远树平芜空目断。\n乱山惟见斜阳半。\n谁把新声翻玉管。\n吹过沧洲，多少伤春怨。\n已是客怀如絮乱。\n画楼人更回头看。",
        "dynasty": "宋",
        "collection_info": null
    },
    {
        "title": "虞美人 朱楼曾记回娇盼",
        "author": "萧允之",
        "content": "朱楼曾记回娇盼。\n满坐春风转。\n红潮生面酒微醺。\n一曲清歌留往、半窗云。\n大都咫尺无消息。\n望断青鸾翼。\n夜长香短烛花红。\n多少思量只在、雨声中。",
        "dynasty": "宋",
        "collection_info": null
    },
    {
        "title": "点绛唇 花径相逢",
        "author": "萧允之",
        "content": "花径相逢，眼期心诺情如昨。\n怕人疑着。\n佯弄秋千索。\n知有而今，何似留初莫。\n愁难托。\n雨铃风铎。\n梦断灯花落。",
        "dynasty": "宋",
        "collection_info": null
    }
]