[
    {
        "title": "四大无主偈",
        "author": "本净",
        "content": "四大无[主]（心）（从《景德传灯录》改）復如水，遇曲逢直无彼此。\n净秽两处不生心，壅决何曾有二意。\n境触（《景德传灯录》作「触境」）但似水无心，在世纵横有何事。",
        "dynasty": "唐",
        "collection_info": null
    },
    {
        "title": "见闻觉知偈",
        "author": "本净",
        "content": "见闻觉知无障碍，声香味触常三昧。\n如鸟空中只没（《景德传灯录》作「么」）飞，无取无舍无憎爱。\n若会应处本无心，方（《景德传灯录》作「始」）得名为观自在。\n。",
        "dynasty": "唐",
        "collection_info": null
    },
    {
        "title": "无修偈",
        "author": "本净",
        "content": "见道方修道，不见復何修。\n道性如虚空，虚空何处（《景德传灯录》作「所」）修。\n遍观修道者，拨火觅浮沤。\n但看弄傀儡，线断一时休。",
        "dynasty": "唐",
        "collection_info": null
    },
    {
        "title": "背道逐教偈",
        "author": "本净",
        "content": "道体本无修，不修自合道。\n若起修道心，此人未（《景德传灯录》作「不」）会道。\n弃却一真性，却入闹浩浩。\n忽逢修道人，第一莫向道。",
        "dynasty": "唐",
        "collection_info": null
    },
    {
        "title": "真妄偈",
        "author": "本净",
        "content": "穷（《景德传灯录》作「推」）真真无相，穷妄妄无形。\n返观推穷心，知心亦假名。\n会道既（《景德传灯录》作「亦」）如此，到头亦只宁。",
        "dynasty": "唐",
        "collection_info": null
    },
    {
        "title": "善恶二根不实偈",
        "author": "本净",
        "content": "善既从心生，恶岂离心有。\n善恶是外缘，于心实不有。\n舍恶送何处，取善令谁守？\n伤嗟二见人，攀缘两头走。\n忽悟无生本（《景德传灯录》作「若悟本无心」），始会（《景德传灯录》作「悔」）从前咎。",
        "dynasty": "唐",
        "collection_info": null
    },
    {
        "title": "来往如梦偈",
        "author": "本净",
        "content": "亦知（《景德传灯录》作「视生」）如在梦，睡（《景德传灯录》作「梦」）裏实是闹。\n忽觉万事休，还同睡时觉（《景德传灯录》作「悟」）。\n智者会悟梦，迷人信梦闹。\n会梦无（《景德传灯录》作「如」）两般，一悟无别悟。\n富贵与贫贱，更亦无别道（《景德传灯录》作「更无分别路」。\n《祖堂集》卷三、《景德传灯录》卷五、《五灯会元》卷二）。",
        "dynasty": "唐",
        "collection_info": null
    }
]