[
    {
        "uuid": "ba21197f384282bc5b16b8e99406426b",
        "title": "忆少年 池塘绿遍",
        "author": "谢懋",
        "content": "池塘绿遍，王孙芳草，依依斜日。\n游丝卷晴昼，系东风无力。\n蝶趁幽香蜂酿蜜。\n秋千外、卧红堆碧。\n心情费消遣，更梨花寒食。",
        "dynasty": "宋",
        "collection_info": null
    },
    {
        "uuid": "33b34df2d71c694ff89bff538445cb1c",
        "title": "石州引・石州慢 日脚斜明",
        "author": "谢懋",
        "content": "日脚斜明，秋色半阴，人意凄楚。\n飞雪特地凝愁，做弄晚来微雨。\n谁家别院，舞困几叶霜红，西风送客闻砧杵。\n鞭马出都门，正潮平洲渚。\n无语。\n匆匆短棹，满载离愁，片帆高举。\n京洛红尘，因念几年羁旅。\n浅颦轻笑，旧时风月逢迎，别来谁画双眉妩。\n回首一销凝，望归鸿容与。",
        "dynasty": "宋",
        "collection_info": null
    },
    {
        "uuid": "b259826f6b40fca7ab0c5b0296cb4032",
        "title": "洞仙歌 愁边雨细",
        "author": "谢懋",
        "content": "愁边雨细。\n漠漠天如醉。\n摇扬游丝晚风外。\n酿轻寒、和暝色，花柳难胜，春自老，谁管啼红敛翠。\n关情潜入夜，斜湿帘栊，几处挑灯耿无寐。\n念阳台、当日事，好伴云来，因个甚、不入襄王梦里。\n便添起、寒潮卷长江，又恐是离人，断肠清泪。",
        "dynasty": "宋",
        "collection_info": null
    },
    {
        "uuid": "451bf436037700173ece16c9fdcf0eec",
        "title": "杏花天 海棠枝上东风软",
        "author": "谢懋",
        "content": "海棠枝上东风软。\n荡霁色、烟光弄暖。\n双双燕子归来晚。\n零落红香过半。\n琵琶泪搵青衫浅。\n念事与、危肠易断。\n馀酲未解扶头懒。\n屏里潇湘梦远。",
        "dynasty": "宋",
        "collection_info": null
    },
    {
        "uuid": "964b5500a5c90710046e6df4eb50080f",
        "title": "画堂春 西风庭院雨垂垂",
        "author": "谢懋",
        "content": "西风庭院雨垂垂。\n黄花秋闰迟。\n已凉天气未寒时。\n才褪单衣。\n睡起枕痕犹在，鬓松钗压云低。\n玉奁重拂淡胭脂。\n情入双眉。",
        "dynasty": "宋",
        "collection_info": null
    },
    {
        "uuid": "fc8c49077e67257fb1e97c6732dec3f2",
        "title": "武陵春 门掩东风人去后",
        "author": "谢懋",
        "content": "门掩东风人去后，愁损燕莺心。\n一朵梅花淡有春。\n粉黛不忺匀。\n我亦青楼成倦客，风月强追寻。\n莫把恩情做弄成。\n容易学行云。",
        "dynasty": "宋",
        "collection_info": null
    },
    {
        "uuid": "a38dff1480cd94a793ed56b75fdc2a76",
        "title": "霜天晓角 绿云剪叶",
        "author": "谢懋",
        "content": "绿云剪叶。\n低护黄金屑。\n占断花中声誉，香与韵、两清洁。\n胜绝。\n君听说。\n是他来处别。\n试看仙衣犹带，金庭露、玉阶月。",
        "dynasty": "宋",
        "collection_info": null
    },
    {
        "uuid": "c35bd937085bd5902b79973ceefc968f",
        "title": "风流子 少年多行乐",
        "author": "谢懋",
        "content": "少年多行乐，方豪健、何处不嬉游。\n记情逐艳波，暖香斜径，醉摇鞭影，扑絮青楼。\n难忘是，笑歌偏婉娩，乡号得温柔。\n娇雨娱云，旋宽衣带，剩风残月，都在眉头。\n一成憔悴损，人惊怪，空自引镜堪羞。\n谁念短封难托，征雁虚浮。\n念夜寒灯火，懒寻前梦，满窗风雨，供断闲愁。\n情到不堪言处，却悔风流。",
        "dynasty": "宋",
        "collection_info": null
    },
    {
        "uuid": "e8427f3f2b082b9410f15d20fd7b79a6",
        "title": "念奴娇 霁天湛碧",
        "author": "谢懋",
        "content": "霁天湛碧。\n正新凉风露，冰壶清彻。\n河汉无声光练练，涌处银蟾孤绝。\n岩桂香飘，井梧影转，冷浸官袍洁。\n西厢往事，一帘清梦凄切。\n肠断楚峡云归，尊前无绪，知有愁如发。\n此夕常娥应也恨，冷落琼楼金阕。\n禁漏迢迢，边鸿杳杳，幽意凭谁决。\n阑干星斗，落梅三弄初阕。",
        "dynasty": "宋",
        "collection_info": null
    },
    {
        "uuid": "d222d3e23ecb8f304e9f72366a855c60",
        "title": "鹊桥仙 钩帘借月",
        "author": "谢懋",
        "content": "钩帘借月，染云为幌，花面玉枝交映。\n凉生河汉一天秋，问此会、今宵孰胜。\n铜壶尚滴，烛龙已驾，泪浥西风不尽。\n明朝乌鹊到人间，试说向、青楼薄幸。",
        "dynasty": "宋",
        "collection_info": null
    },
    {
        "uuid": "4ba91a01669786cabd02e8a0787381d1",
        "title": "解连环 雁空辽邈",
        "author": "谢懋",
        "content": "雁空辽邈。\n衬鱼鳞浪浅，护霜云薄。\n念故人、千里音尘，正山月朦胧，水村依约。\n见说瑶姬，拥十二、碧峰如削。\n倚孤芳澹伫，冷笑岁华，可堪寂寞。\n情多为谁瘦弱。\n爱吹芗弄粉，斜搴珠箔。\n自然林壑精神，想回首东风，万花羞落。\n梦绕南楼，对皓月、忍思量着。\n但销凝、夜阑酒醒，数声画角。",
        "dynasty": "宋",
        "collection_info": null
    },
    {
        "uuid": "7dfcf799704d616b1fdd7489bf164eab",
        "title": "蓦山溪 厌厌睡起",
        "author": "谢懋",
        "content": "厌厌睡起，无限春情绪。\n柳色借轻烟，尚瘦怯、东风倦舞。\n海棠红皱，不奈晚来寒，帘半卷，日西沈，寂寞闲庭户。\n飞雪无据。\n化作冥蒙雨。\n愁里见春来，又只恐、愁催春去。\n惜花人老，芳草梦凄迷，题欲遍，琐窗纱，总是伤春句。",
        "dynasty": "宋",
        "collection_info": null
    },
    {
        "uuid": "6cf31bce6c09ba0fc8d69ec647819ce1",
        "title": "风入松 老年长忆少年狂",
        "author": "谢懋",
        "content": "老年长忆少年狂。\n宿粉栖香。\n自怜独得东君意，有三年、窥宋东墙。\n笑无落花红影，醉眠芳草斜阳。\n事随春梦去悠扬。\n休去思量。\n近来眼底无姚魏，有谁更、管领年芳。\n换得河阳衰鬓，一帘烟雨梅黄。",
        "dynasty": "宋",
        "collection_info": null
    },
    {
        "uuid": "3953b3c7edd0890e466ef3477af97a16",
        "title": "浪淘沙 黄道雨初干",
        "author": "谢懋",
        "content": "黄道雨初干。\n霁霭空蟠。\n东风杨柳碧毵毵。\n燕子不归花有恨，小院春寒。\n倦客亦何堪。\n尘满征衫。\n明朝野水几重山。\n归梦已随芳草绿，先到江南。",
        "dynasty": "宋",
        "collection_info": null
    }
]