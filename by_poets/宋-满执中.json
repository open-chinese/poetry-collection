[
    {
        "uuid": "e22cd042f84cf8ae1deb66c92626229f",
        "title": "次逢原秋夜见寄",
        "author": "满执中",
        "content": "病对园林万事空，肯将寂寞感涂穷。\n消磨壮愤诗书外，破碎闲愁笑傲中。\n霜苦乱虫清叫夜，梦寒孤竹冷敲风。\n思君别有悲秋意，不为南湖一钓篷。",
        "dynasty": "宋",
        "collection_info": null
    },
    {
        "uuid": "f7100c4f10d835ff403889325e1aaff2",
        "title": "石屏路",
        "author": "满执中",
        "content": "石屏月如水，石壁云不动。\n闲中攲枕卧，天地同一梦。",
        "dynasty": "宋",
        "collection_info": null
    },
    {
        "uuid": "8dbf32c7a9c918521fcef54f4e2fda02",
        "title": "明月溪",
        "author": "满执中",
        "content": "月出溪水清，月落溪水黑。\n茫茫溪上人，笑与月为客。",
        "dynasty": "宋",
        "collection_info": null
    },
    {
        "uuid": "2d7437c0b45832a066dd5a7450b91893",
        "title": "了了堂",
        "author": "满执中",
        "content": "虚堂跨云巓，白云在林杪。\n绝顶不可穷，了了非了了。",
        "dynasty": "宋",
        "collection_info": null
    },
    {
        "uuid": "b6807c9f2bd557597e052a71684e1bea",
        "title": "琅琊溪",
        "author": "满执中",
        "content": "岩下桃花红，溪流碧如玉。\n逋翁隔云歌，不是人间曲。",
        "dynasty": "宋",
        "collection_info": null
    }
]