[
    {
        "uuid": "fe0f9bf42b777ce0aa96ab15d3e6e4ce",
        "title": "水龙吟 晚来江阔潮平",
        "author": "陈以庄",
        "content": "晚来江阔潮平，越船吴榜催人去。\n稽山滴翠，胥涛溅恨，一襟离绪。\n访柳章台，问桃仙浦，物华如故。\n向秋娘渡口，泰娘桥畔，依稀是、相逢处。\n窈窕青门紫曲，蒨罗新、衣翻金缕，旧音恍记，轻拢慢拈，哀弦危柱。\n金屋难成，阿娇已远，不堪春暮。\n听一声杜宇，红殷绿老，雨花风絮。",
        "dynasty": "宋",
        "collection_info": null
    },
    {
        "uuid": "32df943995cbcf03736da8ded7f3b45b",
        "title": "贺新郎 晓梦莺呼起",
        "author": "陈以庄",
        "content": "晓梦莺呼起。\n便安排、诗家厨传，酒家行李。\n点检花边新雨露，春在万家生齿。\n道官似、锦溪清驶。\n但便有人耕绿野，正不妨、鼓吹频来此。\n方觅句，且夷俟。\n画桥西畔多春意。\n记年年、曾来几度，落花流水。\n信到水穷云起处，依约辋川竹里。\n兴未属、王孙公子。\n料想明年端门里，有传柑宴罢黄封醉。\n肯回首，万杉底。",
        "dynasty": "宋",
        "collection_info": null
    },
    {
        "uuid": "37be7cdccbad4fb6ea07fcca104b37b6",
        "title": "蓦山溪 亭兰风蕙",
        "author": "陈以庄",
        "content": "亭兰风蕙，昨日山阴曲。\n又过五峰来，听华堂、管弦丝竹。\n今年风物，着意庆生朝，□鹤舞，黑猿吟，花下眠青鹿。\n九龄五福，盛事人皆祝。\n谁识种春翁，等浮云、飞蟁过目。\n上方渴士，忠节起闻孙，金坡近，玉堂深，莫羡春田绿。",
        "dynasty": "宋",
        "collection_info": null
    },
    {
        "uuid": "53b1efc188c47f8fc484f8bd6f5f01cc",
        "title": "金丹",
        "author": "陈以庄",
        "content": "凤箫一去几经年，古木青萝锁洞天。\n黠鬼不量曾窃药，真人岂碍作飞仙。\n细看丹竈凝烟地，知有清朝应世贤。\n欲下苍崖却回首，何时着我弄云泉。",
        "dynasty": "宋",
        "collection_info": null
    },
    {
        "uuid": "afb5ef928b9e4bd68c91d1068f38be6b",
        "title": "春兴",
        "author": "陈以庄",
        "content": "轻衫短帽久尘埃，零落香篝媿麝煤。\n春半工夫花绣了，社边消息燕衔来。\n岂无绿野供千骑，幸有黄封可一杯。\n明日清明能出否，凭谁先为扫莓苔。",
        "dynasty": "宋",
        "collection_info": null
    }
]