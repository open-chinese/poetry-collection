[
    {
        "uuid": "9874e2c7f6fee64f06eee26f6d52d6f1",
        "title": "北山访僧晚归",
        "author": "王琮",
        "content": "吟僧山北住，又买过湖船。\n半日得闲话，一生无此缘。\n波光□酒兴，竹色带茶烟。\n归路斜阳裏，徐行听乱蝉。",
        "dynasty": "宋",
        "collection_info": null
    },
    {
        "uuid": "c7915bef6aba13ba6bce03c12a56e79e",
        "title": "蓬莱",
        "author": "王琮",
        "content": "一棹三万里，何修入窈深。\n水痕涵雨意，岩影带秋阴。\n虽愧无仙骨，终能长道心。\n古人殊错计，空向海中寻。",
        "dynasty": "宋",
        "collection_info": null
    },
    {
        "uuid": "d47fbe465d478855a6b8947ae22e63ab",
        "title": "读书楼作",
        "author": "王琮",
        "content": "近来闲过日，幽事颇相关。\n远树开晴昼，归云当晚山。\n宦情随处薄，诗稿逐时删。\n骨若无仙分，何因住此间。",
        "dynasty": "宋",
        "collection_info": null
    },
    {
        "uuid": "0ca845f38c68be63e9e698decf423a5e",
        "title": "哭潘令",
        "author": "王琮",
        "content": "河阳桃李树，惆怅不逢春。\n官为吟诗折，家因好客贫。\n故山归去远，遗像挂来真。\n谁向江头哭，共乡三数人。",
        "dynasty": "宋",
        "collection_info": null
    },
    {
        "uuid": "8b192697cff7a2737dd0a164d3b40241",
        "title": "三岩",
        "author": "王琮",
        "content": "闲携一壶酒，来对雪岩斟。\n秋老瀑飞瘦，石寒云宿深。\n坐无僧共话，行有鹤随琴。\n此处尽不俗，令人生隠心。",
        "dynasty": "宋",
        "collection_info": null
    },
    {
        "uuid": "69b11a3d7feabe3135a76f8230e3f809",
        "title": "题独醒小亭",
        "author": "王琮",
        "content": "退食多留此，翛然一散襟。\n凉从晓来觉，秋向雨中深。\n墙竹侵山色，檐茅杂柳阴。\n有谁能载酒，过我共幽寻。",
        "dynasty": "宋",
        "collection_info": null
    },
    {
        "uuid": "a366f020e208aa06fd2bc7e69bdf3613",
        "title": "挽何耐轩",
        "author": "王琮",
        "content": "调度如儒素，相门中所难。\n一心唯好佛，半世懒求官。\n星近缇屏落，坟依宰木寒。\n遗恩满溪麓，鱼鸟亦辛酸。",
        "dynasty": "宋",
        "collection_info": null
    },
    {
        "uuid": "dc496ca78d112160e9688c17ea5fe1e0",
        "title": "客裏有怀徐太古",
        "author": "王琮",
        "content": "近来真倦客，怕蹋软尘红。\n独向一楼坐，静观诸境空。\n官河添夜雨，宫树带秋风。\n还忆能吟者，襟期何日同。",
        "dynasty": "宋",
        "collection_info": null
    },
    {
        "uuid": "67dfce5d81001c61c1b4c0f895aa942e",
        "title": "与刘天游伯仲夜话霅中戏赠",
        "author": "王琮",
        "content": "水亭新得月，坐对白苹洲。\n共说一夜话，惜无多日留。\n手抄诗许借，口诵呪如流。\n最羡同吟处，对床风雨秋。",
        "dynasty": "宋",
        "collection_info": null
    },
    {
        "uuid": "cf5d36def6874d502df825d579eb50c5",
        "title": "秋夜有怀醉书十韵",
        "author": "王琮",
        "content": "秋风从何来，飒飒入窗牖。\n残镫耿不寐，照我客颜厚。\n故园岂不佳，亦颇兴怀否。\n黄金桂百树，碧玉池十亩。\n猿鹤响空山，亭台映疏柳。\n觥筹杂野蔌，笔砚得佳友。\n愁无弹鹊句，隽有持螯手。\n人生行乐耳，功名有时有。\n点检屐几两，土苴米五斗。\n浩然归去来，万事不如酒。",
        "dynasty": "宋",
        "collection_info": null
    },
    {
        "uuid": "40794f7b5b7b75ad2388a767f09a22e6",
        "title": "城西即事",
        "author": "王琮",
        "content": "清晓离家去路遥，绝怜寒景太萧条。\n松深渐觉风声紧，云动还知雪意销。\n沙嘴客担鱼种卖，山头人拾树枝烧。\n梅华多处谁家酒，斜舞青帘隔小桥。",
        "dynasty": "宋",
        "collection_info": null
    },
    {
        "uuid": "c66b4f08d4342e24ce1ccc7a3280d714",
        "title": "次韵项君玉",
        "author": "王琮",
        "content": "惠然乘兴访幽栖，细雨冥冥湿杖藜。\n七尺身强于鹤瘦，一生心不向人低。\n日寻灵药行寒麓，时有新诗付小奚。\n欲解貂金同一醉，酒垆闻只在前溪。",
        "dynasty": "宋",
        "collection_info": null
    },
    {
        "uuid": "f3aaa7491c3cc09af25acdcce9559e13",
        "title": "答友人",
        "author": "王琮",
        "content": "秋山曾是共登临，感慨兰亭后视今。\n炎热不过能炙手，笑谈未必到知心。\n前言衮衮风波去，后约寥寥岁月深。\n室迩岂应人自远，酒盟诗社要重寻。",
        "dynasty": "宋",
        "collection_info": null
    },
    {
        "uuid": "0a0d0e73bce8e65e7080ec170a6c2573",
        "title": "京华病中",
        "author": "王琮",
        "content": "自移药鼎在床头，桂玉令人分外愁。\n因病始知归计好，虽贫不向俗人谋。\n僧曾带雨来看脉，仆为伤风懒上楼。\n頼有壁间新买画，寒灯相对两山秋。",
        "dynasty": "宋",
        "collection_info": null
    },
    {
        "uuid": "381a473710d92879d8c8c8dc5d158520",
        "title": "客南徐一首",
        "author": "王琮",
        "content": "秋来客裏几蹉跎，醉铗唯堪浩浩歌。\n盛世未应知己少，诸公自是阅人多。\n潮生瓜步风犹急，苔满浯溪石欠磨。\n忆昔祖生忠愤后，更无一楫是如何。",
        "dynasty": "宋",
        "collection_info": null
    },
    {
        "uuid": "e322db1605cba6dec6b12ca49cdd2357",
        "title": "次韵徐献可兼别重巽",
        "author": "王琮",
        "content": "谁怜范叔恋袍寒，犹有徐卿二子看。\n大率率中多物忤，相知知到此心难。\n最怜风雪分吟笔，安得江山共倚栏。\n后夜小窗怀素帖，挑灯应忆我同观。",
        "dynasty": "宋",
        "collection_info": null
    },
    {
        "uuid": "4c39b0411d7617be38355bf7ac0f4f16",
        "title": "代辟客送总卿归吴",
        "author": "王琮",
        "content": "使星卿月照淮壖，百万貔貅饱据鞍。\n出处岂无公论在，规模应有后人看。\n半年水驿衣犹湿，一纸天笺墨未干。\n事与心违知已异，折梅花别岁之寒。",
        "dynasty": "宋",
        "collection_info": null
    },
    {
        "uuid": "c92b40e6cb5d4d8483e15a1821f0fd44",
        "title": "邺中书怀",
        "author": "王琮",
        "content": "苦无官况莫来休，羞见傍人说宦游。\n九十日秋蛩共语，两三夜雨雁供愁。\n腐红只有虚名在，坚白难将实意酬。\n驿路梅花归正好，苦无官况莫来休。",
        "dynasty": "宋",
        "collection_info": null
    },
    {
        "uuid": "936922c65cfab0ecab5cf6efe7ddec79",
        "title": "喜赵居父赴班",
        "author": "王琮",
        "content": "西台自是旧相知，来了为山一篑亏。\n入幕虽无多日在，改官已是十年迟。\n金闺接武人争羡，玉牒能文世所奇。\n此去锦乡纔两宿，仙茅绿景正堪诗。",
        "dynasty": "宋",
        "collection_info": null
    },
    {
        "uuid": "1323abc3eea8d0b473091b792c9cf544",
        "title": "题多景楼",
        "author": "王琮",
        "content": "秋满阑干晚共凭，残烟衰草最关情。\n西风吹起江心浪，犹作当时击楫声。",
        "dynasty": "宋",
        "collection_info": null
    },
    {
        "uuid": "2c9b58da8d929cd8ddbb66d1de811f75",
        "title": "汉荆王墓",
        "author": "王琮",
        "content": "落落庙碑摹瘗鹤，阴阴宰木宿神鸦。\n可怜宝剑凌云气，散作金灯满地花。",
        "dynasty": "宋",
        "collection_info": null
    },
    {
        "uuid": "7d696c4b6056f77cc72faf199fff1e77",
        "title": "独醒午坐",
        "author": "王琮",
        "content": "小槽停溜务厅闲，幕府文书省却难。\n竟日裴回无俗意，祇因竹外有秋山。",
        "dynasty": "宋",
        "collection_info": null
    },
    {
        "uuid": "258c6efa554bd1f34944ba7b0f30e4a6",
        "title": "旅兴",
        "author": "王琮",
        "content": "经年客食向京华，懒对春风祇忆家。\n觉道近来全俗了，略无一语及梅花。",
        "dynasty": "宋",
        "collection_info": null
    },
    {
        "uuid": "7a5d6ff1e5acd759a9a190f8145c93ba",
        "title": "客中从厚禄故人乞米",
        "author": "王琮",
        "content": "范甑欲尘贫亦甚，陶腰未折计何如。\n小窗独对萧萧雨，临得唐人乞米书。",
        "dynasty": "宋",
        "collection_info": null
    },
    {
        "uuid": "4aa342253857243ec4c919428d0ce88d",
        "title": "舟过孤山",
        "author": "王琮",
        "content": "寂寞梅花处士坟，竹围岩脚一泉深。\n隃瞻翠辇曾游处，水钥年年护绿阴。",
        "dynasty": "宋",
        "collection_info": null
    },
    {
        "uuid": "21b4f388c965efdea4cd9461e0037aa4",
        "title": "秘省金鱼池一首",
        "author": "王琮",
        "content": "落叶阑干小立时，诸公慨想到腰围。\n但知官餠堪为饵，不识人间有钓矶。",
        "dynasty": "宋",
        "collection_info": null
    },
    {
        "uuid": "a5c9090fd360b400168a3cfd507da5f2",
        "title": "观潮",
        "author": "王琮",
        "content": "旗彩斜飞一命轻，舟人却立万舟迎。\n不应当日将军事，犹到如今气未平。",
        "dynasty": "宋",
        "collection_info": null
    },
    {
        "uuid": "3168efc01a14e8cab4c1d110e3b69c4d",
        "title": "献可约游北山阻雨",
        "author": "王琮",
        "content": "共约湖边唤短蓬，晓来何事雨兼风。\n山林只合闲人到，不入时官眼界中。",
        "dynasty": "宋",
        "collection_info": null
    },
    {
        "uuid": "a03b9f21fc169c4091bbb9c126246228",
        "title": "立春有怀",
        "author": "王琮",
        "content": "十千呼酒醉长安，犹记年时客裏欢。\n有约南山南畔去，只挑野菜当春槃。",
        "dynasty": "宋",
        "collection_info": null
    }
]