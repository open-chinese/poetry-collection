[
    {
        "title": "成都运司园亭十首 西园",
        "author": "杨怡",
        "content": "池台密相望，曾是故侯宅。\n赏心知几人，乔木已百尺。\n低花拂乌帽，古藓駮苍石。\n欲问昔豪华，秋风扫无迹。",
        "dynasty": "宋",
        "collection_info": null
    },
    {
        "title": "成都运司园亭十首 玉溪堂",
        "author": "杨怡",
        "content": "虚堂已深窈，那復要营室。\n使君寂无事，闭閤卧终日。\n临池狎清泚，养竹听箫瑟。\n不为省春耕，轺车肯轻出。",
        "dynasty": "宋",
        "collection_info": null
    },
    {
        "title": "成都运司园亭十首 雪峰楼",
        "author": "杨怡",
        "content": "翛翛楼下竹，㶁㶁竹间水。\n楼高虽不见，清响长在耳。\n晨光露西崦，积玉照窗纸。\n昆阆亦何人，当从跨金鲤。",
        "dynasty": "宋",
        "collection_info": null
    },
    {
        "title": "成都运司园亭十首 海棠轩",
        "author": "杨怡",
        "content": "花如窈窕人，宛在水中沚。\n当轩有余妍，终日玩芳蘤。\n池清藻压枝，波动鱼争蕊。\n锦帐想含春，归心浩然起。",
        "dynasty": "宋",
        "collection_info": null
    },
    {
        "title": "成都运司园亭十首 月台",
        "author": "杨怡",
        "content": "嘉木密交阴，月夕苦荟翳。\n高台出林杪，远目望天际。\n不厌清露寒，秪恐轻云蔽。\n可但少陵翁，能思斫仙桂。",
        "dynasty": "宋",
        "collection_info": null
    },
    {
        "title": "成都运司园亭十首 翠锦亭",
        "author": "杨怡",
        "content": "峨峨碧油幢，矗矗羽葆盖。\n燕居不废严，环竦布亭外。\n秾阴生昼寒，微吹发天籁。\n隠几对凝香，衣冠嗒如蜕。",
        "dynasty": "宋",
        "collection_info": null
    },
    {
        "title": "成都运司园亭十首 潺玉亭",
        "author": "杨怡",
        "content": "使君漱流心，官府未始忘。\n亭下玉溪水，扑碎白玉珰。\n清耳不待洗，高怀自沧浪。\n安得援瑶琴，写此声琅琅。",
        "dynasty": "宋",
        "collection_info": null
    },
    {
        "title": "成都运司园亭十首 茅庵",
        "author": "杨怡",
        "content": "缉茅如蜗庐，容膝纔一丈。\n规圆无四隅，空廓含万象。\n绳床每宴坐，不与物俯仰。\n惟许岁寒君，虚心环几杖。",
        "dynasty": "宋",
        "collection_info": null
    },
    {
        "title": "成都运司园亭十首 水阁",
        "author": "杨怡",
        "content": "小阁平池阳，危桥属花屿。\n杖履乐幽闲，龟鱼荫深阻。\n刻柱记新涨，弄水涤烦暑。\n物我久相忘，珍禽近人语。",
        "dynasty": "宋",
        "collection_info": null
    },
    {
        "title": "成都运司园亭十首 小亭",
        "author": "杨怡",
        "content": "方亭惟四柱，对峙花竹间。\n下有雪岭水，淙流日潺潺。\n宛如双綵舸，缆向春波湾。\n欲起江湖心，而奈风涛艰。",
        "dynasty": "宋",
        "collection_info": null
    }
]