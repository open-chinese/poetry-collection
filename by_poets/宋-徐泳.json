[
    {
        "uuid": "549bbe210b0e851154f4fa56ab55041b",
        "title": "寿广东陶漕  其一",
        "author": "徐泳",
        "content": "龟灵鹤爽一臞仙，膝上横桐漱玉泉。\n闻道妙堂访耆旧，未容归种石庄田。",
        "dynasty": "宋",
        "collection_info": null
    },
    {
        "uuid": "57eb9fbca48ede672966fc67a1607124",
        "title": "寿广东陶漕  其二",
        "author": "徐泳",
        "content": "一幅飘飘漉酒巾，冰髯霜鬓两清新。\n欲知冠冕都无意，自是羲皇上上人。",
        "dynasty": "宋",
        "collection_info": null
    },
    {
        "uuid": "46e913debff1d8f8122f8eb0af50ca6e",
        "title": "寿广东陶漕  其三",
        "author": "徐泳",
        "content": "古人风帽古人心，独处胡床拥鼻吟。\n曾道先生清似水，东篱无惜种黄金。",
        "dynasty": "宋",
        "collection_info": null
    },
    {
        "uuid": "4f0e8cdbe2a2065c75f6c12279932f6d",
        "title": "寿广东陶漕  其四",
        "author": "徐泳",
        "content": "句激西江万丈流，此心端欲赋归休。\n时时只把诗囊锦，换得萧骚两鬓秋。",
        "dynasty": "宋",
        "collection_info": null
    },
    {
        "uuid": "41b59e49257aafa3426c1fdd12f7dd96",
        "title": "寿广东陶漕  其五",
        "author": "徐泳",
        "content": "晓了罗浮杳霭中，一琴一剑一枯筇。\n官清便是长生诀，谩把丹砂问葛洪。",
        "dynasty": "宋",
        "collection_info": null
    },
    {
        "uuid": "4d911e713dc5b2f40fcd47094e2cb496",
        "title": "访孔文学",
        "author": "徐泳",
        "content": "山遶晴溪水遶家，市槐坛杏夹溪斜。\n门庭不剪青青草，留待春风两部蛙。",
        "dynasty": "宋",
        "collection_info": null
    }
]