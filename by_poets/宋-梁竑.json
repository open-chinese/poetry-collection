[
    {
        "uuid": "54b4ed274e02455474efc246230b6712",
        "title": "题陆贾大夫庙",
        "author": "梁竑",
        "content": "刘郎辛苦逐秦鹿，尚欲长鞭及马腹。\n蛮夷大长梦不惊，海边椎髻乘黄屋。\n江淮貔貅始闲暇，忍使驱令渡篁竹。\n陆生手持尺二组，唤起老子同分肉。\n诗书尚晓駡儒翁，岂忧桀骜难拘束。\n筑坛再拜受王印，雄辨泠泠听不足。\n当时未有北人辅，留寓年深染污俗。\n乍闻高论耳目清，如掩笙簧奏冰玉。\n境中胜处应更履，更泝余皇到山麓。\n大夫何独粤人重，汉廷公卿俱竦服。\n陈平奇计须深念，张子全身甘辟谷。\n此外候王希识字，带砺功存半诛戮。\n惟君坐使将相欢，燕喜优游刘氏福。\n年少终军学高步，空有英称命难续。\n乃知智者应世间，妙似庖丁奏刀熟。\n往事浮云变灭尽，越水悠悠浸山绿。\n荒祠寂寞傍僧居，日暮饥鸦噪乔木。\n我来三叹重迟留，为酌寒泉荐秋菊。",
        "dynasty": "宋",
        "collection_info": null
    },
    {
        "uuid": "d52d8345a968de25ef8d97062c3c7116",
        "title": "湖山楼",
        "author": "梁竑",
        "content": "千峰背负乌聊山，一区面蛰龙停渊。\n壶中日月自天地，淮南鸡犬皆神仙。\n当湖次第列小隠，花坞直与山房连。\n海棠成径当步障，藕花满洲宜泛船。\n竹斋潇潇碧玉干，菊坡采采黄金钱。\n月观无云饱秋色，风松有雷惊昼眠。\n流杯不减昔曲水，烹茶况汲今蒙泉。\n山家四时无不好，跨蹇扶筇性所便。\n主人早岁取科第，策足要津先着鞭。\n声名藉甚四十载，三朝眷注知才贤。\n方今圣人勇于治，搜罗侧隠无弃捐。\n乡里老成相继出，如公自合比其肩。\n遂持一节向江右，即赐十行朝日边。\n那知念念作归计，把玩图画心茫然。\n他日乞身谅未晚，赤松黄石相忘年。\n观公名楼自有意，流行坎止岂非天。\n扁舟过公一夕耳，心屡欲往身无缘。\n逮公来归我亦老，卜隣共赋招隠篇。",
        "dynasty": "宋",
        "collection_info": null
    }
]