[
    {
        "uuid": "7fc43be6e8ec73e371fd4e2b493c1960",
        "title": "伏睹禁林盛事谨赋一章",
        "author": "贾黄中",
        "content": "璇题飞白御毫新，三体琼章妙入神。\n特赐禁林为盛事，只缘明主重名臣。\n青编辉映轻前古，丹地深严隔世尘。\n金箓祯祥非是宝，玉堂名号此方贞。\n恩荣谁比烟霄客，文彩长悬日月轮。\n为报鳌宫主人道，蓬莱全胜昔时春。",
        "dynasty": "宋",
        "collection_info": null
    },
    {
        "uuid": "a3ac6de5972a29f857643a1b41de2555",
        "title": "桂林还珠洞",
        "author": "贾黄中",
        "content": "赫赫威声震百蛮，昔携筐筥溷溪山。\n无人为起文渊问，端的珠还薏苡还。",
        "dynasty": "宋",
        "collection_info": null
    },
    {
        "uuid": "a4a8d02c4689929806426cfa1801e6a5",
        "title": "吟贻宣议大师英上人",
        "author": "贾黄中",
        "content": "金僊子便是师师，高道宁容世纲羁。\n浩浩心田龙可扰，飘飘行止鹤应知。\n尘机摆落超三界，古篆沉研冠一时。\n莫怪伊余苦珍重，白莲花社有心期。",
        "dynasty": "宋",
        "collection_info": null
    },
    {
        "uuid": "fc0b191085090649a435ddb8b5220bb6",
        "title": "送新知永州潘宫赞若冲赴任",
        "author": "贾黄中",
        "content": "鸳鹭行中已着名，颂条暂慰远民情。\n道途行去乘轺贵，乡里过时画锦荣。\n铃阁晓开江月满，戟枝寒照雪峰明。\n知君游刃多余暇，莫忘新诗寄凤城。",
        "dynasty": "宋",
        "collection_info": null
    },
    {
        "uuid": "ace7e9e8c50eb97ed5a5c69a138af7e5",
        "title": "题华林书院",
        "author": "贾黄中",
        "content": "旌阳旧山曲，书室构山前。\n景物尘埃外，轩窗树石边。\n宁惟集儒业，兼恐混神僊。\n百行家门最，宜当世有贤。",
        "dynasty": "宋",
        "collection_info": null
    }
]