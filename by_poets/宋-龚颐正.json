[
    {
        "uuid": "f751c04e0d061cc43622300c310db14f",
        "title": "泰伯庙迎享送神辞三章  其一",
        "author": "龚颐正",
        "content": "翼翼兮新宫，兰櫋兮枅桂，气总总兮高灵下队。\n君视八纮兮昔何殊于弃屣，今復何有兮一席之壝。\n惠我吴人兮曷日以弭。\n吁嗟君来兮我心则喜，君来不来兮我忘食事。",
        "dynasty": "宋",
        "collection_info": null
    },
    {
        "uuid": "dc1f938d6c989f460ca28674ef95c05d",
        "title": "泰伯庙迎享送神辞三章  其二",
        "author": "龚颐正",
        "content": "登歌兮堂上，屡舞兮堂下。\n君来享兮清酤，溪毛陆离兮筐筥。\n莼鲫芳鲜兮亦有肥羜，君不来兮使我心苦。",
        "dynasty": "宋",
        "collection_info": null
    },
    {
        "uuid": "5cfaff466d56ccdf86fe52c5dc69832b",
        "title": "泰伯庙迎享送神辞三章  其三",
        "author": "龚颐正",
        "content": "车兮载旃，舟兮扬帆，鼓咽咽兮君当还。\n君肯来兮尚盘桓，我心茕茕兮其无端，君不我留兮下土嚣烦。\n福我吴人兮无疾与患，千秋万岁兮歌至德以何言。",
        "dynasty": "宋",
        "collection_info": null
    },
    {
        "uuid": "67146584cb89e5af1bb42fe5e2be359e",
        "title": "陈山龙君祠迎享送神曲  其一",
        "author": "龚颐正",
        "content": "海波渊沦兮海山巃嵷，其下潜通兮君之宫。\n时思其母兮来舂容，菖叶生兮杏蔕融。\n君之来兮雷隆隆，雨我田兮秋芃芃，我之怀兮无初终。",
        "dynasty": "宋",
        "collection_info": null
    },
    {
        "uuid": "5683a608dbbddf837a90fa77358cfb37",
        "title": "陈山龙君祠迎享送神曲  其二",
        "author": "龚颐正",
        "content": "君祝驾兮芬阳斯陈，鼓钟广享兮列鼎重茵。\n君之宫兮屯云，蕙肴蒸兮芬芬。\n我黍我稌兮抑亦荐其萍芹，君明其衷兮无吐芳新。",
        "dynasty": "宋",
        "collection_info": null
    },
    {
        "uuid": "9adb50c477965fc5951ad34a6070082b",
        "title": "陈山龙君祠迎享送神曲  其三",
        "author": "龚颐正",
        "content": "吹洞箫兮望极浦，君之归兮云在下土。\n十风兮五雨，佑我海邦兮污莱斥卤。\n君不来兮使吾心苦，千秋万岁兮为民所怙。",
        "dynasty": "宋",
        "collection_info": null
    }
]