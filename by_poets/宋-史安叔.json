[
    {
        "uuid": "2cd6422f32c7d0981d7dd83ba7829306",
        "title": "曲君",
        "author": "史安叔",
        "content": "冥搜浑不见诗踪，却在陶然一醉中。\n到得醒来诗又去，曲君那有许神通。",
        "dynasty": "宋",
        "collection_info": null
    },
    {
        "uuid": "03ef24ac8c93ab8792f233200e2148c2",
        "title": "和惜梅",
        "author": "史安叔",
        "content": "雪飞浑不管梅嗔，都把寒来障却春。\n直恐雪欺浑冻损，那知雪后越精神。",
        "dynasty": "宋",
        "collection_info": null
    },
    {
        "uuid": "b56b4a174cacf7242d2aa981c3175195",
        "title": "问梅",
        "author": "史安叔",
        "content": "瘦藤拄晓觅寒梅，着蕊南枝开未开。\n祇我往来亭下路，芒鞋颠倒印苍苔。",
        "dynasty": "宋",
        "collection_info": null
    },
    {
        "uuid": "e7c81601e1eb6fc060af8f610680badb",
        "title": "晓亭",
        "author": "史安叔",
        "content": "短褐衝风立晓亭，无端物物搅诗情。\n梅边正被寒山恼，又听松梢衮雪声。",
        "dynasty": "宋",
        "collection_info": null
    },
    {
        "uuid": "5d4e146a864b35abb0cb3d257123c750",
        "title": "静治堂书怀",
        "author": "史安叔",
        "content": "长揖熏风咏式微，诪张山鸟怪儒衣。\n竹君伴我寻诗瘦，梅子从谁学道肥。\n先自宦情如雾薄，可堪乡梦与云飞。\n支林堂下波光好，鹭笑鸥嗔胡不归。",
        "dynasty": "宋",
        "collection_info": null
    },
    {
        "uuid": "9a89c86420b0566edec29a488dff4273",
        "title": "谩成",
        "author": "史安叔",
        "content": "闲较新诗意未降，吟髭捻断数茎霜。\n忽然得句笑声发，惊起花间蝶也狂。",
        "dynasty": "宋",
        "collection_info": null
    }
]