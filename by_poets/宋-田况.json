[
    {
        "uuid": "7b0b18785dee079a97654c72578597a2",
        "title": "题琴台",
        "author": "田况",
        "content": "西汉文章世所知，相如闳丽冠当时。\n游人不赏凌云赋，只说琴台是故基。",
        "dynasty": "宋",
        "collection_info": null
    },
    {
        "uuid": "924d65f17b56cff9b7541506ad53a88f",
        "title": "成都遨乐诗二十一首 元日登安福寺塔",
        "author": "田况",
        "content": "岁历起新元，锦里春意早。\n诘旦会朋寀，羣游候驺导。\n像塔倚中霄，翚檐结重橑。\n随俗纵危步，超若落清昊。\n千里如指掌，万象可穷讨。\n野阔山势迴，寒余林色老。\n遨赏空闾巷，朅来喧稚耄。\n人物事多閒，车马拥行道。\n顾此欢娱俗，良慰羁远抱。\n第忧民政疎，无庸答宸造。",
        "dynasty": "宋",
        "collection_info": null
    },
    {
        "uuid": "8ae4b0f0331d07b760fb1abebb160e55",
        "title": "成都遨乐诗二十一首 二日出城",
        "author": "田况",
        "content": "初岁二之日，言出东城闉。\n缇骑隘重郛，淤车坌行尘。\n原野信滋腴，景物争光新。\n青畴隠遥坝，弱柳垂芳津。\n逻卒具威械，祭墦列重茵。\n俗尚各有时，孝思情则均。\n归途喧鼓铙，聚观无富贫。\n坤隅地力狭，百业常苦辛。\n设微行乐事，何由裕斯民。\n守侯其勉旃，亦足彰吾仁。",
        "dynasty": "宋",
        "collection_info": null
    },
    {
        "uuid": "dca09524c3356916565dbf7ab5ed7a47",
        "title": "成都遨乐诗二十一首 五日州南门蚕市",
        "author": "田况",
        "content": "齐民聚百货，贸鬻贵及时。\n乘此耕桑前，以助农绩资。\n物品何其伙，碎璅皆不遗。\n编䉲列箱筥，饬木柄镃錤。\n备用诚为急，舍器工曷施。\n名花藴天艳，灵药昌寿祺。\n根萌渐开发，蔂载相参差。\n游人衒识赏，善贾求珍奇。\n予真徇俗者，行观亦忘疲。\n日暮宴觞罢，众皆云适宜。",
        "dynasty": "宋",
        "collection_info": null
    },
    {
        "uuid": "8f591dbfe4c199c3bbea6e05919c4c8b",
        "title": "成都遨乐诗二十一首 上元灯夕",
        "author": "田况",
        "content": "予尝观四方，无不乐嬉游。\n惟兹全蜀区，民物繁它州。\n春宵宝灯然，锦里香烟浮。\n连城悉奔骛，千里穷边陬。\n衯裶合绣袂，轣辘驰香辀。\n人声震雷远，火树华星稠。\n鼓吹匝地喧，月光斜汉流。\n懽多无永漏，坐久凭高楼。\n民心感上恩，释呗歌神猷。\n齐音祝东北，帝寿长嵩邱。",
        "dynasty": "宋",
        "collection_info": null
    },
    {
        "uuid": "4c00a0f74f73a686d9dd7a7cc1b74aca",
        "title": "成都遨乐诗二十一首 二十三日圣寿寺前蚕市",
        "author": "田况",
        "content": "龙断争趋利，仁园敞邃深。\n经年储百货，有意享千金。\n器用先农事，人声混乐音。\n蚕丛故祠在，致祝顺民心。",
        "dynasty": "宋",
        "collection_info": null
    },
    {
        "uuid": "b03029a5df89e3f86728dead81120cca",
        "title": "成都遨乐诗二十一首 二十八日谒生禄祠游浄众寺",
        "author": "田况",
        "content": "千骑出重闉，严祠浄宇邻。\n映林沽酒斾，迎马献花人。\n艳日披江雾，香飈起路尘。\n韶华特明媚，不似远方春。",
        "dynasty": "宋",
        "collection_info": null
    },
    {
        "uuid": "d3336c9ceaa2e651d111f8085d521a0f",
        "title": "成都遨乐诗二十一首 二月二日游江会宝历寺",
        "author": "田况",
        "content": "昔年张復之来乘寇乱余。\n三春虽宴赏，四野犹艰虞。\n遂移踏青会，登舟恣游娱。\n戒备渐解弛，人情悉安舒。\n垂兹五十年，材哲不敢踰。\n愚来再更朔，遽及仲春初。\n綵舵列城隈，画船满江隅。\n轻桡下奔濑，纵舆临精庐。\n因思贤守事，所作民乃孚。\n慈惠未为大，大者其忘诸。",
        "dynasty": "宋",
        "collection_info": null
    },
    {
        "uuid": "b5ef3a661e2505d1bd9ebbe37130b0a4",
        "title": "成都遨乐诗二十一首 八日太慈寺前蚕市",
        "author": "田况",
        "content": "蜀虽云乐土，民勤过四方。\n寸壤不容隙，仅能充岁粮。\n间或容堕孏，曷能备凶痒。\n所以农桑具，市易时相望。\n野氓集广鄽，众贾趋宝坊。\n惇本诚急务，戒其靡愆常。\n兹会良足喜，后贤勿忽忘。",
        "dynasty": "宋",
        "collection_info": null
    },
    {
        "uuid": "ea588ce27acdebb2bf13b6cc83e687f0",
        "title": "成都遨乐诗二十一首 寒食出城",
        "author": "田况",
        "content": "郊外融和景，浓于城市中。\n歌声留客醉，花意尽春红。\n游人一何乐，归驭莫怱怱。",
        "dynasty": "宋",
        "collection_info": null
    },
    {
        "uuid": "bce875ff0a6982e7cc8b98be41166cef",
        "title": "成都遨乐诗二十一首 开西园",
        "author": "田况",
        "content": "春山寒食节，夜雨昼晴天。\n日气熏花色，韵光徧锦川。\n临流飞凿落，倚榭立秋韆。\n槛外游人满，林间饮帐鲜。\n众音方杂沓，余景更留连。\n座客无辞醉，芳菲又一年。",
        "dynasty": "宋",
        "collection_info": null
    },
    {
        "uuid": "a1c028be1b26e96a9345a3cc34497a19",
        "title": "成都遨乐诗二十一首 三月三日登学射山",
        "author": "田况",
        "content": "丽日照芳春，良会重元巳。\n阳滨修祓除，华林程射技。\n所尚或不同，兹俗亦足喜。\n门外盛车徒，山半列鄽市。\n彩堋飞镝远，醉席歌声起。\n回头望城郭，烟霭相表裏。\n秀色满郊原，遥景落川涘。\n目倦意犹远，思余情未已。\n登高贵能赋，感物畅幽旨。\n宜哉贤大夫，由斯见材美。",
        "dynasty": "宋",
        "collection_info": null
    },
    {
        "uuid": "40482664b584c63af680eb34975b5285",
        "title": "成都遨乐诗二十一首 九日太慈寺前蚕市",
        "author": "田况",
        "content": "高阁长廊门四开，新晴市井绝纤埃。\n老农肯信忧民意，又见笙歌入寺来。",
        "dynasty": "宋",
        "collection_info": null
    },
    {
        "uuid": "60b9a1881c9885087b51e133cf84cd14",
        "title": "成都遨乐诗二十一首 二十一日游海云山",
        "author": "田况",
        "content": "春山缥翠一溪清，满路游人语笑声。\n自愧非才无异绩，止随风俗顺民情。",
        "dynasty": "宋",
        "collection_info": null
    },
    {
        "uuid": "c83f0a3f08af8a4dccb8235e206339ea",
        "title": "成都遨乐诗二十一首 三月十四日太慈寺建干元节道场",
        "author": "田况",
        "content": "赤精流景铄，朱夏向清和。\n绀宇修祠盛，华封祝庆多。\n簪裳千载遇，钟梵五天歌。\n远俗尤熙泰，皇猷信不颇。",
        "dynasty": "宋",
        "collection_info": null
    },
    {
        "uuid": "1f10264eb5423c3492484ff11d313ac4",
        "title": "成都遨乐诗二十一首 干元节",
        "author": "田况",
        "content": "感帝开鸿绪，熏风正阜生。\n亿年逢景运，万国赞丕平。\n瑞霭承龙阙，晨曦启凤城。\n胪宾趋陛墄，乐舞备韶英。\n译导来珍贡，酺懽洽颂声。\n曼龄均庆祝，闿泽慰羣情。\n地有扪参远，人怀就日诚。\n愿将民共乐，聊以报皇明。",
        "dynasty": "宋",
        "collection_info": null
    },
    {
        "uuid": "cf3fe930d61e2b6e75f52bfd143289dc",
        "title": "成都遨乐诗二十一首 四月十九日泛浣花溪",
        "author": "田况",
        "content": "浣花溪上春风后，节物正宜行乐时。\n十里绮罗青盖密，万家歌吹绿杨垂。\n画船迭鼓临芳溆，綵阁凌波泛羽巵。\n霞景渐曛归棹促，满城懽醉待旌旗。",
        "dynasty": "宋",
        "collection_info": null
    },
    {
        "uuid": "dcea3915b3a48a98a78efb534d5e0520",
        "title": "成都遨乐诗二十一首 伏日会江渎池",
        "author": "田况",
        "content": "长空赤日真可畏，三庚遇火气伏藏。\n温风淟涊鬰不开，流背汗浃思清凉。\n江渎祠前有流水，懽注蓄洩为池塘。\n沈沈隆厦压平岸，好树荫亚芙蕖香。\n登舟命酒宾朋集，逃暑大饮宜满觞。\n丝竹聒耳非自乐，肆望观者如堵墙。\n吾侪未能免俗累，近日颇困炎景长。\n今晨纵游不觉暮，形为外役暑亦忘。\n岂如高斋涤百虑，危坐自造逍遥乡。",
        "dynasty": "宋",
        "collection_info": null
    },
    {
        "uuid": "33bab74c1981b8f6523b844b336c4beb",
        "title": "成都遨乐诗二十一首 七月六日晚登太慈寺阁观夜市",
        "author": "田况",
        "content": "万里银潢贯紫虚，桥边螭辔待星姝。\n年年巧若从人乞，未省灵恩徧得无。",
        "dynasty": "宋",
        "collection_info": null
    },
    {
        "uuid": "5d1a4c70be073809fa2e670bcf6c285a",
        "title": "成都遨乐诗二十一首 七月十八日太慈寺观施盂兰盆",
        "author": "田况",
        "content": "飞阁穹隆轶翠烟，盂兰盛会众喧阗。\n且欣酷暑从兹减，渐有凉风快夕眠。",
        "dynasty": "宋",
        "collection_info": null
    },
    {
        "uuid": "98899de4363488d4490be18c528af816",
        "title": "成都遨乐诗二十一首 重阳日州南门药市",
        "author": "田况",
        "content": "岷峨旁礴天西南，灵滋秀气中潜含。\n草木瓌富百药具，山民采捋知辛甘。\n成都府门重阳市，远近凑集争赍担。\n市人谲狯亦射利，颇觉良恶相追参。\n旁观有叟意气古，肌面皯黣毛䰐鬖。\n卖药数种人罕识，单衣结缕和阴岚。\n成都处士足传记，劝诫之外多奇谈。\n盛言每岁重阳市，屡有仙迹交尘凡。\n俗流闻此动非觊，不识妙理徒规贪。\n惟期幸遇化金术，未肯投足栖云嵓。\n予于神仙无所求，一离常道非所躭。\n但喜山民药货售，归助农业增锄芟。",
        "dynasty": "宋",
        "collection_info": null
    },
    {
        "uuid": "9a705c3b2e32c6066d91e98bd6ad8758",
        "title": "成都遨乐诗二十一首 冬至朝拜天庆观会太慈寺",
        "author": "田况",
        "content": "景至履佳辰，朝祖着国令。\n黄宫启潜萌，紫宇晨荫映。\n阳德比君子，吾道实可庆。\n矧丁皇运亨，遇主尧舜圣。\n坤维最远方，拙者此尸政。\n雅俗旧儒文，民牒少讼争。\n幸足宣上恩，惟恐盭物性。\n良时不易得，行乐未为病。\n高会纵嬉游，丰岁愈繁盛。\n兴众助驩欣，寄情于俚咏。",
        "dynasty": "宋",
        "collection_info": null
    },
    {
        "uuid": "7907fc9184c4c519b84023721a5f2050",
        "title": "赠都监雍元规",
        "author": "田况",
        "content": "醒时莫忆醉时事，今日休言昨日非。\n池上风光宜共釂，劝君不要半酣归。",
        "dynasty": "宋",
        "collection_info": null
    },
    {
        "uuid": "0dc1d1f1136cc1416e190923fb404075",
        "title": "颍水",
        "author": "田况",
        "content": "先生尝此傲明时，绿袖清波万古奇。\n应有好名心未息，滩头洗耳欲人知。",
        "dynasty": "宋",
        "collection_info": null
    },
    {
        "uuid": "a96ac89713f96fe11b63a3777933d8c3",
        "title": "寄道士张明真",
        "author": "田况",
        "content": "澹静姿仪简旷纵，结庵深对大茅峯。\n坐忘世故愁应少，道断人情语亦慵。\n万里信音凭鹤到，一厨烟火倩猿供。\n几时归侍虚皇驾，七色霞衣九色龙。",
        "dynasty": "宋",
        "collection_info": null
    },
    {
        "uuid": "8cb977518ba0f4fcdbcb6a581ce383ac",
        "title": "句  其一",
        "author": "田况",
        "content": "曲终甚喜询前事，自言本是都知子。\n当时此地最繁华，酒酣不觉恣矜夸。\n若使斯人解感伤，岂能终老爱琵琶。",
        "dynasty": "宋",
        "collection_info": null
    },
    {
        "uuid": "d3e88b5839970284424cda4f5a24af27",
        "title": "句  其二",
        "author": "田况",
        "content": "丹凤诏不起，白云藏更深。",
        "dynasty": "宋",
        "collection_info": null
    }
]