[
    {
        "uuid": "8ff202b377ddd91d59d4aceedcee2c12",
        "title": "谢鄂倅南宫城",
        "author": "冯京",
        "content": "尝思鹏海隔飞翻，曾得天风送羽翰。\n恩比丘山何以戴，心同金石欲移难。\n经年空嘆音书绝，千里常思道义欢。\n每向江陵访遗治，邑人犹指县题看。",
        "dynasty": "宋",
        "collection_info": null
    },
    {
        "uuid": "3cdce6acbe49068ed92dac1a9d9a76e2",
        "title": "送程给事知越州",
        "author": "冯京",
        "content": "才毫无地展经纶，白首归来万里身。\n持节气凌沙漠使，怀章荣动会稽人。\n平湖翠岫千家月，落日西风一筯莼。\n南海疲民正回首，满城歌舞颂年椿。",
        "dynasty": "宋",
        "collection_info": null
    },
    {
        "uuid": "5243d2058a1aded91490830896f3ac86",
        "title": "题寺壁",
        "author": "冯京",
        "content": "韩信栖迟项羽穷，手提长剑喝秋风。\n吁嗟天下苍生眼，不识男儿未济中。",
        "dynasty": "宋",
        "collection_info": null
    },
    {
        "uuid": "ea3d1a2ec1aa361261b1a990b9229618",
        "title": "题钓台",
        "author": "冯京",
        "content": "渭水尘空绀业倾，桐江烟老汉风明。\n蚤知贤达穷通意，閒把渔竿只钓名。",
        "dynasty": "宋",
        "collection_info": null
    },
    {
        "uuid": "7658114aae4bb990b2f06fe1c84466f7",
        "title": "答伯庸",
        "author": "冯京",
        "content": "孔子之文满天下，孔子之道满天下。\n得其文者公卿徒，得其道者为饿夫。",
        "dynasty": "宋",
        "collection_info": null
    },
    {
        "uuid": "f6d5f2e84ea2e66f26e9d81bcb1e528b",
        "title": "诏修两朝国史赐筵史院和首相吴公原韵",
        "author": "冯京",
        "content": "天密丛云晓，风清一雨余。\n三长太史笔，二典帝皇书。\n按武知何者，霑恩匪幸欤。\n吐茵平日事，何惮污公车。",
        "dynasty": "宋",
        "collection_info": null
    },
    {
        "uuid": "91740f8d2d9ee6d3c805d4bc1bfae8ad",
        "title": "咏张昌宗",
        "author": "冯京",
        "content": "一水潆迴绕沌村，子房苗裔此间存。\n同居八世三千口，可惜君恩未表门。",
        "dynasty": "宋",
        "collection_info": null
    },
    {
        "uuid": "6ba45b6ae52d070c97d21889680a19d8",
        "title": "句  其一",
        "author": "冯京",
        "content": "当时已自传衣钵，羞愧犹为食肉僧。",
        "dynasty": "宋",
        "collection_info": null
    },
    {
        "uuid": "8e0ecb65a88914f376f15db86a845bdc",
        "title": "句  其二",
        "author": "冯京",
        "content": "吞炭难忘当日事，积薪深愧后来恩。",
        "dynasty": "宋",
        "collection_info": null
    },
    {
        "uuid": "f3b907f316839aa6d6fde80f80b3637e",
        "title": "句  其三",
        "author": "冯京",
        "content": "琴弹夜月龙魂冷，剑繫秋风鬼胆粗。",
        "dynasty": "宋",
        "collection_info": null
    },
    {
        "uuid": "0996a0c93b93c61c047d2fc5a20e4153",
        "title": "句  其四",
        "author": "冯京",
        "content": "吟气老怀长剑古，醉胸横得太行宽。",
        "dynasty": "宋",
        "collection_info": null
    },
    {
        "uuid": "6519dc12cd01313c3bcfa5ed9a32c82c",
        "title": "句  其五",
        "author": "冯京",
        "content": "尘埃掉臂离长陌，琴酒和云入旧山。",
        "dynasty": "宋",
        "collection_info": null
    },
    {
        "uuid": "8b1972b0a540b16de22fb11051f32521",
        "title": "句  其六",
        "author": "冯京",
        "content": "丰年足酒容身易，世路无媒着脚难。",
        "dynasty": "宋",
        "collection_info": null
    }
]