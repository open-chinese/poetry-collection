[
    {
        "uuid": "2613b24a83c9805733bcb95740812b06",
        "title": "夏日过庄严寺寺僧索诗为留三绝拉舍弟同赋  其一",
        "author": "晁公休",
        "content": "十里溪桥梵宇新，那知陌上涨红尘。\n老僧苦要题名姓，不道林泉皆故人。",
        "dynasty": "宋",
        "collection_info": null
    },
    {
        "uuid": "c4d22d0340bcb3cd5b9e50efef0efd81",
        "title": "夏日过庄严寺寺僧索诗为留三绝拉舍弟同赋  其二",
        "author": "晁公休",
        "content": "病起支离倚瘦筇，幅巾芒屩竹阴中。\n闻蝉未有惊人句，且就禅床一榻风。",
        "dynasty": "宋",
        "collection_info": null
    },
    {
        "uuid": "a39dc228e792c077d5bd8811703c4d90",
        "title": "夏日过庄严寺寺僧索诗为留三绝拉舍弟同赋  其三",
        "author": "晁公休",
        "content": "机杼声中禾稻肥，畴瓜区芋绿成畦。\n田家乐事今如许，何日边城息鼓鼙。",
        "dynasty": "宋",
        "collection_info": null
    }
]