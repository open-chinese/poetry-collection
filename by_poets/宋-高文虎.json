[
    {
        "title": "送台倅赵叔明趋朝",
        "author": "高文虎",
        "content": "羲轮正弭节，别驾忽扬鞭。\n游从亦雨暑，朋盍知何年。\n欲叙情缱绻，难得形周旋。\n谱系玉为牒，辉华珠在渊。\n汉家子骏才，今世德麟贤。\n洊倅丹丘地，平分刺史天。\n婉画迈前辈，阴功培后缘。\n人或得其一，君亦几于全。\n微凉起天末，触热趋日边。\n石桥礼尊者，琼台访遗仙。\n高张天姥盖，稳泛雪溪船。\n稽山万塍稻，镜湖千顷莲。\n行庖击小鲜，触境乱鸣蝉。\n应酬图画中，怀想冕旒前。\n早渡月千里，晴帆风一川。\n清都鬰佳气，绛阙锁祥烟。\n放朝上閤后，投谒岩廊先。\n诸公竞罗致，百辟会班联。\n託契荷倾盖，为僚因赘员。\n犹凭六六鱼，寄问我沈绵。",
        "dynasty": "宋",
        "collection_info": null
    },
    {
        "title": "和曾原伯寄超化举长老",
        "author": "高文虎",
        "content": "文声宫祉韵鸾和，素履冰霜凛节柯。\n鹏翼扶摇惊斥鷃，凤翔寥廓舞灵鹅。\n参玄问学渊源远，友许游从日月多。\n谁袖新篇来古剡，夜寒不觉耸肩哦。",
        "dynasty": "宋",
        "collection_info": null
    },
    {
        "title": "谢人海棠",
        "author": "高文虎",
        "content": "富贵天姿锦里人，高华全比玉堂臣。\n绿娇红嫩精神是，肯折园林两树春。",
        "dynasty": "宋",
        "collection_info": null
    },
    {
        "title": "次韵杨少云桂花",
        "author": "高文虎",
        "content": "溶溶漠漠秋光淡，耿耿寥寥夜色清。\n不是灵根函爽气，如何醖得此香成。\n玉兔捣霜千万粒，凄风折作四花凝。\n广寒惯识朝真趣，一笑秋空意欲凌。",
        "dynasty": "宋",
        "collection_info": null
    },
    {
        "title": "雪馆山茶",
        "author": "高文虎",
        "content": "江南嘉木蔚苍苍，能与山梅次第芳。\n叶厚耐擎三寸雪，飞初怯受一番霜。",
        "dynasty": "宋",
        "collection_info": null
    },
    {
        "title": "酴醾花",
        "author": "高文虎",
        "content": "羽盖珠旛上下蒙，倚栏碧动舞蛟龙。\n谁怜澹素朝天面，自现光明满月容。\n杨柳风柔霑絮湿，蔷薇露重染衣浓。\n典型犹带醺酣力，醖得余春百倍醲。",
        "dynasty": "宋",
        "collection_info": null
    },
    {
        "title": "瑞香花",
        "author": "高文虎",
        "content": "云岑深处独翘翘，香逐吴山一梦销。\n味入禅心清透澈，锦熏篝暖不容招。",
        "dynasty": "宋",
        "collection_info": null
    },
    {
        "title": "种菊",
        "author": "高文虎",
        "content": "菊载种农经，不见诗三百。\n周官叙鞠衣，一言仅可摘。\n黄华纪吕令，落英餐楚客。\n伯始饮得寿，桐君书探赜。\n移根候萌动，需时当甲拆。\n我羡柴桑里，敢希履道宅。\n不种儿女花，朱朱与白白。\n阅谱品虽多，求栽地恐窄。\n揠苗助其长，抱瓮溉以泽。\n朗咏黄为正，流播风传格。\n寒香紫茁兰，晚节铜柯柏。\n相继早梅芳，一笑巡檐索。",
        "dynasty": "宋",
        "collection_info": null
    },
    {
        "title": "水仙",
        "author": "高文虎",
        "content": "朝朝暮暮泣阳台，愁绝冰魂水一杯。\n巫峡云深迷昨梦，潇湘雪重写余哀。\n菊如相得无先意，梅亦倾心敢后开。\n恼彻会心黄太史，他花从此不须栽。",
        "dynasty": "宋",
        "collection_info": null
    },
    {
        "title": "次韵江朝宗梅花  其一",
        "author": "高文虎",
        "content": "新新数点照疎篱，又折今生第一枝。\n只为知心无着处，雪中独立最多时。",
        "dynasty": "宋",
        "collection_info": null
    },
    {
        "title": "次韵江朝宗梅花  其二",
        "author": "高文虎",
        "content": "踏雪归来水路长，亲曾相见白云乡。\n风来风去都无那，分付行人一点香。",
        "dynasty": "宋",
        "collection_info": null
    },
    {
        "title": "集高亭",
        "author": "高文虎",
        "content": "山亭十月晏温朝，倚槛一声婆餠焦。\n舌涩力微寒气早，不成清亮却成娇。",
        "dynasty": "宋",
        "collection_info": null
    }
]