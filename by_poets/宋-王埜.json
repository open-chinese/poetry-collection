[
    {
        "uuid": "414f611864aae197abc67b9e89b0ea01",
        "title": "赏心亭",
        "author": "王埜",
        "content": "物华尽入锦囊收，留与江山做话头。\n桃叶数声风力晚，芦花万顷月波秋。\n非寻鹤相当年画，谁记坡仙旧日游。\n回首兴亡多少事，渔舟独不挂闲愁。",
        "dynasty": "宋",
        "collection_info": null
    },
    {
        "uuid": "120e1fffc9ff98eb0c169731d68e4e90",
        "title": "翠微亭",
        "author": "王埜",
        "content": "虚亭北眺大江临，江外晴岚出寸岑。\n景与齐山俱绝唱，量如沧海且频斟。\n地高宇宙双眸豁，人老风霜两鬓侵。\n感慨石城勋业旧，侃居夏口峤居深。",
        "dynasty": "宋",
        "collection_info": null
    },
    {
        "uuid": "45178751568c6c9978a48d16eebc1e7f",
        "title": "题凝神庵",
        "author": "王埜",
        "content": "抛却林泉趣，卓庵临近村。\n两窗吞日月，一室养干坤。\n菊露秋篱重，松风午枕喧。\n蒲团数胎息，不肯学傍门。",
        "dynasty": "宋",
        "collection_info": null
    },
    {
        "uuid": "b076778b0d8972dafbdfb5e1f1f2b232",
        "title": "登灵鹫兴圣寺",
        "author": "王埜",
        "content": "山从西域来，寺自东南有。\n林泉既奇秀，岩穴更深黝。\n世僧奋空弮，经始不已久。\n俄然幻杰阁，丹碧照林薮。\n相辉灵隠前，更胜天竺后。\n理公坐崖屋，千岁骨已朽。\n坡翁昔曾游，遗句今在否。\n洞猿不待呼，清昼时一吼。",
        "dynasty": "宋",
        "collection_info": null
    },
    {
        "uuid": "cd103c35e69e5f65e977216a5ae9b258",
        "title": "杨柳",
        "author": "王埜",
        "content": "雨重垂杨绿未干，一渠流碧弄潺潺。\n暝鸦过尽东风恶，独倚衡门看远山。",
        "dynasty": "宋",
        "collection_info": null
    },
    {
        "uuid": "6abab91877259428d3d094cbc9078bdc",
        "title": "清明日游鹤林寺  其一",
        "author": "王埜",
        "content": "蒿目黄尘扰扰间，出门偶到鹤林山。\n仙花僧竹俱陈迹，白日青天祇自闲。",
        "dynasty": "宋",
        "collection_info": null
    },
    {
        "uuid": "03646a82ee1323e00fd3be634b237ec2",
        "title": "清明日游鹤林寺  其二",
        "author": "王埜",
        "content": "竹院闲来春正迟，箨龙犹自有孙枝。\n野夫岂识寻芳意，为爱光风面面吹。",
        "dynasty": "宋",
        "collection_info": null
    },
    {
        "uuid": "0c430d883cfe4568c73efc1ee964fabc",
        "title": "寄赵章泉",
        "author": "王埜",
        "content": "冷笑申公老汉班，不成一事又空还。\n与其零雨难苏物，孰若为云只在山。\n庭草静涵春意足，野瓢休挂树阴闲。\n多应粪土看荣贵，留得清风宇宙间。",
        "dynasty": "宋",
        "collection_info": null
    },
    {
        "uuid": "1caf0ec3c35317b160b2c72e6e256c32",
        "title": "寿千亿",
        "author": "王埜",
        "content": "三十六洞天下奇，三十六峰名武夷。\n武夷山中溪九曲，曲曲泻出清涟漪。\n溪南溪北山对立，拔地插天几千尺。\n或如丹砂丹，或如碧玉碧。\n东望开楼台，南顾俨城壁。\n廪庾积其西，车盖列其北。\n磊磊落落不可名，怪怪奇奇神所刻。\n草木不移寒暑心，岩峦长带烟霞色。\n太玄姥，武夷君，幔亭虹桥凌紫云。\n曾孙宴罢桑海变，长琴短鼓空纷纷。\n魏公子，张真人，嗜酒一谪八百春。\n功成白日生羽翼，巅崖灵蜕犹如新。\n我欲冥搜极幽远，棹船朝去暮忘返。\n峰迴嶂合忽復迷，安得飞梯宿云巘。\n鸾鹤去兮猿猱啼，恍空中兮闻金鷄。\n石嚙足兮溅溅，风吹衣兮凄凄，洄洑萦折。\n谽谺崔嵬，石堂真馆豁然而中开。\n壑舟不坠栈不朽，至今药炉丹鼎髣髴千仞之层崖。\n目亦不能尽，心亦不能恻。\n桃源风景未復见，柯山日月难重得。\n鼓余枻兮潺湲，乘惊波兮下前滩。\n瞬息兮回首，失向来兮巑岏。\n呜呼，列仙高拱兮宅玄都，二圣继御兮恢炎图。\n措斯世于平乂，应皇家兮瑶符。\n臣守藩兮南国，臣倾心兮北极。\n山之高兮水之深，祝吾皇兮寿千亿。",
        "dynasty": "宋",
        "collection_info": null
    },
    {
        "uuid": "2751373b4584c6b27864c0e37754fb96",
        "title": "上霄洞",
        "author": "王埜",
        "content": "吾闻北山阳，岩壑宝相窍。\n何年开鸿蒙，随地通窔奥。\n朝真高难攀，冰壶深莫料。\n诡怪者双龙，崖室最苍峭。\n上霄虽晚出，烟霞寄孤峤。\n寻源陟空山，访仙款遗庙。\n始探颇褊窄，稍入亦窈窕。\n上穴由梯升，傍穿须火照。\n青厂既鬰鬰，白乳仍皭皭。\n旁通多曲折，幽眇转奇妙。\n穷探岂不欲，所畏自微爝。\n昏昏蝙蝠飞，悄悄鼪鼯叫。\n或疑洞灵出，或恐山鬼啸。\n又闻村中氓，凿石供灰烧。\n俄然得深窦，倾城尽登眺。\n何人不好事，窒塞迷其要。\n此虽幸独存，荒僻委蓬藋。\n傥移傍京邑，车马日号召。\n了知神仙事，茫昧不堪弔。\n岂无隠沦士，岩筑像惟肖。\n畬田沃可耕，涧水清可钓。\n平生爱泉石，自谓饥可疗。\n喜兹近吾隠，来往足谈笑。\n此意復谁论，行行逢荷篠。",
        "dynasty": "宋",
        "collection_info": null
    },
    {
        "uuid": "1230a82d4c3f21c3035528f32c95ea7a",
        "title": "句  其一",
        "author": "王埜",
        "content": "轻霜临菊月，细雨似梅天。",
        "dynasty": "宋",
        "collection_info": null
    },
    {
        "uuid": "5b27bf335ca6e92d4ef35fb44ccfd990",
        "title": "句  其二",
        "author": "王埜",
        "content": "莫道春随风雨过，化工昨夜到桑麻。",
        "dynasty": "宋",
        "collection_info": null
    }
]