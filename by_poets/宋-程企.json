[
    {
        "title": "泗源",
        "author": "程企",
        "content": "泗源奇且怪，声势各喧豗。\n虎豹岩边去，蛟龙窟裏来。\n稍流烟作阵，初激雪成堆。\n派必人疏导，源应鬼凿开。\n乍深涛不起，渐远浪相催。\n可把江心比，尝将海眼猜。\n始微纔迸玉，终盛忽奔雷。\n涧为寒无卉，丘因涧有苔。\n已观离窦侧，俄见过城隈。\n石劲崖难潄，沙虚岸易颓。\n迩虽逾济漯，遐亦到蓬莱。\n洗钵僧常至，乘槎客未迴。\n我从原际瞰，谁自谷中推。\n汹涌曾浮磬，潺湲好泛杯。\n狭宁容蚁穴，湍可暴鱼鳃。\n劈华非天意，排淮乃力哉。\n傍如巫女峡，上类楚王台。\n漏泽空神异，襄陵但水灾。\n林幽多鸟雀，地僻少尘埃。\n重爱兹佳趣，题诗愧不才。",
        "dynasty": "宋",
        "collection_info": null
    }
]