[
    {
        "uuid": "cc327ab03f85c66aef8f4bc0d88a31e1",
        "title": "题关夫子",
        "author": "赵崇琏",
        "content": "天挺孤忠世所钦，桃园口血誓坚金。\n单刀万古英雄胆，明烛一生节义心。\n蜀汉史书传不朽，春秋庙祀有余歆。\n当年无奈曹孙在，今日曹孙何处寻。",
        "dynasty": "宋",
        "collection_info": null
    },
    {
        "uuid": "08cec6a9af6f3a6b59d127ade5ce6eae",
        "title": "题曹孝娥",
        "author": "赵崇琏",
        "content": "孝女方童丱，哀诚动鬼神。\n父沈迷死所，己不爱其身。\n苍桧根泉壤，灵祠食水滨。\n中郎八个字，恼得老奸人。",
        "dynasty": "宋",
        "collection_info": null
    },
    {
        "uuid": "9d3fa9677dbf8bbce608da56b871b539",
        "title": "题两桥",
        "author": "赵崇琏",
        "content": "一溪夹道枕流水，上有两桥横绝流。\n乌鹊互飞银汉夜，彩虹交映玉潭秋。\n东西雨过苔痕润，左右晴分浪影收。\n谁是当年题柱者，还应并驾到瀛洲。",
        "dynasty": "宋",
        "collection_info": null
    }
]