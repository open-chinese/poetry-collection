[
    {
        "uuid": "c9eb764c34b7446a5a26f791d926f4d7",
        "title": "阮郎归 一帘疏雨细于尘",
        "author": "王同祖",
        "content": "一帘疏雨细于尘。\n春寒愁杀人。\n桐花庭院近清明。\n新烟浮旧城。\n寻蝶梦，怯莺声。\n柳丝如妾情。\n丙丁帖子画教成。\n妆台求晚晴。",
        "dynasty": "宋",
        "collection_info": null
    },
    {
        "uuid": "bf30e1708ce0ad665debcd37a4a8980d",
        "title": "摸鱼儿 记年时、荔枝香里",
        "author": "王同祖",
        "content": "记年时、荔枝香里，深红一片成阵。\n迎风浴露精神爽，谁似阿娇丰韵。\n黄昏近。\n望翠幕玳席，粉面云鬟映。\n娇波微瞬。\n向烛影交相，歌声闲绕，私语画阑并。\n佳期事，好处天还悭吝。\n莺啼燕语无定。\n一轮明月人千里，空梦云温雨润。\n萧郎病。\n恨天阔鸿稀，杳杳沈芳讯。\n日长人静。\n但时把好山，学他媚妩，偷就眉峰印。",
        "dynasty": "宋",
        "collection_info": null
    },
    {
        "uuid": "6451d85129cc4e841fecde9915f6a7ec",
        "title": "西江月 往事星移物换",
        "author": "王同祖",
        "content": "往事星移物换，旧游雨冷云沈。\n真娘墓草几回青。\n问着寒潮不应。\n何处芙蓉别馆，依前杨柳离亭。\n东风吹泪入重扃。\n为唤香魂教醒。",
        "dynasty": "宋",
        "collection_info": null
    },
    {
        "uuid": "0ea28b270ade3eed2fa8b1142cb58ade",
        "title": "京城元夕",
        "author": "王同祖",
        "content": "鼓吹喧喧月色新，天街灯火夜通晨。\n玉皇不赐传柑宴，散与千门万户春。",
        "dynasty": "宋",
        "collection_info": null
    },
    {
        "uuid": "aed3dec9135b6bca26be4be921ef8231",
        "title": "湖上  其一",
        "author": "王同祖",
        "content": "长安三月又三日，绣毂狨鞍富贵家。\n笙鼓喧天兰棹稳，卖花声裏夕阳斜。",
        "dynasty": "宋",
        "collection_info": null
    },
    {
        "uuid": "33c5f2115f22ac1969880977d481681d",
        "title": "湖上  其二",
        "author": "王同祖",
        "content": "偶出城来日未西，百花丛底草萋萋。\n游人过尽归来晚，行遍苏公十里堤。",
        "dynasty": "宋",
        "collection_info": null
    },
    {
        "uuid": "e61395b12ea830f3ce7d792d99c73e50",
        "title": "送客",
        "author": "王同祖",
        "content": "千金难买是心知，谁遣相亲又语违。\n杨柳若知行客恨，不教飞絮扑春衣。",
        "dynasty": "宋",
        "collection_info": null
    },
    {
        "uuid": "22d3060039cdfb6e0eed6de309703a57",
        "title": "太乙宫即事  其一",
        "author": "王同祖",
        "content": "金殿重重昼不开，盘窠苍柏两行栽。\n角门东畔瞻宸几，仙仗曾迎翠辇来。",
        "dynasty": "宋",
        "collection_info": null
    },
    {
        "uuid": "a6b8b43112aa7b58bb4530659813d25e",
        "title": "太乙宫即事  其二",
        "author": "王同祖",
        "content": "绿阴密处着危亭，佳气葱葱王武林。\n一片红尘飞不入，杜鹃啼处白云深。",
        "dynasty": "宋",
        "collection_info": null
    },
    {
        "uuid": "2a47520dcc555d392ca9fd6acc5d47df",
        "title": "夜步内门",
        "author": "王同祖",
        "content": "静夜孤灯人未眠，等闲行过内门前。\n一声唱彻连珠喏，碧月朱栏绿柳边。",
        "dynasty": "宋",
        "collection_info": null
    },
    {
        "uuid": "8a2c615f22fc3705fa11eb55e7780a77",
        "title": "时事感怀  其一",
        "author": "王同祖",
        "content": "壮心如铁气填膺，万里中原尚虏尘。\n一枕西风两行泪，封疆谁是死绥人。",
        "dynasty": "宋",
        "collection_info": null
    },
    {
        "uuid": "803e5e4826e2400d15f21e1c4f5b7562",
        "title": "时事感怀  其二",
        "author": "王同祖",
        "content": "羽书昨夜下长安，胡骑骎骎犯蜀关。\n愁杀闺中年少妇，朝朝空望戍夫还。",
        "dynasty": "宋",
        "collection_info": null
    },
    {
        "uuid": "cd54de9c2322e3b252acd85f713abcdd",
        "title": "时事感怀  其三",
        "author": "王同祖",
        "content": "襄州蹀血荆州乱，千里金汤狐兔凭。\n未定樊城关羽死，汉民何日见中兴。",
        "dynasty": "宋",
        "collection_info": null
    },
    {
        "uuid": "efa57e7a051d408a5c4b419097731446",
        "title": "时事感怀  其四",
        "author": "王同祖",
        "content": "蜀又交侵淮又危，江湖风浪沸潢池。\n连朝云气浓于墨，想是英雄血战时。",
        "dynasty": "宋",
        "collection_info": null
    },
    {
        "uuid": "062369c452e85b75b58bd7718566a733",
        "title": "晚秋",
        "author": "王同祖",
        "content": "世变无穷客恨长，栏干遍倚怕斜阳。\n满篱黄菊无心看，付与游蜂自在忙。",
        "dynasty": "宋",
        "collection_info": null
    },
    {
        "uuid": "297a397871a663347884c91309246fe2",
        "title": "明堂观礼杂咏十三首 尚书省观莅誓",
        "author": "王同祖",
        "content": "中辛㫝吉建斋坛，宰相前期誓百官。\n尊祖敬宗天子孝，仪文莫作等闲看。",
        "dynasty": "宋",
        "collection_info": null
    },
    {
        "uuid": "701d4556afc86f0daeb070b76c9f4fa8",
        "title": "明堂观礼杂咏十三首 端门观习肆赦仪 其一",
        "author": "王同祖",
        "content": "百官常服拱端门，丹凤衔书下九阍。\n宰相近前宣授了，齐班舞蹈谢君恩。",
        "dynasty": "宋",
        "collection_info": null
    },
    {
        "uuid": "b815ff669a92026c8d81681389538650",
        "title": "明堂观礼杂咏十三首 端门观习肆赦仪 其二",
        "author": "王同祖",
        "content": "两边黄幕护朱檐，中贵当头候捲帘。\n扶起金鸡争抢取，要教天表庶民瞻。",
        "dynasty": "宋",
        "collection_info": null
    },
    {
        "uuid": "3c35726977345e4d27482950f88fedfe",
        "title": "明堂观礼杂咏十三首 车驾宿太庙",
        "author": "王同祖",
        "content": "金甲重矛两内臣，阶前对立气英英。\n巡更场内知谁问，听得传呼宰相名。",
        "dynasty": "宋",
        "collection_info": null
    },
    {
        "uuid": "53f4f09cf9aca99b7f553d583dacf610",
        "title": "明堂观礼杂咏十三首 车驾回太庙",
        "author": "王同祖",
        "content": "瑞霭祥云傍晓开，九重法驾太宫迴。\n一声静跸千官肃，卫士传呼御座来。",
        "dynasty": "宋",
        "collection_info": null
    },
    {
        "uuid": "643831abc1050dedb90fc6446a04e1fe",
        "title": "明堂观礼杂咏十三首 天街夜步",
        "author": "王同祖",
        "content": "风不停云月更清，千门绣幕笑歌声。\n御营巡检无拘束，走马天街夜达明。",
        "dynasty": "宋",
        "collection_info": null
    },
    {
        "uuid": "bcc9a0e331afe749c49869112bc10737",
        "title": "明堂观礼杂咏十三首 内前",
        "author": "王同祖",
        "content": "青帷朱簴柳阴旁，玉磬金钟列两行。\n辇路旋添泥细细，鸡竿揭处瑞云黄。",
        "dynasty": "宋",
        "collection_info": null
    },
    {
        "uuid": "572b48bc404d94bacbec5a907d42c2b7",
        "title": "明堂观礼杂咏十三首 和宁门观驾",
        "author": "王同祖",
        "content": "星斗中天夜向晨，寸云不点月华明。\n六飞过尽灯如昼，宫漏迟迟报五更。",
        "dynasty": "宋",
        "collection_info": null
    },
    {
        "uuid": "a562764c02c6ef68b1d84c29233f0a1c",
        "title": "明堂观礼杂咏十三首 肆赦",
        "author": "王同祖",
        "content": "九重夙夜畏天威，何事晴明一夕非。\n不放明堂大朝贺，尽抛坊乐独行归。",
        "dynasty": "宋",
        "collection_info": null
    },
    {
        "uuid": "4c9f2841da047396d9b0145c42aee076",
        "title": "明堂观礼杂咏十三首 观景灵宫恭谢 其一",
        "author": "王同祖",
        "content": "圣皇宗祀怀多福，恭谢回来看带花。\n柷敔笙镛齐合奏，举头更见日光华。",
        "dynasty": "宋",
        "collection_info": null
    },
    {
        "uuid": "16f1b06169f34160ecca5ea9a2017e1c",
        "title": "明堂观礼杂咏十三首 观景灵宫恭谢 其二",
        "author": "王同祖",
        "content": "膳羞进彻静无譁，宰执斋宫坐赐茶。\n不比常朝添覆奏，报来除目十余家。",
        "dynasty": "宋",
        "collection_info": null
    },
    {
        "uuid": "f550f4d2ccf5d2a0d37fcfba6f7d4cc5",
        "title": "明堂观礼杂咏十三首 回龙桥望驾 其一",
        "author": "王同祖",
        "content": "回龙桥上望龙颜，毅采英英仰视难。\n须信吾皇自神武，何忧中国不尊安。",
        "dynasty": "宋",
        "collection_info": null
    },
    {
        "uuid": "816545d14e04fcef002d8e71458c8932",
        "title": "明堂观礼杂咏十三首 回龙桥望驾 其二",
        "author": "王同祖",
        "content": "两行卫士锦宫袍，万岁声长彻九皋。\n过尽羽旄风细细，彩云不动御炉高。",
        "dynasty": "宋",
        "collection_info": null
    },
    {
        "uuid": "271b6cca764633d93f177d337393d7fd",
        "title": "晚秋登楼  其一",
        "author": "王同祖",
        "content": "独上危楼望落晖，昏鸦归处远烟微。\n湖光洗得秋容凈，争奈江南雁又飞。",
        "dynasty": "宋",
        "collection_info": null
    },
    {
        "uuid": "7facf9207b067206df7f5a81fb135714",
        "title": "晚秋登楼  其二",
        "author": "王同祖",
        "content": "读罢黄庭倦倚楼，乱云挟雨过湖头。\n年来无復登临思，闲捻黄花送暮秋。",
        "dynasty": "宋",
        "collection_info": null
    },
    {
        "uuid": "ec79ca71940e1b4aca032f8d85683d77",
        "title": "观雨",
        "author": "王同祖",
        "content": "萧萧疏雨逐斜风，三两归鸦暮霭中。\n看到菊花无可看，一年秋事又成空。",
        "dynasty": "宋",
        "collection_info": null
    },
    {
        "uuid": "8f9e8079884427f6544be2697a747759",
        "title": "送刘方石归旴江  其一",
        "author": "王同祖",
        "content": "岁云暮矣始成行，珍重刘公半月程。\n四海干戈风物改，乱离时节别离轻。",
        "dynasty": "宋",
        "collection_info": null
    },
    {
        "uuid": "c768817d3deb2f5d2ac3002f61bf8db9",
        "title": "送刘方石归旴江  其二",
        "author": "王同祖",
        "content": "昨日新闻未忍听，忧时赢得鬓毛星。\n归休高卧西江上，祗恐川原草木腥。",
        "dynasty": "宋",
        "collection_info": null
    },
    {
        "uuid": "f7be9dd3cabb23bcd6abeef3c2e2b0b0",
        "title": "与月船周君话别  其一",
        "author": "王同祖",
        "content": "明日须知子遂行，一灯对语过三更。\n离魂已逐歌声断，清梦空随夜雨生。",
        "dynasty": "宋",
        "collection_info": null
    },
    {
        "uuid": "dca8d8cb2a00beb64eb6a820b82edca9",
        "title": "与月船周君话别  其二",
        "author": "王同祖",
        "content": "鸭炉烟冷夜窗寒，着尽冬衣尚怯单。\n忽忆故人千里别，雁赍芳恨度扶栏。",
        "dynasty": "宋",
        "collection_info": null
    },
    {
        "uuid": "3a3265495d44f6bb13937bba34bcb67f",
        "title": "霜风",
        "author": "王同祖",
        "content": "一夜霜风动地寒，塞垣火未报平安。\n嫦娥亦带伤心色，为照征人尚抱鞍。",
        "dynasty": "宋",
        "collection_info": null
    },
    {
        "uuid": "42b8c589cb9fd98716afa6cb3e132ae6",
        "title": "夜坐  其一",
        "author": "王同祖",
        "content": "独对寒灯客梦孤，数声征雁下平芜。\n古今多少难言事，笑指梅花解语无。",
        "dynasty": "宋",
        "collection_info": null
    },
    {
        "uuid": "03bc8fca2ae8738f12d5bd50e7d91ecb",
        "title": "夜坐  其二",
        "author": "王同祖",
        "content": "坐到中宵未忍眠，祗今身世两茫然。\n悲欢转眼俱陈迹，休对寒灯说旧年。",
        "dynasty": "宋",
        "collection_info": null
    },
    {
        "uuid": "598ee3a8c68d69fc2e3b62510a99d34c",
        "title": "寒夜  其一",
        "author": "王同祖",
        "content": "匝地阴风黯淡天，怯寒时候只宜眠。\n毡裘羔酒非吾事，自碾新茶和雪煎。",
        "dynasty": "宋",
        "collection_info": null
    },
    {
        "uuid": "ceb9f1a5b399fbfef98793e9f471ecdb",
        "title": "寒夜  其二",
        "author": "王同祖",
        "content": "风收云捲月当天，独立中庭思悄然。\n市井不知边塞事，呜呜鼓吹乐新年。",
        "dynasty": "宋",
        "collection_info": null
    },
    {
        "uuid": "8d1a025c7e24a408e0bc629e4802cd88",
        "title": "寄诗人  其一",
        "author": "王同祖",
        "content": "忆君夜夜看灯花，暗数归期未到家。\n儿女团栾生计足，还知边塞走胡沙。",
        "dynasty": "宋",
        "collection_info": null
    },
    {
        "uuid": "abf6ddc3cbc09c8494b3ebaaef6f7f7f",
        "title": "寄诗人  其二",
        "author": "王同祖",
        "content": "恰回午枕自华胥，忽得周郎一纸书。\n江上春风能几日，莫教门外柳萧疏。",
        "dynasty": "宋",
        "collection_info": null
    },
    {
        "uuid": "aeaa37040b1d547bf1f458e4385cd4fa",
        "title": "观锡宴宣劝",
        "author": "王同祖",
        "content": "中使传宣内裏来，辅臣拜饮九霞杯。\n君王万岁三边静，寿域先从塞北开。",
        "dynasty": "宋",
        "collection_info": null
    },
    {
        "uuid": "cbf9ba2552be47bbadd05650c2763c48",
        "title": "湖上早行",
        "author": "王同祖",
        "content": "钱塘门外买湖船，雾气衝云水接天。\n只有苏堤金线柳，半笼早日半笼烟。",
        "dynasty": "宋",
        "collection_info": null
    },
    {
        "uuid": "5807239f47d349ec519124b819e3ea49",
        "title": "阴夕",
        "author": "王同祖",
        "content": "恰则晴明天又阴，霜风如剑二毛侵。\n淮城夜雪深多少，不见擒吴奏捷音。",
        "dynasty": "宋",
        "collection_info": null
    },
    {
        "uuid": "676aefc203ef04b5008f3456d746e9d9",
        "title": "岁晚即事",
        "author": "王同祖",
        "content": "矻矻穷年漫逐名，不知七日换新正。\n困人天气浓于酒，頼有梅花唤眼醒。",
        "dynasty": "宋",
        "collection_info": null
    },
    {
        "uuid": "9d867d0164bf3d1cf28eafcd5d603b2d",
        "title": "元日  其一",
        "author": "王同祖",
        "content": "一夜东风换斗杓，千门晓色雪初消。\n君王已奏平淮雅，犹自谦冲免会朝。",
        "dynasty": "宋",
        "collection_info": null
    },
    {
        "uuid": "bd981306267e723f8dfbc3f721217a06",
        "title": "元日  其二",
        "author": "王同祖",
        "content": "云集衣冠拜紫宸，榻前除目报来真。\n君恩先到宫门柳，占得人间第一春。",
        "dynasty": "宋",
        "collection_info": null
    },
    {
        "uuid": "01baabd46ba70566381077fb5f308cca",
        "title": "观宰相早朝",
        "author": "王同祖",
        "content": "五更三点内门开，御路传呼宰相来。\n天子未明思政理，退朝常是过辰牌。",
        "dynasty": "宋",
        "collection_info": null
    },
    {
        "uuid": "f7dd5325ed841ba9c1274908a215552a",
        "title": "春社",
        "author": "王同祖",
        "content": "廉纤雾雨四山昏，寂寂茅檐半掩门。\n客裏不知今日社，偶过野庙见分膰。",
        "dynasty": "宋",
        "collection_info": null
    },
    {
        "uuid": "c40bef9963fbe963d9f95305f04248ff",
        "title": "雨意  其一",
        "author": "王同祖",
        "content": "春愁如织雨如麻，倦倚吟窗拾落花。\n坐不忍眠心似醉，悠悠身世在天涯。",
        "dynasty": "宋",
        "collection_info": null
    },
    {
        "uuid": "b0f1279ab2a7408433f5f182bb408a3f",
        "title": "雨意  其二",
        "author": "王同祖",
        "content": "曀曀重阴昼不分，归鸦林裏认黄昏。\n人间春信知多少，但觉轻寒入梦魂。",
        "dynasty": "宋",
        "collection_info": null
    },
    {
        "uuid": "6c66bb6638d0a89183ab981a3368653f",
        "title": "内前  其一",
        "author": "王同祖",
        "content": "两桁垂杨护九重，翠眉羞画旧隋宫。\n柔条似怕君恩重，低拂朱栏舞晓风。",
        "dynasty": "宋",
        "collection_info": null
    },
    {
        "uuid": "38dc4d9d1d59658ddbfafe762872f04f",
        "title": "内前  其二",
        "author": "王同祖",
        "content": "丽正门开晓色鲜，万丝绿柳御沟边。\n禁中恐有题红怨，不放涓流出内前。",
        "dynasty": "宋",
        "collection_info": null
    },
    {
        "uuid": "d1951e389c1d24da365a49008ebd2d7b",
        "title": "小立",
        "author": "王同祖",
        "content": "小立危楼望眼遥，晚烟淡处见湖桥。\n梅花落尽寒犹力，留得东风候柳条。",
        "dynasty": "宋",
        "collection_info": null
    },
    {
        "uuid": "ff9c4379eac73d7b7902565f13f4c7c8",
        "title": "湖上",
        "author": "王同祖",
        "content": "湖头春水千丈碧，湖堤袅柳不盈尺。\n唱歌女儿棹船回，惊起沙鸥对对立。",
        "dynasty": "宋",
        "collection_info": null
    },
    {
        "uuid": "01a80d6862c65a3a034e37f5cd692a1c",
        "title": "庙山道中",
        "author": "王同祖",
        "content": "萧萧疏雨点孤蓬，舟子招呼语顺风。\n小麦青青春恰半，一犂江上看田翁。",
        "dynasty": "宋",
        "collection_info": null
    },
    {
        "uuid": "9512098b4986135625fac5895eecb802",
        "title": "春日杂兴  其一",
        "author": "王同祖",
        "content": "迢迢清夜静无譁，月色千门噪乱鸦。\n坐久忽惊寒力重，不知残雪在梅花。",
        "dynasty": "宋",
        "collection_info": null
    },
    {
        "uuid": "4d4a2bc14ba63d2c6eeb903a351f087b",
        "title": "春日杂兴  其二",
        "author": "王同祖",
        "content": "粉墙红杏半离披，春满人间花自知。\n幽鸟不言如有思，等闲飞上海棠枝。",
        "dynasty": "宋",
        "collection_info": null
    },
    {
        "uuid": "90ef0735d3d87304beefd77f77a85d43",
        "title": "春日杂兴  其三",
        "author": "王同祖",
        "content": "轻寒漠漠雨霏霏，春院人闲半掩扉。\n风力不知多几许，出门只见杏花飞。",
        "dynasty": "宋",
        "collection_info": null
    },
    {
        "uuid": "bda742ebb2e14cb3bdddaa766305d5ff",
        "title": "春日杂兴  其四",
        "author": "王同祖",
        "content": "百花时节燕莺忙，昼日如年懒课香。\n午枕梦回人悄悄，一声啼鸟傍斜阳。",
        "dynasty": "宋",
        "collection_info": null
    },
    {
        "uuid": "94dc2ffe61a42e54218375137423b78f",
        "title": "春日杂兴  其五",
        "author": "王同祖",
        "content": "清明过了柳花飞，帘外萋萋草正肥。\n唤起惜春情绪处，空山残月杜鹃啼。",
        "dynasty": "宋",
        "collection_info": null
    },
    {
        "uuid": "ca83f7bf8fad7f2b1af10b57057d6016",
        "title": "严陵舟中",
        "author": "王同祖",
        "content": "万水千山霁色新，临风一苇捷于神。\n羊裘滩下休停棹，闻说狂奴解笑人。",
        "dynasty": "宋",
        "collection_info": null
    },
    {
        "uuid": "6a8536dd2c3e4af27a7b300887b78421",
        "title": "郊行  其一",
        "author": "王同祖",
        "content": "牧牛童子坐田头，摘草簪花两两讴。\n路绕青山山绕涧，残蝉夕照澹于秋。",
        "dynasty": "宋",
        "collection_info": null
    },
    {
        "uuid": "1a675fb43b2ece90a46f3f6d894af9e8",
        "title": "郊行  其二",
        "author": "王同祖",
        "content": "火云散尽晚风凉，曲涧流空草自长。\n蚕箔成丝秧贴水，数声布谷为谁忙。",
        "dynasty": "宋",
        "collection_info": null
    },
    {
        "uuid": "06c4111d4ae4b49ded12109962a51281",
        "title": "午窗",
        "author": "王同祖",
        "content": "破午幽禽惊客梦，隔窗疏雨唤离愁。\n浮云得丧知何益，早悟庄周蝶梦休。",
        "dynasty": "宋",
        "collection_info": null
    },
    {
        "uuid": "eb0919a8b073e1f40a5b4d005ebcb11e",
        "title": "独行",
        "author": "王同祖",
        "content": "终日长廊独自行，幻身未信一丝轻。\n自家心绪忡忡急，枉恨邻墙捣练声。",
        "dynasty": "宋",
        "collection_info": null
    },
    {
        "uuid": "33d5fc30d766e92f53533303a765f8ba",
        "title": "初秋",
        "author": "王同祖",
        "content": "晚趁凉飔上小楼，忽看梧叶始惊秋。\n悲怀无奈狂风雨，数尽归鸦懒转头。",
        "dynasty": "宋",
        "collection_info": null
    },
    {
        "uuid": "c39920b6fbd8358252694476fe7ff645",
        "title": "晚登层楼",
        "author": "王同祖",
        "content": "西风吹我上层楼，千载兴亡逝水流。\n数点鸦归江浦晚，一声雁过塞垣秋。",
        "dynasty": "宋",
        "collection_info": null
    },
    {
        "uuid": "669fb45b2c409448d176105a95f125e4",
        "title": "天津桥",
        "author": "王同祖",
        "content": "行阙千重锁暮烟，山如洛邑水如瀍。\n黄尘障断中原路，忍立桥头听杜鹃。",
        "dynasty": "宋",
        "collection_info": null
    },
    {
        "uuid": "99246a6e65dfb59d82eb7e210e998827",
        "title": "晚出昇州门",
        "author": "王同祖",
        "content": "晚驱羸马出东城，过尽三岗路却平。\n村店夜深人语静，隔桥风递暗潮声。",
        "dynasty": "宋",
        "collection_info": null
    },
    {
        "uuid": "dd4602aac824c93b1e0a2bd43155ef39",
        "title": "京口",
        "author": "王同祖",
        "content": "晚风来候过淮舟，闲上南徐多景楼。\n落日寒城伴荒草，江南人指是瓜洲。",
        "dynasty": "宋",
        "collection_info": null
    },
    {
        "uuid": "4fc8559bc8ec6ba2a1d1e1aee512cd06",
        "title": "道间晚景",
        "author": "王同祖",
        "content": "断桥流水涵虚碧，远岸空山锁晚青。\n勒马为看溪畔景，森森古木暗长汀。",
        "dynasty": "宋",
        "collection_info": null
    },
    {
        "uuid": "11c3df9c1ae48b61ee59fd854be1fefe",
        "title": "题郑云谷梅窗  其一",
        "author": "王同祖",
        "content": "匆匆岁月为谁忙，静倚梅窗到夕阳。\n老菊不知秋已去，晚风时送短篱香。",
        "dynasty": "宋",
        "collection_info": null
    },
    {
        "uuid": "9e1fc8b43f226e8f4598349e383e11d7",
        "title": "题郑云谷梅窗  其二",
        "author": "王同祖",
        "content": "爱梅来访小春花，闲卧云房避俗譁。\n唤醒昏昏尘世梦，旋移石鼎煮新茶。",
        "dynasty": "宋",
        "collection_info": null
    },
    {
        "uuid": "d157f1dcaf000e54138cb6c529ec8a9c",
        "title": "岁晚杂兴  其一",
        "author": "王同祖",
        "content": "拨尽寒灰恨转添，不知片雪点疏帘。\n梅花帐冷炉烟歇，架上黄庭信手拈。",
        "dynasty": "宋",
        "collection_info": null
    },
    {
        "uuid": "564d167cc7ff6ebd2d6c53092a7f8319",
        "title": "岁晚杂兴  其二",
        "author": "王同祖",
        "content": "时势危棋局转低，丈夫有志竟何为。\n优游输与田家乐，问着朝廷事不知。",
        "dynasty": "宋",
        "collection_info": null
    },
    {
        "uuid": "a800b68b7e2a04b8d5872ee7153e47e4",
        "title": "岁晚杂兴  其三",
        "author": "王同祖",
        "content": "雨雪霏霏岁又除，鲤庭目断数行书。\n销金帐下羊羔酒，便学粗人也不如。",
        "dynasty": "宋",
        "collection_info": null
    },
    {
        "uuid": "033e2363f49b1ac099d3f786be6f19f1",
        "title": "夏日金陵制幕即事  其一",
        "author": "王同祖",
        "content": "五更三点造辕门，了却文书日欲昏。\n出入戴星吾岂惮，要须一饭不忘恩。",
        "dynasty": "宋",
        "collection_info": null
    },
    {
        "uuid": "91d2bddaa400c8cf40d741c0c5424cc5",
        "title": "夏日金陵制幕即事  其二",
        "author": "王同祖",
        "content": "早来留得气清明，吏捧军书课日程。\n秉烛搀先书押了，闲欹凉枕数残更。",
        "dynasty": "宋",
        "collection_info": null
    },
    {
        "uuid": "191fb740d7ae2c037e6d7f3a62c6a853",
        "title": "夏日金陵制幕即事  其三",
        "author": "王同祖",
        "content": "荷花池畔竹凉，一枕闲消夏日长。\n燎过水沉天正午，旋移小艇采莲房。",
        "dynasty": "宋",
        "collection_info": null
    },
    {
        "uuid": "92c7059b107da199c8018b37470c36ab",
        "title": "夏日金陵制幕即事  其四",
        "author": "王同祖",
        "content": "幕府人才不在多，同寅难得是恭和。\n一堂宾主春风裏，剩有工夫到切磋。",
        "dynasty": "宋",
        "collection_info": null
    },
    {
        "uuid": "c33684dd8c393a752cb60388bcc217fd",
        "title": "夏日金陵制幕即事  其五",
        "author": "王同祖",
        "content": "入夏边烽渐报安，不妨拄笏共观山。\n西风易把江涛涌，整暇规摹肯放闲。",
        "dynasty": "宋",
        "collection_info": null
    },
    {
        "uuid": "9105f814709118f2b7b86abbcfca0761",
        "title": "郡圃观白莲  其一",
        "author": "王同祖",
        "content": "翠盖亭亭映玉裳，临风𢔄彴暗飘香。\n六郎正被繁华困，不爱浓妆爱淡妆。",
        "dynasty": "宋",
        "collection_info": null
    },
    {
        "uuid": "eb4ba84c9726d235238d459468a83424",
        "title": "郡圃观白莲  其二",
        "author": "王同祖",
        "content": "娇羞处子临妆后，淡浄佳人出浴时。\n无语倚栏如有恨，生嫌别岸污臙脂。",
        "dynasty": "宋",
        "collection_info": null
    },
    {
        "uuid": "bebb69e6b58b74fe40e0434925979be1",
        "title": "郡圃观白莲  其三",
        "author": "王同祖",
        "content": "掩昼娇春敛恨浓，莲包欲实又成空。\n都缘不肯为云雨，开落非关一夜风。",
        "dynasty": "宋",
        "collection_info": null
    },
    {
        "uuid": "faeb0e216930d801e2b488e5346c932b",
        "title": "郡圃观白莲  其四",
        "author": "王同祖",
        "content": "采菱人散夕阳收，冷落西溪风露头。\n飞入白鸥花一色，暗香来处月如鈎。",
        "dynasty": "宋",
        "collection_info": null
    },
    {
        "uuid": "f954e576a0be873304842a1344590c0a",
        "title": "郡圃观白莲  其五",
        "author": "王同祖",
        "content": "泰华根株本一同，何分白白与红红。\n半池只怕霜风倒，输与苍颜百丈松。",
        "dynasty": "宋",
        "collection_info": null
    },
    {
        "uuid": "93ca6e5bc3806b48518a2c584e7b1c45",
        "title": "秋日金陵制幕书事  其一",
        "author": "王同祖",
        "content": "幕府秋来事更多，夜深犹自拟诸窠。\n平安号火新来急，虏骑连宵已渡河。",
        "dynasty": "宋",
        "collection_info": null
    },
    {
        "uuid": "77fc80b785431ef9b1afbd5e6d5bb522",
        "title": "秋日金陵制幕书事  其二",
        "author": "王同祖",
        "content": "点尽官军点到民，三千新遣殿司兵。\n流移更讲关防策，预结强丁戍列营。",
        "dynasty": "宋",
        "collection_info": null
    },
    {
        "uuid": "5ba124bc15cb151ccdf4a56d5dee1a02",
        "title": "秋日金陵制幕书事  其三",
        "author": "王同祖",
        "content": "哨马纷纷一水间，渡头分戍要防姦。\n可怜生计渔舟者，官给旗牌禁往还。",
        "dynasty": "宋",
        "collection_info": null
    },
    {
        "uuid": "828819a434464531c7ae054033bf0bcc",
        "title": "秋日金陵制幕书事  其四",
        "author": "王同祖",
        "content": "元帅谦谦尽下情，麟堂垂晚更延宾。\n遇风尽是同舟客，肯把秦人视越人。",
        "dynasty": "宋",
        "collection_info": null
    },
    {
        "uuid": "1eeb453185429df8049d4ccffcf3a08b",
        "title": "秋日金陵制幕书事  其五",
        "author": "王同祖",
        "content": "明朝玉帐过江边，骑卒行营一日先。\n出得公庭天向夜，通宵又散起家钱。",
        "dynasty": "宋",
        "collection_info": null
    },
    {
        "uuid": "801d947d51c1e11446c9ff87d3189a91",
        "title": "秋闺  其一",
        "author": "王同祖",
        "content": "西风昨夜到庭梧，晓看窗前一叶无。\n秋月照人眠不得，等闲拈弄绣工夫。",
        "dynasty": "宋",
        "collection_info": null
    },
    {
        "uuid": "36ae56e66e400a6c7a18fafdeb54e62e",
        "title": "秋闺  其二",
        "author": "王同祖",
        "content": "满目凄凉只自知，閒将心事寄琴徽。\n无情梁上双双燕，带取秋光一半归。",
        "dynasty": "宋",
        "collection_info": null
    },
    {
        "uuid": "836d84e243180a70aa6bec9a26c4a62f",
        "title": "秋闺  其三",
        "author": "王同祖",
        "content": "入秋情思可曾忺，深琐朱扉怯捲帘。\n书几无人尘不扫，一鈎蛛网挂牙籤。",
        "dynasty": "宋",
        "collection_info": null
    },
    {
        "uuid": "75e35df7adfd7695540c0e8e18445c4e",
        "title": "秋闺  其四",
        "author": "王同祖",
        "content": "江南贾客去忘归，扑面边尘自在飞。\n想得那边寒较早，夜来密地翦征衣。",
        "dynasty": "宋",
        "collection_info": null
    },
    {
        "uuid": "272c12b1d1a99bc35e8671fc431dca4d",
        "title": "秋闺  其五",
        "author": "王同祖",
        "content": "零露瀼瀼夜气浮，嫩寒差力五更头。\n邻鸡啼破交加梦，冷浸梧桐月一鈎。",
        "dynasty": "宋",
        "collection_info": null
    },
    {
        "uuid": "ac9a9864dced51ac5de368b72a008327",
        "title": "冬日金陵制幕书事  其一",
        "author": "王同祖",
        "content": "督制堂堂两重臣，驻师移府夹江滨。\n资粮屝屦多多办，更有舟车乞与邻。",
        "dynasty": "宋",
        "collection_info": null
    },
    {
        "uuid": "3a71519e763e0fa71561ddfb1604156f",
        "title": "冬日金陵制幕书事  其二",
        "author": "王同祖",
        "content": "官军闻说定庐州，破虏功成一滴油。\n智勇功名付元凯，王三锡命到康侯。",
        "dynasty": "宋",
        "collection_info": null
    },
    {
        "uuid": "3c99cc94744db1658965ada77cc00cee",
        "title": "冬日金陵制幕书事  其三",
        "author": "王同祖",
        "content": "城中守将方投死，阵面将军已卖降。\n版筑纷纷成底事，那知靠后是长江。",
        "dynasty": "宋",
        "collection_info": null
    },
    {
        "uuid": "a66d3401cabf8b248e464805f307d226",
        "title": "冬日金陵制幕书事  其四",
        "author": "王同祖",
        "content": "薄晚官军得胜归，家家户户挂旌旗。\n阵前纪律明于日，师入城来半不知。",
        "dynasty": "宋",
        "collection_info": null
    },
    {
        "uuid": "08cef154d01920daf14525cb3e566e5f",
        "title": "冬日金陵制幕书事  其五",
        "author": "王同祖",
        "content": "三五同寮出幕迟，公余终日意怡怡。\n归来又被梅花恼，拨冗铜彝插数枝。",
        "dynasty": "宋",
        "collection_info": null
    }
]