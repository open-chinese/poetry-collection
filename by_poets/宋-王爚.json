[
    {
        "title": "穿岩",
        "author": "王爚",
        "content": "穿岩之峰高苍苍，峰峦十九摩天光。\n晨曦烜赫晹出岫，下望沧海何茫茫。\n有峰俛伏如鹅鼻，世说任公钓鱼地。\n缆舟凿石宛然存，海变桑田几千岁。\n泗洲俨然坐其中，右顾蒸餠香炉峰。\n普贤狮子出云来，笔架磬峰应覆钟。\n峰头有石平如席，仙子下棋有仙迹。\n云收帐暖见文殊，新妇蛾眉弄空碧。\n好似将军战胜归，摆旗卓剑逞雄威。\n又若子卿持汉节，幞头高耸立丹墀。\n或如骤马朝天阙，鼻孔撩天通日月。\n中有神人来隠居，老墨题诗犹未灭。\n断崖苍碧一线悬，崎岖有路如登天。\n松关竹坞杂秋色，稻田麦壠凝春烟。\n危楼杰阁建庵宇，石空神僧开山祖。\n八载跏趺不下山，冷眼死生犹旦暮。\n游人到此若登瀛，徙倚阑干鬼神惊。\n当年泻出天池水，犹是寻常瀑布声。\n山猿夜啼明月薄，听雪眠云犹未觉。\n五百真人应共归，天香桂子纷纷落。\n居民多在此山前，强寇陆梁宣和年。\n流毒数州民受苦，老稚登山获保全。\n谁知草莽英雄起，管领乡民皆效死。\n山上分为西南界，十万魔军犹睥睨。\n儒生谈笑觅封侯，胸中好算皆戈矛。\n深入贼巢谕恩信，渠魁乞伏如罪俘。\n上功幕府献天子，显立军功曳朱紫。\n生灵不作犬羊羞，民到于今受其赐。\n人心有感自不忘，从兹筑庵山之岗。\n千春万载奉祀事，愿祝生民长乐康。",
        "dynasty": "宋",
        "collection_info": null
    }
]