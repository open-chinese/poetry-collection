[
    {
        "uuid": "7f37513cf50957fae11fa0777fcae80f",
        "title": "白云亭",
        "author": "吴与",
        "content": "高城顿崇冈，上与白云遇。\n昔贤此登临，怀古得佳句。\n结亭自何人，岁月更已屡。\n古篆仅存名，颓檐飒将仆。\n我来访遗踪，环赏惬幽趣。\n鸠工扶垫陧，选木换隳蠹。\n津梁五道人，悉力愿相赴。\n经营未终月，突兀见翚翥。\n英英苍梧云，朝莫此屯聚。\n时从南山来，倏向高岩去。\n去来本无心，虚亭日新故。\n因之望故乡，更识亲闱处。\n南山互牵情，凭阑目空注。",
        "dynasty": "宋",
        "collection_info": null
    },
    {
        "uuid": "5e98fd5b8467cc12149e5d87fff96d59",
        "title": "南楼寺",
        "author": "吴与",
        "content": "灵鹫飞来处，南楼敞梵宫。\n僧归明月下，人在白云中。\n洗钵泉源近，传灯宝积通。\n坐依龙象晚，钟磬满松风。",
        "dynasty": "宋",
        "collection_info": null
    },
    {
        "uuid": "4265afd65a343c4d2808744221e115b2",
        "title": "七星坛",
        "author": "吴与",
        "content": "众山重迭势如环，地古基平数亩宽。\n山客曾留双燕履，古松犹锁七星坛。\n深林产药人难老，碧洞藏龙气自寒。\n丹竈久空遗迹在，冢中曾见旧衣冠。",
        "dynasty": "宋",
        "collection_info": null
    }
]