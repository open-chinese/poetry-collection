[
    {
        "title": "游洞霄宫",
        "author": "秘仲威",
        "content": "洞霄之名天下闻，洞霄之职宰辅分。\n闻名姓往未识面，寄禄于此徒纷纷。\n身到仙关不如我，九虎迎门开□锁。\n六洞高人接笑谈，三泉隠客通香火。\n风来万壑嘶松杉，水绕百折鸣嵌岩。\n门前俗客自敛迹，不待立柱名隔凡。\n群仙挽衣留我住，因一相逢忽相语。\n双径秋风已扫尘，奚为后我同归去。",
        "dynasty": "宋",
        "collection_info": null
    },
    {
        "title": "大涤洞天留题  其一",
        "author": "秘仲威",
        "content": "紫府清都不可梯，何年宫阙下迁移。\n飞来殿阁风雷架，逼近岩崖日月驰。\n境静固宜真圣宅，地灵唯许列仙知。\n想应留钥更相授，以待虚皇驾幸时。",
        "dynasty": "宋",
        "collection_info": null
    },
    {
        "title": "大涤洞天留题  其二",
        "author": "秘仲威",
        "content": "我行不识洞霄门，但怪东来见紫氛。\n玉帝衮衣明日月，仙官剑履会风云。\n箬根也有灵丹助，芝草畴非协气熏。\n亦恐弥明寓兹境，傥同尊酒细论文。",
        "dynasty": "宋",
        "collection_info": null
    }
]