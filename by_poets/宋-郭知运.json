[
    {
        "uuid": "c24874bbb15454d3fa33d50744ecbaa2",
        "title": "清爱堂",
        "author": "郭知运",
        "content": "清爱堂前竹色佳，留烟带月翠横斜。\n日长吏散庭空后，风景萧萧对瀹茶。",
        "dynasty": "宋",
        "collection_info": null
    },
    {
        "uuid": "f783af5a52048a7a423d871e54411392",
        "title": "题双庙",
        "author": "郭知运",
        "content": "唐祚中不振，孽胡恣姦骄。\n君德弗克终，治乱在一朝。\n渠魁睥神器，四海俱动摇。\n向来为厉阶，其迹已冰消。\n中兴功孰盛，张许冠百僚。\n堂堂二公烈，千古名不凋。\n义胆极华岳，忠肝齐斗杓。\n平生慕节义，卜居祠匪遥。\n丹青就湮鬰，古屋风萧萧。\n英灵如可问，激懦讨惛妖。",
        "dynasty": "宋",
        "collection_info": null
    },
    {
        "uuid": "7990f1004a30039af7e522bfd98daaa3",
        "title": "登凌歊台",
        "author": "郭知运",
        "content": "台荒落日屯，台名空在耳。\n大江天际来，迭障云边起。\n空见梵王宫，占断黄山址。\n残碑何处扪，塔影秋空裏。",
        "dynasty": "宋",
        "collection_info": null
    },
    {
        "uuid": "c32fdbba24ae638f7e241cbb52374155",
        "title": "岳阳楼纪兴",
        "author": "郭知运",
        "content": "淼淼长江百尺楼，楼头宿雨坐来收。\n天连衡岳烟光淡，日抱潇湘水气浮。\n风月岂消今古恨，江湖空代庙廊忧。\n风波满目乡关远，梦遶鸳湖问钓舟。",
        "dynasty": "宋",
        "collection_info": null
    },
    {
        "uuid": "e279030e64d44cfc0380750d1022e6a1",
        "title": "寄杨公闇修撰",
        "author": "郭知运",
        "content": "秀翮翩翩五采鸾，乘云飞傍玉阑干。\n天开金马文章署，诏选银鱼侍从官。\n念我覊栖三澨水，怜君出入五云端。\n从容退食鸣琴处，肯信风尘作吏难。",
        "dynasty": "宋",
        "collection_info": null
    },
    {
        "uuid": "822557ebc3f3ecc2f4c30d6cddee3013",
        "title": "送张子韶谪居南安",
        "author": "郭知运",
        "content": "棱棱直节振朝班，孤剑衝风夜度关。\n东海波涛明主德，西江烟雨逐臣颜。\n霜青枫老丹成树，月落猿啼泪满山。\n横浦栖迟君莫恨，已留名姓在人间。",
        "dynasty": "宋",
        "collection_info": null
    },
    {
        "uuid": "c1f01d5968d2ee24d33273e789d0afee",
        "title": "寄孟始兄兼示弟侄",
        "author": "郭知运",
        "content": "奄忽离家已数秋，湖山何日扫松楸。\n封章允得天恩许，便买春风海上舟。",
        "dynasty": "宋",
        "collection_info": null
    },
    {
        "uuid": "0389c2abd1e774366f7dc590a0b894bc",
        "title": "偶成",
        "author": "郭知运",
        "content": "鼋鼎功名染指来，故园山水亦悠哉。\n可人最是猥园菊，不待秋风也自开。",
        "dynasty": "宋",
        "collection_info": null
    },
    {
        "uuid": "64d9a8f3d9c97f24f8045c9a085282e9",
        "title": "早春",
        "author": "郭知运",
        "content": "年来飘泊任西东，解组论文意自雄。\n腊尽竺溪渔唱晚，杏花溪上又春风。",
        "dynasty": "宋",
        "collection_info": null
    }
]