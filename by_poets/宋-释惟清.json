[
    {
        "uuid": "e56c803e2d34bcfd06a22b78530e135d",
        "title": "偈九首  其一",
        "author": "释惟清",
        "content": "浮云散尽狂波止，天上玉蟾水底圆。\n皎洁迥然通湛寂，此时消息若为传。",
        "dynasty": "宋",
        "collection_info": null
    },
    {
        "uuid": "35bdb267b60b0fa3aa426b9894f7a9f4",
        "title": "偈九首  其二",
        "author": "释惟清",
        "content": "时时是好时，日日是好日。\n乌兔体全身，灵机何处觅。\n今朝看见昨朝人，依旧眼睛光似漆。",
        "dynasty": "宋",
        "collection_info": null
    },
    {
        "uuid": "8364bee76a67ae54205fdd9031af4a24",
        "title": "偈九首  其三",
        "author": "释惟清",
        "content": "古佛不到处，诸人共用。\n诸人不到处，古佛同参。\n同参共用如何显，种田博饭机非浅。\n因思昔日老师言，三界本无何用免。",
        "dynasty": "宋",
        "collection_info": null
    },
    {
        "uuid": "b3a184b5be8d8218bcb5981708dc9f2b",
        "title": "偈九首  其四",
        "author": "释惟清",
        "content": "江月照，松风吹，永夜清宵更是谁。\n雾露云霞遮不得，箇中犹道不如归。\n復何归，荷叶团团团似镜，菱角尖尖尖似锥。",
        "dynasty": "宋",
        "collection_info": null
    },
    {
        "uuid": "2106a695709cc26021d379bdf23788c6",
        "title": "偈九首  其五",
        "author": "释惟清",
        "content": "天机藏不得，花笑鸟啼时。\n不待重拈出，当人合自知。",
        "dynasty": "宋",
        "collection_info": null
    },
    {
        "uuid": "03d4265e3b8d9adb8acb12b124c1005b",
        "title": "偈九首  其六",
        "author": "释惟清",
        "content": "山是山，水是水。\n僧是僧，俗是俗。\n更将何物演真乘，六六元来三十六。",
        "dynasty": "宋",
        "collection_info": null
    },
    {
        "uuid": "1d5d87e24061df353c738f2ba0ea8256",
        "title": "偈九首  其七",
        "author": "释惟清",
        "content": "一是一，二是二。\n头上是天，脚下是地。\n饥即餐兮困即睡，人人皆受如来记。",
        "dynasty": "宋",
        "collection_info": null
    },
    {
        "uuid": "dc2ce8bd1d78f21919feeb5fa9282f6f",
        "title": "偈九首  其八",
        "author": "释惟清",
        "content": "三世诸佛，不知有恩无重报。\n狸奴白牯，却知有功不浪施。\n明大用，晓全机。\n绝踪迹，不思议。\n归去好，无人知。\n衝开碧落松千尺，截断红尘水一溪。",
        "dynasty": "宋",
        "collection_info": null
    },
    {
        "uuid": "3cef8b304644d0b9b6cda1e1fd711e7f",
        "title": "偈九首  其九",
        "author": "释惟清",
        "content": "衲僧照彻千差眼，缁素浅深毫髮分。\n分处莫非全正令，法王那得独称尊。",
        "dynasty": "宋",
        "collection_info": null
    },
    {
        "uuid": "a99eb574eab708413a9d7903bf7e7f4c",
        "title": "辞无尽居士",
        "author": "释惟清",
        "content": "无地无锥彻骨贫，利生深愧乏余珍。\n廛中大施门难启，乞与青山养病身。",
        "dynasty": "宋",
        "collection_info": null
    }
]