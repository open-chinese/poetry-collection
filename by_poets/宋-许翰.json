[
    {
        "uuid": "7564962a384a8b4d0d9cebf8c40cd42f",
        "title": "方舍舟九江适会仆射相公道过二林得非所期相顾叹息辄为长句用志胜游且以叙别",
        "author": "许翰",
        "content": "公为逐客向何州，我亦求家赋远游。\n邂逅二林成晤赏，寂寥千古想风流。\n玉锵溪堰凉吹榻，盖偃松萝翠满楼。\n明日分携重迴首，鑪峰空见紫烟浮。",
        "dynasty": "宋",
        "collection_info": null
    },
    {
        "uuid": "7edd52be3c65f93ee6d273290824734f",
        "title": "奉和大观文相公见寄古风",
        "author": "许翰",
        "content": "旃裘乱衣裳，风雨飘屋庐。\n南奔万里空，脱死锋镝余。\n翠华狩绝域，黄尘翳修涂。\n朝无嵇侍中，溅血霑谁裾。\n夷儿金束袍，漉蔌悬珊瑚。\n骄气吞九州，投饵术已疏。\n公捐绕朝策，观化聊据梧。\n凤凰渺鸿乙，紫氛谁与俱。\n丘壑岁已晚，钟鼎功未书。\n弃置委时运，超摇游物初。\n此忧自古有，此乐绝世无。\n邂逅拯横流，功成吾不居。",
        "dynasty": "宋",
        "collection_info": null
    },
    {
        "uuid": "fe691db3c6ca514a82de9a4d9dcdcb0e",
        "title": "三友篇赠珪老",
        "author": "许翰",
        "content": "平生我三友，四海吴李孙。\n抱能不时施，戎马生中原。\n孙既北随难，落日黄尘昏。\n吴亦南投荒，蛮瘴愁朝暾。\n李今又去我，浮槎杂鼍鼋。\n飞涛渺何极，海天相吐吞。\n蘧蘧遗此老，死生信干坤。\n颠沛吴江渚，投依楚山樊。\n修水抱苍巅，剑气埋云根。\n翛然竹林下，乃有幽人存。\n神交迹两忘，高风袅孤旛。\n慰我念友心，方外得所敦。\n空寂湛禅悦，中有诗清温。\n我亦忘世者，早窥治乱源。\n忠臣泣庙社，志士伤丘园。\n欲持一寸胶，往澄九河浑。\n晚知未得力，翻经委空言。\n迨此从君游，始脱百忧繁。\n五君与六逸，岁久名方尊。\n他日竹庵东，更开支许轩。",
        "dynasty": "宋",
        "collection_info": null
    },
    {
        "uuid": "fd37a072c22e8c9b60af4c6c8e1287d1",
        "title": "舣舟大藤峡口武陵使至忽奉福唐珍牍附以古风招隠揽之欣耸有会初心而分阃之命下已久矣咏叹不已復次旧韵用寄惓惓冀一观省",
        "author": "许翰",
        "content": "避兵穷岭海，我岂文休孙。\n慨彼鸣凤郊，化为逐鹿原。\n北吹战尘腥，南接瘴雾昏。\n森然一彗孛，敢近六龙暾。\n转舟大藤峡，脱死鳄与鼋。\n缆袅苍崖树，落日衔未吞。\n忽得素书尺，若闚黄裳坤。\n招我以隠沦，雉泽遗尘樊。\n游心太易初，攟逐万化根。\n耿光百世后，乐此不亡存。\n宁知虎符下，拥公万旌旛。\n英威祖豫州，非心折王敦。\n从容谢东山，逆气沮桓温。\n自昔国其国，治忽信有源。\n岂容社稷镇，端老孤独园。\n至人心淑清，一为斯民浑。\n胡骑却长啸，晋史徒清言。\n武侯挥白羽，亦有军务繁。\n要封鲸鲵观，復睹宸极尊。\n功成去冥冥，与我俱鸿轩。",
        "dynasty": "宋",
        "collection_info": null
    },
    {
        "uuid": "fcdbf0be21156b56f3ad0b89c0ef97bd",
        "title": "辛亥三月繫舟潇湘得邵武柳州二丞相正月初书抚事感怀寄此长句",
        "author": "许翰",
        "content": "回雁峰南楚越分，潇湘烟水思离羣。\n林寒欲暗他江浦，月出先明半岭云。\n客子无归迷世路，故人不见隔兵氛。\n春风空寄相思字，寇邓经纶早晚闻。",
        "dynasty": "宋",
        "collection_info": null
    }
]