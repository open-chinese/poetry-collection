[
    {
        "title": "视师颂",
        "author": "常挺",
        "content": "岷山穹隆，岷水浺瀜。\n气鬰葱葱，至和所钟。\n秀毓临邛，笃生英雄。\n绰有祖风，唐之郑公。\n进思尽忠，王臣靡躬。\n万壑奔洚，砥植在中。\n退思固穷，为时儒宗。\n启迪颛蒙，如金在镕。\n王明泰通，虎啸风从。\n入觐九重，天子改容。\n时谨边烽，命公抚戎。\n大江西东，隠若长墉。\n甲兵藏胸，樽俎折衝。\n万年之功，寿与天同。\n聊述鄙悰，以侑乐工。",
        "dynasty": "宋",
        "collection_info": null
    },
    {
        "title": "挽想庵和尚",
        "author": "常挺",
        "content": "想庵住世大玲珑，脱殻谁知脱屣同。\n现相维尘非是病，到头法喜本真空。\n一尘顿灭灵台上，万劫都销烈焰中。\n从此尺丘藏卵塔，白云流水任西东。",
        "dynasty": "宋",
        "collection_info": null
    },
    {
        "title": "淳佑七年丁未十一月朔蔡久轩自江东提刑归抵家时三馆诸公以风霜随气节河汉下文章分韵赋诗送别得汉字",
        "author": "常挺",
        "content": "庆元道学家，紫阳诸弟冠。\n正印君得之，理窟讲深贯。\n雄文摛玉堂，直笔插东观。\n粹然中和容，清庙古珪瓒。\n遯翁上封事，犹或以蓍断。\n君袖秋月章，直造紫皇案。\n赤手搏长鲸，未能分万段。\n白华久无诗，清风可激顽。\n去身似叶轻，来事如麻乱。\n帝忧大江东，所至有水旱。\n列宿选郎闱，福星下霄汉。\n祇恐席未温，宣室夜将半。",
        "dynasty": "宋",
        "collection_info": null
    },
    {
        "title": "贺东道",
        "author": "常挺",
        "content": "隆暑赫炎曦，门弧庆左垂。\n东君来出世，西斗降临时。\n二子麒麟种，三孙鸑鷟儿。\n称觞门下士，愿祝寿期颐。",
        "dynasty": "宋",
        "collection_info": null
    }
]