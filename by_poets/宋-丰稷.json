[
    {
        "uuid": "daf3c08be44c69507f21cfd6d3cf0d32",
        "title": "荷花",
        "author": "丰稷",
        "content": "桃杏二三月，此花泥滓中。\n人心正畏暑，水面独摇风。\n净刹如金涌，嘉宾照幕红。\n谁歌采菱曲，舟在晓霞束。",
        "dynasty": "宋",
        "collection_info": null
    },
    {
        "uuid": "6032f1cc172cac870aa4a17a22a15fcc",
        "title": "朱氏天和堂",
        "author": "丰稷",
        "content": "路左浆先馈，门前屦几重。\n勇归尘事掷，恬处道心浓。\n弄水知幽谷，观云想妙峰。\n夜探孤鹤唳，清露滴高松。",
        "dynasty": "宋",
        "collection_info": null
    },
    {
        "uuid": "3c565c5b3544c37dde0f0d1b82c547cf",
        "title": "和运司园亭 西园",
        "author": "丰稷",
        "content": "仙化二十四，境远难遍探。\n锦城使君园，雅与云洞参。\n回光试一览，紫翠绝西南。\n池映金波静，花沾玉露甘。",
        "dynasty": "宋",
        "collection_info": null
    },
    {
        "uuid": "dba4f7538bcf0390541d326bd41d2c01",
        "title": "和运司园亭 玉溪堂",
        "author": "丰稷",
        "content": "一水从何来，应是昆山顶。\n酾成渌玉池，虚堂逗清影。\n公退泠然赏，了非心外境。\n鱼泳阳光动，鸟嗁春昼永。",
        "dynasty": "宋",
        "collection_info": null
    },
    {
        "uuid": "389b599c81df16e468d327deb819f50c",
        "title": "和运司园亭 雪峰楼",
        "author": "丰稷",
        "content": "雪峰在何许，楼倚青霄端。\n每来注心目，不觉生羽翰。\n终藉好风力，云散银阙攒。\n隻履西归客，应笑空倚楼。",
        "dynasty": "宋",
        "collection_info": null
    },
    {
        "uuid": "4ee8500dcbbce7c2c504e63a9a692da7",
        "title": "和运司园亭 海棠轩",
        "author": "丰稷",
        "content": "文锦初动机，晨霞欲敷照。\n香传雪楼浓，影落玉溪倒。\n子美不能赋，春工一何妙。\n惟有赏心人，相逢祇微笑。",
        "dynasty": "宋",
        "collection_info": null
    },
    {
        "uuid": "5b696e270ea03f2c2b31f97bc22839b6",
        "title": "和运司园亭 月台",
        "author": "丰稷",
        "content": "石印鱼在屏，犀透星入角。\n乃知明月光，日用心不觉。\n陟此百尺台，余念坐消剥。\n洞晓弦望机，仙丹兹可学。",
        "dynasty": "宋",
        "collection_info": null
    },
    {
        "uuid": "4b5bb43ac76b8ffb459eb5927fddb02e",
        "title": "和运司园亭 翠锦亭",
        "author": "丰稷",
        "content": "檐外列修木，凛凛正人气。\n有德必有文，烂兮五色备。\n岂同夭韶花，弄春张绣被。\n须信轮囷材，堪为万乘器。",
        "dynasty": "宋",
        "collection_info": null
    },
    {
        "uuid": "d49d9c2fabd1b7876f14270af881ba45",
        "title": "和运司园亭 潺玉亭",
        "author": "丰稷",
        "content": "养源在西山，如玉抱精白。\n引之落锦渠，历耳不可择。\n风雨杂鸣球，珠玑写云液。\n恰似偃溪声，醒悟迷途客。",
        "dynasty": "宋",
        "collection_info": null
    },
    {
        "uuid": "eaa7dfb701118b1f8ebe81ebda323998",
        "title": "和运司园亭 茅庵",
        "author": "丰稷",
        "content": "覆以洁白茅，环以琅玕竹。\n天籁旁鼓笙，月沼对铺玉。\n借问清坐翁，此外更何欲。\n笑指博山炉，香飞柏子绿。",
        "dynasty": "宋",
        "collection_info": null
    },
    {
        "uuid": "17f4c66c7eace7b6a496bf60748f7043",
        "title": "和运司园亭 水阁",
        "author": "丰稷",
        "content": "长虹卧松江，一苇航大河。\n岂如此安稳，无復畏风波。\n幽香萃花岛，鱼藻旨且多。\n徙倚小栏曲，月色透薜萝。",
        "dynasty": "宋",
        "collection_info": null
    },
    {
        "uuid": "456c6cf977bc304a30a8894ec7e8990b",
        "title": "和运司园亭 小亭",
        "author": "丰稷",
        "content": "东西对孤骞，杖屦可幽歇。\n容光日月来，矧此明四彻。\n鳞木张幄翠，蜃泉飞玉洁。\n往往得意时，宛在广寒阙。",
        "dynasty": "宋",
        "collection_info": null
    },
    {
        "uuid": "accc6007354af142a3f773c3207415b2",
        "title": "幸太学",
        "author": "丰稷",
        "content": "凤幄云开日月章，九霄呜跸下虞庠。\n朝元俊士鸿成列，拱极名臣玉照行。\n问道贾生称五学，乞言戴圣美三王。\n上心夙悟周公戒，天下安危自一堂。",
        "dynasty": "宋",
        "collection_info": null
    },
    {
        "uuid": "8c0a7b0549ac093a99562c082e518a80",
        "title": "句",
        "author": "丰稷",
        "content": "日来月往无成期，好把心源早夜思。",
        "dynasty": "宋",
        "collection_info": null
    },
    {
        "uuid": "472c7fd04229ee6682039504469380d9",
        "title": "存目",
        "author": "丰稷",
        "content": "诗题：雾山首句：雾山环合自云川。",
        "dynasty": "宋",
        "collection_info": null
    }
]