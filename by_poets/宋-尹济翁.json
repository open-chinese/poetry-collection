[
    {
        "title": "木兰花慢 渺渺怀芳意",
        "author": "尹济翁",
        "content": "渺渺怀芳意，苦对景、可怜生。\n记燕外莺边，柳深竹嫩，度密穿青。\n如今淡烟细雨，正午窗半梦酒初醒。\n乐事怎堪重省，起来一饷愁萦。\n悠然又把酒壶倾。\n摆不动离情。\n想闲却春游，绿阴深院，芳草长亭。\n干愁有谁解得，傍晚来，风起碎池萍。\n坐待晴云四卷，依然月上疏櫺。",
        "dynasty": "宋",
        "collection_info": null
    },
    {
        "title": "玉蝴蝶 几许暮春清思",
        "author": "尹济翁",
        "content": "几许暮春清思，未知芍药，先拟荼蘼。\n老却东风，春去不与人期。\n似情多、何曾荀倩，便梦断、不为崔徽。\n且衔杯。\n暖风袭袭，淡日晖晖。\n怎知。\n怀芳心在，树花露泣，叶竹烟啼。\n满目青红，新愁成阵恨成围。\n画帘空、龙媒独倚，午阴静、燕子双飞。\n任春归。\n寻人柳下，梦句堂西。",
        "dynasty": "宋",
        "collection_info": null
    },
    {
        "title": "声声慢 雕鞍芳径",
        "author": "尹济翁",
        "content": "雕鞍芳径，翠管长亭，春酲不负妍华。\n几丈闲愁，寄风吹落天涯。\n深深小帘朱户，是何人、重整香车。\n愁未醒，记竹西歌吹，柳下人家。\n眉锁何曾舒展，看行人都是，醉眼横斜。\n寄语高阳，从今休唤流霞。\n残春又能几许，但相从、评水观茶。\n清梦远，怕东风、犹在杏花。",
        "dynasty": "宋",
        "collection_info": null
    },
    {
        "title": "风入松 曾闻几度说京华",
        "author": "尹济翁",
        "content": "曾闻几度说京华。\n愁压帽檐斜。\n朝衣熨贴天香在，如今但、弹指兰阇。\n不是柴桑心远，等闲过了元嘉。\n长生休说枣如瓜。\n壶日自无涯。\n河倾南纪明奎璧，长教见、寿气成霞。\n但得重携溪上，年年人共梅花。",
        "dynasty": "宋",
        "collection_info": null
    },
    {
        "title": "一萼红 玉搔头",
        "author": "尹济翁",
        "content": "玉搔头。\n是何人敲折，应为节秦讴。\n棐几朱弦，剪灯雪藕，几回数尽更筹。\n草草又、一番春梦，梦觉了、风雨楚江秋。\n却恨闲身，不如鸿雁，飞过妆楼。\n又是山枯水瘦，叹回肠难贮，万斛新愁。\n懒复能歌，那堪对酒，物华冉冉都休。\n江上柳、千丝万缕，恼乱人、更忍凝眸。\n犹怕月来弄影，莫上帘钩。",
        "dynasty": "宋",
        "collection_info": null
    }
]