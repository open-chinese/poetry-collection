[
    {
        "uuid": "8aab93b77bc437e1f79b203e5e22f6d7",
        "title": "麦秋劭农随侍郡侯杖屦获遂澹岩一游浪吟古句聊志岁月",
        "author": "赵与泳",
        "content": "玲珑岩窍高倚空，雾霭山巅气鬰葱。\n征途倍喜憩美荫，石室况乃来清风。\n屈曲两门最虚敞，不斤不斧谁施工。\n眼高城郭喧嚣外，诗在烟云缥缈中。\n我来情思良不恶，尽洗朱墨尘埃胸。\n惜哉距城稍辽邈，归鞭未着心冲冲。\n天开地闢此岩峒，山谷品题名始穹。\n安能广作万间屋，震凌风雨皆帡幪。",
        "dynasty": "宋",
        "collection_info": null
    },
    {
        "uuid": "b04a27e72b13803f97c2310b66c193ba",
        "title": "偶侍郡侯游羣玉浪吟二绝聊记岁月时淳佑乙巳菊节前一日  其一",
        "author": "赵与泳",
        "content": "玲珑奇石绕林间，屈曲高低未易攀。\n非斧非斤谁运巧，偏来琢就此蓬山。",
        "dynasty": "宋",
        "collection_info": null
    },
    {
        "uuid": "d1870820a69d32fd4306ea36fffbe76b",
        "title": "偶侍郡侯游羣玉浪吟二绝聊记岁月时淳佑乙巳菊节前一日  其二",
        "author": "赵与泳",
        "content": "此景元来已不凡，高人那更脱尘寰。\n清幽爽垲舒情思，频赏无非吏事閒。",
        "dynasty": "宋",
        "collection_info": null
    }
]