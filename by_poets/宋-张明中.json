[
    {
        "uuid": "843516a18a8ea7f914a6ac53360bcc50",
        "title": "贺新郎 卓茕欧阳子",
        "author": "张明中",
        "content": "卓茕欧阳子。\n是江山、毓秀锺灵，异才间世。\n恰则韶光三月暮，蓂叶尧阶有四。\n正天启、悬弧盛事。\n金鸭亭亭书云篆，散非烟、南极真仙至。\n来为尔，荐嘉瑞。\n神清洞府丹书字。\n拥笙歌、绮席高张，更罗珠翠。\n千里长春人不老，仙籍玉环暗记。\n但判取、醄醄沉醉。\n拟作新诗八千首，待一年、一献称俾尔。\n耆而艾，昌而炽。",
        "dynasty": "宋",
        "collection_info": null
    },
    {
        "uuid": "c5f417ac4a631b966b3a7e09e14b387f",
        "title": "赠杨山人",
        "author": "张明中",
        "content": "有客针磁觅秀峯，展松高识可追风。\n掌中诀是眼中法，天上仙为地上翁。\n不向箇边求指顾，更于何处访穷通。\n荷囊金紫无难致，莫问肥家金粟红。",
        "dynasty": "宋",
        "collection_info": null
    },
    {
        "uuid": "532c75658ec4f7ed8235a3546f134737",
        "title": "活人",
        "author": "张明中",
        "content": "扁鹊仓公一笑还，顿令僵仆忽开颜。\n君于那处传衣钵，名与古人齐等班。\n直欲阴功垂后世，肯同流俗战蜗蛮。\n书生若得君医法，医国还同反掌间。",
        "dynasty": "宋",
        "collection_info": null
    },
    {
        "uuid": "4a3379f7b6eb3d900ef9b7620b115c11",
        "title": "题活人堂",
        "author": "张明中",
        "content": "臞仙浩养蓬莱山，炼成九转黄金丹。\n丹成不忍都餐饵，刀圭留得活人间。\n上池之水君曾饮，咄嗟取效千仓廪。\n祝君更学宝藏公，两月超迁到三品。",
        "dynasty": "宋",
        "collection_info": null
    },
    {
        "uuid": "484990623997825dd31eddac387ef940",
        "title": "真帅",
        "author": "张明中",
        "content": "也不学肉作台盘与屏风，自然席上浮春容。\n也不学论功封侯为羹颉，无妨门外多车舝。\n看来不俭亦不丰，知渠别有箇家风。\n嚅哜吾道为殽核，脍炙人口有诗筒。\n要知应酬任真意，略去繁文併缛礼。\n尽渠世态谩炎凉，真帅堂中蜀君子。",
        "dynasty": "宋",
        "collection_info": null
    },
    {
        "uuid": "f657c38d0fd5f06c855cace0384c9b77",
        "title": "赠曾五行",
        "author": "张明中",
        "content": "洪水滔天泛滥秋，鲧汩五行贻帝忧。\n禹膺天锡箕释囚，洪范五行着九畴。\n尔后星家几者流，车载斗量二百州。\n是中谈吐俱悠悠，曾君独可古人俦。\n逢人何许便相投，祸福累累龟告犹。\n许我诗书晚到头，盐车宁久伏骅骝。\n异时果若斯言酬，看君羲和职裏独步运星筹。",
        "dynasty": "宋",
        "collection_info": null
    },
    {
        "uuid": "63cdfa3ce83a375be3e1699797a683e3",
        "title": "谢陈教授",
        "author": "张明中",
        "content": "倒峡词章了不难，气吞云梦有余宽。\n社间宰相当推汉，圯下书生空念韩。\n倾盖金兰如旧契，把杯鱼水便相欢。\n诗肩耸折酬君贶，弄斧般门奚足看。",
        "dynasty": "宋",
        "collection_info": null
    },
    {
        "uuid": "78c778c319feb101663f0e6dfbf8e5a1",
        "title": "谢叔子阳丈惠诗",
        "author": "张明中",
        "content": "老子诗盟久废闲，喜君步骤少陵坛。\n句敲金玉声名远，韵险车斜心胆寒。\n倾出囊中和月露，皎如盘底走珠丸。\n苦莍难没诗家事，会看尘冠早一弹。",
        "dynasty": "宋",
        "collection_info": null
    },
    {
        "uuid": "748ec7151d06751a77d2362ae61ffd84",
        "title": "木犀五首 花",
        "author": "张明中",
        "content": "天将秋气搓金粟，堆作庭前满树黄。\n姚魏娉婷虽较好，问渠还有许多香。",
        "dynasty": "宋",
        "collection_info": null
    },
    {
        "uuid": "ae30a817eab99f5f9e71c0634885f025",
        "title": "木犀五首 色",
        "author": "张明中",
        "content": "月影摇波碎未沉，洒将叶底簇成林。\n却移右毂傍边看，筛尽西风无限金。",
        "dynasty": "宋",
        "collection_info": null
    },
    {
        "uuid": "def7b36af61d8f71524b1f7f5b325dec",
        "title": "木犀五首 香",
        "author": "张明中",
        "content": "不是天香与国香，如何酿得许芬芳。\n黄花嚼蕊非人世，身在蟾宫寒欲霜。",
        "dynasty": "宋",
        "collection_info": null
    },
    {
        "uuid": "a368d0197dd74c4aa06f010c4f6a6375",
        "title": "木犀五首 清",
        "author": "张明中",
        "content": "冶蕊倡花浪说馨，艷姚妖魏眩双明。\n黄金四出熏兰麝，箇是花中第一清。",
        "dynasty": "宋",
        "collection_info": null
    },
    {
        "uuid": "7280ce14b07756b9d04515ae236e1688",
        "title": "木犀五首 味",
        "author": "张明中",
        "content": "收拾西风点点金，旋烦玉杵捣香尘。\n松梢鼓吹汤翻鼎，酥蜜浇来绝逼真。",
        "dynasty": "宋",
        "collection_info": null
    },
    {
        "uuid": "ccf71d9a8ef0de2e4d252f3853a2d338",
        "title": "蔷薇",
        "author": "张明中",
        "content": "长养风来新样凉，蔷薇娇姹靓浓妆。\n贵妃得酒沁红色，更着领巾龙脑香。\n万花卸尽锦机空，留得蔷薇揖晓风。\n剩把胭脂匀笑靥，不施铅粉涴潮红。\n东君来与夏交割，西子出为春送终。\n不是□□閒暇客，也拚终日对芳丛。",
        "dynasty": "宋",
        "collection_info": null
    },
    {
        "uuid": "d79750dd1d94aff5cf3ba6c24b37e02c",
        "title": "拒霜二首  其一",
        "author": "张明中",
        "content": "天与司花细细论，秋花虽是殿花军。\n拒霜假得后凋操，造化岂容先策勋。\n浓着胭脂潮醉晕，蹙成玉板摺裙纹。\n游蜂识尽千红紫，只这寒芳竟不闻。",
        "dynasty": "宋",
        "collection_info": null
    },
    {
        "uuid": "cded14f56273ec135efca604fdd29f0c",
        "title": "拒霜二首  其二",
        "author": "张明中",
        "content": "九月清霜可拒哉，芙蓉刚欲拒霜开。\n不知拒着清霜后，还有三冬傲雪材。",
        "dynasty": "宋",
        "collection_info": null
    },
    {
        "uuid": "fa9438d889e5a5a1595f816fcc50d7f5",
        "title": "和秀卿梅二首  其一",
        "author": "张明中",
        "content": "疏枝冷蕊乍开缄，名在花中唤斗南。\n踏雪来看犹未盛，恼人两两更三三。",
        "dynasty": "宋",
        "collection_info": null
    },
    {
        "uuid": "7dd4de24307744bed3db5bf6a0e9beb6",
        "title": "和秀卿梅二首  其二",
        "author": "张明中",
        "content": "月中仙子解征骖，不是株林见夏南。\n松竹不凋霜后翠，玉肌得共岁寒三。",
        "dynasty": "宋",
        "collection_info": null
    },
    {
        "uuid": "33490b5a364df1f2a45b6d0cd20eedc7",
        "title": "和叔子梅",
        "author": "张明中",
        "content": "暖入孤根冷莫欺，冰魂幻出许多奇。\n轻霜弄粉清无涴，淡月浮香暗自知。\n莫管玉龙横吹晓，要陪鸾鑑巧妆时。\n作诗换取梅花好，未必梅花肯要诗。",
        "dynasty": "宋",
        "collection_info": null
    },
    {
        "uuid": "6ff41dc7f12c1c0042013a7bc15cc4b9",
        "title": "和景夔梅四首  其一",
        "author": "张明中",
        "content": "雪映横塘月浸阶，半扃庭户未全开。\n猛香特地清人骨，多谢溪风为送来。",
        "dynasty": "宋",
        "collection_info": null
    },
    {
        "uuid": "1725207bde503e24e42f9b5b3cdee136",
        "title": "和景夔梅四首  其二",
        "author": "张明中",
        "content": "暖入南枝春便回，北枝何似让渠开。\n化工也解齐开却，留引诗人日日来。",
        "dynasty": "宋",
        "collection_info": null
    },
    {
        "uuid": "c687a44a0bc439b735323a4d71480b79",
        "title": "和景夔梅四首  其三",
        "author": "张明中",
        "content": "淡月黄昏静处芬，风来花气夺清罇。\n玉妃舞罢霓裳寂，安得真香为返魂。",
        "dynasty": "宋",
        "collection_info": null
    },
    {
        "uuid": "5272cce467b3240e022429c55ca59f10",
        "title": "和景夔梅四首  其四",
        "author": "张明中",
        "content": "雪月精神冰玉肌，未饶六六诧宫妃。\n玉龙春笋调三弄，更向妆台檐外飞。",
        "dynasty": "宋",
        "collection_info": null
    },
    {
        "uuid": "69a2c2d1aded5c47168cddc2431bb100",
        "title": "邻笛",
        "author": "张明中",
        "content": "璧云和云两不移，一天染就碧玻璃。\n生憎哽咽邻家笛，彼自追欢我自悽。",
        "dynasty": "宋",
        "collection_info": null
    },
    {
        "uuid": "6f648dc045b9fd39831b0edd902eba73",
        "title": "赠棋客黄尤工象棋",
        "author": "张明中",
        "content": "黑甜政饱谁剥啄，手提楸枰敲软玉。\n浩浩胸中龙虎韬，冷笑局边人射鹄。\n粤昔尝闻黄石公，圯桥一卷岂易通。\n报韩孺子未传者，秘谋犹有在江夏。\n君今寓意在弈棋，计画何止六出奇。\n长驱席卷容易取，不羡宣城与别墅。\n皇家今欲復土疆，烦公赤手缚鬼章。",
        "dynasty": "宋",
        "collection_info": null
    },
    {
        "uuid": "ee17e691b664cd95e1aacf31e07db126",
        "title": "延昌观道纪堂",
        "author": "张明中",
        "content": "马迁信史炳丹青，黄老搀先六籍名。\n清浄元非人纪有，虚无幻出道家声。\n时挥麈尾谈天统，冷笑蝇头闹世情。\n待饮琼浆擗麟脯，芙蓉为舘玉为城。",
        "dynasty": "宋",
        "collection_info": null
    },
    {
        "uuid": "432d917457f3b6e2b31305563ebdaedd",
        "title": "题朱陵观三首  其一",
        "author": "张明中",
        "content": "欹窗飋飋漏风声，坏壁斜斜半草行。\n莫怨空斋对尘榻，碧油幢下是书生。",
        "dynasty": "宋",
        "collection_info": null
    },
    {
        "uuid": "e0805a462411edf384e6ca772ff2503b",
        "title": "题朱陵观三首  其二",
        "author": "张明中",
        "content": "一雨丝丝弄小春，物情何许旧还新。\n青枫忽换红装束，却笑松杉满面尘。",
        "dynasty": "宋",
        "collection_info": null
    },
    {
        "uuid": "7c86651a1b661e0c7a2c012992197f64",
        "title": "题朱陵观三首  其三",
        "author": "张明中",
        "content": "不怪丰年屡足书，此乡民力看何如。\n依山靠岭都开垦，二岁为新三岁畬。",
        "dynasty": "宋",
        "collection_info": null
    },
    {
        "uuid": "6a672ffd75646734202b5fad141cdf59",
        "title": "和陈丞题阳家洞",
        "author": "张明中",
        "content": "溪缭飞虹听不潺，山琱翠玉望来寒。\n门墙面水临桥静，今古无虞枕自安。\n桐帽椶鞋非巧僞，花朝月夕几团栾。\n箇中习尚元淳厚，论性空烦喻决湍。",
        "dynasty": "宋",
        "collection_info": null
    },
    {
        "uuid": "173f86b714e66eaa6752e696ebfd6859",
        "title": "三月二日紫牡丹",
        "author": "张明中",
        "content": "见说西京有魏家，瑞云吹紫染芳华。\n移将万里豪门贵，幻出千枝倾国葩。\n新佩荷囊重渍色，更乘兰馥七香车。\n倡花野蕊都销尽，来配姚黄得共夸。",
        "dynasty": "宋",
        "collection_info": null
    },
    {
        "uuid": "dc2c73f28cff63fa007e4cf27cc54c21",
        "title": "闰重阳菊花",
        "author": "张明中",
        "content": "钿金拖蜡道家妆，篱下秋风久久香。\n前后开来二十日，只应分付两重阳。",
        "dynasty": "宋",
        "collection_info": null
    },
    {
        "uuid": "3e152a881dd0056ddcc13fc5634377da",
        "title": "金凤花",
        "author": "张明中",
        "content": "妃子钗头小凤轻，飞来阑槛斗芳英。\n何曾枳棘栖留着，却傍梧桐雨露荣。\n浓紫鲜红兼莹白，春暄夏热更秋清。\n冷斋尘榻空淹汝，不去秦楼作么生。",
        "dynasty": "宋",
        "collection_info": null
    },
    {
        "uuid": "c2865f56c6a955b8903b44365ca4bdba",
        "title": "斋楼之西有木花",
        "author": "张明中",
        "content": "密荫繁枝覆檐额，万蕊千葩描不得。\n晚风不动日微烘，游蜂成阵香成国。\n野花有史说山矾，尺许来高尘土间。\n树头初拆千脐麝，花女吹香宁復悭。\n试登楼上凭阑看，花与诗人忽为伴。\n恍疑身在广寒宫，笑折一枝归几案。",
        "dynasty": "宋",
        "collection_info": null
    },
    {
        "uuid": "ff980f2adb4d9562bcfb7ee28cf09812",
        "title": "小亭前白牡丹",
        "author": "张明中",
        "content": "旧说花王称洛苏，洛苏还识此花无。\n紫绡层出黄金蕊，粉面仍看白玉肤。\n带雨含情挥泪重，迎风无力欲人扶。\n不堪老大浑无味，妬见渠侬美且都。",
        "dynasty": "宋",
        "collection_info": null
    },
    {
        "uuid": "e3c58b862ff8d5f9b4c66ae0a9d856f0",
        "title": "斋前红黄心芍药",
        "author": "张明中",
        "content": "斗绝山原春亦妍，一栏红药小池边。\n淡妆玉脸半醒醉，高拥檀心相后先。\n头重小垂娇眩日，肌明偏喜掩轻烟。\n如何客裏生疏手，不折红香来几前。",
        "dynasty": "宋",
        "collection_info": null
    },
    {
        "uuid": "0807b2a0fb9a4d17ff9b5c3506145e33",
        "title": "瓶簪绯桃",
        "author": "张明中",
        "content": "谁向南园剪腻云，胆瓶微浸两枝春。\n一家姊妹红装束，千种精神粉淡匀。\n只有低昂分大小，更无妍巧可俦伦。\n绮窗书僻浑无耐，唤取渠侬作上宾。",
        "dynasty": "宋",
        "collection_info": null
    },
    {
        "uuid": "46bad263da8c695f45c208b84ae42cf7",
        "title": "瓶裏桃花",
        "author": "张明中",
        "content": "折得蒸红簪小瓶，掇来几案自生春。\n珠唇绛口都开了，始信桃花解笑人。",
        "dynasty": "宋",
        "collection_info": null
    },
    {
        "uuid": "0378bff7e9e72e76fcc942999e48332d",
        "title": "柽桐二首  其一",
        "author": "张明中",
        "content": "百花耐久说柽桐，选甚熏风秋雨中。\n谁道花无红十日，此花日日醉潮红。",
        "dynasty": "宋",
        "collection_info": null
    },
    {
        "uuid": "3b2eafa7b3956a0babacde8d6da5966d",
        "title": "柽桐二首  其二",
        "author": "张明中",
        "content": "石榴安敢拟柽桐，借问司花也不中。\n鹤顶丹砂猩血服，试评却有此来红。",
        "dynasty": "宋",
        "collection_info": null
    },
    {
        "uuid": "cf6476b55417521fd298a2a98679545e",
        "title": "白牡丹",
        "author": "张明中",
        "content": "看诗醉眼便醒苏，索句吟花一字无。\n虢国夫人呈素面，滕家仙子削琼肤。\n姚黄于后贪妖冶，魏紫逢君用夹扶。\n试问此花清白不，不闻吁咈只闻都。",
        "dynasty": "宋",
        "collection_info": null
    },
    {
        "uuid": "a1c6c5ca5f788574c9d6a8546448a406",
        "title": "诸公咏探春花二首  其一",
        "author": "张明中",
        "content": "飞琼将命下瑶台，欲探新春口未开。\n刚被东风留住着，却酡醉脸未归来。",
        "dynasty": "宋",
        "collection_info": null
    },
    {
        "uuid": "6cfe6d82f44ecb573e36f790d1f3af08",
        "title": "诸公咏探春花二首  其二",
        "author": "张明中",
        "content": "海棠伎俩山茶色，未叶先花作么生。\n道是探春春已半，命名都不近人情。",
        "dynasty": "宋",
        "collection_info": null
    },
    {
        "uuid": "43091188f641c2cb92972eaedeabfb65",
        "title": "欧阳新卿赋薇药",
        "author": "张明中",
        "content": "东皇又罢调春手，花飞十不啻八九。\n不论韦曲与少城，卸尽锦机忍回首。\n唯余芍药不搀先，却与蔷薇相争妍。\n小栏逼束恣娇姹，高架支撑尽蔓延。\n倡花冶蕊都妆靓，赢得先开不相见。\n若令环列见倾城，羞杀群芳争掩面。\n瑞云吹紫染二葩，只让西京一魏家。\n新佩荷囊重渍色，更乘兰馥七香车。\n主人寿乐献寿觞，哦诗都带花边香。\n看来诗胞云梦豁，只愁拶破古锦囊。\n昨宵点滴山间雨，弄晴剩着花上露。\n主人晓起试吸将，便得长生之妙处。\n醉潮玉颊十分红，主人与花恰相同。\n兴来持酒绕艳丛，更折繁枝簪席东。\n看花醉眼未惺松，忽然跳入花蕊宫。\n寿仙喜与花仙逢，更入太史滑稽中。",
        "dynasty": "宋",
        "collection_info": null
    },
    {
        "uuid": "1c301363770ee3f8573cac41ab2cb73d",
        "title": "赋山茶示陈慧甫三首  其一",
        "author": "张明中",
        "content": "老叶莍红为怯冬，却将醉脸对东风。\n丹砂一夜匀千萼，造化如何不费工。",
        "dynasty": "宋",
        "collection_info": null
    },
    {
        "uuid": "a1dc452b923b30b57130fd0bd18af709",
        "title": "赋山茶示陈慧甫三首  其二",
        "author": "张明中",
        "content": "檀心绛蕊压墙低，南海山根巧自移。\n浓艷未应输石醋，吹香底用倩风姨。",
        "dynasty": "宋",
        "collection_info": null
    },
    {
        "uuid": "8632e720fda2fd72285d929cdf4ab5ef",
        "title": "赋山茶示陈慧甫三首  其三",
        "author": "张明中",
        "content": "春风未晚凌霜叶，夜雨催开红玉花。\n绛雪腻酥犹未有，饥蜂瘦蝶漫交加。",
        "dynasty": "宋",
        "collection_info": null
    },
    {
        "uuid": "c7a1adbfd4b8bdca0c3427628dbc9c1e",
        "title": "谢惠红桃二首  其一",
        "author": "张明中",
        "content": "朱雀窗间小小窥，诙谐儿子已心知。\n如何仙种今流落，万颗甘寒付阿谁。",
        "dynasty": "宋",
        "collection_info": null
    },
    {
        "uuid": "eed6a8b44ca0f7e174cefaf66006a5e7",
        "title": "谢惠红桃二首  其二",
        "author": "张明中",
        "content": "报我勤渠有木桃，肤腴密洒茜花膏。\n枯肠消得三十颗，只恐儿曹赋老饕。",
        "dynasty": "宋",
        "collection_info": null
    },
    {
        "uuid": "dacdc1f227d9bf3402ba04a3904b5b92",
        "title": "鶑",
        "author": "张明中",
        "content": "柳接飞来影，花翻过后枝。\n金衣摇日色，簧口弄晴丝。\n游子错回首，何人涩小词。\n杨园好风景，莫与负佳期。",
        "dynasty": "宋",
        "collection_info": null
    },
    {
        "uuid": "9dd7b00447483cb1bad991569208f46a",
        "title": "燕二首  其一",
        "author": "张明中",
        "content": "芹泥夹岸融融日，野水当门淡淡花。\n王谢堂前旧时客，如何肯访野人家。",
        "dynasty": "宋",
        "collection_info": null
    },
    {
        "uuid": "5f6b2ade2cc08b2becb9c2368426578b",
        "title": "燕二首  其二",
        "author": "张明中",
        "content": "乌衣国裏未安渠，万里来从天一隅。\n道是能传香阁恨，来时曾到故乡无。",
        "dynasty": "宋",
        "collection_info": null
    },
    {
        "uuid": "981c8c6ece93c1f3776b43acc1fa956c",
        "title": "蝶",
        "author": "张明中",
        "content": "揽得风光忘却愁，千葩万蕊恣追游。\n香鬚点染黄金湿，小翅轻翻白玉柔。\n舞态恨渠春昼短，狂情不管好花羞。\n腻酥绛雪都相识，莫向红窗绣室休。",
        "dynasty": "宋",
        "collection_info": null
    },
    {
        "uuid": "2799ec42053ab1d33bf4761fb0c150ef",
        "title": "蝉二首  其一",
        "author": "张明中",
        "content": "翅剪霜绡别样轻，腹饕风露有余清。\n一泓池水两垂柳，彼此赓酬无限声。",
        "dynasty": "宋",
        "collection_info": null
    },
    {
        "uuid": "6650a7f694540f36eff4ba5bbdb14c6d",
        "title": "蝉二首  其二",
        "author": "张明中",
        "content": "抱叶吟风相后先，绿杨影裏夕阳天。\n如何不管人孤寂，却把繁声暗裏牵。",
        "dynasty": "宋",
        "collection_info": null
    },
    {
        "uuid": "a1152ac54765704a84d69a68737b454e",
        "title": "静室",
        "author": "张明中",
        "content": "当年梁武造佛寺，子云飞帛书萧字。\n李君得字煨烬中，建立小室有深意。\n如今静室傍花岩，此室比心为一致。\n峯峦底裏着轩窗，明月清风为谁至。\n三千世界阔如许，杂沓喧嚣鼎方沸。\n铜炉添穗坐结趺，更倩白云锁苍翠。",
        "dynasty": "宋",
        "collection_info": null
    },
    {
        "uuid": "968d5ba29dc567b0c1bde57f31e818a6",
        "title": "冷斋",
        "author": "张明中",
        "content": "雨湿桑枢夜不关，北窗谁更肯遮阑。\n冷侵砚滴浑无润，冻折诗眉未系寒。\n万里云容同水墨，四垂檐溜欲琅玕。\n梅花枝上春应到，袖手窗前子细看。",
        "dynasty": "宋",
        "collection_info": null
    },
    {
        "uuid": "06c6f6ec09e37c56934a78a65ab0c67a",
        "title": "澹轩",
        "author": "张明中",
        "content": "主张老氏欲何求，恬澹中间觅自由。\n直把冲虚超俗界，何须刍豢作嘉羞。\n满怀明月黄庭古，一段清风白帝秋。\n载咏此轩新句子，羡君杰出道家流。",
        "dynasty": "宋",
        "collection_info": null
    },
    {
        "uuid": "f4e089100f63d08df9393627d4e55b35",
        "title": "题曾运使水亭",
        "author": "张明中",
        "content": "笥山之水磨铜绿，秀气都在山之麓。\n就中卜筑小仙居，面面轩亭看不足。\n主人倒屣浮春容，囊诗拶破古锦红。\n书生幸有登龙便，愿到坛边揖下风。",
        "dynasty": "宋",
        "collection_info": null
    },
    {
        "uuid": "69262d58f4045c3ac4bebf065eb81f0b",
        "title": "贺郭落成新宅",
        "author": "张明中",
        "content": "人言创业世所难，我谓守成宁易得。\n守成创业併二难，况以守成而建宅。\n翼翼翚飞奂且轮，均输殚巧断云斤。\n晴岚暖翠十分好，水镜山鬟四序新。\n子仪甲第在何许，怱此巍峩基千古。\n诸郎他日到凤池，便是潭潭公相府。\n嘉宾满座酒盈罇，常棣怡怡堂上春。\n书生无物表贺成，袖有新诗聊当野人芹。",
        "dynasty": "宋",
        "collection_info": null
    },
    {
        "uuid": "814a2b60bc01e75604aa43288668d849",
        "title": "和书壁",
        "author": "张明中",
        "content": "平生蹇足媿蹒跚，流落荒凉强自安。\n边月一声秋雁切，江风五鼓漏花寒。\n青灯黄奶令人老，流水高山底处弹。\n须信穷通翻覆手，到头应不误儒冠。",
        "dynasty": "宋",
        "collection_info": null
    },
    {
        "uuid": "cfa1f5d4ae707d7ef33b285663af380a",
        "title": "和故旧招馆",
        "author": "张明中",
        "content": "牢落诗盟寒欲灰，非君怀抱若为开。\n未阑罇酒论文意，拂榻应须有待来。",
        "dynasty": "宋",
        "collection_info": null
    },
    {
        "uuid": "dfb54faee7eb313f3a116fce6b338e25",
        "title": "吉祥寺默轩",
        "author": "张明中",
        "content": "默识何销语话详，心斋也则坐能忘。\n如何孔氏家传底，却在高僧衣钵傍。\n併把禅机俱寂灭，不教妙理费商量。\n白云深锁轩前路，看尽金炉几篆香。",
        "dynasty": "宋",
        "collection_info": null
    },
    {
        "uuid": "b910c9cda407aee2b377ed71061ab11d",
        "title": "到野寺",
        "author": "张明中",
        "content": "搘杖寻春过小溪，小溪过了到招提。\n插天翠巘青丝幛，委地落花红绣泥。\n箇裏嚣尘都浄尽，只余啼鸟自东西。\n兴浓底用忙归去，莫管山衔晚日低。",
        "dynasty": "宋",
        "collection_info": null
    },
    {
        "uuid": "4852865b2198726180f2b151d5ee7654",
        "title": "华岩僧舍耸翠",
        "author": "张明中",
        "content": "峻极攒空新泼蓝，山山头上立松杉。\n高僧高处存高躅，不但云萝花作岩。",
        "dynasty": "宋",
        "collection_info": null
    },
    {
        "uuid": "311d4468c61c8c3de19fdefa3bf98217",
        "title": "拟盘",
        "author": "张明中",
        "content": "君不见夹谷伯图方凑辐，英雄摧挫俳优戮。\n又不见金谷妙歌翻绮縠，到头也则贻羞辱。\n尽渠富贵莫拟伦，岂如李愿归盘谷。\n君今筑台名拟盘，看尽浮云几翻覆。\n茂林修竹同岁寒，明月清风伴幽独。\n抱琴高卧西窗红，哦诗更尽杯中绿。\n双蜗蛮触战方酣，藜杖逍遥巾一幅。",
        "dynasty": "宋",
        "collection_info": null
    },
    {
        "uuid": "82542772bbab2ad55e1d29a9ca979b65",
        "title": "回乡偶书",
        "author": "张明中",
        "content": "不见眉间半点黄，花开花落总他乡。\n子规偏向三更月，唤起愁人也断肠。",
        "dynasty": "宋",
        "collection_info": null
    },
    {
        "uuid": "6de1339af4fe89279b158de426a6ed13",
        "title": "谢惠三贤文集三首  其一",
        "author": "张明中",
        "content": "□□修藏日，干戈澒洞秋。\n诗文工雾縠，论议壮春流。\n潋水昔三子，庐陵旧一欧。\n自怜生已晚，不获与同游。",
        "dynasty": "宋",
        "collection_info": null
    },
    {
        "uuid": "542278013f10d92b37f8e2df23b8fcee",
        "title": "谢惠三贤文集三首  其二",
        "author": "张明中",
        "content": "璧水还多士，文锋岂易戡。\n积分升以内，优占斗维南。\n天府荣登四，人材况有三。\n秀钟蕞尔地，如许富奇男。",
        "dynasty": "宋",
        "collection_info": null
    },
    {
        "uuid": "de6483cb82cb094195b788995dac032d",
        "title": "谢惠三贤文集三首  其三",
        "author": "张明中",
        "content": "三子久埋没，遗文富百篇。\n冰涵心底鑑，雪释性中天。\n济楚鲤庭下，澜翻萤案边。\n着靴鬼为祟，容易復青毡。",
        "dynasty": "宋",
        "collection_info": null
    },
    {
        "uuid": "41401b26af10e9537ac855ab17de1424",
        "title": "谢惠诗",
        "author": "张明中",
        "content": "君诗来贶我难当，语带诚斋句妙香。\n鲛室垂垂新下泣，蠙珠颗颗烂生光。\n魂飞锦里花争巧，梦到池塘草又芳。\n早晚交游逢大手，急将名姓为传扬。",
        "dynasty": "宋",
        "collection_info": null
    }
]