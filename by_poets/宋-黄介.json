[
    {
        "uuid": "ca54bc766317be0a29b4f55139caca1e",
        "title": "故旧相送出城门",
        "author": "黄介",
        "content": "策马国门南，行役感时节。\n唧唧寒螀乱，皎皎层峦洁。\n修途遵广川，衰林夕阳灭。\n含情不忍语，眷旧讵忍别。\n抱疴谢绂冕，寄情恋岩穴。\n树临越海潮，山背吴门雪。\n各勉畴昔心，音书戒辽绝。\n傥讯幽栖子，杜关理丹诀。",
        "dynasty": "宋",
        "collection_info": null
    },
    {
        "uuid": "5aafbf22f1362004b914910649faac3b",
        "title": "皇太后輓歌",
        "author": "黄介",
        "content": "夹日光先业，寒星聚夜台。\n慈名千古重，哀诏九天来。\n地底鸡人少，云中鹤使催。\n宫门芳草遍，从此不须开。",
        "dynasty": "宋",
        "collection_info": null
    },
    {
        "uuid": "8a1c07cc71251c643910e0b798492a88",
        "title": "秋日看云",
        "author": "黄介",
        "content": "晓雨沾山路，秋云看野亭。\n薄从川上起，低向屋边停。\n合处山林白，消来天地青。\n人生无定迹，不止是浮萍。",
        "dynasty": "宋",
        "collection_info": null
    },
    {
        "uuid": "07a779ba0f3ea298730e1e4725c7dea0",
        "title": "老妓自称汴京宫人泣而赠之",
        "author": "黄介",
        "content": "薄粧自叙老深宫，一曲悲歌听不终。\n黑髮尚沾梁苑雪，素衣还带上林风。\n残春柳叶萧条绿，破国桃花冷落红。\n收拾琵琶蹙眉黛，教人同在泪痕中。",
        "dynasty": "宋",
        "collection_info": null
    }
]