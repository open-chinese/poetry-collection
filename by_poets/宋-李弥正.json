[
    {
        "uuid": "2f0b7e174145dc859dbb100b86fc80e9",
        "title": "和祝镒韵",
        "author": "李弥正",
        "content": "劳车发危坂，倦艘失飞湍。\n滔滔褦襶子，疾走殊未阑。\n鹤仙摆名宦，结庐松江干。\n笑拍萍风浮，瞬视草露漙。\n图川不愧辋，序谷宁先盘。\n门岂俗驾拒，室无哀筝弹。\n按行松菊间，澹然有余观。\n莲巢众香聚，浮天百忧宽。\n秋光敛洲渚，暮翠笼峰峦。\n我来挟良朋，道故盟未寒。\n练颜仰孤标，耐久同苍官。\n终当役薪水，刀圭却衰残。",
        "dynasty": "宋",
        "collection_info": null
    }
]