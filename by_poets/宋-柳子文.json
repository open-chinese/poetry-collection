[
    {
        "uuid": "9e947a888fce72ba854ec41e02cb1591",
        "title": "呈同院诸公  其一",
        "author": "柳子文",
        "content": "邓子知名久，秋闱得暂依。\n论文虚以往，讲道实而归。\n得句赓酬数，忘言笑语稀。\n自惭初学步，鱼目混珠玑。",
        "dynasty": "宋",
        "collection_info": null
    },
    {
        "uuid": "0b6d0e6ca6612ac626541616b8c1d281",
        "title": "呈同院诸公  其二",
        "author": "柳子文",
        "content": "刻意长沙客，编书近隙光。\n朝方登庙器，时可咏山梁。\n未用嘲经笥，端宜号智囊。\n颇闻穷史学，犹想见三长。",
        "dynasty": "宋",
        "collection_info": null
    },
    {
        "uuid": "2b29080b79ae32caa1b266062c7895e0",
        "title": "呈同院诸公  其三",
        "author": "柳子文",
        "content": "官辍蓬莱直，身从帝所回。\n文章孔庭奥，事业傅岩隈。\n多士朝廷念，诸公殿阁来。\n英雄须入彀，应有济川才。",
        "dynasty": "宋",
        "collection_info": null
    },
    {
        "uuid": "9f3c3c2948ff3f9eaf3a189c0c47853b",
        "title": "秋日同文馆  其一",
        "author": "柳子文",
        "content": "磊落羣英集，峥嵘逸气齐。\n捷机闻堕竈，妙论及交梨。\n庭木何年植，窗尘异域题。\n独怜车马散，寒月满宫闺。",
        "dynasty": "宋",
        "collection_info": null
    },
    {
        "uuid": "3688f616d9e933a1eff22ffe679b2975",
        "title": "秋日同文馆  其二",
        "author": "柳子文",
        "content": "懒散江湖客，秋深念涤场。\n端宜返田里，安敢论文章。\n山坞橙应熟，霜篱菊正香。\n行归招隠客，鼓腹咏时康。",
        "dynasty": "宋",
        "collection_info": null
    },
    {
        "uuid": "cf5cf767346d3198715e99e435ff632f",
        "title": "秋日同文馆  其三",
        "author": "柳子文",
        "content": "国器来金马，儒冠萃木鷄。\n胜心争逐北，锐气鼓争西。\n海峤鹏程息，春风雁塔题。\n应思连夜雨，车马六街泥。",
        "dynasty": "宋",
        "collection_info": null
    },
    {
        "uuid": "aac7dbe70dcb6074d2eedfe6391b0484",
        "title": "未试即事杂书  其一",
        "author": "柳子文",
        "content": "虚廊空白月，灯火闭重闱。\n思苦诗难继，更长梦易归。\n徒劳争墨榜，须信有朱衣。\n万事前期定，升沉不尔违。",
        "dynasty": "宋",
        "collection_info": null
    },
    {
        "uuid": "3225b27ded873fa03d6470caade71781",
        "title": "未试即事杂书  其二",
        "author": "柳子文",
        "content": "一一听宫征，铢铢较短长。\n品题分玉石，得失异炎凉。\n中的非无术，知音岂易忘。\n鱼龙头角老，变化更何方。",
        "dynasty": "宋",
        "collection_info": null
    },
    {
        "uuid": "4ef3bdd2cca4d6b97eb43d6083eaae51",
        "title": "未试即事杂书  其三",
        "author": "柳子文",
        "content": "万户争看榜，三年此一开。\n异时千载遇，此日四方来。\n价重连城璧，珍逾羽化杯。\n山梁欣有获，置网岂须媒。",
        "dynasty": "宋",
        "collection_info": null
    },
    {
        "uuid": "02240af4f9ecbeddc60b6608c01041d2",
        "title": "呈同院后至诸公",
        "author": "柳子文",
        "content": "秋日同文馆，中官押入回。\n西风初雨后，明月为人来。\n藻鉴凭君许，赓歌媿我陪。\n相逢已忘寝，坐见斗移魁。",
        "dynasty": "宋",
        "collection_info": null
    },
    {
        "uuid": "0ffb3bf98d4f4cabc98b1432e87c5d8a",
        "title": "初入试院",
        "author": "柳子文",
        "content": "跫然虽復喜斯行，开豁拘怀頼俊英。\n上国擢材初改辙，众心督战亦乘城。\n何时奏籍瞻霜简，且復安眠听雨声。\n异日尚容休沐会，未惭相约太癯生。",
        "dynasty": "宋",
        "collection_info": null
    },
    {
        "uuid": "96504d9e2e6357467ce10010bfcfc8be",
        "title": "试院即事呈诸公",
        "author": "柳子文",
        "content": "高谈初喜听悬河，未厌邻房日夕过。\n蝴蝶乍迴尘外梦，蜘蛛看结雨中罗。\n银袍较艺观勍敌，玉帐收功听凯歌。\n共是当年廷试客，锁闱今日合如何。",
        "dynasty": "宋",
        "collection_info": null
    },
    {
        "uuid": "5d43db79fe4e217243be0bab3b882a51",
        "title": "再呈慎思诸公兼以言怀",
        "author": "柳子文",
        "content": "侵寻节物过秋风，何处钧天燕鼓钟。\n九日菊花聊一醉，五湖佳士偶相逢。\n挑灯款语时供笑，借纸联诗且漫从。\n待得出闱应放意，百杯追逐兴方浓。",
        "dynasty": "宋",
        "collection_info": null
    },
    {
        "uuid": "e8aca86f31e17cc066289ddf24dda7a2",
        "title": "次韵呈文潜学士同年",
        "author": "柳子文",
        "content": "才堪斗量君独釜，年少登瀛脱尘土。\n重闱几日锁清秋，酬唱新篇乱如雨。\n读书相逢十载前，君家酥酪和腐乳。\n分题吟思入风云，得意还忘呕心苦。\n晚将衰飒奉英游，漫记雪窗邀夜语。\n平生意气杯酒间，我醉狂歌君起舞。\n即今头白老青衫，但期教子应门户。\n燕颔从君骨相殊，看君鼎食罗五俎。",
        "dynasty": "宋",
        "collection_info": null
    },
    {
        "uuid": "021388c290a1d4178e697fff0d276bc0",
        "title": "次韵呈慎思学士",
        "author": "柳子文",
        "content": "咸韶濩武来何方，铿锵入耳安能忘。\n阳春兰芷秋菊芳，金门词客青袍郎。\n昭回下烛光焰长，深山大泽龙蛇苍。\n浩歌激烈元非狂，正逢圣主开明堂。\n风烟关塞收旗枪，舞干两阶臣戎羌。\n喋血拓境谋非臧，边城夜行休赍粮。\n采诗不復嘲青冈，蛜蝛戢羽戍妇床。\n移文北斗猿鹤傍，渥洼朱龙两服骧。\n胥靡版筑罢浚隍，白环楛矢贡篚装。\n航海万里风帆扬，边圉胆落嗟唇亡。\n诸蕃入学愿可偿，槐花举子促书囊。\n成均贡士贤登乡，东门宣诏礼十行。\n我惭驽骀追骕骦，何敢望回不及商。\n毛遂未至空连房，頼有墨妙江都王。\n传模共分此日光，骅骝绿骠两耳黄。\n想见蹙踏披天香，坐觉暑退秋堂凉。\n拘挛龌龊漫引觞，门外乌兔双飞翔。\n悠悠逝川东去央，故山鱼鸟空相望。\n邓侯意气摩秋霜，朝吟百篇暮千章。\n骈罗经史贯列庄，落纸但见书吏忙。\n孔鸾羽仪各效祥，鄙夫不学空面墙。\n先馈不用惊五浆，乌号要须贲育张。",
        "dynasty": "宋",
        "collection_info": null
    }
]