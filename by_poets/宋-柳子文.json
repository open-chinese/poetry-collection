[
    {
        "uuid": "9abfe3d1b96443276edc9e6da5a1085d",
        "title": "呈同院诸公  其一",
        "author": "柳子文",
        "content": "邓子知名久，秋闱得暂依。\n论文虚以往，讲道实而归。\n得句赓酬数，忘言笑语稀。\n自惭初学步，鱼目混珠玑。",
        "dynasty": "宋",
        "collection_info": null
    },
    {
        "uuid": "1539b2120dccec54aa4930b5074c2d2d",
        "title": "呈同院诸公  其二",
        "author": "柳子文",
        "content": "刻意长沙客，编书近隙光。\n朝方登庙器，时可咏山梁。\n未用嘲经笥，端宜号智囊。\n颇闻穷史学，犹想见三长。",
        "dynasty": "宋",
        "collection_info": null
    },
    {
        "uuid": "505f096ac23a01a8ba82a188f3bc7880",
        "title": "呈同院诸公  其三",
        "author": "柳子文",
        "content": "官辍蓬莱直，身从帝所回。\n文章孔庭奥，事业傅岩隈。\n多士朝廷念，诸公殿阁来。\n英雄须入彀，应有济川才。",
        "dynasty": "宋",
        "collection_info": null
    },
    {
        "uuid": "923502204527335bd4bcc8541f9fcea7",
        "title": "秋日同文馆  其一",
        "author": "柳子文",
        "content": "磊落羣英集，峥嵘逸气齐。\n捷机闻堕竈，妙论及交梨。\n庭木何年植，窗尘异域题。\n独怜车马散，寒月满宫闺。",
        "dynasty": "宋",
        "collection_info": null
    },
    {
        "uuid": "c2976abe2828cd5acc9d98c8c774b97f",
        "title": "秋日同文馆  其二",
        "author": "柳子文",
        "content": "懒散江湖客，秋深念涤场。\n端宜返田里，安敢论文章。\n山坞橙应熟，霜篱菊正香。\n行归招隠客，鼓腹咏时康。",
        "dynasty": "宋",
        "collection_info": null
    },
    {
        "uuid": "d4afd9386683d97e55029ddf2d6a96f4",
        "title": "秋日同文馆  其三",
        "author": "柳子文",
        "content": "国器来金马，儒冠萃木鷄。\n胜心争逐北，锐气鼓争西。\n海峤鹏程息，春风雁塔题。\n应思连夜雨，车马六街泥。",
        "dynasty": "宋",
        "collection_info": null
    },
    {
        "uuid": "928570b1d69c9d6d96da59c29e0309d0",
        "title": "未试即事杂书  其一",
        "author": "柳子文",
        "content": "虚廊空白月，灯火闭重闱。\n思苦诗难继，更长梦易归。\n徒劳争墨榜，须信有朱衣。\n万事前期定，升沉不尔违。",
        "dynasty": "宋",
        "collection_info": null
    },
    {
        "uuid": "3aa659cd978edb8bfbcc93621edbc931",
        "title": "未试即事杂书  其二",
        "author": "柳子文",
        "content": "一一听宫征，铢铢较短长。\n品题分玉石，得失异炎凉。\n中的非无术，知音岂易忘。\n鱼龙头角老，变化更何方。",
        "dynasty": "宋",
        "collection_info": null
    },
    {
        "uuid": "c00dd042af11e39199d976b626912b6b",
        "title": "未试即事杂书  其三",
        "author": "柳子文",
        "content": "万户争看榜，三年此一开。\n异时千载遇，此日四方来。\n价重连城璧，珍逾羽化杯。\n山梁欣有获，置网岂须媒。",
        "dynasty": "宋",
        "collection_info": null
    },
    {
        "uuid": "69eff633fbbad3a00fb195159a98dcd6",
        "title": "呈同院后至诸公",
        "author": "柳子文",
        "content": "秋日同文馆，中官押入回。\n西风初雨后，明月为人来。\n藻鉴凭君许，赓歌媿我陪。\n相逢已忘寝，坐见斗移魁。",
        "dynasty": "宋",
        "collection_info": null
    },
    {
        "uuid": "2a0a79077ecd01d80d97ec8899020a3a",
        "title": "初入试院",
        "author": "柳子文",
        "content": "跫然虽復喜斯行，开豁拘怀頼俊英。\n上国擢材初改辙，众心督战亦乘城。\n何时奏籍瞻霜简，且復安眠听雨声。\n异日尚容休沐会，未惭相约太癯生。",
        "dynasty": "宋",
        "collection_info": null
    },
    {
        "uuid": "efac9414d0e373e96f8dc59c1773671a",
        "title": "试院即事呈诸公",
        "author": "柳子文",
        "content": "高谈初喜听悬河，未厌邻房日夕过。\n蝴蝶乍迴尘外梦，蜘蛛看结雨中罗。\n银袍较艺观勍敌，玉帐收功听凯歌。\n共是当年廷试客，锁闱今日合如何。",
        "dynasty": "宋",
        "collection_info": null
    },
    {
        "uuid": "3b2198eb20d03f9e7c903796c2ef9170",
        "title": "再呈慎思诸公兼以言怀",
        "author": "柳子文",
        "content": "侵寻节物过秋风，何处钧天燕鼓钟。\n九日菊花聊一醉，五湖佳士偶相逢。\n挑灯款语时供笑，借纸联诗且漫从。\n待得出闱应放意，百杯追逐兴方浓。",
        "dynasty": "宋",
        "collection_info": null
    },
    {
        "uuid": "a4c07f7faaf2bf318452ae87d8942699",
        "title": "次韵呈文潜学士同年",
        "author": "柳子文",
        "content": "才堪斗量君独釜，年少登瀛脱尘土。\n重闱几日锁清秋，酬唱新篇乱如雨。\n读书相逢十载前，君家酥酪和腐乳。\n分题吟思入风云，得意还忘呕心苦。\n晚将衰飒奉英游，漫记雪窗邀夜语。\n平生意气杯酒间，我醉狂歌君起舞。\n即今头白老青衫，但期教子应门户。\n燕颔从君骨相殊，看君鼎食罗五俎。",
        "dynasty": "宋",
        "collection_info": null
    },
    {
        "uuid": "fd60f77d461f6b24903e8312b1daf64b",
        "title": "次韵呈慎思学士",
        "author": "柳子文",
        "content": "咸韶濩武来何方，铿锵入耳安能忘。\n阳春兰芷秋菊芳，金门词客青袍郎。\n昭回下烛光焰长，深山大泽龙蛇苍。\n浩歌激烈元非狂，正逢圣主开明堂。\n风烟关塞收旗枪，舞干两阶臣戎羌。\n喋血拓境谋非臧，边城夜行休赍粮。\n采诗不復嘲青冈，蛜蝛戢羽戍妇床。\n移文北斗猿鹤傍，渥洼朱龙两服骧。\n胥靡版筑罢浚隍，白环楛矢贡篚装。\n航海万里风帆扬，边圉胆落嗟唇亡。\n诸蕃入学愿可偿，槐花举子促书囊。\n成均贡士贤登乡，东门宣诏礼十行。\n我惭驽骀追骕骦，何敢望回不及商。\n毛遂未至空连房，頼有墨妙江都王。\n传模共分此日光，骅骝绿骠两耳黄。\n想见蹙踏披天香，坐觉暑退秋堂凉。\n拘挛龌龊漫引觞，门外乌兔双飞翔。\n悠悠逝川东去央，故山鱼鸟空相望。\n邓侯意气摩秋霜，朝吟百篇暮千章。\n骈罗经史贯列庄，落纸但见书吏忙。\n孔鸾羽仪各效祥，鄙夫不学空面墙。\n先馈不用惊五浆，乌号要须贲育张。",
        "dynasty": "宋",
        "collection_info": null
    }
]