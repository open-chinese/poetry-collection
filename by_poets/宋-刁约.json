[
    {
        "uuid": "16a273157a87fe840482160bf6719fe5",
        "title": "春集东园赋得翠字",
        "author": "刁约",
        "content": "託载东城隅，选胜名园地。\n不问主人来，聊适寻春意。\n簪花照席光，藉草连袍翠。\n烟霏远树迷，风腊繁英坠。\n促行潋滟觞，少驻雍容骑。\n四者信难并，安敢辞沉醉。",
        "dynasty": "宋",
        "collection_info": null
    },
    {
        "uuid": "1db277abfa63726ff04d4a8d71ce69e6",
        "title": "使契丹戏作",
        "author": "刁约",
        "content": "押燕移离毕，看房贺跋支。\n饯行三匹裂，密赐十貔貍。",
        "dynasty": "宋",
        "collection_info": null
    },
    {
        "uuid": "ecf2a80d235d64ac0bd939ca5c4fab0a",
        "title": "游五洩山",
        "author": "刁约",
        "content": "西源穷尽到东源，直注层崖五磴泉。\n真境无繇追汗漫，胜游聊得弄潺湲。\n风生虎啸层岩底，月上猿啼古木巓。\n祇待归休林下去，来同灵默此安禅。",
        "dynasty": "宋",
        "collection_info": null
    },
    {
        "uuid": "a62adcc1bae5c3267af507691d4292b2",
        "title": "过渔浦作",
        "author": "刁约",
        "content": "一水相望越与杭，渡头人物见微茫。\n翩翩商楫来溪口，隐隐耕犁入富阳。\n市肆凋疏随浦尽，山峰重迭傍江长。\n民瞻熊轾咸相谓，太守经行此未尝。",
        "dynasty": "宋",
        "collection_info": null
    },
    {
        "uuid": "67868161a21689a6ed8782cdead7915c",
        "title": "过溪口广慈院",
        "author": "刁约",
        "content": "赏徧林泉去未能，却来溪口访岩僧。\n为观远景尤奇处，更陟危亭最上层。\n云吐前峰疑霈雨，泉飞别涧旋凝冰。\n陋容憔悴烦躬笔，待结钱唐九老朋。",
        "dynasty": "宋",
        "collection_info": null
    },
    {
        "uuid": "c4b2c721719154f1db7a8bc4cdad13e2",
        "title": "严陵山",
        "author": "刁约",
        "content": "一染浮名十五春，强随时态役天真。\n何年卜筑兹山下，却笑区区世路人。",
        "dynasty": "宋",
        "collection_info": null
    },
    {
        "uuid": "f7730b8668cbc47cd9a2433cd1c01043",
        "title": "送梵才大师归天台",
        "author": "刁约",
        "content": "京洛风尘弊客裾，故山归去有精庐。\n缀盂应供王城久，镂管赓吟友社余。\n衲拥兰芽新赐服，帙收贝叶旧翻书。\n萧然壁观芝岩上，从此身名与世疏。",
        "dynasty": "宋",
        "collection_info": null
    },
    {
        "uuid": "da6a85e4bc14f4ad73cc3f9f4732bb70",
        "title": "如归亭",
        "author": "刁约",
        "content": "松陵江上峻裁基，危岫前瞻小四围。\n张翰鲈鱼闲适兴，庄周鸥鸟尽忘机。\n檐牙高啄千家绕，舟尾相衔数桨飞。\n倦客登临聊永日，豁开杂思信如归。",
        "dynasty": "宋",
        "collection_info": null
    }
]