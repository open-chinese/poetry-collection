[
    {
        "uuid": "65cdd28bc94cc2d97e829d8a655bdbba",
        "title": "念奴娇 我来牛渚",
        "author": "吴渊",
        "content": "我来牛渚，聊登眺、客里襟怀如豁。\n谁着危亭当此处，占断古今愁绝。\n江势鲸奔，山形虎踞，天险非人设。\n向来舟舰，曾扫百万胡羯。\n追念照水然犀，男儿当似此，英雄豪杰。\n岁月匆匆留不住，鬓已星星堪镊。\n云暗江天，烟昏淮地，是断魂时节。\n栏干捶碎，酒狂忠愤俱发。",
        "dynasty": "宋",
        "collection_info": null
    },
    {
        "uuid": "9e152ecfbea8e60a608bdbac5bdc7c60",
        "title": "水调歌头 太白已仙去",
        "author": "吴渊",
        "content": "太白已仙去，诗骨此山藏。\n胸中锦绣如屋，都乞与东皇。\n碎翦杏花千树，浓抹胭脂万点，妖艳断人肠。\n晓露沐春色，晴日涨风光。\n孤村路，逢休暇，共徜徉。\n酒旗斜处，□□一簇几红妆。\n暂息江头烽火，无奈鬓边霜雪，聊复放疏狂。\n倚俟玉壶竭，未肯宝鞭扬。",
        "dynasty": "宋",
        "collection_info": null
    },
    {
        "uuid": "942aff8abde42ee90b31bd088cbf30c6",
        "title": "沁园春 喜我新归",
        "author": "吴渊",
        "content": "喜我新归，逢戎初度，关情更深。\n正昼掩柴扉，□寻隐遁，□舒槐府，戎正经纶。\n白石清泉，紫枢黄阁，□□□□□□□。\n□□□，□弟为宰相，兄作闲人。\n南园借我登临。\n都不怕近前丞相瞋。\n但曳履扶筇，堪怜独步，携壶载酒，每叹孤斟。\n七Α开颜，六旬屈指，风雨对床频上心。\n殷勤祝，道何时回首，及早抽身。",
        "dynasty": "宋",
        "collection_info": null
    },
    {
        "uuid": "908a0ff15866ad02487bbb53e1d175a3",
        "title": "沁园春 十月江南",
        "author": "吴渊",
        "content": "十月江南，一番春信，怕凭玉栏。\n正地连边塞，角声三弄，人思乡国，愁绪千般。\n草草村墟，疏疏篱落，犹记花间曾卓庵。\n茶瓯罢，问几回吟绕，冷淡相看。\n堪怜。\n影落溪南。\n又月午无人更漏三。\n虽虚林幽壑，数枝偏瘦，已存鼎鼐，一点微酸。\n松竹交盟，雪霜心事，断是平生不肯寒。\n林逋在，倩诗人此去，为语湖山。",
        "dynasty": "宋",
        "collection_info": null
    },
    {
        "uuid": "c7ee1a673b1de418ace0273cf5bbc9ab",
        "title": "满江红 秋后锺山",
        "author": "吴渊",
        "content": "秋后锺山，苍翠色、可供餐食。\n登临处、怨桃旧曲，催梅新笛。\n江近苹风随汛落，峰高松露和云滴。\n叹头童、齿豁已成翁，犹为客。\n老怀抱，非畴昔。\n欢意思，须寻觅。\n人间世、假饶百岁，苦无多日。\n已没风云豪志气，只思烟水闲踪迹。\n问何年、同老转溪滨，渔钩掷。",
        "dynasty": "宋",
        "collection_info": null
    },
    {
        "uuid": "f0a3dcd0809726c0f784f6c571cd1ed1",
        "title": "满江红 投老未归",
        "author": "吴渊",
        "content": "投老未归，太仓粟、尚教蚕食。\n家山梦、秋江渔唱，晚风牛笛。\n别墅流风惭莫继，新亭老泪空成滴。\n笑当年、君作主人翁，同为客。\n紫燕泊，犹如昔。\n青鬓改，难重觅。\n记携手、同游此处，恍如前日。\n且更开怀穷乐事，可怜过眼成陈迹。\n把忧边、忧国许多愁，权抛掷。",
        "dynasty": "宋",
        "collection_info": null
    },
    {
        "uuid": "c26fffe8ebc0e6e1b5e8a54a088fb147",
        "title": "早朝步葛元喆韵",
        "author": "吴渊",
        "content": "万井苍凉欲曙天，禁钟声断佩声联。\n云浮玉辇霞裾降，风动金莲宝炬然。\n四国龙飞清穆世，羣工虎拜太平年。\n吾王不倦宵衣念，国祚遥知永永传。",
        "dynasty": "宋",
        "collection_info": null
    },
    {
        "uuid": "258574e60db7048c74ba89d57586e9dc",
        "title": "九日",
        "author": "吴渊",
        "content": "百年王事谩劳形，客裏逢时迹类萍。\n无酒可添元亮兴，任人浪笑阮宣醒。\n荆湖城壁连钲鼓，河朔黎元陷虏庭。\n久拥旌旄愧无补，敢将衰朽叹飘零。",
        "dynasty": "宋",
        "collection_info": null
    },
    {
        "uuid": "bbd3c501329c1e238431b31c7408cd03",
        "title": "登南城",
        "author": "吴渊",
        "content": "江城一眺思悠悠，平楚苍然野水流。\n衰草寒烟梅老墓，败垣斜日谢公楼。\n江山有恨英雄老，天地无私草木秋。\n万古兴亡俱是梦，丈夫何者为身谋。",
        "dynasty": "宋",
        "collection_info": null
    },
    {
        "uuid": "abfbeae2d1a7832574b7c1fc17299f04",
        "title": "游青山  其一",
        "author": "吴渊",
        "content": "碧嶂千层镇一州，十年前记作斯游。\n因看红杏行停辔，为濯清泉坐解裘。\n怪石巉岩蹲虎豹，老松偃蹇卧龙虬。\n转看转有无穷景，杖履何妨绝顶头。",
        "dynasty": "宋",
        "collection_info": null
    },
    {
        "uuid": "1cd86b2019c621f0339a1a39e51ba43e",
        "title": "游青山  其二",
        "author": "吴渊",
        "content": "风流千载忆玄晖，此日登临不觉疲。\n看取眼前都是句，如何身后不留诗。\n须知小隠徜徉日，正是高吟寥泬时。\n可惜出山终不免，空留翠岫与清漪。",
        "dynasty": "宋",
        "collection_info": null
    },
    {
        "uuid": "77a0d7e0f9f1548a095617ce6e6ae1e8",
        "title": "横碧堂",
        "author": "吴渊",
        "content": "十一年如一欠伸，今朝又得快登临。\n半城杨柳春风满，四野桑麻雨露深。\n槛外翠峰重入眼，樽前白髮遂惊心。\n感今怀昔凭栏处，不觉崦嵫日已沈。",
        "dynasty": "宋",
        "collection_info": null
    },
    {
        "uuid": "1e8e3a5cba2ee8e842052f94eefa0d10",
        "title": "用前韵",
        "author": "吴渊",
        "content": "每来登眺便眉伸，高处苍穹俨若临。\n投老光阴随日晚，思归情绪与秋深。\n鹭飞沙际迷人目，雁满江头动客心。\n北望淮淝何处是，晚来烟雾正沈沈。",
        "dynasty": "宋",
        "collection_info": null
    },
    {
        "uuid": "5a84afb25e29bcb286012a9a363c55f0",
        "title": "官梅亭",
        "author": "吴渊",
        "content": "畴昔花前屡举觞，重来鬓髮已苍苍。\n未容篱菊成归隠，且向官梅作醉乡。\n每约松篁坚岁晚，肯随桃李竞春芳。\n东风二月无人惜，片片霏霏雪自香。",
        "dynasty": "宋",
        "collection_info": null
    },
    {
        "uuid": "34b8f78b9cacf49655352dc576f24e06",
        "title": "霜蕤亭三首  其一",
        "author": "吴渊",
        "content": "正到春归恼客肠，荼䕷架上发孤芳。\n刘伶嗜酒名为酒，薛女餐香肌亦香。\n人已今朝衰鬓髮，花犹昔日淡梳妆。\n十年陈迹浑如梦，徙倚阑干到夕阳。",
        "dynasty": "宋",
        "collection_info": null
    },
    {
        "uuid": "54102b9046cbfd6d77d028617b1ef23b",
        "title": "霜蕤亭三首  其二",
        "author": "吴渊",
        "content": "东皇为代是南熏，醖酿成花迥出尘。\n尽洗娇红春态度，独呈雅素雪精神。\n牵衣弱蔓如留客，入枕清香更恼人。\n月下星前曾醉插，肯容烦暑到冠巾。",
        "dynasty": "宋",
        "collection_info": null
    },
    {
        "uuid": "fe26e92840265a4fcd0b66ffda8a532b",
        "title": "霜蕤亭三首  其三",
        "author": "吴渊",
        "content": "园丁编竹亦勤哉，老蔓纤条费剪裁。\n杳杳翠云深作洞，霏霏香雪簇成堆。\n玉虬飞下盘千尺，金爵携将饮百杯。\n说与此花狼籍后，园林杖履亦稀来。",
        "dynasty": "宋",
        "collection_info": null
    },
    {
        "uuid": "b17cae9a22cb2cde2025a17fed493aab",
        "title": "挥麈堂二首  其一",
        "author": "吴渊",
        "content": "老守重来何所为，筑成台榭凿成池。\n绿深夜雨龟鱼远，红压春风鶑燕迟。\n民乐轩墀偏少讼，官閒园圃自多诗。\n凤团啜罢投衾枕，梦觉花间日影移。",
        "dynasty": "宋",
        "collection_info": null
    },
    {
        "uuid": "6bf04b76c4f658656f2cb563fe287a42",
        "title": "挥麈堂二首  其二",
        "author": "吴渊",
        "content": "恋宿怀安物我齐，况兼两世四持麾。\n可怜园内乐成日，却被官中捉去时。\n李郭诗篇怀旧迹，欧梅歌舞怅新知。\n多应日后清宵梦，频到姑溪溪水湄。",
        "dynasty": "宋",
        "collection_info": null
    },
    {
        "uuid": "5eab80acf5aa84e94848965e0ec4889b",
        "title": "送杜尚书赴行在",
        "author": "吴渊",
        "content": "龙德刚中道学优，洛中夫子尔同流。\n暂辞天府安边阃，又属轺车返帝州。\n万里长城唐李绩，百年勋业汉留侯。\n明朝回首秋江上，泰华岩岩天际头。",
        "dynasty": "宋",
        "collection_info": null
    },
    {
        "uuid": "574e3e2456b36c8e061f9f7cb75db870",
        "title": "冬雨",
        "author": "吴渊",
        "content": "坐来杂霰洒隆冬，痛饮那禁觱发风。\n却忆西枢承旨日，冒寒犹立大明宫。",
        "dynasty": "宋",
        "collection_info": null
    },
    {
        "uuid": "a7203e46fe555a765d04eead78cf15c1",
        "title": "高氏小景",
        "author": "吴渊",
        "content": "地白天寒冻裂裘，何人乘艇下中流。\n披图孟浪不相识，疑是当年王子猷。",
        "dynasty": "宋",
        "collection_info": null
    },
    {
        "uuid": "fee3b77047a3a95eb5485cff6a4d0ce7",
        "title": "凤凰台二首  其一",
        "author": "吴渊",
        "content": "暂因休暇得遨游，感慨樽前岁月流。\n长向此时忧徼塞，不知何日乐林丘。\n凤凰寂寂空留寺，鸿雁嗷嗷尚满洲。\n畴昔谪仙愁绝处，我来登眺更多愁。",
        "dynasty": "宋",
        "collection_info": null
    },
    {
        "uuid": "c90bebe42b0660e2c21b37737c2562e0",
        "title": "凤凰台二首  其二",
        "author": "吴渊",
        "content": "六朝旧迹作新游，王谢千年风尚流。\n但使时能开晋宋，只缘道不本轲丘。\n昏昏赤县神州地，渺渺白苹红蓼洲。\n谁道天分南北限，人分南北至今愁。",
        "dynasty": "宋",
        "collection_info": null
    },
    {
        "uuid": "ae4be14cd3cc7b7f4f8a8ec93264e5c9",
        "title": "劝耕二首  其一",
        "author": "吴渊",
        "content": "细霭轻烟弄晚晴，聊驱小队出城闉。\n□将泉石膏肓疗，为识庐山面目真。\n古殿松篁无盛夏，斋厨笋蕨有余春。\n道旁处处闻流水，一部笙篁更可人。",
        "dynasty": "宋",
        "collection_info": null
    },
    {
        "uuid": "51e1e949673a28b328f98712e1e77e18",
        "title": "劝耕二首  其二",
        "author": "吴渊",
        "content": "铃斋日日簿书尘，不觉光阴暗裏侵。\n忽见前山有花发，始知今岁已春深。\n边风尚有寒吹面，腊雪全无早繫心。\n忧国忧民平日事，新来赢得白盈簪。",
        "dynasty": "宋",
        "collection_info": null
    },
    {
        "uuid": "c366e434225e6381a0fe1ef5e342e028",
        "title": "峨眉山",
        "author": "吴渊",
        "content": "一带天分南北限，两眉烟锁古今愁。\n却思太白惊人句，影入平羌江水流。",
        "dynasty": "宋",
        "collection_info": null
    }
]