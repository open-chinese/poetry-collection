[
    {
        "title": "明堂侍祠十绝  其一",
        "author": "王庭",
        "content": "礼行肆类又称禋，喜见承平景铄信。\n堪笑汉人夸肸饰，何如明德达精纯。",
        "dynasty": "宋",
        "collection_info": null
    },
    {
        "title": "明堂侍祠十绝  其二",
        "author": "王庭",
        "content": "先皇鸿烈冠重兴，庙社依然总燕宁。\n今日孝思严陟配，必知深妥在天灵。",
        "dynasty": "宋",
        "collection_info": null
    },
    {
        "title": "明堂侍祠十绝  其三",
        "author": "王庭",
        "content": "玉轪纔驰霁色开，都人驩謼殷如雷。\n曰晹曰雨元无定，都自吾皇一念来。",
        "dynasty": "宋",
        "collection_info": null
    },
    {
        "title": "明堂侍祠十绝  其四",
        "author": "王庭",
        "content": "唱彻严更凤钥开，侍祠济济列崇陔。\n小臣亦忝廊西献，惟秉温恭对越来。",
        "dynasty": "宋",
        "collection_info": null
    },
    {
        "title": "明堂侍祠十绝  其五",
        "author": "王庭",
        "content": "玉佩珊珊出禁扉，金莲分炬散芳菲。\n祠班咫尺临黄道，惹得天香满袖归。",
        "dynasty": "宋",
        "collection_info": null
    },
    {
        "title": "明堂侍祠十绝  其六",
        "author": "王庭",
        "content": "登歌奏罢乐初成，懿懿芬芬荐德馨。\n好是天心彰信顺，故教华月吐青冥。",
        "dynasty": "宋",
        "collection_info": null
    },
    {
        "title": "明堂侍祠十绝  其七",
        "author": "王庭",
        "content": "合宫深敞帀修廊，万烛辉辉粲奉璋。\n自有质文昭俭度，不须扬厉述斋房。",
        "dynasty": "宋",
        "collection_info": null
    },
    {
        "title": "明堂侍祠十绝  其八",
        "author": "王庭",
        "content": "左个明堂是集英，鹄袍曾此接文明。\n馂余款听钧天奏，疑是吾伊雅颂声。",
        "dynasty": "宋",
        "collection_info": null
    },
    {
        "title": "明堂侍祠十绝  其九",
        "author": "王庭",
        "content": "千官移杖拱端门，一日鸡竿万里春。\n汤网本疏民自格，要知家法在深仁。",
        "dynasty": "宋",
        "collection_info": null
    },
    {
        "title": "明堂侍祠十绝  其一○",
        "author": "王庭",
        "content": "肸蠁丰融富媪釐，班迴长乐奉愉怡。\n休嘉最易生安逸，翼翼当如未祼时。",
        "dynasty": "宋",
        "collection_info": null
    },
    {
        "title": "清湖",
        "author": "王庭",
        "content": "万顷灵湫带碧烟，源泉混混自山前。\n四时每涨空中雨，一片常涵镜裏天。\n星斗转时银汉近，芙蓉开处彩屏连。\n鱼龙久跃平深处，变化应知在异年。",
        "dynasty": "宋",
        "collection_info": null
    }
]