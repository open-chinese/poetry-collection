[
    {
        "uuid": "564b941ee7e5e436b9683a00aeca2714",
        "title": "声声慢 洞宾仙客",
        "author": "赵宰",
        "content": "洞宾仙客，诞节明朝，方斋今日称觞。\n为有金丹，希年近也康强。\n平生铁石肺腑，肯依阿、贪恋朝行。\n芹溪上，把等闲出处，付与沧浪。\n花竹午桥葱倩，身退静、功名大耐偏长。\n济世经纶，暂时收敛何妨。\n黄扉有分须到，况玉皇、久待平章。\n康时了，万千年、姓字弥香。",
        "dynasty": "宋",
        "collection_info": null
    }
]