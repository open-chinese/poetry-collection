[
    {
        "uuid": "bdcec42f03ed8efe855054dc8c99d2c1",
        "title": "阮郎归 钓鱼船上谢三郎",
        "author": "俞紫芝",
        "content": "钓鱼船上谢三郎。\n双鬓已苍苍。\n蓑衣未必清贵，不肯换金章。\n汀草畔，浦花旁。\n静鸣榔。\n自来好个，渔父家风，一片潇湘。",
        "dynasty": "宋",
        "collection_info": null
    },
    {
        "uuid": "d048840589972c170e3bf8544d4abef5",
        "title": "临江仙 弄水亭前千万景",
        "author": "俞紫芝",
        "content": "弄水亭前千万景，登临不忍空回。\n水轻墨澹写蓬莱。\n莫教世眼，容易洗尘埃。\n收去雨昏都不见，展时还似云开。\n先生高趣更多才。\n人人尽道，小杜却重来。",
        "dynasty": "宋",
        "collection_info": null
    },
    {
        "uuid": "e096a1b25b26789c90275b3428cdb71e",
        "title": "苏幕遮 地锺灵",
        "author": "俞紫芝",
        "content": "地锺灵，天应瑞。\n簇簇香苞、团作真珠蕊。\n玉宇瑶台分十二。\n要伴姮娥，月里双双睡。\n月如花，花似月。\n花月生香，添此真奇异。\n不许扬州夸间气。\n昨夜春风，唤醒琼琼醉。",
        "dynasty": "宋",
        "collection_info": null
    },
    {
        "uuid": "f369e738504b3985c499e1981f5fadc7",
        "title": "南涧月夕",
        "author": "俞紫芝",
        "content": "华髮念秋晚，青灯怜夜长。\n香团菊花露，寒着橘林霜。\n月在北窗底，人行南涧傍。\n婆娑不知去，身世两相忘。",
        "dynasty": "宋",
        "collection_info": null
    },
    {
        "uuid": "41dae1fdefec26feec199d119f475c92",
        "title": "旅中谕怀",
        "author": "俞紫芝",
        "content": "白浪红尘二十春，就中奔走费光阴。\n有时俗事不称意，无限好山都上心。\n一面琴为方外友，数篇诗当橐中金。\n会须将尔同归去，家在碧溪烟树深。",
        "dynasty": "宋",
        "collection_info": null
    },
    {
        "uuid": "5faa33c1229e52f0c3007e7794bef530",
        "title": "岁杪山中",
        "author": "俞紫芝",
        "content": "石乱云深客到稀，鹤和残雪在高枝。\n小轩日午贪浓睡，门外春风过不知。",
        "dynasty": "宋",
        "collection_info": null
    },
    {
        "uuid": "047066b8962cb19b3bd5c7bd98382637",
        "title": "咏草",
        "author": "俞紫芝",
        "content": "满目芊芊野渡头，不知若箇解忘忧。\n细随绿水侵离馆，远带斜阳过别洲。\n金谷园中荒映月，石头城下碧连秋。\n行人怅望王孙去，买断金钗十二愁。",
        "dynasty": "宋",
        "collection_info": null
    },
    {
        "uuid": "dc7d7a07c992f8199afdd2fe42f3ddfd",
        "title": "宿蒋山栖霞寺",
        "author": "俞紫芝",
        "content": "独坐清谈久亦劳，碧松燃火暖衾袍。\n夜深童子唤不起，猛虎一声山月高。",
        "dynasty": "宋",
        "collection_info": null
    },
    {
        "uuid": "eaee03652bbcf9429e375b7349a9f597",
        "title": "山中琴兴",
        "author": "俞紫芝",
        "content": "野客调琴玉一枝，熏风滋味自家知。\n夜深断送鹤先睡，弹到山空月落时。",
        "dynasty": "宋",
        "collection_info": null
    },
    {
        "uuid": "b857c6f6cda8dc5ea4ba29059b31ab5f",
        "title": "无题",
        "author": "俞紫芝",
        "content": "深深尽陌倚朱门，腮粉轻红湿泪痕。\n寂寞绣屏人未见，杏花疏雨立黄昏。",
        "dynasty": "宋",
        "collection_info": null
    },
    {
        "uuid": "6918ef767c6e142bcb1b7fc655a47613",
        "title": "口占",
        "author": "俞紫芝",
        "content": "相君高卧朝天阙，立损阶前白玉麟。\n此去定生狮子国，却来重载法王身。",
        "dynasty": "宋",
        "collection_info": null
    },
    {
        "uuid": "72cc7d42177b82fc4e77768fadedea34",
        "title": "松风",
        "author": "俞紫芝",
        "content": "万壑摇苍烟，百滩度流水。\n下有骑馿人，萧萧吹冻耳。",
        "dynasty": "宋",
        "collection_info": null
    },
    {
        "uuid": "22a8de2422c3cd8e86c3c379a4ed3d50",
        "title": "戏作",
        "author": "俞紫芝",
        "content": "鬰鬰襟怀怨别离，凤楼西角正斜晖。\n洞房风细春华暖，落尽碧桃人未归。",
        "dynasty": "宋",
        "collection_info": null
    },
    {
        "uuid": "938efbdf5bd206ebad2fe4fabc755f45",
        "title": "寄杜宣卿长官",
        "author": "俞紫芝",
        "content": "长忆逢君历水隅，坐中谈笑见醇儒。\n当年许我入诗社，别后有谁为酒徒。\n头想白如潘骑省，家应贫似范莱芜。\n相思不可能相得，蝉老西风海树枯。",
        "dynasty": "宋",
        "collection_info": null
    },
    {
        "uuid": "aec4094176fee40daaf667abe9ff62b6",
        "title": "水村",
        "author": "俞紫芝",
        "content": "画桡两两枕汀沙，隔岸烟芜一望赊。\n悲翠閒居眠藕叶，鹭鸶别业在芦花。\n溪云漠漠迷渔屋，野旆翻翻露酒家。\n一幅江南真水墨，无人写得寄京华。",
        "dynasty": "宋",
        "collection_info": null
    },
    {
        "uuid": "f5b4a7720b347e1dca823aac07a079de",
        "title": "秋阁晨兴",
        "author": "俞紫芝",
        "content": "远寺一声钟，檐楹惊宿鸟。\n拂衣风露清，月落千山晓。",
        "dynasty": "宋",
        "collection_info": null
    },
    {
        "uuid": "ed9b813efc0ae59f204f694be356c031",
        "title": "冬日",
        "author": "俞紫芝",
        "content": "茆舍竹篱短，梅花吐未齐。\n晚来溪径侧，雪压小桥低。",
        "dynasty": "宋",
        "collection_info": null
    },
    {
        "uuid": "7184ce84ac65a2d843280f3ce4898602",
        "title": "吴兴",
        "author": "俞紫芝",
        "content": "沽酒店穿斜巷出，采莲船傍后门归。\n翠霑城郭山千点，清蘸楼台水一围。",
        "dynasty": "宋",
        "collection_info": null
    },
    {
        "uuid": "ee2e7cdea5c6fad5e405e4d16eff1017",
        "title": "钟山僧舍酬辟疆秘授",
        "author": "俞紫芝",
        "content": "同谒临川丞相时，不期颜色偶然披。\n绿葵自得山人味，绛帐难求俗士知。\n午磬唤回幽枕梦，夕阳催就小窗诗。\n松毛桂叶山中路，肯顾非公復是谁。",
        "dynasty": "宋",
        "collection_info": null
    },
    {
        "uuid": "ae668d12c31c701e5c0a94a6c95e5eed",
        "title": "句  其一",
        "author": "俞紫芝",
        "content": "莫怪野人经宿住，白苹露落蟹螯肥。",
        "dynasty": "宋",
        "collection_info": null
    },
    {
        "uuid": "c3789dadbe0e618a49acd3c216b96e01",
        "title": "句  其二",
        "author": "俞紫芝",
        "content": "满地榆钱逐晓风。",
        "dynasty": "宋",
        "collection_info": null
    },
    {
        "uuid": "44f9f20c6c61ca1c01fe87b0a44667ce",
        "title": "句  其三",
        "author": "俞紫芝",
        "content": "月中疏影暗中香。",
        "dynasty": "宋",
        "collection_info": null
    }
]