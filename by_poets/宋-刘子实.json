[
    {
        "uuid": "b802af8446ae0d4d701cf2181cf93915",
        "title": "念奴娇 一门相种",
        "author": "刘子实",
        "content": "一门相种，剩河英岳粹，共扶昌录。\n夹辅正宜资鲁卫，左右秉持钧轴。\n缓驾轻车，任回虎节，何事劳山国。\n东民欲靖，作新少借康叔。\n况是鸑鷟佳辰，雪霜深处，秀孕椿松绿。\n天意特教荣晚节，挺挺世臣乔木。\n绣斧功成，衮衣促觐，莫恨公归速。\n一陶和气，要令天下蒙福。",
        "dynasty": "宋",
        "collection_info": null
    },
    {
        "uuid": "769c0c8881736c3265e62dc1d53105d5",
        "title": "沁园春 腊后寒收",
        "author": "刘子实",
        "content": "腊后寒收，柳眼青归，梅花笑生。\n正阳和有脚，日边送暖，洪钧换轴，天上回星。\n试巧春盘，介眉春酒，生意从头乐意新。\n须知道，是东风近也，玉燕逢辰。\n举头阊阖开明。\n便稳驾轻车熟路行。\n向玉堂青琐，从容洒翰，长淮赤壁，谈笑麾兵。\n周洛犹尘，商岩未雨，天下苍生望太平。\n休盘涧，任清溪九曲，不放舟横。",
        "dynasty": "宋",
        "collection_info": null
    },
    {
        "uuid": "08a7ed55e93be8329051f1fb5c59556f",
        "title": "挽忠烈刘侯",
        "author": "刘子实",
        "content": "樵水孤军血战时，英雄失援最堪悲。\n那知惯把鲸鲵戮，到底翻为鸟鼠欺。\n堆垒誓当阴灭贼，崤陵休恨不全师。\n生封死庙男儿事，今有祠前堕泪碑。",
        "dynasty": "宋",
        "collection_info": null
    }
]