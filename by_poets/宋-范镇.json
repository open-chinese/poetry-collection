[
    {
        "uuid": "3e081c79057ac7f74f8d035fb0febe28",
        "title": "信相院慧灯",
        "author": "范镇",
        "content": "行乐到萧寺，像殿何煌煌。\n僧年过九十，细话灯焰长。\n方忆髫龀时，初离父母乡。\n是时循旧迹，昼夜不暂忘。\n自事膏火来，日就与月将。\n始卒未尝暗，眉髮皆如霜。\n御风设绛纱，求福兼异香。\n寒村会织女，借余坐如匡。\n陋巷苦志士，凿壁偷隣光。\n太息日已暮，百结忡心肠。\n类此事亿万，聊书成短章。",
        "dynasty": "宋",
        "collection_info": null
    },
    {
        "uuid": "0c6bbba3c54b7ae3401a1c572c41c170",
        "title": "送程端明再镇成都",
        "author": "范镇",
        "content": "成都一都会，千里带坤维。\n自昔公坐啸，至今人去思。\n朝廷慎东注，方面要安绥。\n遂尔重藩屏，因之职殿帷。\n龙光出剑匣，讴颂走江湄。\n晓雪离都驭，春风入境旗。\n壶浆故父老，竹成旧童儿。\n迭足相欢跃，同心仰福禧。\n邦人顾若此，邑子更何其。\n会讲中和化，重为乐职诗。",
        "dynasty": "宋",
        "collection_info": null
    },
    {
        "uuid": "7deccc96ee7a77af536da2e6c3eb934c",
        "title": "游昭觉寺",
        "author": "范镇",
        "content": "炎蒸无处避，此地忽如寒。\n松砌行无际，石房禅自安。\n鸳鸯秋沼涨，蝙蝠晚庭宽。\n登眺见田舍，衡茅半不完。",
        "dynasty": "宋",
        "collection_info": null
    },
    {
        "uuid": "6cd0d7d249e08eaa21e0b21ee3dac687",
        "title": "浄众寺新禅院",
        "author": "范镇",
        "content": "金寺西郊外，一来烦恼摅。\n凡逢似仙境，鲜不属僧居。\n岸绿见翘鹭，溪清无隐鱼。\n残阳已周览，欲去几踌躇。",
        "dynasty": "宋",
        "collection_info": null
    },
    {
        "uuid": "9600d6927d487f257425cb2a40700506",
        "title": "武侯庙柏",
        "author": "范镇",
        "content": "满叶是清霜，培根无沃土。\n耻作秦皇松，宁为冯异树。\n英灵自有风，荫蔚长如雨。\n可怜青青姿，不知人事古。",
        "dynasty": "宋",
        "collection_info": null
    },
    {
        "uuid": "cbfef2bd91c0e304c8c2dea3bf2f9501",
        "title": "留题张少愚屋壁",
        "author": "范镇",
        "content": "高隐郫城下，平地仍径还。\n门开值冠盖，帘卷为江山。\n沛雨人间待，浮云天外閒。\n泥封诏不起，明夕奉慈颜。",
        "dynasty": "宋",
        "collection_info": null
    },
    {
        "uuid": "dc783725941cb113a6b586bffdfbe164",
        "title": "送罗胜卿同年提举玉局观",
        "author": "范镇",
        "content": "匹马西归去，知君得意偏。\n人情重乡里，官职更神仙。\n晓后无衙喏，旬头有俸钱。\n何须驾白鹤，辛苦上青天。",
        "dynasty": "宋",
        "collection_info": null
    },
    {
        "uuid": "198e971ed90ab44fe9c0d81b12ac9aeb",
        "title": "送罗郎中登管勾玉局观",
        "author": "范镇",
        "content": "五门门裏观，松桧日萧疎。\n道话忘心境，仙歌作步虚。\n坛场高突兀，廊庑四纡余。\n世事多纷扰，君心定了如。",
        "dynasty": "宋",
        "collection_info": null
    },
    {
        "uuid": "d805d95489a1a36c5b1f6490a998edab",
        "title": "韩太丞同守成都次韵  其一",
        "author": "范镇",
        "content": "盛府佳招贵，严宸雅寄深。\n舆题仲举坐，阙挂子牟心。\n汉竹分新契，潘花过旧阴。\n当年百里骥，方此试骎骎。",
        "dynasty": "宋",
        "collection_info": null
    },
    {
        "uuid": "41c4710b408d6e0b349ed4260200cfe1",
        "title": "韩太丞同守成都次韵  其二",
        "author": "范镇",
        "content": "近境连桑陌，先游盛竹林。\n併将怀旧意，持作惠时心。\n藻思春生笔，清机月满襟。\n成风锦江曲，迥上玉山岑。",
        "dynasty": "宋",
        "collection_info": null
    },
    {
        "uuid": "60a4f1be445d604adde3970e9e6aa0af",
        "title": "韩太丞同守成都次韵  其三",
        "author": "范镇",
        "content": "春色草将深，春寒柳未阴。\n青天指行栈，渌水荡离襟。\n后乘何为託，前旌喻此心。\n南枝倦飞翼，凭为寄归音。",
        "dynasty": "宋",
        "collection_info": null
    },
    {
        "uuid": "6ed742425f8fc06708d6beff11eba6c1",
        "title": "仲远龙图见邀学射之游先寄五十六言",
        "author": "范镇",
        "content": "几年魂梦寄西州，春晚归逢学射游。\n十里香风尘不动，半山晴日雨初收。\n指撝武弁呈飞骑，次第红粧数胜筹。\n夹道绮罗瞻望处，管絃旌旆拥遨头。",
        "dynasty": "宋",
        "collection_info": null
    },
    {
        "uuid": "c5ec31144d4bb96ca65dcd76c81ecc00",
        "title": "和阎寺丞海云寺",
        "author": "范镇",
        "content": "春日金田驩且譁，始因民俗好纷奢。\n管絃齐奏喧闻野，莺燕高飞不在花。\n雕槛凭时见城郭，迴廊行处有烟霞。\n方塘灵石从来信，不独当年太守夸。",
        "dynasty": "宋",
        "collection_info": null
    },
    {
        "uuid": "fa2ce6becd2ec9720f1d83d696a2c533",
        "title": "登崇圣阁",
        "author": "范镇",
        "content": "金地环迴半锦城，累年斤斧不停声。\n远村民舍烟未起，满寺僧筵钟尽鸣。\n栏槛高低资眺览，市廛言笑尚分明。\n阿房昔日徒虚语，壮丽应亏此画楹。",
        "dynasty": "宋",
        "collection_info": null
    },
    {
        "uuid": "058cb3cbb169ee3861b87c652e576675",
        "title": "和提刑海棠",
        "author": "范镇",
        "content": "不知真宰是谁专，生得韶光此树偏。\n吟笔偶遗工部意，赋词今识翰林权。\n风翻翠幕晨香入，霞照危墙夕影连。\n移植上园如得地，芳名应在紫薇先。",
        "dynasty": "宋",
        "collection_info": null
    },
    {
        "uuid": "09ddf8f947f3d014dd5d5a0e5e73ad71",
        "title": "和成都吴仲庶见寄来韵  其一",
        "author": "范镇",
        "content": "岁华今缓昔如流，旧日樊笼可自由。\n官事了时无尽极，人生安处且閒休。\n愚忠皎皎丹心老，归思绵绵两鬓秋。\n纵使海棠时节过，急行须及浣花游。",
        "dynasty": "宋",
        "collection_info": null
    },
    {
        "uuid": "f51ba0f8013506bddab352f475238a8b",
        "title": "和成都吴仲庶见寄来韵  其二",
        "author": "范镇",
        "content": "濯锦江深惠泽流，西人都未究踪由。\n耕畴拥耒春还动，织户鸣机夜不休。\n讲德定应劳四子，富民须合用千秋。\n凤凰台上需贤久，却恐龟城作蹔游。",
        "dynasty": "宋",
        "collection_info": null
    },
    {
        "uuid": "d173221323fdc4be8ab77bcd311882fa",
        "title": "和成都吴仲庶见寄来韵  其三",
        "author": "范镇",
        "content": "山横双劔水双流，栖北巢南去未由。\n三尺素琴弹浩浩，一炉丹药咏休休。\n白岩霜重红梨晓，银砾烟深紫芋秋。\n每夜梦魂归处路，只应明月见神游。",
        "dynasty": "宋",
        "collection_info": null
    },
    {
        "uuid": "1fcaac008a86f27ca397e93aaa88292b",
        "title": "题曹山人墅居",
        "author": "范镇",
        "content": "桥外浣花溪水通，山人高隐在其中。\n一江丝竹喧天沸，争及松篁半日风。",
        "dynasty": "宋",
        "collection_info": null
    },
    {
        "uuid": "9182798d1969d23645e3f4ff76e02dc3",
        "title": "鸡鸣台",
        "author": "范镇",
        "content": "古人惟恃众心城，何事秦皇苦好兵。\n本设函关禁奸诈，不知半夜有鸡鸣。",
        "dynasty": "宋",
        "collection_info": null
    },
    {
        "uuid": "ccbb2a41881b6fc689d34daf2bb9f496",
        "title": "上岩",
        "author": "范镇",
        "content": "岩雨晴犹滴，溪泉直復迂。\n倾崖目眩转，乱石步崎岖。",
        "dynasty": "宋",
        "collection_info": null
    },
    {
        "uuid": "d27288e60e42861fcd8ec41d1baf550e",
        "title": "成都观牡丹",
        "author": "范镇",
        "content": "自古成都胜，开花不似今。\n径围三尺大，颜色几重深。\n未放香喷雪，仍藏蕊散金。\n要知空色论，聊见主人心。",
        "dynasty": "宋",
        "collection_info": null
    },
    {
        "uuid": "48d3ca6b73839e702d9b0ff139f6c439",
        "title": "题静照堂",
        "author": "范镇",
        "content": "堂构虚閒处，师心静照中。\n当门自流水，满院占清风。\n趺坐通禅观，高谈说性空。\n那知人世上，日月有樊笼。",
        "dynasty": "宋",
        "collection_info": null
    },
    {
        "uuid": "cc1022b8f1cebf0f55e7b698f71c0b59",
        "title": "次张寺丞园",
        "author": "范镇",
        "content": "园林再到身犹健，官职全抛梦乍醒。\n惟有南山与君眼，相逢不改旧时青。",
        "dynasty": "宋",
        "collection_info": null
    },
    {
        "uuid": "c9fecb45b38a1a1bfa7c95ef7541f9cd",
        "title": "冯允南远贶佳作有舜律远相通之句因次韵寄之",
        "author": "范镇",
        "content": "盛旦真明圣，平生伏至公。\n遭逢不世出，覆露与天同。\n谅直诚多勉，谋猷媿罔功。\n后王明若日，夷夏庆同风。\n喜气中兼外，欢谣北至东。\n敢图严密禁，擢处太清宫。\n峻拔山形大，高明地望雄。\n起居无忘古，坐卧只思忠。\n论乐嗟沦废，求音扣寂空。\n大和非隐伏，至理自穹崇。\n暧昧幽还显，尊卑降復隆。\n使人思舞凤，如弋慕飞鸿。\n世事安清谧，人心处正中。\n至醇当直诣，精义故旁通。\n本自关瑶律，还须抚素桐。\n天材由圣作，物理要人穷。\n往古为经始，来今是考终。\n云为极微妙，襟抱贮冲融。\n敛聚阴阳气，窥观造化工。\n因君说乐事，诗咏照光虹。",
        "dynasty": "宋",
        "collection_info": null
    },
    {
        "uuid": "52696c3b581779105e0156d27412abab",
        "title": "奉和冯允南二首  其一",
        "author": "范镇",
        "content": "小马轻舆蜀道难，身披裘褐顶峨冠。\n已从林下幽人往，犹作朝中旧德看。\n渔钓喜欢新得侣，道途瞻顾尚呼官。\n多惭乡友贻清唱，天外鸾音与凤翰。",
        "dynasty": "宋",
        "collection_info": null
    },
    {
        "uuid": "d2e8237b5fb3514e43ec24927d29408e",
        "title": "奉和冯允南二首  其二",
        "author": "范镇",
        "content": "常望乡山忆翠微，此来时节更春晖。\n林间怨鹤久招隐，花外啼鹃仍劝归。\n云似随人飞缥缥，雨如先道洒霏霏。\n迴思仕宦平生事，六十三年始悟非。",
        "dynasty": "宋",
        "collection_info": null
    },
    {
        "uuid": "d94d797cd0fff9828886cbd89f4fad91",
        "title": "送祖龙学择之赴陜府酌饮赠别次欧阳永叔韵",
        "author": "范镇",
        "content": "史君分陜惜别难，缓听长吟速行酒。\n荆山北面黄河南，千里封疆为己有。\n往来无穷西復东，衮衮轮蹄利名走。\n甘棠虽云勿翦伐，未必从前不伤手。\n当时遗爱安在哉，赖有声诗传不朽。\n择之寸刃如新硎，历年何啻十有九。\n胸中藴蓄富术业，此行直欲古人偶。\n近世只知厨传为，不顾虚名似箕斗。\n寄言道路如采诗，但问樵夫与田叟。",
        "dynasty": "宋",
        "collection_info": null
    },
    {
        "uuid": "48bc680686f3881290719efe68db4b2e",
        "title": "秋怀答司马君实",
        "author": "范镇",
        "content": "畴昔共登仕，尔来三十秋。\n常睎丝绳直，窃耻鸱夷柔。\n蹄涔学鉅海，螘垤依崇丘。\n行之不自疑，亲寡憎怨稠。\n于今不亟去，沦胥恐同流。\n努力买良田，远追沮溺游。",
        "dynasty": "宋",
        "collection_info": null
    },
    {
        "uuid": "2a31131ed0b911909a06c538b89a392b",
        "title": "李才元寄示蜀中花图",
        "author": "范镇",
        "content": "牡丹名品众，特地盛于今。\n西子含羞甚，东君着意深。\n障行施烂锦，屋贮用黄金。\n妾婢羣花卉，那能不妬心。",
        "dynasty": "宋",
        "collection_info": null
    },
    {
        "uuid": "5f946319e058b094f2d0de7b363a3baf",
        "title": "望湖台",
        "author": "范镇",
        "content": "台上望城下，迢遥知几寻。\n湖光隐隐见，多碍柳烟深。",
        "dynasty": "宋",
        "collection_info": null
    },
    {
        "uuid": "9664adaae418cad450ac826a5800482a",
        "title": "万艘潭",
        "author": "范镇",
        "content": "私船官运斗纵横，殖货交通绕近城。\n灯火夜凉人未散，古潭宜復万艘名。",
        "dynasty": "宋",
        "collection_info": null
    },
    {
        "uuid": "c315916624c80ce5b8180062be992250",
        "title": "金莲泉",
        "author": "范镇",
        "content": "道侣殷勤凿石渠，金莲泉脉入灵都。\n暗穿竹径仍清冷，为我烹茶敌酪奴。",
        "dynasty": "宋",
        "collection_info": null
    },
    {
        "uuid": "e017e600ab191bff191c305d4f7771a8",
        "title": "奉和君实早朝书事",
        "author": "范镇",
        "content": "日气晓先赤，天形秋转高。\n风轻金辔勒，霜重毳衣袍。\n匹马精神倦，前驺意思豪。\n近来君在告，连直几番鳌。",
        "dynasty": "宋",
        "collection_info": null
    },
    {
        "uuid": "a2b38d62126ac61affa479c5b36df759",
        "title": "闻蝉",
        "author": "范镇",
        "content": "山中气候别，二月已闻蝉。\n乍到清凉景，翻疑暑伏天。\n此身多暇日，何事更惊年。\n杂溜淙淙响，相和胜管絃。",
        "dynasty": "宋",
        "collection_info": null
    },
    {
        "uuid": "933a92f109395981d1cedb7afd64fa6d",
        "title": "宿憩鹤寺",
        "author": "范镇",
        "content": "憩鹤山间憩竹舆，宛然身世住空虚。\n地仙纵与天仙别，明月清风也不疏。",
        "dynasty": "宋",
        "collection_info": null
    },
    {
        "uuid": "adbc647b7bb3bb36c10db1925ea88a8c",
        "title": "和司马君实游喷玉潭",
        "author": "范镇",
        "content": "畏风垂首立，临水侧身行。\n更拂悬崖壁，援毫写姓名。\n一道来何处，千寻正面前。\n时时玉麈下，纷泊鬓毛间。",
        "dynasty": "宋",
        "collection_info": null
    },
    {
        "uuid": "623d0f6562c8bb1e4b811bf3880a1ef8",
        "title": "游喷玉潭",
        "author": "范镇",
        "content": "大风吹沙高翳天，万木簸荡鸣空山。\n夜来奥热今斗寒，下舆乱石崎岖间。\n急着冒絮衣纯棉，两边荆棘难跻攀。\n行到君实所诧处，却坐拂拭尘土颜。\n千尺瀑布才涓涓，深潭寂寞神龙跧。\n此来好事慎勿传，乞得性命成生还。",
        "dynasty": "宋",
        "collection_info": null
    },
    {
        "uuid": "7c22c21e83f3a04c7092da67a03c8abd",
        "title": "寿安",
        "author": "范镇",
        "content": "锦屏山下锦江人，西去东来自在身。\n正是春天好时节，枉遭风起作埃尘。",
        "dynasty": "宋",
        "collection_info": null
    },
    {
        "uuid": "68879054fe5fd60e91c80f74f019d51c",
        "title": "和君实喷玉潭",
        "author": "范镇",
        "content": "夜月光华照洁清，春云容与覆峥嵘。\n都城咫尺无人到，却使庐山浪得名。",
        "dynasty": "宋",
        "collection_info": null
    },
    {
        "uuid": "3a4dfd2b2cda446e822306ebc7033801",
        "title": "和君实迭石溪",
        "author": "范镇",
        "content": "到处窥泉窦，逢人问草名。\n簪裳已无累，猜鸟不须惊。\n对景有诗癖，酌泉无酒狂。\n山间少尘土，云际足春阳。",
        "dynasty": "宋",
        "collection_info": null
    },
    {
        "uuid": "7e83f5da10b9123f4c130b565846a3cf",
        "title": "迭石溪",
        "author": "范镇",
        "content": "昨旦愁风色，今朝喜日华。\n从容下官道，迤逦见人家。\n盛服缘崖看，焚香满路遮。\n樵柯成市井，陶穴乃生涯。\n春石声相应，沉泥处或漥。\n累墙甆隐辚，开径石槎牙。\n柴积高于阜，钓槃疾甚车。\n自非秦世避，谁道舜风遐。\n拄杖逢山斗，迴舆值水斜。\n远林行翠凤，幽隧转青蛇。\n泉眼思搴藻，云头望采花。\n仰身书迭壁，平坐挹飞霞。\n有景殊难纪，兹游信可夸。\n君如别业就，后会固无差。",
        "dynasty": "宋",
        "collection_info": null
    },
    {
        "uuid": "259c1f5fb537a8c4e1cf40de367df4e7",
        "title": "镇卜居许下虽未有涯先作五十六言奉寄子华相公持国端明玉汝待制",
        "author": "范镇",
        "content": "四十年来作往还，如今那怪鬓毛斑。\n凫居雁户得安处，鹤怨猿惊羞故山。\n静乐顾子难独享，公忙何日见君闲。\n相将嵩少深深处，更共眠云紫翠间。",
        "dynasty": "宋",
        "collection_info": null
    },
    {
        "uuid": "4e6c3bcf47a75fdbaf07685bc57e0b71",
        "title": "和君实喜雨三首  其一",
        "author": "范镇",
        "content": "夜中间点滴，晓后见沉阴。\n正惧一时旱，何妨三日霖。\n着花开稍晚，入麦润还深。\n想象离栏处，高张烂锦衾。",
        "dynasty": "宋",
        "collection_info": null
    },
    {
        "uuid": "6ef4762830d55fab6767d5c3aca43022",
        "title": "和君实喜雨三首  其二",
        "author": "范镇",
        "content": "图馆春无赖，田家岁有收。\n那能垤鹳咏，还似土龙求。\n木荫疏成密，云容去復留。\n已然为恶客，泥泞亦须游。",
        "dynasty": "宋",
        "collection_info": null
    },
    {
        "uuid": "192432f5fb5aec0469a5a25a395b12e6",
        "title": "和君实喜雨三首  其三",
        "author": "范镇",
        "content": "一春忧旱熯，田里欲蹉跎。\n正合为霖望，翻成击壤歌。\n风缘帘隙至，云压舍檐过。\n大尹今朝喜，应同野老多。",
        "dynasty": "宋",
        "collection_info": null
    },
    {
        "uuid": "10c533bc95caa0e46954be8f13993414",
        "title": "西湖泛舟辄用前韵寄呈君实",
        "author": "范镇",
        "content": "画船容与到桥还，举袂依然洛酒斑。\n湖上晓光涵潩水，坐中晴色见嵩山。\n心缘念别如多事，身为移居似不闲。\n迭石石淙虽两处，福昌阳翟正中间。",
        "dynasty": "宋",
        "collection_info": null
    },
    {
        "uuid": "b25ee80d137f137efa8b16145fdb99cd",
        "title": "和君实新买迭石溪庄",
        "author": "范镇",
        "content": "画处始知蛇足剩，管中那识豹文斑。\n从来有道须康世，未省升平却住山。\n学富名高难自晦，眼昏心悸始能闲。\n计君迭山溪边景，不得从容岁月閒。",
        "dynasty": "宋",
        "collection_info": null
    },
    {
        "uuid": "ab2a0142b682a7c755ddf2510cae6749",
        "title": "赠僧中海渊还阆",
        "author": "范镇",
        "content": "旧乡山水遶禅扃，日日山光与水声。\n归去定贪山水乐，不教魂梦到神京。",
        "dynasty": "宋",
        "collection_info": null
    },
    {
        "uuid": "8af13bfe82733276d1f88a7978c5719a",
        "title": "送张职方守筠州",
        "author": "范镇",
        "content": "南国一麾守，知公安此行。\n家山虽万里，子舍只邻城。\n驿问中宵至，风谣接畛声。\n定应持课最，同命到天京。",
        "dynasty": "宋",
        "collection_info": null
    },
    {
        "uuid": "6a02a26b764a96fb2816afc22dfc1719",
        "title": "吏隐堂",
        "author": "范镇",
        "content": "花阴柳榻常欹枕，月色侵门不下关。\n因讽君诗想佳景，夜凉依约梦魂间。",
        "dynasty": "宋",
        "collection_info": null
    },
    {
        "uuid": "c3dfec44cc38f2dac4771bb428a372d4",
        "title": "七夕",
        "author": "范镇",
        "content": "翠幕瑶梯百尺楼，楼前星斗自悠悠。\n天家仙会能多少，未到平明已别愁。",
        "dynasty": "宋",
        "collection_info": null
    },
    {
        "uuid": "9f1bf555e1573fb61d95f011e14326f6",
        "title": "再至史局",
        "author": "范镇",
        "content": "史局逾年别，重来已涕零。\n朱书未绝笔，又欲汗新青。",
        "dynasty": "宋",
        "collection_info": null
    },
    {
        "uuid": "6e226248fbc803a61a1a7e211a535154",
        "title": "黄葵",
        "author": "范镇",
        "content": "开时闲淡敛时愁，兰菊应容预胜流。\n剩欲持杯相领略，一庭风露不禁秋。",
        "dynasty": "宋",
        "collection_info": null
    },
    {
        "uuid": "fefda2a96cd8132fa99b18943ef3da44",
        "title": "送司封刘孝祥知资州",
        "author": "范镇",
        "content": "醮坛山下路，消息拟春风。\n遥知底处人，欢喜得西公。\n绣衣还西州，锦账空南宫。\n使君五马行，岂减御史骢。",
        "dynasty": "宋",
        "collection_info": null
    },
    {
        "uuid": "0fbfe8821eda3f543b28d27b0581af6a",
        "title": "剑门关",
        "author": "范镇",
        "content": "云间双剑峰，壁立望西东。\n天地本无外，江山还自通。",
        "dynasty": "宋",
        "collection_info": null
    },
    {
        "uuid": "943b52cf3da8cb8bedf315c60aae29cb",
        "title": "七夕二首  其一",
        "author": "范镇",
        "content": "可怜风信重秋期，红锦花香极所思。\n乞巧楼中成底事，平明祗得玩蛛丝。",
        "dynasty": "宋",
        "collection_info": null
    },
    {
        "uuid": "07e0f2fdddc082a9cc85c5700ba7770a",
        "title": "七夕二首  其二",
        "author": "范镇",
        "content": "少年从此夕，渐老何所为。\n与子思故乡，置酒同赋诗。\n坐来霜露淡，夜久星斗稀。\n王宫直北里，天外横歌期。",
        "dynasty": "宋",
        "collection_info": null
    },
    {
        "uuid": "0ae837f64c7cb71dad1b446433530737",
        "title": "题招提院静照堂",
        "author": "范镇",
        "content": "牛斗光芒下，江山形胜中。\n招提万法本，静照一堂空。\n花木含春意，门庭语古风。\n支郎丐诗什，愧匪二南工。",
        "dynasty": "宋",
        "collection_info": null
    },
    {
        "uuid": "30120336019d41b92e886b85546db4ea",
        "title": "寄绵竹致政杨郎中",
        "author": "范镇",
        "content": "竹裏幽泉荷盖池，主人投绂自相宜。\n水风吹面难成醉，山月当头易得诗。\n漠漠稻畦翻虎掌，深深花坞结蜂脾。\n年来想像清高处，羞愧浮云满鬓丝。",
        "dynasty": "宋",
        "collection_info": null
    },
    {
        "uuid": "cfece160d5416e2926eb2f1145e12cbf",
        "title": "端居",
        "author": "范镇",
        "content": "落花时节掩关初，清绝江城旧酒徒。\n满屋烟霞春睡足，一溪风雨夜灯孤。\n易中有象闲消息，身外无求免嘆吁。\n多谢岩僧频见访，欲迴临水又踟蹰。",
        "dynasty": "宋",
        "collection_info": null
    },
    {
        "uuid": "d29cb0e3cf523d75972322db0c511edc",
        "title": "过友人墅居",
        "author": "范镇",
        "content": "翠树重重碧草齐，一丘真趣此衡楼。\n地盘山影春难老，门掩江声梦自迷。\n闲结柳条思远道，静书花叶寄春题。\n人间乐事无时足，便倚兰干到日西。",
        "dynasty": "宋",
        "collection_info": null
    },
    {
        "uuid": "3015473fc25d89dd7f0daf543f0ba8ca",
        "title": "寓大邑游仙寺",
        "author": "范镇",
        "content": "炎蒸无处避，此地忽如寒。\n松砌行无际，石旁禅自安。\n鸳鸯秋沼涨，蝙蝠晚庭宽。\n登眺见田舍，衡茅半不完。",
        "dynasty": "宋",
        "collection_info": null
    },
    {
        "uuid": "4e57e02ee9d886b11af658dfe639e69a",
        "title": "送文与可通判邛州",
        "author": "范镇",
        "content": "半刺为官美，临邛自古名。\n何言缇轼宠，要侍版舆行。\n仙籍新年贵，宾僚旧日荣。\n壶桨故父老，应在半途迎。",
        "dynasty": "宋",
        "collection_info": null
    },
    {
        "uuid": "e05098e241ac6a8e493ae755603fd24e",
        "title": "和王都尉",
        "author": "范镇",
        "content": "惯乘霄汉鹤，翻说淤泥莲。\n可惜玉台处，等闲闲几年。",
        "dynasty": "宋",
        "collection_info": null
    },
    {
        "uuid": "edd3eeb7ced344c719fa4ebe44832442",
        "title": "诗四首  其一",
        "author": "范镇",
        "content": "风定雪新晴，尘埃眼豁明。\n青山似相识，终日伴行人。",
        "dynasty": "宋",
        "collection_info": null
    },
    {
        "uuid": "7969b88c54dc8fa9a8bbf1ef12d6d3a3",
        "title": "诗四首  其二",
        "author": "范镇",
        "content": "南来十日尽山行，北去前驱野稍平。\n边日照人如月色，野风吹草似泉声。",
        "dynasty": "宋",
        "collection_info": null
    },
    {
        "uuid": "311e2537ab727e78ebd1766c29f204c9",
        "title": "诗四首  其三",
        "author": "范镇",
        "content": "鸣笳悲咽愁须绝，猎骑盘旋画不成。\n待与故人閒说此，几时归得到天京。",
        "dynasty": "宋",
        "collection_info": null
    },
    {
        "uuid": "0635f4da0f6e4cfecf22aee2e5712dd5",
        "title": "诗四首  其四",
        "author": "范镇",
        "content": "马足知人意，骎骎不少留。\n路回山斗转，沙漫水平流。\n雪底青春动，林梢赤气浮。\n故园花发早，待得到家否。",
        "dynasty": "宋",
        "collection_info": null
    },
    {
        "uuid": "984ddc53834e14665f16ed13d2034dca",
        "title": "句  其一",
        "author": "范镇",
        "content": "倏忽平为险，分明假夺真。",
        "dynasty": "宋",
        "collection_info": null
    },
    {
        "uuid": "86cd4e2a93d5d43c3b18061bdbe659be",
        "title": "句  其二",
        "author": "范镇",
        "content": "洞壑独嵌空，壁溜珠玉溅。",
        "dynasty": "宋",
        "collection_info": null
    },
    {
        "uuid": "40132ba218a09cdeae590e348ab32326",
        "title": "句  其三",
        "author": "范镇",
        "content": "半天开佛阁，平地见人家。",
        "dynasty": "宋",
        "collection_info": null
    },
    {
        "uuid": "bb75021725bc5d18861aba39c1d4c179",
        "title": "句  其四",
        "author": "范镇",
        "content": "想像通恍惚，大木涵天风。",
        "dynasty": "宋",
        "collection_info": null
    },
    {
        "uuid": "6702db6fccd00579f24f5a976e904030",
        "title": "句  其五",
        "author": "范镇",
        "content": "云霞揖神仙，烟火认城郭。",
        "dynasty": "宋",
        "collection_info": null
    },
    {
        "uuid": "39ebc356d2c9730d224946a237ef3ab0",
        "title": "句  其六",
        "author": "范镇",
        "content": "先生已何处，依旧白云飞。",
        "dynasty": "宋",
        "collection_info": null
    },
    {
        "uuid": "0d8e4a4ce0a332cff78d5c3af4fe8016",
        "title": "句  其七",
        "author": "范镇",
        "content": "西山瞰大江，迤逦龙鳞湿。",
        "dynasty": "宋",
        "collection_info": null
    },
    {
        "uuid": "6754c7be8a758a6591323ac079cdb81f",
        "title": "句  其八",
        "author": "范镇",
        "content": "回头恋翠峰，云与烟相袭。",
        "dynasty": "宋",
        "collection_info": null
    },
    {
        "uuid": "a5ffa103575891acfcb79117c8c1b423",
        "title": "句  其九",
        "author": "范镇",
        "content": "众山四面合，二水南北流。",
        "dynasty": "宋",
        "collection_info": null
    },
    {
        "uuid": "69beb9bef55f9b8a6e1f02c074f95c15",
        "title": "句  其一○",
        "author": "范镇",
        "content": "移家尚恐青山浅，隐几惟知白日长。",
        "dynasty": "宋",
        "collection_info": null
    },
    {
        "uuid": "82e34bd90bf44c79b6a82ad0686827d7",
        "title": "句  其一一",
        "author": "范镇",
        "content": "不学乡人夸驷马，未饶吾祖泛扁舟。",
        "dynasty": "宋",
        "collection_info": null
    },
    {
        "uuid": "308cd8bafe662fd0f38c8289fb1b5051",
        "title": "句  其一二",
        "author": "范镇",
        "content": "生平欲报国，所得是知人。",
        "dynasty": "宋",
        "collection_info": null
    },
    {
        "uuid": "ebb34c8752f40c487c547e9166b092c0",
        "title": "句  其一三",
        "author": "范镇",
        "content": "案前曾立二贤良。",
        "dynasty": "宋",
        "collection_info": null
    },
    {
        "uuid": "de475552879286a2b57c9758227cb2d9",
        "title": "句  其一四",
        "author": "范镇",
        "content": "淡墨题名第一人，孤生何幸继前尘。",
        "dynasty": "宋",
        "collection_info": null
    }
]