[
    {
        "title": "浣溪沙 只记梅花破腊前",
        "author": "李壁",
        "content": "只记梅花破腊前。\n恼人春色又熏然。\n山头井似陆公泉。\n上客长谣追楚些，娇娃短舞看胡旋。\n崇桃积李自年年。",
        "dynasty": "宋",
        "collection_info": null
    },
    {
        "title": "朝中措 东风歌吹发重闉",
        "author": "李壁",
        "content": "东风歌吹发重闉。\n飞旆入山新。\n小雨不妨酥润，江头一并霜晴。\n年年心似，输他钗燕，蟠带迎春。\n怎得尊前避酒，史君精鉴如神。",
        "dynasty": "宋",
        "collection_info": null
    },
    {
        "title": "小重山 燕雀风轻二月天",
        "author": "李壁",
        "content": "燕雀风轻二月天。\n一枝何处是家园。\n有花不惜是谁怜。\n生嫌怕，不为老人妍。\n眉黛拥连娟。\n高情时载酒、雁湖边。\n略无雕饰自天然。\n新诗好，品第入朱弦。",
        "dynasty": "宋",
        "collection_info": null
    },
    {
        "title": "满江红 帘卷东风",
        "author": "李壁",
        "content": "帘卷东风，□林外、鸟啼姑恶。\n政迤逦、花梢红绽，柳梢黄着。\n散策丘园容懒□，折冲樽俎须雄略。\n但有书盈屋酒盈缸，还堪乐。\n嗟每被，浮云缚。\n黄梁梦，新来觉。\n悄祗愁湖海，故交辽邈。\n一纸素书来问我，数峰苍玉何如昨。\n更几时、夜雨落檐花，同春酌。",
        "dynasty": "宋",
        "collection_info": null
    },
    {
        "title": "南歌子 紫绶新符竹",
        "author": "李壁",
        "content": "紫绶新符竹，叶赪老兄弟。\n西风吹棹过湖亭。\n杨柳夫渠相伴、也多情。\n况是瀛洲侣，来同酒盏倾。\n白沤浑不避双旌。\n一种风流人似、玉壶清。",
        "dynasty": "宋",
        "collection_info": null
    },
    {
        "title": "好事近 莫惜一樽留",
        "author": "李壁",
        "content": "莫惜一樽留，共醉锦屏山色。\n多少飞花悠扬，送征轮南陌。\n曲湖归去未多时，还捧诏黄湿。\n生怕别来凄断，看满园行迹。",
        "dynasty": "宋",
        "collection_info": null
    },
    {
        "title": "江神子・江城子 露荷香泛小池台",
        "author": "李壁",
        "content": "露荷香泛小池台。\n水云堆。\n好风催。\n宝扇胡床，无事且徘徊。\n帘外海榴裙一色，判共酹、两三杯。\n此怀能得几番开。\n玉山颓。\n不须推。\n回首慈恩，前梦老堪咍。\n好是上林多少树，应早晚、待公来。",
        "dynasty": "宋",
        "collection_info": null
    },
    {
        "title": "阮郎归 苏台一别费三年",
        "author": "李壁",
        "content": "苏台一别费三年。\n锦书凭雁传。\n风姿重见阆江边。\n玉壶秋井泉。\n翻短舞，趁么弦。\n篆香同夕烟。\n多情莫惜为留连。\n落花中酒天。",
        "dynasty": "宋",
        "collection_info": null
    },
    {
        "title": "鹧鸪天 岸柳阴阴跃锦鳞",
        "author": "李壁",
        "content": "岸柳阴阴跃锦鳞。\n并湖莲子恰尝新。\n谁教故岁应官去，会老堂中少个人。\n归未久，意弥新。\n吹香不断酒倾银。\n行藏判已天公付，且斗而今见在身。",
        "dynasty": "宋",
        "collection_info": null
    },
    {
        "title": "西江月 又送鹏程轩翥",
        "author": "李壁",
        "content": "又送鹏程轩翥，几看驹隙推移。\n多端时事只天知。\n不饮沈忧如醉。\n白首已甘蓬艾，苍生正倚丞疑。\n楚台风转一帆吹。\n朝列问君来未。",
        "dynasty": "宋",
        "collection_info": null
    },
    {
        "title": "使金诗",
        "author": "李壁",
        "content": "天连海岱压中州，暖翠浮岚夜不收。\n如此山河落人手，西风残照懒回头。",
        "dynasty": "宋",
        "collection_info": null
    },
    {
        "title": "石中二首  其一",
        "author": "李壁",
        "content": "云影沈沈玉一方，倚栏人意似濠梁。\n独怜雪裏山茶树，也向春风伴海棠。",
        "dynasty": "宋",
        "collection_info": null
    },
    {
        "title": "石中二首  其二",
        "author": "李壁",
        "content": "梅阴渐密雨晴时，静看花砖日影稀。\n向晚啼鸦来又去，上林知占那边枝。",
        "dynasty": "宋",
        "collection_info": null
    },
    {
        "title": "酬曾景建",
        "author": "李壁",
        "content": "新有千丝明晓镜，旧无一画赞宵衣。\n閒吟此外惟须饮，老觉人间万事非。",
        "dynasty": "宋",
        "collection_info": null
    },
    {
        "title": "临川节中寄季和弟  其一",
        "author": "李壁",
        "content": "敕使传宣泛食时，去年今日侍龙墀。\n江城牢落追前事，一寸丹心只自知。",
        "dynasty": "宋",
        "collection_info": null
    },
    {
        "title": "临川节中寄季和弟  其二",
        "author": "李壁",
        "content": "平生旷达慕庄周，老觉悲来不自由。\n节裏忆君频梦见，遥传掬泪过江州。",
        "dynasty": "宋",
        "collection_info": null
    },
    {
        "title": "笼鹄山房",
        "author": "李壁",
        "content": "萧条白石闭严扃，留作游人万古情。\n犹有山中旧麋鹿，举头如听读书声。",
        "dynasty": "宋",
        "collection_info": null
    },
    {
        "title": "六月十八日作",
        "author": "李壁",
        "content": "三伏已过二，九夏欲宾秋。\n月林疏梧响，露圃幽花稠。\n故人有晁子，高諠今前修。\n胜地能馆我，衰疾于焉瘳。\n山寂便午憇，井冽共晨滫。\n坟素共偃蹇，几杖亦夷犹。\n嗟哉作田苦，斛水车轮抽。\n暮歌宛如笑，达旦不肯休。\n新谷幸稍登，惧贻晚禾忧。\n安得荡尘𡏖，倒卷天河流。\n生意浃万物，仁风扇九州。\n老余亦苏醒，翛然脱笼囚。\n眷言南山曲，仙袂追浮丘。",
        "dynasty": "宋",
        "collection_info": null
    },
    {
        "title": "六月十四日二首  其一",
        "author": "李壁",
        "content": "山色朝尤爽，溪声夏亦寒。\n蹇予资固陋，所得是平宽。\n庭日荒苔藓，林风老蕙兰。\n石床聊可借，白月在松端。",
        "dynasty": "宋",
        "collection_info": null
    },
    {
        "title": "六月十四日二首  其二",
        "author": "李壁",
        "content": "为问微园绮，何如唤孔宾。\n好山时步屧，幽涧或垂纶。\n尘远知仙近，人疎觉道亲。\n晚来微雨过，翠色媚松筠。",
        "dynasty": "宋",
        "collection_info": null
    },
    {
        "title": "严泰伯出示诚斋五诗属予继声奉呈一首",
        "author": "李壁",
        "content": "为爱比隣好，诛茅试结庐。\n地临平楚迴，堂枕一峰孤。\n乞予青霞佩，斟吾白玉腴。\n行行对金马，谨莫戏侏儒。",
        "dynasty": "宋",
        "collection_info": null
    },
    {
        "title": "戏题",
        "author": "李壁",
        "content": "深院锁蛾眉，黄花一两枝。\n晚来天气好，浑似早春时。",
        "dynasty": "宋",
        "collection_info": null
    },
    {
        "title": "又口占小诗五首  其一",
        "author": "李壁",
        "content": "归传匆匆一过家，驿亭回首见梅花。\n绝知天汉朝宗近，去去方乘犯斗槎。",
        "dynasty": "宋",
        "collection_info": null
    },
    {
        "title": "又口占小诗五首  其二",
        "author": "李壁",
        "content": "蝉连夜语不胜清，欹枕僧窗蜡炬明。\n早是宋公怀抱恶，更禁庭树作离声。",
        "dynasty": "宋",
        "collection_info": null
    },
    {
        "title": "又口占小诗五首  其三",
        "author": "李壁",
        "content": "岁月翩翩比掷梭，从公能几别离多。\n梁州此去千山阻，病鹤无因借一柯。",
        "dynasty": "宋",
        "collection_info": null
    },
    {
        "title": "又口占小诗五首  其四",
        "author": "李壁",
        "content": "四海同心阎贰卿，两公相对眼长青。\n从今太史灵台夜，定奏梁州聚德星。",
        "dynasty": "宋",
        "collection_info": null
    },
    {
        "title": "又口占小诗五首  其五",
        "author": "李壁",
        "content": "少年缪许忧时策，万里空怀报主心。\n毕竟穷通吾有命，鸥盟未冷且重寻。",
        "dynasty": "宋",
        "collection_info": null
    },
    {
        "title": "投壶",
        "author": "李壁",
        "content": "弯弧力不任，棋局思虑费。\n不如习投壶，闲暇可观礼。\n心精手斯应，古谓射之细。\n无宁贵巧得，近取直如矢。\n瀛洲远尘雾，永日但书几。\n相携千步廊，百发皆贯耳。\n兢兢图克终，一瞬有成毁。\n昔贤着新裕，取正斥奇诡。\n造次垂令仪，高山劳仰止。",
        "dynasty": "宋",
        "collection_info": null
    },
    {
        "title": "游西湖分韵得栖字",
        "author": "李壁",
        "content": "深居独痴坐，愁听鹎鴂啼。\n起寻尘外游，绿阴已连畦。\n撑舟泛湖去，万顷青玻瓈。\n天风振云杪，飞步凌丹梯。\n同游金玉人，旷荡追阮嵇。\n更摛江鲍思，杰句竞吐霓。\n刘侯冥鸿侣，松菊思故栖。\n岂为稻粱谋，如彼鳬与修。\n维之永今夕，胜游共攀跻。\n行将着清班，奇字从君稽。",
        "dynasty": "宋",
        "collection_info": null
    },
    {
        "title": "诗一首",
        "author": "李壁",
        "content": "沙上翩翩两白鸥，西风想见芰荷秋。\n晚来十幅冰纨净，断取潇湘一片愁。",
        "dynasty": "宋",
        "collection_info": null
    },
    {
        "title": "雁湖二首  其一",
        "author": "李壁",
        "content": "藻荇连延十亩余，从来佳致与人俱。\n水禽扑碌时惊枕，城月朦胧当画图。\n莫去渚兰留作佩，剩栽洲橘遣为奴。\n从今杖屦频来往，乞与嘉名唤雁湖。",
        "dynasty": "宋",
        "collection_info": null
    },
    {
        "title": "雁湖二首  其二",
        "author": "李壁",
        "content": "新结方桥跨两间，更渠清溜作潺潺。\n春来得句因池草，病起无端减带环。\n楼迥却愁多见月，城高元不碍看山。\n销忧况有诗书在，赢得湖边日日閒。",
        "dynasty": "宋",
        "collection_info": null
    },
    {
        "title": "再和雁湖十首  其一",
        "author": "李壁",
        "content": "观物年来等腐余，已甘事与众人俱。\n园林得地须频赏，冕绂关天莫浪图。\n好事难陪金谷友，穷居祇辨玉川奴。\n亲逢圣世生非晚，不比当年孺子湖。",
        "dynasty": "宋",
        "collection_info": null
    },
    {
        "title": "再和雁湖十首  其二",
        "author": "李壁",
        "content": "畦径生痴笔墨间，洗心聊欲近潺潺。\n干时辄莫谈商鞅，枉道渠宁主瘠环。\n无事捲帘消白日，有时支枕梦青山。\n湖光莫笑无多子，印却中天象纬閒。",
        "dynasty": "宋",
        "collection_info": null
    },
    {
        "title": "再和雁湖十首  其三",
        "author": "李壁",
        "content": "翠华南度几千余，始见中原与闰俱。\n千载一时周历数，两河百郡汉舆图。\n平南上策归诸葛，伐北奇功属寄奴。\n安得忠良负雄略，一清关洛到江湖。",
        "dynasty": "宋",
        "collection_info": null
    },
    {
        "title": "再和雁湖十首  其四",
        "author": "李壁",
        "content": "梦回檐溜响潺潺，断送群芳一夕间。\n静见蜂鬚拈笔架，细看蛛网度窗环。\n数行古篆留科斗，一穗沉烟起博山。\n终岁掩关非避俗，自缘多病爱清閒。",
        "dynasty": "宋",
        "collection_info": null
    },
    {
        "title": "再和雁湖十首  其五",
        "author": "李壁",
        "content": "总角趋庭得绪余，诗书元自与生俱。\n词林教诵鹪鹩赋，画苑嗔传蛱蝶图。\n千古凌烟思郑国，一时偃月怨哥奴。\n情和颜跖均为寄，忍絜新樽上镜湖。",
        "dynasty": "宋",
        "collection_info": null
    },
    {
        "title": "再和雁湖十首  其六",
        "author": "李壁",
        "content": "流光匆匆泪潺潺，又报清明瞬息间。\n暖日陂塘空荇带，熏风时节近瓜环。\n谋非为食宁忘世，懒不从人但爱山。\n想见长安五陵道，少年袍马逐宽閒。",
        "dynasty": "宋",
        "collection_info": null
    },
    {
        "title": "再和雁湖十首  其七",
        "author": "李壁",
        "content": "作诗真是学文余，余力犹将鲍谢俱。\n流俗是非何足算，古人出处要良图。\n闲来籍草须寻侣，自起浇花不倩奴。\n着却纶巾披鹤氅，中郎元住曲阿湖。",
        "dynasty": "宋",
        "collection_info": null
    },
    {
        "title": "再和雁湖十首  其八",
        "author": "李壁",
        "content": "绕城流水碧潺潺，好是芳菲一月间。\n诗阵不收疑破竹，谈围未解递连环。\n健如俊鹘秋翻野，壮似惊龙夜擘山。\n传后化今当有待，百年距几可今閒。",
        "dynasty": "宋",
        "collection_info": null
    },
    {
        "title": "再和雁湖十首  其九",
        "author": "李壁",
        "content": "梦镜纷纭扰弃余，尚连许国守心俱。\n投鞭绝笑保边策，聚米重寻破陇图。\n天外悠悠回雁使，眼前扰扰牧猪奴。\n移床试向春风坐，面旋飞霙卷一湖。",
        "dynasty": "宋",
        "collection_info": null
    },
    {
        "title": "再和雁湖十首  其一○",
        "author": "李壁",
        "content": "景色随生指顾间，踏翻香雪弄潺潺。\n奏编谁上三千牍，宝带争拖十二环。\n有底穷愁惟甔石，无多远意但盆山。\n何时万顷沧波去，乞我扁舟自在閒。",
        "dynasty": "宋",
        "collection_info": null
    },
    {
        "title": "予赋雁湖诗蒙友社诸文继声不一辄復自和四首  其一",
        "author": "李壁",
        "content": "少年努力在三余，暇日那无水石俱。\n自昔空传盘谷引，祇今何似辋川图。\n伴人寂寞为鷴客，登俎横斜有蟹奴。\n便学天随君信否，夜来春涨欲平湖。",
        "dynasty": "宋",
        "collection_info": null
    },
    {
        "title": "予赋雁湖诗蒙友社诸文继声不一辄復自和四首  其二",
        "author": "李壁",
        "content": "比屋弦歌说此间，诗来清似玉潺潺。\n论交有道须簪盍，经世无才敢辄环。\n剡上最怜分一曲，海边空自说三山。\n谁能伴我湖亭宿，夜静遥占斗柄閒。",
        "dynasty": "宋",
        "collection_info": null
    },
    {
        "title": "予赋雁湖诗蒙友社诸文继声不一辄復自和四首  其三",
        "author": "李壁",
        "content": "闲来日日理荒余，剩引涟漪一派俱。\n试把渔竿临断岸，从教画手貌成图。\n啼春不到鶑无友，警夜谁知雁有奴。\n出处须将时运看，莫分廊庙与江湖。",
        "dynasty": "宋",
        "collection_info": null
    },
    {
        "title": "予赋雁湖诗蒙友社诸文继声不一辄復自和四首  其四",
        "author": "李壁",
        "content": "栏楯相望咫尺间，翻沟送水助潺潺。\n王家传裏乌衣巷，梦得诗中碧玉环。\n好看画船来泛月，何须蜡屐去寻山。\n时人不解开湖意，便道渠侬苦爱閒。",
        "dynasty": "宋",
        "collection_info": null
    },
    {
        "title": "季允用韵各赋两章予亦再赋四首  其一",
        "author": "李壁",
        "content": "新阡泪叶记霜余，早见春风万壑俱。\n姱节当时谁鹗立，故人今日半鹏图。\n清谈我不如平子，下策君元笑阿奴。\n此地对床先有约，莫教风雨隔重湖。",
        "dynasty": "宋",
        "collection_info": null
    },
    {
        "title": "季允用韵各赋两章予亦再赋四首  其二",
        "author": "李壁",
        "content": "碧瓦城中一万间，溜渠无处不潺潺。\n鳬眠落日沙留篆，鱼蹙轻冰玉破环。\n细草争春空满路，孤云未雨莫归山。\n寓言聊以忘忧耳，进德渠教一刻閒。",
        "dynasty": "宋",
        "collection_info": null
    },
    {
        "title": "季允用韵各赋两章予亦再赋四首  其三",
        "author": "李壁",
        "content": "囊空那復冀赢余，但有巍楼百尺俱。\n匣镜频开聊自玩，庭芜不扫欲何图。\n少缘多病辞欢伯，长更贪眠谢酪奴。\n生世所资能几许，一竿好在石鱼湖。",
        "dynasty": "宋",
        "collection_info": null
    },
    {
        "title": "季允用韵各赋两章予亦再赋四首  其四",
        "author": "李壁",
        "content": "春至题诗满竹间，晚风窗影漾潺潺。\n水花未放红千叶，岸柳先教绿四环。\n陶令当年惟北牖，谢公早日便东山。\n古来豪杰非无意，尽把功名付等閒。",
        "dynasty": "宋",
        "collection_info": null
    },
    {
        "title": "子金舅出示雁湖和章走笔为谢三首  其一",
        "author": "李壁",
        "content": "运数从来略相似，人人总道疾堪忧。\n岂知不死还相对，更把新诗互唱酬。",
        "dynasty": "宋",
        "collection_info": null
    },
    {
        "title": "子金舅出示雁湖和章走笔为谢三首  其二",
        "author": "李壁",
        "content": "词源病起不全枯，一滴犹堪涨雁湖。\n祇我少强宜末减，老人笔力更敷腴。",
        "dynasty": "宋",
        "collection_info": null
    },
    {
        "title": "子金舅出示雁湖和章走笔为谢三首  其三",
        "author": "李壁",
        "content": "龙山仙去参谋死，纵有奇文欲似谁。\n前辈风流只公在，不才我定愧牢之。",
        "dynasty": "宋",
        "collection_info": null
    },
    {
        "title": "距建德县十里绝一小湖滨湖小山多可爱作诗记作见三首  其一",
        "author": "李壁",
        "content": "肩舆触热汗沾衣，晚渡呼舟去若飞。\n两腋飕飕清镜裏，分明列子御风归。",
        "dynasty": "宋",
        "collection_info": null
    },
    {
        "title": "距建德县十里绝一小湖滨湖小山多可爱作诗记作见三首  其二",
        "author": "李壁",
        "content": "小山低映碧璘珣，十顷平湖蹙簟纹。\n可惜地偏人到少，西风白乌自成群。",
        "dynasty": "宋",
        "collection_info": null
    },
    {
        "title": "距建德县十里绝一小湖滨湖小山多可爱作诗记作见三首  其三",
        "author": "李壁",
        "content": "苍崖古木插奫沦，薄暮丛祠亦恐人。\n波面时闻声扑碌，祇应神物是游鳞。",
        "dynasty": "宋",
        "collection_info": null
    },
    {
        "title": "刘子澄约游汉阳郎官湖子澄风雨中绝江先去余泊舟黄鹤楼下风大不可进因成七言为寄",
        "author": "李壁",
        "content": "沔水悠悠下武昌，向来风物未凄凉。\n江楼还对辽天月，湖草犹分汉署香。\n信笔题诗输李白，开樽一笑后刘郎。\n蹇余终日凭高望，弔古怀人几度伤。",
        "dynasty": "宋",
        "collection_info": null
    },
    {
        "title": "过汉州留房公湖一日戏和少陵韵二首  其一",
        "author": "李壁",
        "content": "西湖天下胜，贤相古来稀。\n汛扫邀明月，徜徉逗落晖。\n蒲深鸂鶒响，林静鹧鸪飞。\n脚力应难徧，雕栏幸可依。",
        "dynasty": "宋",
        "collection_info": null
    },
    {
        "title": "过汉州留房公湖一日戏和少陵韵二首  其二",
        "author": "李壁",
        "content": "子美来湖上，篇篇只爱鹅。\n昔年惟有此，佳处总无多。\n竹径萦新筑，荷池引旧波。\n不应悭五字，共和有阴何。",
        "dynasty": "宋",
        "collection_info": null
    },
    {
        "title": "观雁湖经行留题",
        "author": "李壁",
        "content": "溪作玉膏色，洞如天琢成。\n倩谁呼白鹿，将我上瑶京。",
        "dynasty": "宋",
        "collection_info": null
    },
    {
        "title": "格斋",
        "author": "李壁",
        "content": "一物具一理，皆有极则处。\n索焉而不精，于德何所据。",
        "dynasty": "宋",
        "collection_info": null
    },
    {
        "title": "庄敬日强斋二首  其一",
        "author": "李壁",
        "content": "人情乐安肆，昼夜物欲婴。\n惟敬以直之，山立而川行。",
        "dynasty": "宋",
        "collection_info": null
    },
    {
        "title": "庄敬日强斋二首  其二",
        "author": "李壁",
        "content": "居人晏犹眠，行子夕未宿。\n此心从何生，却道力不足。",
        "dynasty": "宋",
        "collection_info": null
    },
    {
        "title": "为刘漫翁老人赋云月高斋诗",
        "author": "李壁",
        "content": "嵇康遇王烈，幽愤竟莫摅。\n我今识漫翁，转欲与世疏。\n况闻高斋胜，云月随卷舒。\n息深固以踵，道集其惟虚。\n一朝破生死，直到心地初。\n嗟我觉既晚，尚收废弃余。\n疑翁乃真契，百里纡柴车。\n谓我骨本好，误落尘寰居。\n已障不自解，顾遣他人除。\n稽首谢至言，田荒始知畬。\n虽微跪履敬，脱粟荐霜蔬。\n翁早涉文史，雅意追严徐。\n中睹世路恶，纷纷臭如帤。\n回光述鸿宝，妙解超堪舆。\n启钥借我读，怳梦犹华胥。\n匪惟见异人，乃復得异书。\n穷途有良遇，喜极还欷歔。\n居然困缰锁，阻造焦生庐。\n后会岂无日，碧霄揽霞裾。\n不见垂天翼，变化本鲲鱼。",
        "dynasty": "宋",
        "collection_info": null
    },
    {
        "title": "邢台",
        "author": "李壁",
        "content": "北地霜浓九月寒，驼裘破晓上征鞍。\n也知骨相非麟凤，惭愧州人向掌看。",
        "dynasty": "宋",
        "collection_info": null
    },
    {
        "title": "次韵张季长红梅七言三首  其一",
        "author": "李壁",
        "content": "江路悠悠无驿使，道南特寄惬公心。\n似嫌大洁惊凡卉，故染轻红伴醉吟。\n绝艷偷春来雪径，绛葩翻露出琼林。\n病余不得陪真赏，祇玩新章抵碎金。",
        "dynasty": "宋",
        "collection_info": null
    },
    {
        "title": "次韵张季长红梅七言三首  其二",
        "author": "李壁",
        "content": "琳馆清閒异马曹，红梅折得助挥毫。\n眼明北客初疑杏，笑倚东风亦类桃。\n露浥檀心滋鼎实，春生玉面散宫醪。\n从今约略施丹粉，未害从来品格高。",
        "dynasty": "宋",
        "collection_info": null
    },
    {
        "title": "次韵张季长红梅七言三首  其三",
        "author": "李壁",
        "content": "雪裏横枝冻不禁，故将浓丽变轻盈。\n色分鹤顶真如醉，影借蟾辉也自清。\n晚觉郑公殊妩媚，生憎夷甫太鲜明。\n上林依旧羣芳首，翻笑唐昌浪得声。",
        "dynasty": "宋",
        "collection_info": null
    },
    {
        "title": "赋黄香梅绝句八首正月二十三作时筑楼居将就  其一",
        "author": "李壁",
        "content": "树绕高花兀老苍，风流旧日汉黄香。\n虽非有意争妍暖，岂是无心避雪霜。",
        "dynasty": "宋",
        "collection_info": null
    },
    {
        "title": "赋黄香梅绝句八首正月二十三作时筑楼居将就  其二",
        "author": "李壁",
        "content": "春风一树斩新开，尽日花边转几回。\n怪底玉颜含瘴色，谪仙曾住夜郎来。",
        "dynasty": "宋",
        "collection_info": null
    },
    {
        "title": "赋黄香梅绝句八首正月二十三作时筑楼居将就  其三",
        "author": "李壁",
        "content": "剪蜡霜前色太深，何如万萼占春阴。\n今朝懒不行花径，插遍铜彝供石林。",
        "dynasty": "宋",
        "collection_info": null
    },
    {
        "title": "赋黄香梅绝句八首正月二十三作时筑楼居将就  其四",
        "author": "李壁",
        "content": "满园春物正关情，忽到梅边眼倍明。\n别有醉余霞脸在，大都风格尽飞琼。",
        "dynasty": "宋",
        "collection_info": null
    },
    {
        "title": "赋黄香梅绝句八首正月二十三作时筑楼居将就  其五",
        "author": "李壁",
        "content": "天留孤艷照青春，横目何人解识真。\n蒸栗琢成渠不爱，内间栀貌几番新。",
        "dynasty": "宋",
        "collection_info": null
    },
    {
        "title": "赋黄香梅绝句八首正月二十三作时筑楼居将就  其六",
        "author": "李壁",
        "content": "姑射僊人尔匹侪，若为涂额效宫娃。\n从来定价须平子，速剪繁枝送郡斋。",
        "dynasty": "宋",
        "collection_info": null
    },
    {
        "title": "赋黄香梅绝句八首正月二十三作时筑楼居将就  其七",
        "author": "李壁",
        "content": "方琮分润作幽姿，一点檀心说向谁。\n正使持来供鼎事，输他雪外两三枝。",
        "dynasty": "宋",
        "collection_info": null
    },
    {
        "title": "赋黄香梅绝句八首正月二十三作时筑楼居将就  其八",
        "author": "李壁",
        "content": "一种清香属当家，将黄对白本非差。\n胡床十日花前坐，看得楼成管物华。",
        "dynasty": "宋",
        "collection_info": null
    },
    {
        "title": "蜡梅数枝託悟上人持供南囿",
        "author": "李壁",
        "content": "色染蔷薇水麝熏，静中时有暗香闻。\n上人生怕花料理，未信真能恼石君。",
        "dynasty": "宋",
        "collection_info": null
    },
    {
        "title": "余十岁时从亡兄仲氏侍先父摄帅江陵郡圃蜡梅数百株一昔盛开予为记之仲兄颇赏爱以为工今十六七年矣属感前事重赋七言以纾余悲",
        "author": "李壁",
        "content": "病眼清晨欲泫霜，谁将幻色对山房。\n十年犹记湖阴梦，几度愁闻汉苑香。\n腊雪近春纔一白，好花得地更深黄。\n祇应无復当时意，草木何知我自伤。",
        "dynasty": "宋",
        "collection_info": null
    },
    {
        "title": "青神道中",
        "author": "李壁",
        "content": "沧江掩映桤树林，宝塔崷崒孤云岑。\n田家春时相劳苦，结社分朋宴箫鼓。\n道边儿女齐唱词，钗梁復挂一鈎丝。\n相携却踏溪桥路，荠麦连云住何处。",
        "dynasty": "宋",
        "collection_info": null
    },
    {
        "title": "湛庵出示宪使陈益之近作且蒙记忆再次韵一首适王令君国正携酒相过断章併识之有便仍以寄陈也",
        "author": "李壁",
        "content": "重将倦翼羾天关，流浪深惭佛眼看。\n名宿青灯仍燕坐，故人白雪自幽弹。\n西江一吸还居士，寒涕双垂任懒残。\n应笑区区话陈迹，秋风吹老碧芦滩。",
        "dynasty": "宋",
        "collection_info": null
    },
    {
        "title": "过昭君村赋诗",
        "author": "李壁",
        "content": "王嫱南郡良家子，靓饰丰容照江水。\n何人引入光明宫，绿鬓云鬟朝暮理。\n增成亦拟备充依，反向阴山嫁胡儿。\n阴山一去归无期，塞雁南翥马北嘶。\n当时送往穹庐底，安得属车藏豹尾。\n何如滩头媲东家，石上持竿钓游鲤。",
        "dynasty": "宋",
        "collection_info": null
    },
    {
        "title": "二十九日游桃李村分韵得春字",
        "author": "李壁",
        "content": "东风吹我出城闉，邂逅相逢得可人。\n踏雨先从沙路稳，怯寒更觉酒壶亲。\n江山有意如违俗，桃李无心亦自春。\n便可名为锦绣谷，匡庐东望隔烟尘。",
        "dynasty": "宋",
        "collection_info": null
    },
    {
        "title": "留题东屯诗四首  其一",
        "author": "李壁",
        "content": "千载风流表出师，帅龙山寺已题诗。\n两贤心迹元无异，更谒东屯老拾遗。",
        "dynasty": "宋",
        "collection_info": null
    },
    {
        "title": "留题东屯诗四首  其二",
        "author": "李壁",
        "content": "连峰迭嶂拥峥嵘，箇裏谁知掌样平。\n还有人家留客醉，石榴花下听啼鶑。",
        "dynasty": "宋",
        "collection_info": null
    },
    {
        "title": "留题东屯诗四首  其三",
        "author": "李壁",
        "content": "作意元非谷口耕，后来更说以诗鸣。\n慇懃只有香溪在，曾照先生白髮茎。",
        "dynasty": "宋",
        "collection_info": null
    },
    {
        "title": "留题东屯诗四首  其四",
        "author": "李壁",
        "content": "早日皋夔许致身，最怜一饭不忘君。\n飘零岂意穷山裏，目断长安隔戍云。",
        "dynasty": "宋",
        "collection_info": null
    },
    {
        "title": "黄陵题咏二首  其一",
        "author": "李壁",
        "content": "南云哭重华，水死悲二女。\n天边九点黛，白骨迷处所。\n朦胧波上瑟，清夜降北渚。\n万古一双魂，飘飘在烟雨。",
        "dynasty": "宋",
        "collection_info": null
    },
    {
        "title": "黄陵题咏二首  其二",
        "author": "李壁",
        "content": "小哀洲北渚云边，二女明装共俨然。\n野庙向江空寂寂，古碑无字草芊芊。\n东风近墓吹芳芷，落日深山哭杜鹃。\n犹似含颦望巡狩，九疑凝黛隔湘川。",
        "dynasty": "宋",
        "collection_info": null
    },
    {
        "title": "买花",
        "author": "李壁",
        "content": "风格孤高却后时，夜来律管已灰吹。\n无端红紫偷先发，未见琼瑶第一枝。",
        "dynasty": "宋",
        "collection_info": null
    },
    {
        "title": "凌丹亭",
        "author": "李壁",
        "content": "犹忆儿时共酒杯，今看灵骨琐苍苔。\n祇应解化元非死，万一排空为我来。",
        "dynasty": "宋",
        "collection_info": null
    },
    {
        "title": "题清虚庵皇甫真人坦之隠居",
        "author": "李壁",
        "content": "翠麓依然似梦中，拨云轩槛正春风。\n安知松外双飞鹤，不是桃椎与吕翁。",
        "dynasty": "宋",
        "collection_info": null
    },
    {
        "title": "在唐安郡圃作",
        "author": "李壁",
        "content": "当年张李国长城，翻向天涯问大钧。\n争似圣朝公道在，庙堂端要读书人。",
        "dynasty": "宋",
        "collection_info": null
    },
    {
        "title": "中岩",
        "author": "李壁",
        "content": "尘土污人绝可怜，宝坊聊共炷炉烟。\n高怀已属三峰上，旧事重寻千载前。\n暖吹静翻花漠漠，晚云深护竹娟娟。\n祇应难见惟神物，留取新诗结旧缘。",
        "dynasty": "宋",
        "collection_info": null
    },
    {
        "title": "下岩",
        "author": "李壁",
        "content": "破晓樯竿插钓矶，一生几度扣禅扉。\n心如尊者岩中定，身比涪翁僰道归。\n阅世云藤那解老，近人空翠欲成围。\n祇怜岁晚龙方卧，不放银涛百尺飞。",
        "dynasty": "宋",
        "collection_info": null
    },
    {
        "title": "题跋黄鲁直读书岩字二十言",
        "author": "李壁",
        "content": "笔法推黄子，钟王共一机。\n试摹三大字，归榜旧岩扉。",
        "dynasty": "宋",
        "collection_info": null
    },
    {
        "title": "游灵岩和韵三首  其一",
        "author": "李壁",
        "content": "觚棱木杪梵王宫，路转峰回翠扫空。\n胸次净无尘一点，乱云堆裏听松风。",
        "dynasty": "宋",
        "collection_info": null
    },
    {
        "title": "游灵岩和韵三首  其二",
        "author": "李壁",
        "content": "选胜宁辞屐齿尖，摩挲墨妙半儒先。\n八年两到人争问，香火灵山似有缘。",
        "dynasty": "宋",
        "collection_info": null
    },
    {
        "title": "游灵岩和韵三首  其三",
        "author": "李壁",
        "content": "萧然陈迹寄林垧，千古谁分僞与真。\n惟有离宫歌舞地，遗簪坠珥付耕人。",
        "dynasty": "宋",
        "collection_info": null
    },
    {
        "title": "知府丈袖赐新篇愈叹精奇勉缀俚辞干览采",
        "author": "李壁",
        "content": "书边惯度短檠宵，心和南山扣角谣。\n霢霂几随风入夜，荧煌行见日升朝。\n自怜镜裏吴霜满，难敌毫端海蜃摇。\n好是濉阳桃李树，春风新照玉麟腰。",
        "dynasty": "宋",
        "collection_info": null
    },
    {
        "title": "知府李大谏特枉新诗存问甚厚以谢",
        "author": "李壁",
        "content": "盖代今推骨鲠臣，朝来有使到漳滨。\n稍谙逆境宁非梦，不隔寒荄始是春。\n菜甲旋锄聊诳口，茅堂新葺且怡神。\n故应犹喜斯文在，风雨鸣鸡夜向晨。",
        "dynasty": "宋",
        "collection_info": null
    },
    {
        "title": "东帅少才兄宠贶七言一首口占八句以谢",
        "author": "李壁",
        "content": "辛苦灯窗少日同，未应岁晚马牛风。\n匡山何敢杜陵敌，子贡还怜颜巷空。\n红旆碧油虽贵重，清泉白石也英雄。\n长哦缺月长江句，总是霜鬚六十翁。",
        "dynasty": "宋",
        "collection_info": null
    },
    {
        "title": "东帅张传之遣人来相致将以七言次韵答之三首  其一",
        "author": "李壁",
        "content": "质非高古谢罍樽，漫向陈编挹圣言。\n久判余生甘扫墓，尚怀先友欲登门。\n功名自昔归羊傅，丘壑从来着谢鲲。\n何日扁舟渑若去，眼看荔子压枝繁。",
        "dynasty": "宋",
        "collection_info": null
    },
    {
        "title": "东帅张传之遣人来相致将以七言次韵答之三首  其二",
        "author": "李壁",
        "content": "阆风当日奉清樽，犹记银鈎洒七言。\n别去凄凉浑一梦，只今疎懒且衡门。\n已非绝足那希骥，自比游尘或佐鲲。\n珍重曲江劳仰止，人间岁晚雪霜繁。",
        "dynasty": "宋",
        "collection_info": null
    },
    {
        "title": "东帅张传之遣人来相致将以七言次韵答之三首  其三",
        "author": "李壁",
        "content": "媿无庭论发奇樽，闲放骚人大小言。\n徐孺真能下蕃榻，孔公尚记出膺门。\n赤霄览德聊追凤，沧海寻仙更踏鲲。\n华髮萧萧公健在，一将金奏洗哇繁。",
        "dynasty": "宋",
        "collection_info": null
    },
    {
        "title": "四月十八日送连帅毋丘厚卿三圣院即事",
        "author": "李壁",
        "content": "送客来山寺，客去独凭栏。\n新篁已解箨，莹眼青琅玕。\n玉台居上头，连峰鬰巑岏。\n清泉动古甃，凉飔发轻纨。\n黄云刮欲空，子规鸣声酸。\n秋种亦已布，豆菽行漫漫。\n诚知藩寄忝，但愿农亩安。\n归路转沙碛，广川浩澄澜。\n物色固自好，我忧何当宽。",
        "dynasty": "宋",
        "collection_info": null
    },
    {
        "title": "送梁漕帅夔二首  其一",
        "author": "李壁",
        "content": "天涯留滞几星霜，两见飞来诏版黄。\n止水无私陶静冶，干将不露起颓纲。\n拭看远服恩波被，转觉朝家德意长。\n持此便应归法从，色丝先补舜衣裳。",
        "dynasty": "宋",
        "collection_info": null
    },
    {
        "title": "送梁漕帅夔二首  其二",
        "author": "李壁",
        "content": "先声凛凛慑乌蛮，舟引旌旗略万山。\n白帝城头风日好，永安门外水云閒。\n功名可致身为重，富贵相寻髮未班。\n千古江濆卧龙在，请公携酒数开颜。",
        "dynasty": "宋",
        "collection_info": null
    },
    {
        "title": "钱史君见赠元夕新什次韵答之",
        "author": "李壁",
        "content": "元夕风光付湿薪，更堪门外雨如尘。\n千枝宝炬知何处，一寸清愁苦傍人。\n落纸惊蛇空妙墨，中庭独鹤漫閒身。\n青藜不照蓬莱阁，云断苍梧怆百神。",
        "dynasty": "宋",
        "collection_info": null
    },
    {
        "title": "真州元夕和韵二首  其一",
        "author": "李壁",
        "content": "璧月舒金波，流光入窗蓬。\n江水碧杳杳，淮山直丛丛。\n牢落亦清甘，繁华儿辈事。\n一褐拥春寒，倦拨青编睡。\n绛纱眩纨绮，箫鼓沸隔船。\n龛灯独耿耿，静对花双悬。\n更深共语笑，为客何时了。\n纷兮总浊恶，文字有潜照。",
        "dynasty": "宋",
        "collection_info": null
    },
    {
        "title": "真州元夕和韵二首  其二",
        "author": "李壁",
        "content": "通宵风撼天，清晓雪压蓬。\n苍茫烟海涯，寂寞葭苇丛。\n龙骧水犀手，有亦安所事。\n洪波绛鼍翻，阴穴翠螭睡。\n孰能乘此险，惟应汉戈船。\n烱烱眸电闪，摇摇心旆悬。\n排烟把醆笑，铁瓮高了了。\n阴云欣解剥，丽日廓清照。",
        "dynasty": "宋",
        "collection_info": null
    },
    {
        "title": "赤壁",
        "author": "李壁",
        "content": "赤壁危矶几度过，沙头江上鬰嵯峨。\n今人误信黄州是，犹頼水经能正讹。",
        "dynasty": "宋",
        "collection_info": null
    },
    {
        "title": "登拟岘台诗",
        "author": "李壁",
        "content": "羊公洙泗人，易地即颜子。\n功名真余弃，邂逅照图史。\n况復权利间，何啻鼠肝似。\n武库偶并称，相去不知几。\n台倾属新葺，天远暮山紫。\n佳月唤我来，抛却乌皮几。\n莫言风景非，世本无真是。\n有酒即宜城，有鱼斯汉水。\n殷勤一樽共，清唱切云起。\n羁旅聊自纾，高兴未渠已。\n银河帘旌接，斗柄屋山指。\n侧闻急才秋，便坐引奇士。\n但遣君意陈，流落非予耻。",
        "dynasty": "宋",
        "collection_info": null
    },
    {
        "title": "青云亭  其一",
        "author": "李壁",
        "content": "谁人此地着危栏，城郭江山表裏看。\n时节不知春已半，天围稍觉目前宽。",
        "dynasty": "宋",
        "collection_info": null
    },
    {
        "title": "青云亭  其二",
        "author": "李壁",
        "content": "青云歧路休回首，扁榜看来也自惊。\n何日深山更深处，只留黄犊伴春耕。",
        "dynasty": "宋",
        "collection_info": null
    },
    {
        "title": "青云亭  其三",
        "author": "李壁",
        "content": "平林野水带孤城，倦客登临太瘦生。\n过眼千花竞红紫，可怜霜鬓转分明。",
        "dynasty": "宋",
        "collection_info": null
    },
    {
        "title": "金石山林宣参山房",
        "author": "李壁",
        "content": "高处浑无一点尘，平川极目净于茵。\n松声满院日亭午，世味着人谁识真。\n倘乞半岩容卜筑，仍留别浦待垂纶。\n寒灰岂復重然望，独爱新诗语不陈。",
        "dynasty": "宋",
        "collection_info": null
    },
    {
        "title": "北园酌酒观鹤",
        "author": "李壁",
        "content": "仰看翔翮俯游鳞，物意落落各自春。\n遥想沧浪五君子，长身玉立伴闲人。",
        "dynasty": "宋",
        "collection_info": null
    },
    {
        "title": "东山精舍",
        "author": "李壁",
        "content": "木落天清远岭多，水平烟尽镜新磨。\n周公谢傅皆尘土，病鹤闲来借一柯。",
        "dynasty": "宋",
        "collection_info": null
    },
    {
        "title": "慈姥岩",
        "author": "李壁",
        "content": "洗尽一春歌酒尘，苍江吹破碧粼粼。\n繁华过眼都如梦，祇有三峰是故人。",
        "dynasty": "宋",
        "collection_info": null
    },
    {
        "title": "句  其一",
        "author": "李壁",
        "content": "三十六峰今入手，若无公事且留连。",
        "dynasty": "宋",
        "collection_info": null
    },
    {
        "title": "句  其二",
        "author": "李壁",
        "content": "一杯谩道愁能遣，几度醒来错唤君。",
        "dynasty": "宋",
        "collection_info": null
    },
    {
        "title": "句  其三",
        "author": "李壁",
        "content": "忧时铁石孤忠在，阅世风花老眼空。",
        "dynasty": "宋",
        "collection_info": null
    },
    {
        "title": "句  其四",
        "author": "李壁",
        "content": "向来交态云翻手，静裏无言石点头。",
        "dynasty": "宋",
        "collection_info": null
    },
    {
        "title": "句  其五",
        "author": "李壁",
        "content": "平生阅世朦胧眼，偏向白鸥飞处明。",
        "dynasty": "宋",
        "collection_info": null
    },
    {
        "title": "句  其六",
        "author": "李壁",
        "content": "鸦健触翻红䔩䔩，鸥閒占断碧粼粼。",
        "dynasty": "宋",
        "collection_info": null
    },
    {
        "title": "句  其七",
        "author": "李壁",
        "content": "莫令归往地，翻作杀胡林。",
        "dynasty": "宋",
        "collection_info": null
    },
    {
        "title": "句  其八",
        "author": "李壁",
        "content": "日射红鸾扇，风清白兽樽。",
        "dynasty": "宋",
        "collection_info": null
    }
]