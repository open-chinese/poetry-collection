[
    {
        "title": "小重山 谁向江头遣恨浓",
        "author": "祖可",
        "content": "谁向江头遣恨浓。\n碧波流不断，楚山重。\n柳烟和雨隔疏钟。\n黄昏后，罗幕更朦胧。\n桃李小园空。\n阿谁犹笑语，拾残红。\n珠帘卷尽落花风。\n人不见，春在绿芜中。",
        "dynasty": "宋",
        "collection_info": null
    },
    {
        "title": "菩萨蛮 西风簌簌低红叶",
        "author": "祖可",
        "content": "西风簌簌低红叶。\n梧桐影里银河匝。\n梦破画帘垂。\n月明乌鹊飞。\n新愁知几许。\n欲似丝千缕。\n雁已不堪闻。\n砧声何处村。",
        "dynasty": "宋",
        "collection_info": null
    },
    {
        "title": "菩萨蛮 谁能画取沙边雨",
        "author": "祖可",
        "content": "谁能画取沙边雨。\n和烟澹扫蒹葭渚。\n别岸却斜晖。\n采莲人未归。\n鸳鸯如解语。\n对浴红衣去。\n去了更回头。\n教侬特地愁。",
        "dynasty": "宋",
        "collection_info": null
    }
]