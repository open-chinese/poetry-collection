[
    {
        "uuid": "16c0d4e4c37daf538f25bf76e8f13686",
        "title": "五言长句",
        "author": "林仙人",
        "content": "此境极岧嶤，登临近斗杓。\n天元诸圣会，地势万峰朝。\n西揖昆丘峻，东连蓬海遥。\n泉甘生玉顶，坛稳压金腰。\n泰华三峰立，黄河一带漂。\n五更观海日，半夜听箫韶。\n落月低龙岭，寒烟锁虹桥。\n雪鷄声喔喔，风竹韵萧萧。\n云屋香烟起，芝灯瑞彩销。\n麻笼腾秀气，药柜显灵苗。\n丹井犹清浅，神钟又寂寥。\n八冈齐岌岌，双鹤对飘飘。\n瀑水银垂线，霞城绮建标。\n池清深见底，柏耸翠凌霄。\n道馆新居壮，真公旧事辽。\n几瞻青嶂上，时有白云飘。\n石室虚难问，台松老不凋。\n岩花铺锦绣，溪溜漱琼瑶。\n洞壑非尘趣，林峦隔世嚣。\n轩皇开綵仗，王母閴鸾轺。\n旦暮阴阳变，炎凉节候调。\n暝猿啼復歇，晴霭合还消。\n歌咏聊能纪，工夫岂易描？妙龄希郄桂，晚岁乐颜瓢。\n有志追伊霍，无才佐舜尧。\n披图常景仰，酒翰益倾翘。\n声色情俱泯，希夷兴已超。\n何当归卜隐，高蹈访松乔。",
        "dynasty": "唐",
        "collection_info": null
    },
    {
        "uuid": "70002c6ea5eb3e3484fdd7b56be37373",
        "title": "七言三首 一",
        "author": "林仙人",
        "content": "万壑松萝拂紫烟，丹台秘邃集神仙。\n干坤结秀真灵岳，日月飞根照洞天。\n尘世暗移知几代，蟠桃初熟未经年。\n时人莫测幽微事，五色云封种王田。",
        "dynasty": "唐",
        "collection_info": null
    },
    {
        "uuid": "75c56a0a1a15a60bbf0a9676595aa072",
        "title": "七言三首 二",
        "author": "林仙人",
        "content": "清虚小有洞中天，银座金腰玉顶坚。\n芝草秀从龙汉劫，丹砂结自赤明年。\n洗参井纪燕萝子，聚虎平川白水仙。\n寄语避秦沟裏客，茅斋先盖两三椽。",
        "dynasty": "唐",
        "collection_info": null
    },
    {
        "uuid": "738fdfb5b568a6466bbabf202123fc6d",
        "title": "七言三首 三",
        "author": "林仙人",
        "content": "白石磷磷上接天，青松郁郁下临川。\n草生福地皆为药，人在名山总是仙。\n待客远寻岩下蕨，烹茶满酌洞中泉。\n前生恐是白云子，今世还来卧翠颠。\n（以上四首皆见《正统道藏》本杜光庭《天坛王屋山圣迹记》）。",
        "dynasty": "唐",
        "collection_info": null
    }
]