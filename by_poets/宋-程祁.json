[
    {
        "uuid": "0edef2b6d8ee475dff4973d10b29e6ba",
        "title": "宿禅房院",
        "author": "程祁",
        "content": "山庵极迴互，禅房深晦藏。\n红尘来不到，虚室自生凉。\n好鸟时孤啭，幽兰静亦香。\n征车又晓去，终恨世缘长。",
        "dynasty": "宋",
        "collection_info": null
    },
    {
        "uuid": "2139dc60f48a806b17286c0900bac63d",
        "title": "再宿禅房院五首  其一",
        "author": "程祁",
        "content": "作意寻兰若，重来是有缘。\n眼前真是喜，境熟故依然。\n归迹休论静，收心莫话禅。\n廊虚剩看月，照影枕书眠。",
        "dynasty": "宋",
        "collection_info": null
    },
    {
        "uuid": "19d9796ec8ba7c0232332f852657cecc",
        "title": "再宿禅房院五首  其二",
        "author": "程祁",
        "content": "暂屏喧嚣想，来寻断续香。\n微风吹客袂，孤月照禅房。\n静起劳生念，闲谙养性方。\n欹眠不成梦，夜久转清凉。",
        "dynasty": "宋",
        "collection_info": null
    },
    {
        "uuid": "9b432f1b56ebffbfd25a802e74c9ec27",
        "title": "再宿禅房院五首  其三",
        "author": "程祁",
        "content": "春兰与秋菊，各是一时花。\n芳馥聊应尔，淹留定自佳。\n客尘随处有，归梦计程赊。\n采采眼前物，令人惜岁华。",
        "dynasty": "宋",
        "collection_info": null
    },
    {
        "uuid": "51e98efad0b4c95d31cb10d92895a95e",
        "title": "再宿禅房院五首  其四",
        "author": "程祁",
        "content": "策策日干禾，萧萧风晚木。\n秋容全未老，岁事十分熟。\n寺古断行迹，林幽聊税足。\n遥闻击壤响，知是先年曲。",
        "dynasty": "宋",
        "collection_info": null
    },
    {
        "uuid": "fec7f8710ac3777af71ad55e4760629e",
        "title": "再宿禅房院五首  其五",
        "author": "程祁",
        "content": "献计忧不售，逃形惟愿深。\n老来销外念，闲处惬幽寻。\n晚草媚迟景，残蝉噪暝林。\n欲将诗遣兴，谁解此时心。",
        "dynasty": "宋",
        "collection_info": null
    },
    {
        "uuid": "ade78e1f66c9da5c831ab90fe31470e5",
        "title": "輓三灵山人",
        "author": "程祁",
        "content": "昔读先生传，埋铭属鄙文。\n里门经岁别，人事一朝分。\n宿诺成虚语，遗言忍重闻。\n伤心吟楚些，知我不欺君。",
        "dynasty": "宋",
        "collection_info": null
    },
    {
        "uuid": "126e479b6b7755a2afdbf1a39269790b",
        "title": "宴集",
        "author": "程祁",
        "content": "九老当年乐有余，于今五老更欢娱。\n乔松百尺倚天外，也许蒿莱入画图。",
        "dynasty": "宋",
        "collection_info": null
    }
]