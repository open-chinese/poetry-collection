[
    {
        "uuid": "b335dd974a954c34d1e7f6461caaec4d",
        "title": "水调歌头 船系钓台下",
        "author": "程准",
        "content": "船系钓台下，身寄碧云端。\n胸中千古风月，笔下助波澜。\n唤起羊裘仙魄，来伴蝉冠清影，星阁倚阑干。\n上想中兴事，名节重于山。\n濯沧浪，开玉鉴，照朱颜。\n平生多少英气，直欲斩楼兰。\n尽道诗书元帅，好作经纶上衮，勋业秉华丹。\n霄汉展鸾翼，雷雨震龙蟠。",
        "dynasty": "宋",
        "collection_info": null
    },
    {
        "uuid": "a3005d87b13eef49fcb9a814f3f35dcb",
        "title": "留题顶山上方",
        "author": "程准",
        "content": "雨歇黄梅后，秋生麦熟前。\n偶同金马客，来访玉龙泉。\n竹叶一樽酒，榴花五月天。\n不妨扶拄杖，行到白云边。",
        "dynasty": "宋",
        "collection_info": null
    },
    {
        "uuid": "cc26d798ebed071950c88833345bb28c",
        "title": "明远楼",
        "author": "程准",
        "content": "帆带暮云归别浦，崖拖秋色落澄波。\n天连尺五银河挽，月倍寻常玉镜磨。",
        "dynasty": "宋",
        "collection_info": null
    }
]