[
    {
        "uuid": "f9ff9900c108f19b2da6092471977070",
        "title": "越问 篇引",
        "author": "孙因",
        "content": "典午氏之盛时兮，余鼻祖曰子荆。\n谋乐郊以隠居兮，扬潄石之清名。\n有闻孙曰承公兮，尝令鄞与余姚。\n爱会稽之山水兮，爰徙家于兹城。\n当永和之九年兮，惠风畅夫莫春。\n偕王谢之诸公兮，会修禊于兰亭。\n赋临流之五言兮，寄幽寻之逸兴。\n泛迴沼倚修竹兮，松风落而冷冷。\n维兴公尤好事兮，作流觞之后序。\n助逸少之高致兮，齐芳誉于难兄。\n既乃登陆而游兮，历天台与四明。\n潄飞瀑于笔端兮，遗掷地之金声。\n余自句章徙姚兮，倏绵历乎十稔。\n慨风流之浸邈兮，幸犹为夫越氓。\n掬清泉之潺湲兮，友过云之溶洩。\n访樊榭之杳霭兮，栖石窗之玲珑。\n客有过余兮，谓余博览而好古。\n世为越人兮，胡不志夫越之风土。\n余谢不能兮，伛余指而缕数。\n前有灵符之记兮，后有龟龄之赋。\n嗟彼皆已为陈迹兮，时亦随夫所遇。\n傥含毫而不断兮，将羞余之鼻祖。",
        "dynasty": "宋",
        "collection_info": null
    },
    {
        "uuid": "f4a2a6f107419b859c176c4b2681441d",
        "title": "越问 封疆",
        "author": "孙因",
        "content": "九州皆有山镇兮，职方氏独先会稽。\n射祥光于斗分兮，占星纪于天倪。\n牵牛炳其初躔兮，届须女之七度。\n少阳当其正位兮，为万物之洁齐。\n南控引乎闽粤兮，北连亘乎鉅海。\n日出扶桑之东兮，风行浙河之西。\n八山蜿其中蟠兮，罗千嵒以为鄣。\n三江汇而旁注兮，渺万壑以为溪。\n洞天㟏岈以连云兮，俯九垠其如芥。\n洪涛沸渭以拍天兮，轰三军之鼓鼙。\n宅卧龙之岧峣兮，蠡城屹其环缭。\n带平湖之浩㵿兮，云镜铸而天低。\n闢陵门而四达兮，八风飒其递至。\n飞翼楼而舞空兮，天门沈其可梯。\n提封方数千里兮，运瓯吴于掌上。\n七郡四十余县兮，归中权之总提。\n兹古今之大都会兮，为九牧之冠冕。\n谅天地之设险兮，他郡宁得而攀跻。\n客曰伟哉山川兮，信美矣其无慊。\n然吾闻固国兮，不以山溪之险。",
        "dynasty": "宋",
        "collection_info": null
    },
    {
        "uuid": "de81baad68e226ca60a254be4ab79e75",
        "title": "越问 金锡",
        "author": "孙因",
        "content": "观地产之所宜兮，惟金锡之最良。\n贡品肇于有姒兮，暨苍姬而加详。\n虽历代之所珍兮，凛英气其犹秘。\n欧冶子之神奇兮，爰采取而炼淬。\n剖赤堇而出锡兮，山色变而无云。\n涸若耶之铜液兮，俯不见夫潜鳞。\n铸岭岌其插天兮，冶井浸而寒冽。\n前丰霳为击橐兮，后雨师为洒尘。\n发铜牛之藏屑兮，赭林麓以炊炭。\n弃右冶之余滓兮，草木为之焦烂。\n炎烟涨乎铜孤兮，寒光浮乎炼塘。\n越砥妥其敛锷兮，铸浦沸其若汤。\n合众灵而成器兮，为宝剑凡有五。\n曰湛卢与巨阙兮，盖珍名之最着。\n既属之善相之薛烛兮，復谋之南林之处女。\n水试则断蛟螭兮，陆用而剸犀虎。\n扫搀枪使澌灭兮，伏蚩尤使奔怖。\n岂吴钩之敢抗兮，非燕函之能御。\n客曰伟哉利器兮，诚为越国之珍。\n斯剑客之喜谈兮，非文种之愿闻。",
        "dynasty": "宋",
        "collection_info": null
    },
    {
        "uuid": "2aa8e483ccafed052e75e231655d0800",
        "title": "越问 竹箭",
        "author": "孙因",
        "content": "维苗山之竹箭兮，禀劲气于干坤。\n实东南之美材兮，声价等乎瑶琨。\n良工相夫阴阳兮，加利镞以为矢。\n习国人于射渎兮，震电激而星奔。\n挟之以六千之君子兮，从之以八千之子弟。\n可以偿方张之阖闾兮，走善射之楼烦。\n彼羣仙之会聚兮，亦以射而为乐。\n登石室之射堂兮，射东峯而的白。\n丁令威为拾箭兮，山上下以求索。\n获遗镞于樵夫兮，偿以樵风之南北。\n客曰异哉斯事兮，诚振古之怪奇。\n然越人之弯弓兮，则谈笑而道之。",
        "dynasty": "宋",
        "collection_info": null
    },
    {
        "uuid": "da2aa462a1168fc5e12611694cc77f5a",
        "title": "越问 鱼盐",
        "author": "孙因",
        "content": "百川会同沧海兮，浩不知夫津涯。\n吐云涛以澜汗兮，沃日御而渺瀰。\n藏巨灵之赑屃兮，见天吴之惚怳。\n戴五山之嶪峨兮，涵百怪之陆离。\n巨鱼出没其中兮，不知其几千里。\n鼓浪沫以成雾兮，嘘云气以成霓。\n任公子之投竿而钓兮，五十犗以为饵。\n阅期年而得鱼兮，牵巨鈎而下之。\n鬐鬛怒而刺天兮，白波涌而山立。\n膏流溢而为渊兮，颅骨积而成坻。\n自浙水以东兮，无不餍若鱼之肉。\n彼赤鳝黄颡何足数兮，又况梅鱼与桃鲻。\n维天地之宝藏兮，有煮海之鹾盐。\n曝曜灵以摝涉兮，浮莲的以试滷。\n编篔筜以为槃兮，处烈焰而不灼。\n霜铅倏其凝冱兮，霜花飒其的皪。\n兹海若之不爱宝兮，丰功被乎天下。\n抑造化之自然兮，讵人为之力假。\n客曰富哉鱼盐兮，此越国之宝也。\n是特以利言兮，吾愿闻其上者。",
        "dynasty": "宋",
        "collection_info": null
    },
    {
        "uuid": "0561c9767e7e2ad936e7cd2b3701998d",
        "title": "越问 舟楫",
        "author": "孙因",
        "content": "越人生长泽国兮，其操舟也若神。\n有习流之二千兮，以沼吴而策勋。\n寻笠泽以潜涉兮，北渡淮而会盟。\n擅航乌之长技兮，水犀为之逡巡。\n浮海救东瓯兮，有握节之严助。\n治船习水战兮，荣衣锦于买臣。\n渡浙江而誓众兮，会稽之内史。\n率水棹以拒战兮，凌江之将军。\n坐大船若山兮，公苗山阴之杰。\n泛波袭番禺兮，季高永兴之人。\n想万艘之并进兮，纷青龙与赤雀。\n风帆儵忽千里兮，驾巨浪如飞云。\n今竞渡其遗俗兮，习便駊以捷疾。\n观者动心骇目兮，相杂袭如鱼鳞。\n客曰盛哉舟楫兮，他郡孰加于越。\n然同济或不同心兮，请置此而新其说。",
        "dynasty": "宋",
        "collection_info": null
    },
    {
        "uuid": "f9165a73ff9a712d7663804eee03341d",
        "title": "越问 越酿",
        "author": "孙因",
        "content": "扬州之种宜稻兮，越土最其所宜。\n稬种居其十六兮，又稻品之最奇。\n自海上以漂来兮，伊仙公之遗育。\n别黄籼与金钗兮，紫珠贯而纍纍。\n酒人取以为酿兮，辨五齐以致用。\n湑镜流之香洁兮，贮秘色之新瓮。\n助知章之高兴兮，眼花眩乎水底。\n侑谢傅之雅游兮，陶丹府而哦诗。\n集羣贤以觞咏兮，浮罚觥乎子敬。\n指鸣蛙为鼓吹兮，畅独酌于稚珪。\n斯越酒之醖藉兮，非宜城中山之比。\n矧投醪之醇德兮，能使勇气百倍于熊罴。\n客曰旨哉越酿兮，固越俗之所怡。\n然自征榷之法行兮，安得薛戎而蠲之。",
        "dynasty": "宋",
        "collection_info": null
    },
    {
        "uuid": "6f3663b5ee5e9c8b655f9675c340e88d",
        "title": "越问 越茶",
        "author": "孙因",
        "content": "日铸山之英气兮，既发越于镆鎁。\n地灵洩而不尽兮，復熏蒸于草芽。\n虽名出之最晚兮，为江南之第一。\n视紫笋若奴台兮，又何论乎石花。\n维瑞龙之为品兮，与此山以相亚。\n意山脉之通贯兮，仙种同乎一家。\n汲西岩之清泉兮，松风生乎石鼎。\n滋芳液于灵襟兮，沆瀣集乎齿牙。\n欧公录之归田兮，苏仙流诸佳咏。\n伯玉註于诗版兮，文正赏其甘华。\n至鴈塔与花坞兮，固郡志之所载。\n若余姚之瀑布兮，尤茶经之所夸。\n嗟陆羽之不逢兮，宜鑑味之绝少。\n世方贵夫建茗兮，孰有知夫越茶。\n客曰世非不知兮，顾茗禁之已苛。\n亦幸其不尽知兮，姑舍是而言他。",
        "dynasty": "宋",
        "collection_info": null
    },
    {
        "uuid": "bdfd93c010e11615ef66df88fe4849cd",
        "title": "越问 越纸",
        "author": "孙因",
        "content": "繄剡藤之为纸兮，品居上者有三。\n盖篠簜之变化兮，非藤楮之可参。\n在晋而名侧理兮，储郡库以九万。\n曰姚黄今最显兮，蒙诗翁之赏谈。\n加越石以万杵兮，光色透于金版。\n近不数夫杭由兮，远孰称夫池茧。\n半山爱其短样兮，东坡耆夫竹展。\n薛君封以千户兮，元章用司笔砚。\n数其德有五兮，以缜滑而为首。\n发墨养笔锋兮，性不蠹而耐久。\n惜昌黎之未见兮，姓先生而为楮。\n使元舆之及知兮，又何悲剡藤之有。\n客曰媺哉越纸兮，有大造于斯文。\n然世方好纸而玉兮，又乌知乎此君。",
        "dynasty": "宋",
        "collection_info": null
    },
    {
        "uuid": "7af8d0cad24382bb67da8ed3b0066439",
        "title": "越问 神仙",
        "author": "孙因",
        "content": "阳明太元之天兮，乃羣仙之所游。\n有金堂与玉室兮，挹方丈与瀛洲。\n伯经得道□泉兮，乘云气于木杪。\n仙公韬光丹井兮，发函书于船头。\n骑青骡以入市兮，蓟子训之卖药。\n切鲻鱼以作脍兮，介元则之垂鈎。\n弘景寄迹钓槎兮，隠吏栖于梅市。\n广信驾龙白日兮，羽人萃于丹丘。\n撷芝草以为侣兮，左元放之金液。\n餐桂屑而饮水兮，范少伯之扁舟。\n炼日精以回形兮，虞翁色若婴孺。\n位上清而标籍兮，思玄迹混俗流。\n严青能服石髓兮，终断谷而轻举。\n伯阳炼成神丹兮，虽蜕形而不留。\n御天风而上征兮，与日月以齐寿。\n皆地胜之所招兮，举尘寰而少仇。\n客曰神仙信有兮，特秘怪而难求。\n吾闻越多隠君子兮，试详言而旁搜。",
        "dynasty": "宋",
        "collection_info": null
    },
    {
        "uuid": "4115c5acf5a325ee23ba0f3052687705",
        "title": "越问 隠逸",
        "author": "孙因",
        "content": "谢隠士当少微兮，精神见乎天文。\n严子陵应客星兮，光芒动夫至尊。\n居剡下以高洁兮，戴安道之父子。\n游嵩岳以偕隠兮，孔述睿之弟昆。\n却米饷而不受兮，朱百年之夫妇。\n受肥遁以就闲兮，阮万龄之祖孙。\n闭蓬户以观书兮，淳之栖于穷岫。\n轻白璧而不盼兮，景齐隠于日门。\n扣药船而引声兮，歌竞传于仲御。\n渔镜湖以赋诗兮，岛尚号于方干。\n黄公列乎四皓兮，成定储之羽翼。\n嵇康侪于七贤兮，着养生之至言。\n王子猷咏招隠兮，爱山阴之竹种。\n谢灵运赋山居兮，采地黄为溪荪。\n着貂裘坐岩石兮，弘之志不在钓。\n袘豹席与椶桥兮，志和岂羡回轩。\n彼皆不事王侯兮，以高尚而辟世。\n亦地气之所钟兮，多秀水与名山。\n客曰士各有志兮，斯固古之逸民。\n夫何欲洁其身兮，弗念君臣之大伦。",
        "dynasty": "宋",
        "collection_info": null
    },
    {
        "uuid": "866f2ba04bffa5656dac32674da2f2d5",
        "title": "越问 句践",
        "author": "孙因",
        "content": "昔句践兮思报吴，问国政兮五大夫。\n辟田野兮实仓府，访疾苦兮字幼孤。\n抱冰兮握火，置胆兮坐卧。\n采蕺兮与葛，侧席兮闾左。\n觞酒豆肉兮必均其施，乐不尽声兮食不致味。\n鸷鸟匿形兮踰一十祀，吴无稻蟹兮越有地利。\n一朝兴师兮三战得志，姑苏既墟兮横行淮泗。\n伯东诸侯兮贺贡毕致，赫然隽功兮又何可议。\n客曰，异哉兮彼长颈而乌喙。\n如其可与其乐兮，何鸱夷之远避。",
        "dynasty": "宋",
        "collection_info": null
    },
    {
        "uuid": "83dd195b1bdd5da977f9a780ae438bb2",
        "title": "越问 舜禹",
        "author": "孙因",
        "content": "帝舜生于姚丘兮，地近夷而居东。\n母握登感天瑞兮，漾祥光于大虹。\n历山其所耕稼兮，陶渔皆有遗迹。\n二女降于妫汭兮，百官备而景从。\n大禹巡于鬴山兮，会羣臣而计功。\n执玉帛者万国兮，戮后至之防风。\n託菲饮以名泉兮，凿了溪而宅土。\n发金简于石匮兮，藏秘图于山中。\n望邑名夫虞姚兮，山灵护夫禹穴。\n俨庙貌于千古兮，遗化被于无穷。\n繄帝王之所在兮，宜风俗之近古。\n习孝悌与勤俭兮，亦好逊而上忠。\n客曰于戏大哉兮，又何可以比隆。\n然有为者亦若是兮，岂无与舜禹之事同。",
        "dynasty": "宋",
        "collection_info": null
    },
    {
        "uuid": "dd4e5efe0cdfb503683e4f2ccff57dad",
        "title": "越问 驻跸",
        "author": "孙因",
        "content": "维六飞之南渡兮，潢涛江以东历。\n后舜禹三千年兮，履舜禹之遗迹。\n驻翠跸以弥年兮，因改元而颁诏。\n爰升州而为府兮，冠绍兴之大号。\n举大享之上仪兮，即行阙而蒇祀。\n视总章与重屋兮，亦庶几其遗意。\n登堂而望稽岭兮，怀克勤之令德。\n留建炎之御制兮，彰復古之素志。\n采上虞之囊封兮，终然法乎舜禅。\n山鬰葱以蜿蜒兮，钟禹陵之佳气。\n御香四时来下兮，道冠盖以相望。\n拱觚棱于云阙兮，俨威颜而天咫。\n繄百年之父老兮，及亲逢乎盛事。\n想天民之视阜兮，与虞夏而同治。\n客曰幸游舜禹之邦兮，復逢舜禹之君。\n然傥无舜禹之臣兮，孰能牧舜禹之民。",
        "dynasty": "宋",
        "collection_info": null
    },
    {
        "uuid": "50d699dcb10b8dd131d1699cce041a51",
        "title": "越问 良牧",
        "author": "孙因",
        "content": "自大驾之西幸兮，府遂为于近藩。\n赐行殿为府治兮，暨泽牧之惟艰。\n张毘陵首当是选兮，实股肱之旧弼。\n仍土阶之素规兮，因旧宇以为安。\n朱忠靖继剖符兮，屹具瞻于岩石。\n赵忠简亦相望兮，凛清风而独寒。\n忠定王之来镇兮，当干道之四禩。\n捐帑以置义租兮，闢宫而祠先贤。\n谅棠阴之蔽芾兮，思召伯其如憩。\n宜大封于是邦兮，良天道之好还。\n后五十余年兮，谁俪美以增饰。\n维我新安公兮，骛逸驾而独攀。\n剖滞讼如澌流兮，召雨旸如应响。\n使百城俱按堵兮，令沧海无惊澜。\n立吏胆于秋霜兮，洽民气于春泽。\n出干将于宝匣兮，照沆瀣于铜盘。\n圜扉鞠为茂草兮，麦岐蔼其连秀。\n令修户庭之内兮，民乐湖山之閒。\n既修政而人悦兮，文书省于幙府。\n新百废以具兴兮，耸轮奂之伟观。\n八邑不知有役兮，一道不知有费。\n若天造而神设兮，岂民力之或烦。\n化榛莽为宏丽兮，敞隘敝为爽垲。\n革蠹挠而雄迭兮，易朽腐而垩丹。\n兹栋隆之规模兮，特于此乎小试。\n非成毁之相仍兮，数循环而无端。\n镇越岿乎中踞兮，修廊翼其旁拱。\n何独敛夫散气兮，所以重夫中权。\n巨扁揭乎云霄兮，钧笔粲乎星斗。\n山灵为之呵护兮，珍光赫而属天。\n前方台之月华兮，后蓬莱之云气。\n左燕春之凝香兮，右清白之寒泉。\n绕层城以拂云兮，开屏障于四面。\n卧林影于云壑兮，栖山光乎二轩。\n吸平湖于酒杯兮，浮翠峯于茗椀。\n送归鸿于天外兮，数飞鸥于海门。\n动秋声之摵摵兮，泊晴岚之蔼蔼。\n饯崦嵫之夕照兮，宾旸谷之朝暾。\n上越王之危台兮，诵唐人之杰句。\n鹧鸪飞而地迥兮，晴烟渺而天宽。\n飞盖游乎清夜兮，羃轻烟之素练。\n棹歌发乎中沚兮，浴明月于金盆。\n丽谯涌乎青冥兮，角声起而寥亮。\n佳山蔚其照眼兮，洗万里之阴雰。\n新堤平而拟掌兮，沸行歌以载路。\n漕渠浚而举重兮，鼓千艘而骈阗。\n雄威扁营迭创兮，雷欢声于貔虎。\n泮宫修贡闱闢兮，遂飞跃于鱼鸢。\n台府焕而一新兮，岩壑为之改观。\n他人视之拱手兮，公谈笑而不难。\n既游刃之有余兮，復善刀而藏用。\n寂然若无所营兮，湛中襟而靖渊。\n炷炉香而读易兮，悟至理于泰否。\n託寄轩之柱刻兮，等蘧庐于干坤。\n上方蒇事明庭兮，将入扈于豹尾。\n如旄倪之借留兮，纷截镫以攀辕。\n繄郢曲之寡和兮，信萧规之难继。\n民愿公无遽归兮，帝谓吾今召环。\n虽卿月之暂驻兮，幸临照夫越土。\n恐使星之迁次兮，迫太阶之魁躔。\n推治越之道治天下兮，固我公之余事。\n然越人爱公如慈父母兮，愿託歌而永传。\n客乃敛袵肃容兮，屏气弗敢復言。\n孙子于是浓墨大字兮，终夫越问之篇。",
        "dynasty": "宋",
        "collection_info": null
    }
]