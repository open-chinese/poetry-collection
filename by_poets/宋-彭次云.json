[
    {
        "uuid": "6b916fd2262d2d3cb4b20bf41765ff3d",
        "title": "松石峰",
        "author": "彭次云",
        "content": "同登云级上危巅，松石嵚崟挂晚烟。\n好是回头遥望处，海波如带石如拳。",
        "dynasty": "宋",
        "collection_info": null
    },
    {
        "uuid": "7d33160cdf880fa4b6fb5ddea53308c7",
        "title": "曾公岩和曾子宣安抚",
        "author": "彭次云",
        "content": "目击烟霞昼卷舒，披榛敲石得蓬壶。\n洞天日月千年久，人世尘埃一点无。\n灵药难寻云缥缈，落花不见水萦纡。\n使君凤阁翱翔近，谩与东山作画图。",
        "dynasty": "宋",
        "collection_info": null
    },
    {
        "uuid": "d079a0c4ee6dbe55c780ebd300377935",
        "title": "老君岩次刘谊韵  其一",
        "author": "彭次云",
        "content": "仙驭凌云去几年，九流空苦道家言。\n何人怀古求遗像，岩穴长蒙雨露恩。",
        "dynasty": "宋",
        "collection_info": null
    },
    {
        "uuid": "18cffff09e7310720884add34bc536f9",
        "title": "老君岩次刘谊韵  其二",
        "author": "彭次云",
        "content": "俨然鹤髮与龙颜，谁道乘风不復还。\n浑俗何须穷变化，或来尘世或云间。",
        "dynasty": "宋",
        "collection_info": null
    }
]