[
    {
        "uuid": "d902be7d241869df839b02253f1f26de",
        "title": "郊庙歌辞 禅社首乐章 顺和",
        "author": "贺知章、源干曜",
        "content": "至哉含柔德，万物资以生。\n常顺称厚载，流谦通变盈。\n圣心事能察，增广陈厥诚。\n黄祇僾如在，泰折俟咸亨。",
        "dynasty": "唐",
        "collection_info": null
    },
    {
        "uuid": "7a477dc4fe1eb08e3d8e5b33d3c96e64",
        "title": "郊庙歌辞 禅社首乐章 太和",
        "author": "贺知章、源干曜",
        "content": "肃我成命，于昭黄祇。\n裘冕而祀，陟降在斯。\n五音克备，八音聿施。\n缉熙肆靖，厥心匪离。",
        "dynasty": "唐",
        "collection_info": null
    },
    {
        "uuid": "1cc55654630185214e4d745357067632",
        "title": "郊庙歌辞 禅社首乐章 肃和",
        "author": "贺知章、源干曜",
        "content": "黄祇是[祗]，我其夙夜。\n寅畏诚絜，匪遑宁舍。\n礼以琮玉，荐厥茅藉。\n念兹降康，胡宁克暇。",
        "dynasty": "唐",
        "collection_info": null
    },
    {
        "uuid": "5721220d4dfb713eb88f814f9e45dd80",
        "title": "郊庙歌辞 禅社首乐章 雍和",
        "author": "贺知章、源干曜",
        "content": "夙夜宥密，不敢宁宴。\n五齐既陈，八音在县。\n粢盛以洁，房俎斯荐。\n惟德惟馨，尚兹克徧。",
        "dynasty": "唐",
        "collection_info": null
    },
    {
        "uuid": "ac888685e104dc7651a28b64c6a257e0",
        "title": "郊庙歌辞 禅社首乐章 寿和",
        "author": "贺知章、源干曜",
        "content": "惟以明发，有怀载殷。\n乐盈而反，礼顺其禋。\n立清以献，荐欲是亲。\n于穆不已，裒对斯臻。",
        "dynasty": "唐",
        "collection_info": null
    },
    {
        "uuid": "d9c58bacb18b0cabe74e592558cd6420",
        "title": "郊庙歌辞 禅社首乐章 福和",
        "author": "贺知章、源干曜",
        "content": "穆穆天子，告成岱宗。\n大裘如濡，执珽有颙。\n乐以平志，礼以和容。\n上帝临我，云胡肃邕。",
        "dynasty": "唐",
        "collection_info": null
    },
    {
        "uuid": "49d6cabc6bf669bb1693c922ea4465bb",
        "title": "郊庙歌辞 禅社首乐章 太和",
        "author": "贺知章、源干曜",
        "content": "昭昭有唐，天俾万国。\n列祖应命，四宗顺则。\n申锡无疆，宗我同德。\n曾孙继序，享神配极。",
        "dynasty": "唐",
        "collection_info": null
    },
    {
        "uuid": "400acd9d9868e544b02973f04b1d3c9b",
        "title": "郊庙歌辞 禅社首乐章 灵具醉",
        "author": "贺知章、源干曜",
        "content": "灵具醉，杳熙熙。\n灵将往，眇禗禗。\n顾明德，吐正辞。\n烂遗光，流祯祺。",
        "dynasty": "唐",
        "collection_info": null
    }
]