[
    {
        "uuid": "faf3e34e295095302c35be928338620f",
        "title": "挽老苏先生  其一",
        "author": "姚闢",
        "content": "持笔游从已五年，忽嗟精魄去茫然。\n茂陵未访相如藁，宣室曾知贾谊贤。\n薤露有歌凄晓月，绛纱无主蔽寒烟。\n平生事业文公志，应试乡人白玉镌。",
        "dynasty": "宋",
        "collection_info": null
    },
    {
        "uuid": "f343a178129389ab973f163b3d5316d2",
        "title": "挽老苏先生  其二",
        "author": "姚闢",
        "content": "羁旅都门十载中，转头浮宦已成空。\n青衫暂寄文安籍，白社长留处士风。\n万里云山归故国，一帆江月照疏篷。\n世间穷达何须校，只有声名是至公。",
        "dynasty": "宋",
        "collection_info": null
    },
    {
        "uuid": "19112fb07b421623952995c2f5798f63",
        "title": "望文脊怀瞿硎先生",
        "author": "姚闢",
        "content": "文脊山中姓已逃，江城争美少微高。\n应知司马来窥鼎，便学秦人去种桃。\n海上音书断鸿雁，洞中吟啸伴猿猱。\n鹿裘谁识先生志，却把虚词倚伏滔。",
        "dynasty": "宋",
        "collection_info": null
    },
    {
        "uuid": "4da9c610f1fabfdcfb2617301080c366",
        "title": "涟漪洞",
        "author": "姚闢",
        "content": "五门高险势摩天，洞底清冷泻碧涟。\n苹藻鱼游知暮雨，薜萝人去锁寒烟。\n山樱已熟垂朱实，岩竹新抽露玉鞭。\n只恐游人归马急，野僧何惜白云眠。",
        "dynasty": "宋",
        "collection_info": null
    },
    {
        "uuid": "d674483026cd136aa7a42870a103ac34",
        "title": "游山门呈知府大卿",
        "author": "姚闢",
        "content": "春风到宛陵，太守遇康乐。\n隐几坐高斋，清风媚林壑。\n语我诸峰峦，道人古栖託。\n幽潜远江汉，秀耸类衡霍。\n一日赆我游，大府辍高幕。\n命车载酒醪，行人饬巾櫜。\n蓝舆渡前溪，野饭即高阁。\n笑着乌纱巾，行背青山郭。\n嵇吕重契旧，皮陆索酬酢。\n幽花弄紫翠，鸣琴唱宫角。\n灵气浮融融，蒸风纷漠漠。\n晚宿黄渡馆，泉声自伊洛。\n溪童学流觞，盘花递清酌。\n归火破昏街，拥衾闻夜柝。\n诘朝振衣坐，缫车厌啼𪈴。\n东壁有旧诗，三贤据安作。\n笔迹既讹谬，尘版復皴皵。\n伊人已黄泉，来者谁丹雘。\n徐徐到山门，青苍洗昏膜。\n两山擘大道，造化自櫜籥。\n绿蔕凌空飞，江云半天落。\n二岩与四洞，灵仙旧淹泊。\n丹安今不归，双门失扃钥。\n云髓凝为乳，石柱垂如铎。\n峭壁断行路，薜萝阴附着。\n秉烛寻龙潭，昏冥认头角。\n欲窥心已惊，暂进足还却。\n不探骊珠渊，安得长生药。\n又上齐云亭，诸山露崖崿。\n或涌如波涛，或沸如鼎镬。\n幡幢或飞动，塔庙或缨络。\n盛如明堂朝，衣冠势纷错。\n尊者不避卑，强者不凌凌弱。\n严如武库兵，雪霜饰锋锷。\n柔顺就赦宥，刚顽即侵掠。\n或齐如季孟，或比如媒妁。\n连如鱼缀鈎，猛如兽相搏。\n横如斗东西，勇如龙潜跃。\n欲尽听眺心，疲羸厌芒屩。\n野僧又语我，文脊倚寥廓。\n我思鹿裘人，不惮路硗确。\n左瞻右已迷，前登后皆邈。\n攀高猿臂引，入险腰𬗖缚。\n辛勤到深幽，祠宫冷萧索。\n金丹已无传，石室俨如昨。\n咨嗟两台高，日月互盘礴。\n石豹鸣阴崖，鹰龟露金殻。\n天河泻云潭，千丈不见浊。\n众指佛子堂，神灵重然诺。\n我坐谢公亭，归舟阻溪涸。\n爇萧阴祷祈，暮雨过山脚。\n善济虽未通，神变已可愕。\n蠢蠢尘中人，回首重惭怍。\n屈曲归杜迁，復结三天约。\n傍楫清溪行，万象皆洗濯。\n石苔散青丝，玉笋解新箨。\n路回滩流淙，洒面散雨雹。\n鱼禽遂天性，浮沉随饮啄。\n行行明镜中，两岸翠如幄。\n停桡到妙显，洞府谁开拓。\n我知巨灵斧，神妙止削。\n狻猊俨守卫，琼瑶出追琢。\n幽兰香自知，褊茗甘可嚼。\n老木卧深坞，不肯就工度。\n苍石通元精，温润抱天璞。\n古有智琰师，逍遥寄冥寞。\n四兽虽吾降，一性奚所恶。\n天子赐诏勤，香象与醍酪。\n徘徊想遗风，愚迷仰真觉。\n又疑无为人，其来非力学。\n洞门有磨崖，唐贤盛镌凿。\n姓名今尚存，苔藓已斑驳。\n游者来无穷，居者日益数。\n人事竟糠秕，尘缘易糟粕。\n唯有稽亭峰，巍峨不销铄。\n仁智乐山水，小大等拳勺。\n养心即自然，玩物乃浮薄。\n我今还海涯，身不挂缯缴。\n世无丹青人，为我一图貌。\n试作山中吟，高情寄鸾鹤。",
        "dynasty": "宋",
        "collection_info": null
    },
    {
        "uuid": "d3952a79f63f88f8f2ab1319c961132a",
        "title": "灵岩",
        "author": "姚闢",
        "content": "泉石平生性所耽，谢公延我到东南。\n红莲幕下烦佳客，文脊山中访旧岩。\n剪竹扫花寻鸟道，扪萝随衲问龙潭。\n图经未尽幽潜事，待向仙家起玉函。",
        "dynasty": "宋",
        "collection_info": null
    },
    {
        "uuid": "0b80f06664b1f044434bb93d397779b9",
        "title": "句  其一",
        "author": "姚闢",
        "content": "京洛黄尘久倦游，一官来寄海边州。",
        "dynasty": "宋",
        "collection_info": null
    },
    {
        "uuid": "f03d12b5d17cc52c53dc78f9f2721c18",
        "title": "句  其二",
        "author": "姚闢",
        "content": "初日光回天尚暝，暮潮声落地先秋。",
        "dynasty": "宋",
        "collection_info": null
    },
    {
        "uuid": "31685294325dcda4822160fdd1d8880a",
        "title": "句  其三",
        "author": "姚闢",
        "content": "潮掸子乱峰横几席，沙填重险变桑蔴。",
        "dynasty": "宋",
        "collection_info": null
    }
]