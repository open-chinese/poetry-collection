[
    {
        "uuid": "40ade5dee976c38f564072118e7ac5c5",
        "title": "书义倡传后",
        "author": "钟明",
        "content": "洞庭之南潇湘浦，佳人娟娟隔秋渚。\n门前冠盖但如云，玉貌当年谁为主。\n风流学士淮海英，解作多情断肠句。\n流传往往过湖岭，未见谁知心已赴。\n举首却在天一方，直北中原数千里。\n自怜容华能几时，相见河清不可俟。\n北来迁客古藤州，度湘独弔长沙傅。\n天涯流落行路难，暂解征鞍聊一顾。\n横波不作常人看，邂逅乃慰平生慕。\n兰堂置酒罗馐珍，明烛烧膏为延伫。\n清歌宛转遶梁尘，博山空蒙散烟雾。\n雕床斗帐芙蓉褥，上有鸳鸯合欢被。\n红颜深夜承燕娱，玉笋清晨奉巾屦。\n匆匆不尽新知乐，惟有此身为君许。\n但说恩情有重来，何期一别岁将暮。\n午枕孤眠魂梦惊，梦君来别如平生。\n与君已别復何别，此别无乃非吉征。\n万里海风掀雪浪，魂招不归竟长往。\n效死君前君不知，向来宿约无期爽。\n君不见二妃追舜号苍梧，恨染湘竹终不枯。\n无情湘水自东注，至今斑笋盈江隅。\n屈原九歌岂不好，煎胶续絃千古无。\n我今试作义倡传，尚使风期后来见。",
        "dynasty": "宋",
        "collection_info": null
    }
]