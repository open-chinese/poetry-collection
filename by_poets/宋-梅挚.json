[
    {
        "uuid": "9473364ad79b825426deac655b5fd911",
        "title": "昭潭十爱  其一",
        "author": "梅挚",
        "content": "我爱昭州水，湘漓共一源。\n本无泥滓污，去有棹歌喧。\n沃野藤溪道，浮琛玉海门。\n有时新雨涨，多半是君恩。",
        "dynasty": "宋",
        "collection_info": null
    },
    {
        "uuid": "5bb5e2d5eec83d278196b59d3d4725e7",
        "title": "昭潭十爱  其二",
        "author": "梅挚",
        "content": "我爱昭州士，平居富塾庠。\n兴贤尊汉诏，论秀美周乡。\n艺苑蒲开堞，书堂缥结囊。\n蟾宫前后进，一一手间香。",
        "dynasty": "宋",
        "collection_info": null
    },
    {
        "uuid": "dd01a2272b2ccde7c3cba6f872b6d930",
        "title": "昭潭十爱  其三",
        "author": "梅挚",
        "content": "我爱昭州观，裁基压大溪。\n一楼云驻隐，双表鹤归迷。\n金剜先朝语，鸾惊旧使题。\n皇恩新雨露，祈福为蒸黎。",
        "dynasty": "宋",
        "collection_info": null
    },
    {
        "uuid": "e4473ce769b507aa15c4f69f16cd3712",
        "title": "昭潭十爱  其四",
        "author": "梅挚",
        "content": "我爱昭州寺，东西占景开。\n门临九峰列，僧自五天来。\n讲次花飘席，斋余鸟下台。\n万民共行乐，终宴首慵迴。",
        "dynasty": "宋",
        "collection_info": null
    },
    {
        "uuid": "73b701a30875fb26a58be11d31a1370a",
        "title": "昭潭十爱  其五",
        "author": "梅挚",
        "content": "我爱昭州路，优游不险﨑。\n九疑通舜野，八桂遶秦祠。\n亭堠相望处，渔樵有让时。\n政无牙虎鬬，莫信义山诗。",
        "dynasty": "宋",
        "collection_info": null
    },
    {
        "uuid": "dd3162181b1fcd09d77cef11f6047454",
        "title": "昭潭十爱  其六",
        "author": "梅挚",
        "content": "我爱昭州角，呜呼右郡衙。\n万愁萦桂水，一曲阻梅花。\n调古湘云叶，声干岭月斜。\n今愁并古恨，吹起落谁家。",
        "dynasty": "宋",
        "collection_info": null
    },
    {
        "uuid": "fdec2b96690865685730983a440aab64",
        "title": "昭潭十爱  其七",
        "author": "梅挚",
        "content": "我爱昭州月，闲宵入绮楼。\n凉生荔浦树，冷熨桂江秋。\n朱户千家启，浮云万里收。\n谁夸魏公子，飞上邺门游。",
        "dynasty": "宋",
        "collection_info": null
    },
    {
        "uuid": "2d0358844f548292e7cb334f0fcbb662",
        "title": "昭潭十爱  其八",
        "author": "梅挚",
        "content": "我爱昭州乐，供官不在多。\n熏风齐乐圣，淑气且宣和。\n谒庙知神格，铺筵喜客过。\n声边无一事，对酒漫高歌。",
        "dynasty": "宋",
        "collection_info": null
    },
    {
        "uuid": "ff1ed3a3ad392b3697f43ab76fee20fb",
        "title": "昭潭十爱  其九",
        "author": "梅挚",
        "content": "我爱昭州酒，千家不禁烧。\n缥醪一爵举，瘴雾四时消。\n红叶和云踏，青帘傍水招。\n化浓民自醉，鼓腹日歌尧。",
        "dynasty": "宋",
        "collection_info": null
    },
    {
        "uuid": "870658dd55ca8f7152ae580e2303d496",
        "title": "昭潭十爱  其一○",
        "author": "梅挚",
        "content": "我爱昭州果，西东此擅珍。\n荔枝登宴美，桂子荐盘新。\n映树珠含影，承牙玉溜津。\n二行游宦乐，满腹岭南春。",
        "dynasty": "宋",
        "collection_info": null
    },
    {
        "uuid": "d21844e6fd3b3b9c7fa4ac2eed2a9490",
        "title": "北轩敧枕",
        "author": "梅挚",
        "content": "苦无勤瘁补台纲，西院西头冷峭房。\n今日铃斋一敧枕，清风不敢傲羲皇。",
        "dynasty": "宋",
        "collection_info": null
    },
    {
        "uuid": "9d964a5442499d3dc2c4f12453ab9f93",
        "title": "题南园  其一",
        "author": "梅挚",
        "content": "长洲茂范足珍材，剩买前山活翠栽。\n客土不疏承帝力，几多臣节共安来。",
        "dynasty": "宋",
        "collection_info": null
    },
    {
        "uuid": "afd211582d6a391a106403aac60c6485",
        "title": "题南园  其二",
        "author": "梅挚",
        "content": "长洲茂苑占幽奇，岩榭珍台入翠微。\n园李露浓三色秀，径桃烟暖一香飞。\n月临夕树乌频遶，风揭珠帘燕未归。\n弭盖暂欢成结恋，斜阳凭栏独依依。",
        "dynasty": "宋",
        "collection_info": null
    },
    {
        "uuid": "efd63093e70fa6883437e350308175db",
        "title": "过白头桥",
        "author": "梅挚",
        "content": "白头桥奈白头何，旧德如存故老歌。\n不特舆梁起遗爱，大都才美服人多。",
        "dynasty": "宋",
        "collection_info": null
    },
    {
        "uuid": "949175e67a9e0714c213747a3d857610",
        "title": "海仙花",
        "author": "梅挚",
        "content": "泥根捧入故吴宫，暖力迎随带渐红。\n栽近木兰殊有意，留连文酒繫春风。",
        "dynasty": "宋",
        "collection_info": null
    },
    {
        "uuid": "e9a258ecc219938172ee42854189b08d",
        "title": "新橘",
        "author": "梅挚",
        "content": "千头霜熟摘来新，包贡虔修望紫宸。\n他日功成许高退，社中还结素封人。",
        "dynasty": "宋",
        "collection_info": null
    },
    {
        "uuid": "21ac60f16c2f81cbfefe4b1d09f27934",
        "title": "五日公宴",
        "author": "梅挚",
        "content": "虎符新合晚芳天，良会难并乐与贤。\n心愧白公求治切，下车三月始开筵。",
        "dynasty": "宋",
        "collection_info": null
    },
    {
        "uuid": "cc950f60f006202f80e685df878d24f9",
        "title": "酬张无梦",
        "author": "梅挚",
        "content": "一梦浮生无梦身，先生真是古之真。\n蕊函裁得瑶章秘，还寄吴门吏隐人。",
        "dynasty": "宋",
        "collection_info": null
    },
    {
        "uuid": "4f9d2a807c799c11d236c8b8adc63f11",
        "title": "琵琶亭",
        "author": "梅挚",
        "content": "陶令归来为逸赋，乐天谪宦起悲歌。\n有弦应被无弦笑，何况临弦泣更多。",
        "dynasty": "宋",
        "collection_info": null
    },
    {
        "uuid": "38eb4e65a2077198000db1f8fd555757",
        "title": "秀峰院",
        "author": "梅挚",
        "content": "影借金田润，香随璧月流。\n远疑元帝植，近想志公游。",
        "dynasty": "宋",
        "collection_info": null
    },
    {
        "uuid": "e3551a045fdf8fc7841c014e9fd1ec15",
        "title": "新繁县显曜院",
        "author": "梅挚",
        "content": "绣地萦回宝势长，遍游宁倦徙胡床。\n禅斋不顾幡风影，讲席乱飞花雨香。\n苔阵暗连僧榻古，蕉旗低映佛窗凉。\n我来懒上东台上，目送霜楸感北堂。",
        "dynasty": "宋",
        "collection_info": null
    },
    {
        "uuid": "0335b25d1271864c748f10e1383c9733",
        "title": "登普贤阁观桄榔树留小诗",
        "author": "梅挚",
        "content": "壮年薄宦守西瓯，一瞬流光三十秋。\n今见桄榔两嘉树，恍如重到海边游。",
        "dynasty": "宋",
        "collection_info": null
    },
    {
        "uuid": "626083445b83d4510af8d12af1bfc7ef",
        "title": "新繁县法要院孙太古壁画罗汉",
        "author": "梅挚",
        "content": "绝艺知君少，谁怜太古踪。\n佳名吾党出，逸格彼苍钟。\n山狖遥偷菓，田衣半剥茸。\n乡人当保此，此画世无重。",
        "dynasty": "宋",
        "collection_info": null
    },
    {
        "uuid": "710013c4b912f25b94f4e33c8d655715",
        "title": "留别新繁县灵庆院僧智公",
        "author": "梅挚",
        "content": "粉里归来十二春，怜师心依我心淳。\n他时行满重相见，兜率天上第几人。",
        "dynasty": "宋",
        "collection_info": null
    },
    {
        "uuid": "2dd47e3122e0fced607c79c56dba44f8",
        "title": "观旧题再书  其一",
        "author": "梅挚",
        "content": "方丈前诗映后诗，更无尘点碧纱围。\n老僧相顾应相笑，不似扬州刺史裏。",
        "dynasty": "宋",
        "collection_info": null
    },
    {
        "uuid": "4d9042199e39521e633d34507cb6df67",
        "title": "观旧题再书  其二",
        "author": "梅挚",
        "content": "二十年前扣寺阁，粉墙题记墨犹存。\n重来树老无花处，又见阇梨白首孙。",
        "dynasty": "宋",
        "collection_info": null
    },
    {
        "uuid": "28a055cb3173afd9bc5ae3460db39f19",
        "title": "新繁县秘藏院留别乡知",
        "author": "梅挚",
        "content": "佛住三朝恐爱生，人归一岁岂无情。\n乡亲乡友销魂地，岷水分为陇水声。",
        "dynasty": "宋",
        "collection_info": null
    },
    {
        "uuid": "dd905b9a0ad7879118f60dba1cf74595",
        "title": "灵岩",
        "author": "梅挚",
        "content": "烟抱千峰碧玉堆，一岩一穴汉天开。\n畜云洩雨通灵派，长与苍生救旱来。",
        "dynasty": "宋",
        "collection_info": null
    },
    {
        "uuid": "9256ad51f5f67478f9c409ef3786e254",
        "title": "和王益留题清凉院",
        "author": "梅挚",
        "content": "一水明如罨画溪，清凉佳胜古标题。\n香随讲雨天花烂，声入幡风地籁齐。\n暂到已能知觉路，纵游何必理禅畦。\n谢公公退多行乐，五里鸣驺出县西。",
        "dynasty": "宋",
        "collection_info": null
    },
    {
        "uuid": "e19e4e1f828e7d512e325010ad655d43",
        "title": "留题重光寺罗汉院赠宪上人",
        "author": "梅挚",
        "content": "人尽游方证佛心，师心无着外三乘。\n莲花结社新吟远，玉纸抄经旧价腾。\n药杵半和铃索响，茶烟轻共衲灵蒸。\n我来与话高僧事，冷笑支公学养鹰。",
        "dynasty": "宋",
        "collection_info": null
    },
    {
        "uuid": "e7fa4b961212152d027ae35685329b17",
        "title": "踏青",
        "author": "梅挚",
        "content": "绮场纷纷十里赊，望中烟景半春华。\n人游宝历青丝骑，路隘土桥金犊车。\n录衬凤头垂径草，红攒鹢首照汀花。\n夕阳敲镫余欢在，不惜鹴裘认酒家。",
        "dynasty": "宋",
        "collection_info": null
    },
    {
        "uuid": "05205c9acaed0b4b3e7ff7891a4054ef",
        "title": "自和寒食韵",
        "author": "梅挚",
        "content": "龟堞春游径路赊，青青踏去冒烟华。\n翠停舴艋客寻寺，红缷羃䍦人上车。\n亭落五重沽卓酒，钗行十二步潘花。\n乘欢醉尽高阳侣，倒载归来不认家。",
        "dynasty": "宋",
        "collection_info": null
    },
    {
        "uuid": "7d5aec953cb9cce404ef2073bff6633d",
        "title": "和王益新繁县东湖瑞莲歌",
        "author": "梅挚",
        "content": "东湖七月湖水平，鳞波暗织箫籁声。\n中有植莲一万本，红漪相照摛繁英。\n地灵气粹不我测，双葩倏如同一茎。\n黄姑织女渡银汉，蜺旗凤葆罗空青。\n又认英皇立湘渚，翠华不返凝怨慕。\n五十哀弦顿晓声，骈首低昂泣珠露。\n是时主人集宴喜，湖光侵筵霞脚腻。\n朋簪峨峨尽才子，椽笔交辉云藻丽。\n酒酣倚栏惜红晖，炳素徘徊萦不飞。\n魏宫甄后昼方寝，彷佛有人持玉衣。\n此邑古来无异政，室家疮痏何由庆。\n三年鼠窃例皆然，以薪救火火弥盛。\n自公柅车政克和，载途鼓腹腾讴歌。\n歌公用心日皎皎，不独于今古应少。\n因感珍芳两两开，玉贯珠联当县沼。\n况我与公高适道，芝歌肯迹商山皓。\n嘉谋嘉猷思入陈，愿将此类归华勋。",
        "dynasty": "宋",
        "collection_info": null
    },
    {
        "uuid": "20d2796b29bb9fb03967f9707d7621d7",
        "title": "酬赠王益舜良殿丞  其一",
        "author": "梅挚",
        "content": "才地渊宏笔力恢，三年粉社幸游陪。\n八吟丽赋凭高得，三咏雕触选胜开。\n三苑早容收朴樕，兰池尝许试虺尵。\n海棠风裏甘棠政，只恐星趋节召回。",
        "dynasty": "宋",
        "collection_info": null
    },
    {
        "uuid": "04537b0f159f79f423f9507492552f3a",
        "title": "酬赠王益舜良殿丞  其二",
        "author": "梅挚",
        "content": "风度幽闲识宇高，暂分明寄握牛刀。\n贾生学赡思仪汉，李白才多合继骚。\n步武即看峨豸角，对扬几见掷麟毫。\n琴斋颂罢吟魂远，时梦钧天醉碧桃。",
        "dynasty": "宋",
        "collection_info": null
    },
    {
        "uuid": "6c5492244c453ce97b7fdc922d2e6c8d",
        "title": "留别东郡诸僚友  其一",
        "author": "梅挚",
        "content": "霁雨浮空涨海流，虫沙龙蜃各优游。\n津涯浩荡虽难测，不见惊澜曾覆舟。",
        "dynasty": "宋",
        "collection_info": null
    },
    {
        "uuid": "f3eaf1f07f38bdb36b3edde88d373d43",
        "title": "留别东郡诸僚友  其四",
        "author": "梅挚",
        "content": "祖帐飘扬堤柳边，北来飞盖称翩翩。\n追随不忍轻言别，回首城楼没晚烟。",
        "dynasty": "宋",
        "collection_info": null
    },
    {
        "uuid": "6351dec7967f947166c7897fd07eddb4",
        "title": "留别东郡诸僚友  其五",
        "author": "梅挚",
        "content": "空府同来贤大夫，短亭门外即长途。\n不辞烂醉尊前倒，明日此观重得无。",
        "dynasty": "宋",
        "collection_info": null
    },
    {
        "uuid": "da54a6863f13b40eb2e092673a0f9202",
        "title": "归雁亭",
        "author": "梅挚",
        "content": "东风杨柳杏花飞，曾伴先生酒巵。\n前辈风流那復见，小亭烟雨漫相思。\n城边春草路南北，山下河梁人别离。\n一尺短书湘水阔，年年愁绝雁时。",
        "dynasty": "宋",
        "collection_info": null
    },
    {
        "uuid": "905a286ecebad43de63e6c37c0b197f2",
        "title": "偶书小诗寄永蛳内翰",
        "author": "梅挚",
        "content": "酒户棋兵孰与侪，月宵曾遇六天街。\n南燕到后怀君远，时入楼东画舫斋。",
        "dynasty": "宋",
        "collection_info": null
    },
    {
        "uuid": "f5c96bc79694a240d72158b6caae8f2c",
        "title": "句  其一",
        "author": "梅挚",
        "content": "寺僧日扣粧钟起，园客时翻辇路耕。",
        "dynasty": "宋",
        "collection_info": null
    },
    {
        "uuid": "4b47d6ffec6852fccf6e7655224e832d",
        "title": "句  其二",
        "author": "梅挚",
        "content": "堂有虚白闲。",
        "dynasty": "宋",
        "collection_info": null
    },
    {
        "uuid": "a77808a9f957a5d8a203426f1eea7f5d",
        "title": "句  其三",
        "author": "梅挚",
        "content": "珠峰塔影孤。",
        "dynasty": "宋",
        "collection_info": null
    }
]