[
    {
        "uuid": "b37c9dfd249fc991a315731e8f6a04b8",
        "title": "此君亭歌次毛公韵",
        "author": "王祖道",
        "content": "君不见太白之精下人间兮，昔人号尔谪仙翁。\n君不见不为苍生起兮，谢安携妓山之东。\n玉堂主人绣衣客，邀我载酒金莲宫。\n小亭环立千竿竹，参天百尺繫阴重。\n岸巾散髮对此坐，一日无君谁我同。\n夜来霜压北枝重，剩见钟云数尺峰。\n玉实幽香仪彩凤，日华转影筛金栊。\n孤干未甘春雪折，青阴不逐秋风红。\n长随桧柏老刚劲，不羡桃李争鲜浓。\n我爱此君有直节，肯学蟠木求先容。\n我爱此君岁寒志，长笑霜井落青桐。\n大夫老松邀我侣，三品顽石徒夸雄。\n不作湘江儿女泣，苍梧云散愁盈胸。\n夜深明月满亭户，此君入我怀袖中。\n故人来兮七贤至，开门满坐生清风。\n此君此君听我语，藏器于身兮，终奏太庙歌黄钟。",
        "dynasty": "宋",
        "collection_info": null
    },
    {
        "uuid": "7db9cb458443b34f7b87d5274f60e6cf",
        "title": "句",
        "author": "王祖道",
        "content": "石头虎距海，洲岸马昂槽。",
        "dynasty": "宋",
        "collection_info": null
    }
]