[
    {
        "uuid": "a8373e65605840078df65bc4caabce05",
        "title": "大涤洞天留题",
        "author": "朴子文",
        "content": "不得入壶中，不知有洞天。\n未许涉弱水，蓬瀛名空传。\n洞霄古真境，九锁开其先。\n灵殿拱嘉树，奇岩漱飞泉。\n朝气夜沆瀣，夕岚蟠霏烟。\n自从汉晋间，隠迹丛真仙。\n所以镇琳宫，距今千百年。\n我来寻胜游，聊以息尘缘。\n谁意得高人，凡百为之前。\n扪萝扣大涤，曳裾登来贤。\n宫殿本邃靓，亦许奉周旋。\n倦游恬小憩，借我幽榻眠。\n觉我黄粱梦，枕上破缠绵。\n醉我真一酒，春台熙熙然。\n勿谓房栊深，入室乃渊渊。\n勿谓栏槛小，栖幽即㛹娟。\n苟有一拳石，天巧意已全。\n苟有一树木，风月亦足延。\n况是石与木，森罗呈万妍。\n有仙山即灵，君当悟真筌。",
        "dynasty": "宋",
        "collection_info": null
    }
]