[
    {
        "uuid": "5f52e23261d93d55efb1bf39b71a9ccb",
        "title": "题余干县干越亭",
        "author": "李孝先",
        "content": "吴越犹干地要衝，树亭危岸势凭空。\n春潭倒影黄昏月，古木喧声白昼风。\n鸥鹭惯来窥讌席，烟云无着护帘栊。\n凄凉故国多迁变，独有溪山在望中。",
        "dynasty": "宋",
        "collection_info": null
    },
    {
        "uuid": "82804b41b9163cf1e0fd0bd4ef127e71",
        "title": "登江渎水心亭",
        "author": "李孝先",
        "content": "晚兴清无比，幽亭积水中。\n芰荷千柄雨，松竹四轩风。\n斗鸭飞翎健，潜鱼静思冲。\n飞潜乃常事，何足较穷通。",
        "dynasty": "宋",
        "collection_info": null
    },
    {
        "uuid": "155a77108b5d536e0b9335da5315631d",
        "title": "春日有感",
        "author": "李孝先",
        "content": "雨敛轻寒淑气回，晓街清霁断浮埃。\n风高柳倦终朝舞，岁闰花迟数日开。\n归梦每逾千里去，远书新过万山来。\n旅情宦况都无頼，强对韶辉殢酒杯。",
        "dynasty": "宋",
        "collection_info": null
    }
]