[
    {
        "uuid": "eebdb452bc7f50eb41de8808b39c80c1",
        "title": "杜鹃花  其一",
        "author": "赵戣",
        "content": "云树重重和泪冷，故宫遗庙有知音。\n秦吴万里皆芳草，染到山花恨最深。",
        "dynasty": "宋",
        "collection_info": null
    },
    {
        "uuid": "c594cf7af36cab53f1921e073266c62f",
        "title": "杜鹃花  其二",
        "author": "赵戣",
        "content": "春山未有杜鹃啼，花发杜鹃知不知。\n寄语催归尽哀怨，莫将啼血污仙姿。",
        "dynasty": "宋",
        "collection_info": null
    },
    {
        "uuid": "dde22034b54d05e116ea502dba22eea5",
        "title": "杜鹃花  其三",
        "author": "赵戣",
        "content": "冰肌玉骨擅无双，不与山花斗艷妆。\n欲染啼红冤杜宇，争如傅粉伴何郎。",
        "dynasty": "宋",
        "collection_info": null
    },
    {
        "uuid": "412c08e949f050605871e001679de08f",
        "title": "枫",
        "author": "赵戣",
        "content": "黄红紫绿岩峦上，远近高低松竹间。\n山色未应秋后老，灵枫方为驻童颜。",
        "dynasty": "宋",
        "collection_info": null
    },
    {
        "uuid": "c22339e5a2fca7df21f35475fd0d396a",
        "title": "北窗伊吾  其一",
        "author": "赵戣",
        "content": "伊吾维吾，椎鲁株愚。\n友资其深，片雪洪垆。",
        "dynasty": "宋",
        "collection_info": null
    },
    {
        "uuid": "a4a62fbbed28de2ca4db4b38511db812",
        "title": "北窗伊吾  其二",
        "author": "赵戣",
        "content": "伊吾维吾，瓮牖绳枢。\n爰升其华，秋月冰壶。",
        "dynasty": "宋",
        "collection_info": null
    },
    {
        "uuid": "f7cbb859b8e367529eaafd6492853310",
        "title": "北窗伊吾  其三",
        "author": "赵戣",
        "content": "伊吾维吾，缉柳编蒲。\n爰席其珍，尺璧珊瑚。",
        "dynasty": "宋",
        "collection_info": null
    },
    {
        "uuid": "9bced7d0d2cd9346d49c880aa99c0fd8",
        "title": "北窗伊吾  其四",
        "author": "赵戣",
        "content": "伊吾维吾，朝饘暮餬。\n爰餔其{飠臾}，醴酪醍醐。",
        "dynasty": "宋",
        "collection_info": null
    },
    {
        "uuid": "dc541be9f3ff22f209b1629918293c12",
        "title": "北窗伊吾  其五",
        "author": "赵戣",
        "content": "伊吾维吾，何以为娱。\n爰心其声，钟磬笙竽。",
        "dynasty": "宋",
        "collection_info": null
    },
    {
        "uuid": "e0828054dd3ea4a118e6fad15e41a449",
        "title": "北窗伊吾  其六",
        "author": "赵戣",
        "content": "北窗伊吾，吾谁与俱。\n融融沂风，怀哉舞雩。",
        "dynasty": "宋",
        "collection_info": null
    },
    {
        "uuid": "9f839955b3b13d9697502e6bb0a56d6b",
        "title": "阅浯溪集用山谷韵",
        "author": "赵戣",
        "content": "花间小阁临清溪，绿窗坐阅三吾碑。\n恍如登高俯绝壑，倚杖松阴挽兔丝。\n幽寻胜赏客思奇，一声欵乃谁家儿。\n浯溪映带湘东西，碧山曾看漫郎栖。\n银鈎玉筯苔藓古，神剜天画非人为。\n忆昔储皇披舆图，白衣山人称帝师。\n汾营老将智勇俱，阴霾四塞天戈挥。\n至今老石励庸懦，野水亦解扶颠危。\n后来弔古者为谁，涪翁清响车攻诗。\n当时寡和孤白雪，我故欲尾春风辞。\n恨不插羽西南飞，山前更着小艇随。\n夜阑忽梦访遗址，月色惨淡猿声悲。",
        "dynasty": "宋",
        "collection_info": null
    },
    {
        "uuid": "db5a87d5cc30e67eb8df438c57e2752d",
        "title": "雨中见花",
        "author": "赵戣",
        "content": "细雨敛轻尘，枝间态度新。\n春疑天雨宝，寒怯地铺裀。\n叶底含羞女，阑边倚醉人。\n休将脂粉涴，一一是天真。",
        "dynasty": "宋",
        "collection_info": null
    },
    {
        "uuid": "ae33b4b0c0c7f28de73672253605c47e",
        "title": "悼鹤",
        "author": "赵戣",
        "content": "乘化归辽海，双龙一不开。\n坠翎留片雪，遗迹印荒苔。\n月朗怜孤唳，琴间忆共来。\n瘗铭为琢石，鸡鹜不须猜。",
        "dynasty": "宋",
        "collection_info": null
    },
    {
        "uuid": "a2f9ab80713baff127de38285d5f5a9c",
        "title": "蓝溪道中",
        "author": "赵戣",
        "content": "绿窈雨初歇，清和日正长。\n乳禽穿薄霭，弱蔓上颓墙。\n村市笋厨美，田家麰饵香。\n老翁扶杖出，小立看移秧。",
        "dynasty": "宋",
        "collection_info": null
    },
    {
        "uuid": "e8a5192548e86d0235869a32f74a6d9d",
        "title": "咏史二十二首  其一",
        "author": "赵戣",
        "content": "圣德光天下，岁功成闰余。\n百篇推帝典，一半是农书。",
        "dynasty": "宋",
        "collection_info": null
    },
    {
        "uuid": "a9b7eaa1252910b0545903530ea27561",
        "title": "咏史二十二首  其二",
        "author": "赵戣",
        "content": "遯迹陶渔久，论功纳麓多。\n已传精一语，更作勅天歌。",
        "dynasty": "宋",
        "collection_info": null
    },
    {
        "uuid": "b63af15153aff36cb75edcdb15d0bb42",
        "title": "咏史二十二首  其三",
        "author": "赵戣",
        "content": "地已还三壤，彝方次九畴。\n基图天与子，典则我贻谋。",
        "dynasty": "宋",
        "collection_info": null
    },
    {
        "uuid": "4fee51b618abf1c92a8739c864b5d487",
        "title": "咏史二十二首  其四",
        "author": "赵戣",
        "content": "罪己桑林六，仁心祝网三。\n只应宽代虐，何事德怀惭。",
        "dynasty": "宋",
        "collection_info": null
    },
    {
        "uuid": "96cee4be76a5a48073e53584c67cc96f",
        "title": "咏史二十二首  其五",
        "author": "赵戣",
        "content": "大邑周新造，曾孙武始王。\n伯夷方马谏，尚父已鹰扬。",
        "dynasty": "宋",
        "collection_info": null
    },
    {
        "uuid": "388b10432229e6b6fb396014bb2e0d24",
        "title": "咏史二十二首  其六",
        "author": "赵戣",
        "content": "万世家为国，长城山作围。\n试凭骊岫望，秦鹿几年肥。",
        "dynasty": "宋",
        "collection_info": null
    },
    {
        "uuid": "09f0d2a4392597d35517c21959b1fe20",
        "title": "咏史二十二首  其七",
        "author": "赵戣",
        "content": "真主乘昌运，假王恢隽功。\n如何亡頼子，失笑未央宫。",
        "dynasty": "宋",
        "collection_info": null
    },
    {
        "uuid": "26ae62710f42212fff96cf4a88019c06",
        "title": "咏史二十二首  其八",
        "author": "赵戣",
        "content": "意豁高皇似，雄才大敌摧。\n万方瞻日角，列宿粲云台。",
        "dynasty": "宋",
        "collection_info": null
    },
    {
        "uuid": "2121fe1a88de9b2600b286f530f50dd5",
        "title": "咏史二十二首  其九",
        "author": "赵戣",
        "content": "横槊真名将，燃萁亦忍人。\n大君时有命，雅意俗还淳。",
        "dynasty": "宋",
        "collection_info": null
    },
    {
        "uuid": "238b29d49e0a3e66f4692ad7ed72b253",
        "title": "咏史二十二首  其一○",
        "author": "赵戣",
        "content": "犬噬忧方重，羊车意转深。\n可怜司马国，又属问蟆人。",
        "dynasty": "宋",
        "collection_info": null
    },
    {
        "uuid": "cdc1f661c09f3c7a296a2d1dee5e3d01",
        "title": "咏史二十二首  其一一",
        "author": "赵戣",
        "content": "马浮虽是谶，牛继亦殊闻。\n昔者车书共，天乎南北分。",
        "dynasty": "宋",
        "collection_info": null
    },
    {
        "uuid": "2d5d363ae8ad0cee9be0cdf0bf67f786",
        "title": "咏史二十二首  其一二",
        "author": "赵戣",
        "content": "已拓三秦地，宁无几月留。\n登城聊北望，老泪不胜流。",
        "dynasty": "宋",
        "collection_info": null
    },
    {
        "uuid": "0252c151cad9c46447781157be19699b",
        "title": "咏史二十二首  其一三",
        "author": "赵戣",
        "content": "戡难功何补，欺孤计已深。\n尽饶摧导玉，那解贱黄金。",
        "dynasty": "宋",
        "collection_info": null
    },
    {
        "uuid": "71afa6b431de312ee7a564a230bc328e",
        "title": "咏史二十二首  其一四",
        "author": "赵戣",
        "content": "玉陛尊梁帝，金园号羣公。\n闻经同泰寺，索蜜凈居宫。",
        "dynasty": "宋",
        "collection_info": null
    },
    {
        "uuid": "9b99fc8cea072eafb8e128ca1c07ac57",
        "title": "咏史二十二首  其一五",
        "author": "赵戣",
        "content": "清凈方贻笑，庄严更舍身。\n基图虽肇始，识趣只庸人。",
        "dynasty": "宋",
        "collection_info": null
    },
    {
        "uuid": "7025b3ccef1e55e8f4804077d780e6e0",
        "title": "咏史二十二首  其一六",
        "author": "赵戣",
        "content": "猛上临光殿，生擒归命侯。\n师心无学术，与子失贻谋。",
        "dynasty": "宋",
        "collection_info": null
    },
    {
        "uuid": "990b6df016ac7b539b3c58549eba2c9a",
        "title": "咏史二十二首  其一七",
        "author": "赵戣",
        "content": "唐室恢新造，秦王有大功。\n一人居北极，太子在东宫。",
        "dynasty": "宋",
        "collection_info": null
    },
    {
        "uuid": "4e40ce4cb2ed4be3677dda0b2cb65742",
        "title": "咏史二十二首  其一八",
        "author": "赵戣",
        "content": "未必黄明在，终令丑口亡。\n难教疎网漏，不直败毡藏。",
        "dynasty": "宋",
        "collection_info": null
    },
    {
        "uuid": "ed628496efe4be111a598df022b06b95",
        "title": "咏史二十二首  其一九",
        "author": "赵戣",
        "content": "刺心真有志，批颊更何为。\n试问唐新主，何如亚子时。",
        "dynasty": "宋",
        "collection_info": null
    },
    {
        "uuid": "c250c30b0fb8c4676d80775f7be1f91d",
        "title": "咏史二十二首  其二○",
        "author": "赵戣",
        "content": "尊以父皇帝，赂之十六州。\n终无噉饭所，谁不石郎羞。",
        "dynasty": "宋",
        "collection_info": null
    },
    {
        "uuid": "3179fec8cedb6ccb3f951cf139b16707",
        "title": "咏史二十二首  其二一",
        "author": "赵戣",
        "content": "不假契丹力，踢翻麦饭盂。\n试看龙衮畔，还有雀儿无。",
        "dynasty": "宋",
        "collection_info": null
    },
    {
        "uuid": "52261c8255bec78de1834dfc3ea170ad",
        "title": "咏史二十二首  其二二",
        "author": "赵戣",
        "content": "坤舆聊底定，鼎祚又更新。\n五代无真主，世宗差可人。",
        "dynasty": "宋",
        "collection_info": null
    },
    {
        "uuid": "4728bf1468ceeb43a1d100400473accc",
        "title": "和人渊明采菊图",
        "author": "赵戣",
        "content": "渊明为米腰慵折，送酒人来却强颜。\n今日东篱重采菊，只应醒眼对南山。",
        "dynasty": "宋",
        "collection_info": null
    },
    {
        "uuid": "2114f69142bf6f1d795cf39f2ad6c4d4",
        "title": "锦鶒夜逸",
        "author": "赵戣",
        "content": "草径鬰纡溪隔村，谁抽关鐍逋孤鸳。\n林樊搜纠崖厂邃，岸曲括责菰茭根。\n初拟布罟鼠盗夜，又恐缺月狐乘昏。\n死殻枯梗秘踪迹，老圉劝我增垣藩。",
        "dynasty": "宋",
        "collection_info": null
    }
]