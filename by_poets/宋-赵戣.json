[
    {
        "uuid": "e32e480b861a3a9574e99365464483b2",
        "title": "杜鹃花  其一",
        "author": "赵戣",
        "content": "云树重重和泪冷，故宫遗庙有知音。\n秦吴万里皆芳草，染到山花恨最深。",
        "dynasty": "宋",
        "collection_info": null
    },
    {
        "uuid": "b2e70e0faad5cf222fd78ed4623a1558",
        "title": "杜鹃花  其二",
        "author": "赵戣",
        "content": "春山未有杜鹃啼，花发杜鹃知不知。\n寄语催归尽哀怨，莫将啼血污仙姿。",
        "dynasty": "宋",
        "collection_info": null
    },
    {
        "uuid": "0fafd1607552e741e4099ea1b259fbd9",
        "title": "杜鹃花  其三",
        "author": "赵戣",
        "content": "冰肌玉骨擅无双，不与山花斗艷妆。\n欲染啼红冤杜宇，争如傅粉伴何郎。",
        "dynasty": "宋",
        "collection_info": null
    },
    {
        "uuid": "cd3b88759da17f8400db93bc1c86617c",
        "title": "北窗伊吾  其一",
        "author": "赵戣",
        "content": "伊吾维吾，椎鲁株愚。\n友资其深，片雪洪垆。",
        "dynasty": "宋",
        "collection_info": null
    },
    {
        "uuid": "2e68504b51bcdb06c9ea0bf4b3c333eb",
        "title": "北窗伊吾  其二",
        "author": "赵戣",
        "content": "伊吾维吾，瓮牖绳枢。\n爰升其华，秋月冰壶。",
        "dynasty": "宋",
        "collection_info": null
    },
    {
        "uuid": "f98753ee8ab67397eba75cd55f330c0b",
        "title": "北窗伊吾  其三",
        "author": "赵戣",
        "content": "伊吾维吾，缉柳编蒲。\n爰席其珍，尺璧珊瑚。",
        "dynasty": "宋",
        "collection_info": null
    },
    {
        "uuid": "8642fa48e9a7494d6b2b9998daa0ce57",
        "title": "北窗伊吾  其四",
        "author": "赵戣",
        "content": "伊吾维吾，朝饘暮餬。\n爰餔其{飠臾}，醴酪醍醐。",
        "dynasty": "宋",
        "collection_info": null
    },
    {
        "uuid": "536b9dfebcffe2bfd75bf3dcbb61f6bc",
        "title": "北窗伊吾  其五",
        "author": "赵戣",
        "content": "伊吾维吾，何以为娱。\n爰心其声，钟磬笙竽。",
        "dynasty": "宋",
        "collection_info": null
    },
    {
        "uuid": "03927fffd0c3b917fc9b56d72d3cf7c2",
        "title": "北窗伊吾  其六",
        "author": "赵戣",
        "content": "北窗伊吾，吾谁与俱。\n融融沂风，怀哉舞雩。",
        "dynasty": "宋",
        "collection_info": null
    },
    {
        "uuid": "db2e8eaa29d9abdb40faf01b5cf78335",
        "title": "阅浯溪集用山谷韵",
        "author": "赵戣",
        "content": "花间小阁临清溪，绿窗坐阅三吾碑。\n恍如登高俯绝壑，倚杖松阴挽兔丝。\n幽寻胜赏客思奇，一声欵乃谁家儿。\n浯溪映带湘东西，碧山曾看漫郎栖。\n银鈎玉筯苔藓古，神剜天画非人为。\n忆昔储皇披舆图，白衣山人称帝师。\n汾营老将智勇俱，阴霾四塞天戈挥。\n至今老石励庸懦，野水亦解扶颠危。\n后来弔古者为谁，涪翁清响车攻诗。\n当时寡和孤白雪，我故欲尾春风辞。\n恨不插羽西南飞，山前更着小艇随。\n夜阑忽梦访遗址，月色惨淡猿声悲。",
        "dynasty": "宋",
        "collection_info": null
    },
    {
        "uuid": "84a6b61a9574a3dafbd7f4c3c4a83c72",
        "title": "雨中见花",
        "author": "赵戣",
        "content": "细雨敛轻尘，枝间态度新。\n春疑天雨宝，寒怯地铺裀。\n叶底含羞女，阑边倚醉人。\n休将脂粉涴，一一是天真。",
        "dynasty": "宋",
        "collection_info": null
    },
    {
        "uuid": "62850d1211e8a572254c9e43c2af2388",
        "title": "悼鹤",
        "author": "赵戣",
        "content": "乘化归辽海，双龙一不开。\n坠翎留片雪，遗迹印荒苔。\n月朗怜孤唳，琴间忆共来。\n瘗铭为琢石，鸡鹜不须猜。",
        "dynasty": "宋",
        "collection_info": null
    },
    {
        "uuid": "c1a442cf3312eff6d297c6550486a814",
        "title": "蓝溪道中",
        "author": "赵戣",
        "content": "绿窈雨初歇，清和日正长。\n乳禽穿薄霭，弱蔓上颓墙。\n村市笋厨美，田家麰饵香。\n老翁扶杖出，小立看移秧。",
        "dynasty": "宋",
        "collection_info": null
    },
    {
        "uuid": "9d41913ca88c35a40ba46b66f89dc030",
        "title": "咏史二十二首  其一",
        "author": "赵戣",
        "content": "圣德光天下，岁功成闰余。\n百篇推帝典，一半是农书。",
        "dynasty": "宋",
        "collection_info": null
    },
    {
        "uuid": "fa9be85bf9eb336f307a332a1cde6bbd",
        "title": "咏史二十二首  其二",
        "author": "赵戣",
        "content": "遯迹陶渔久，论功纳麓多。\n已传精一语，更作勅天歌。",
        "dynasty": "宋",
        "collection_info": null
    },
    {
        "uuid": "f7ed194007879c47684c0842c9cbccca",
        "title": "咏史二十二首  其三",
        "author": "赵戣",
        "content": "地已还三壤，彝方次九畴。\n基图天与子，典则我贻谋。",
        "dynasty": "宋",
        "collection_info": null
    },
    {
        "uuid": "37f04917c06c3b27d593e5b581d9ffe0",
        "title": "咏史二十二首  其四",
        "author": "赵戣",
        "content": "罪己桑林六，仁心祝网三。\n只应宽代虐，何事德怀惭。",
        "dynasty": "宋",
        "collection_info": null
    },
    {
        "uuid": "f1ace26969caab7df678e969721e4a6b",
        "title": "咏史二十二首  其五",
        "author": "赵戣",
        "content": "大邑周新造，曾孙武始王。\n伯夷方马谏，尚父已鹰扬。",
        "dynasty": "宋",
        "collection_info": null
    },
    {
        "uuid": "8e558ed62f739b6d82c79743d841e4be",
        "title": "咏史二十二首  其六",
        "author": "赵戣",
        "content": "万世家为国，长城山作围。\n试凭骊岫望，秦鹿几年肥。",
        "dynasty": "宋",
        "collection_info": null
    },
    {
        "uuid": "f3f56bb4b377dc3d3e52ce582c5e4876",
        "title": "咏史二十二首  其七",
        "author": "赵戣",
        "content": "真主乘昌运，假王恢隽功。\n如何亡頼子，失笑未央宫。",
        "dynasty": "宋",
        "collection_info": null
    },
    {
        "uuid": "2e84011a2b7e01687d4854e6391af466",
        "title": "咏史二十二首  其八",
        "author": "赵戣",
        "content": "意豁高皇似，雄才大敌摧。\n万方瞻日角，列宿粲云台。",
        "dynasty": "宋",
        "collection_info": null
    },
    {
        "uuid": "7e948e881e8dbafd262e702309a44170",
        "title": "咏史二十二首  其九",
        "author": "赵戣",
        "content": "横槊真名将，燃萁亦忍人。\n大君时有命，雅意俗还淳。",
        "dynasty": "宋",
        "collection_info": null
    },
    {
        "uuid": "15dc1303af6ee7a2efd2c0c4ce4d92d5",
        "title": "咏史二十二首  其一○",
        "author": "赵戣",
        "content": "犬噬忧方重，羊车意转深。\n可怜司马国，又属问蟆人。",
        "dynasty": "宋",
        "collection_info": null
    },
    {
        "uuid": "59e2eabf1aeffc01c056cc22f512da76",
        "title": "咏史二十二首  其一一",
        "author": "赵戣",
        "content": "马浮虽是谶，牛继亦殊闻。\n昔者车书共，天乎南北分。",
        "dynasty": "宋",
        "collection_info": null
    },
    {
        "uuid": "0c9369f0b35ca2e09e448b66038152b5",
        "title": "咏史二十二首  其一二",
        "author": "赵戣",
        "content": "已拓三秦地，宁无几月留。\n登城聊北望，老泪不胜流。",
        "dynasty": "宋",
        "collection_info": null
    },
    {
        "uuid": "34e017b4789c6262a1d004407ea93b02",
        "title": "咏史二十二首  其一三",
        "author": "赵戣",
        "content": "戡难功何补，欺孤计已深。\n尽饶摧导玉，那解贱黄金。",
        "dynasty": "宋",
        "collection_info": null
    },
    {
        "uuid": "6ea369849fa7240c7c4e5a30e34dbb0d",
        "title": "咏史二十二首  其一四",
        "author": "赵戣",
        "content": "玉陛尊梁帝，金园号羣公。\n闻经同泰寺，索蜜凈居宫。",
        "dynasty": "宋",
        "collection_info": null
    },
    {
        "uuid": "1a9e08fce0dd8263ffcc4b79cf0b1370",
        "title": "咏史二十二首  其一五",
        "author": "赵戣",
        "content": "清凈方贻笑，庄严更舍身。\n基图虽肇始，识趣只庸人。",
        "dynasty": "宋",
        "collection_info": null
    },
    {
        "uuid": "e434d55f84d6a2e4f66a24acece2b153",
        "title": "咏史二十二首  其一六",
        "author": "赵戣",
        "content": "猛上临光殿，生擒归命侯。\n师心无学术，与子失贻谋。",
        "dynasty": "宋",
        "collection_info": null
    },
    {
        "uuid": "54d02e8e88ca8554c538c726920f8ee2",
        "title": "咏史二十二首  其一七",
        "author": "赵戣",
        "content": "唐室恢新造，秦王有大功。\n一人居北极，太子在东宫。",
        "dynasty": "宋",
        "collection_info": null
    },
    {
        "uuid": "e7fe4c02624fd74e303b29890fc564fc",
        "title": "咏史二十二首  其一八",
        "author": "赵戣",
        "content": "未必黄明在，终令丑口亡。\n难教疎网漏，不直败毡藏。",
        "dynasty": "宋",
        "collection_info": null
    },
    {
        "uuid": "89cd202d3aec45cf5c05e1e66f6c2746",
        "title": "咏史二十二首  其一九",
        "author": "赵戣",
        "content": "刺心真有志，批颊更何为。\n试问唐新主，何如亚子时。",
        "dynasty": "宋",
        "collection_info": null
    },
    {
        "uuid": "30161d16a5209b8e146dd20b4243dc04",
        "title": "咏史二十二首  其二○",
        "author": "赵戣",
        "content": "尊以父皇帝，赂之十六州。\n终无噉饭所，谁不石郎羞。",
        "dynasty": "宋",
        "collection_info": null
    },
    {
        "uuid": "511b35e2f926a9ee53f880c095e60386",
        "title": "咏史二十二首  其二一",
        "author": "赵戣",
        "content": "不假契丹力，踢翻麦饭盂。\n试看龙衮畔，还有雀儿无。",
        "dynasty": "宋",
        "collection_info": null
    },
    {
        "uuid": "22b614415bfa1569965660ffa61856d5",
        "title": "咏史二十二首  其二二",
        "author": "赵戣",
        "content": "坤舆聊底定，鼎祚又更新。\n五代无真主，世宗差可人。",
        "dynasty": "宋",
        "collection_info": null
    },
    {
        "uuid": "5aec455b56e2721b6039fa03619a3177",
        "title": "和人渊明采菊图",
        "author": "赵戣",
        "content": "渊明为米腰慵折，送酒人来却强颜。\n今日东篱重采菊，只应醒眼对南山。",
        "dynasty": "宋",
        "collection_info": null
    },
    {
        "uuid": "47819c761428fb71b8818d8d308be326",
        "title": "锦鶒夜逸",
        "author": "赵戣",
        "content": "草径鬰纡溪隔村，谁抽关鐍逋孤鸳。\n林樊搜纠崖厂邃，岸曲括责菰茭根。\n初拟布罟鼠盗夜，又恐缺月狐乘昏。\n死殻枯梗秘踪迹，老圉劝我增垣藩。",
        "dynasty": "宋",
        "collection_info": null
    }
]