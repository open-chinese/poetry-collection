[
    {
        "uuid": "a055c9714a0efb5d6657f79f5ad7d56a",
        "title": "君子行",
        "author": "张载",
        "content": "君子防未然，见几天地先。\n开物象未形，弭灾忧患前。\n公旦立无方，不恤流言喧。\n将圣见乱人，天厌惩孤偏。\n窃攘岂予思，瓜李安足论。",
        "dynasty": "宋",
        "collection_info": null
    },
    {
        "uuid": "a0caf068c54f0fbe60c0675afe7b59a1",
        "title": "送苏修撰赴阙四首  其一",
        "author": "张载",
        "content": "秦弊于今未息肩，高萧从此法相沿。\n生无定业田疆坏，赤子存亡任自然。",
        "dynasty": "宋",
        "collection_info": null
    },
    {
        "uuid": "76f4541d0815b31a2cebeba32a9296b1",
        "title": "送苏修撰赴阙四首  其二",
        "author": "张载",
        "content": "道大宁容小不同，颛愚何敢与机通。\n井疆师律三王事，请议成功器业中。",
        "dynasty": "宋",
        "collection_info": null
    },
    {
        "uuid": "ffbf72c35ccd59354e9556bdf349d3c4",
        "title": "送苏修撰赴阙四首  其三",
        "author": "张载",
        "content": "阖闢天机未始休，袗衣胝足两何求。\n巍巍只为苍生事，彼美何尝与九州。",
        "dynasty": "宋",
        "collection_info": null
    },
    {
        "uuid": "2f6793bd07700b5b4c347d1a979dbeb6",
        "title": "送苏修撰赴阙四首  其四",
        "author": "张载",
        "content": "出异归同禹与颜，未分黄阁与青山。\n事机爽忽秋毫上，聊验天心语默间。",
        "dynasty": "宋",
        "collection_info": null
    },
    {
        "uuid": "1ca22dba34e0eb32fa86d2b94d93a518",
        "title": "别馆中诸公",
        "author": "张载",
        "content": "九天宫殿郁岧嶤，碧瓦参差逼绛霄。\n藜藿野心虽万里，不无忠恋向清朝。",
        "dynasty": "宋",
        "collection_info": null
    },
    {
        "uuid": "f142dda01b348461f78dbb41dbb33628",
        "title": "圣心",
        "author": "张载",
        "content": "圣心难用浅心求，圣学须专礼法修。\n千五百年无孔子，尽因通变老优游。",
        "dynasty": "宋",
        "collection_info": null
    },
    {
        "uuid": "aace1be4baecd4425f85d39df6ebb1c6",
        "title": "老大",
        "author": "张载",
        "content": "老大心思久退消，倒巾终日面岧嶤。\n六年无限诗书乐，一种难忘是本朝。",
        "dynasty": "宋",
        "collection_info": null
    },
    {
        "uuid": "a8717f070222236481933adf0752fb1f",
        "title": "有丧",
        "author": "张载",
        "content": "有丧不免道终非，少为亲嫌老为衰。\n举世只知隆考妣，切思不见我心悲。",
        "dynasty": "宋",
        "collection_info": null
    },
    {
        "uuid": "d968b5ffc7fb556b794e631d694e71db",
        "title": "土床",
        "author": "张载",
        "content": "土床烟足紬衾暖，瓦釡泉干豆粥新。\n万事不思温饱外，漫然清世一閒人。",
        "dynasty": "宋",
        "collection_info": null
    },
    {
        "uuid": "48fa59342d06d846ed4981b19569ce4d",
        "title": "芭蕉",
        "author": "张载",
        "content": "芭蕉心尽展新枝，新卷新心暗已随。\n愿学新心养新德，旋随新叶起新知。",
        "dynasty": "宋",
        "collection_info": null
    },
    {
        "uuid": "ff3d09410a21b1559862e2a1daae3a57",
        "title": "贝母",
        "author": "张载",
        "content": "贝母阶前蔓百寻，双桐盘绕叶森森。\n刚强顾我蹉跎甚，时欲低柔警寸心。",
        "dynasty": "宋",
        "collection_info": null
    },
    {
        "uuid": "458be202ee09f6c5442f913c857dc04e",
        "title": "题解诗后",
        "author": "张载",
        "content": "置心平易始通诗，逆志从容自解頥。\n文害可嗟高叟固，十年聊用勉经师。",
        "dynasty": "宋",
        "collection_info": null
    },
    {
        "uuid": "4bfa406f88cb73d93ffcfc0df1ecbab7",
        "title": "诗上尧夫先生兼寄伯淳正叔  其一",
        "author": "张载",
        "content": "先生高卧洛城中，洛邑簪缨幸所同。\n顾我成年清渭上，并游无侣又春风。",
        "dynasty": "宋",
        "collection_info": null
    },
    {
        "uuid": "b64051992bad0921cca115ba51af3be3",
        "title": "诗上尧夫先生兼寄伯淳正叔  其二",
        "author": "张载",
        "content": "病肺支离恰十春，病深樽俎久埃尘。\n人怜旧病新年减，不道新添别病深。",
        "dynasty": "宋",
        "collection_info": null
    },
    {
        "uuid": "ca4174dfb1d6ba796190ef19a46a4ee7",
        "title": "别后寄吕子进",
        "author": "张载",
        "content": "篱鷃云鹏各有程，匆匆相别未忘情。\n恨君不在篷笼底，共听萧萧夜雨声。",
        "dynasty": "宋",
        "collection_info": null
    },
    {
        "uuid": "5f632a16417ea4aa5a8bafec58f62127",
        "title": "梦中",
        "author": "张载",
        "content": "楚峡云娇宋玉愁，月明溪凈印银鈎。\n襄王定是思前梦，又抱霞衾上玉楼。",
        "dynasty": "宋",
        "collection_info": null
    },
    {
        "uuid": "01448722b79cfe4bfcacad9884280397",
        "title": "游山寺",
        "author": "张载",
        "content": "冻仆堆堆依竈燎，山僧草草具盘飧。\n井丹已厌尝葱叶，庾亭何劳惜薤根。",
        "dynasty": "宋",
        "collection_info": null
    },
    {
        "uuid": "45796bfb5005b686dd8b44640b0d7fe0",
        "title": "八翁吟十首  其一",
        "author": "张载",
        "content": "步虚声裏八奇翁，八奇须信古英雄。\n宾朋未散山翁醉，听歌同入醉乡中。",
        "dynasty": "宋",
        "collection_info": null
    },
    {
        "uuid": "b70056293e9178eaed124e01908b09db",
        "title": "八翁吟十首  其二",
        "author": "张载",
        "content": "傅岩岩下筑岩翁，幽通心与帝心通。\n忧勤未感思贤梦，相霖何日见成功。",
        "dynasty": "宋",
        "collection_info": null
    },
    {
        "uuid": "c0a8baef9ca6734d56224afe0bf128d0",
        "title": "八翁吟十首  其三",
        "author": "张载",
        "content": "磻溪溪畔钓鱼翁，濯缨溪水听溪松。\n龟猷未告非熊兆，渔簑堪笑老龙钟。",
        "dynasty": "宋",
        "collection_info": null
    },
    {
        "uuid": "8d7a6a9347a8141e740b3626461be6a7",
        "title": "八翁吟十首  其四",
        "author": "张载",
        "content": "老原原上卜年翁，感天功业地天聪。\n流言未信成王悟，悟成全得起禾风。",
        "dynasty": "宋",
        "collection_info": null
    },
    {
        "uuid": "4e7e5eb8a862d6cbf454dc313f0bef19",
        "title": "八翁吟十首  其五",
        "author": "张载",
        "content": "龟山山下感麟翁，麟翁知己几时逢。\n自从颜孟希踪后，几人今日更希踪。",
        "dynasty": "宋",
        "collection_info": null
    },
    {
        "uuid": "0267562c664af9b4ae80198dff33fa2d",
        "title": "八翁吟十首  其六",
        "author": "张载",
        "content": "青牛西去伯阳翁，当年夫子嘆犹龙。\n立言为恐真风丧，岂知言立丧真风。",
        "dynasty": "宋",
        "collection_info": null
    },
    {
        "uuid": "4d53ba30796e19befc9f3c316dc19670",
        "title": "八翁吟十首  其七",
        "author": "张载",
        "content": "寓言豪诞漆园翁，夸谈名理浩无穷。\n早知悬解人间世，争知悬解不言中。",
        "dynasty": "宋",
        "collection_info": null
    },
    {
        "uuid": "fc6403141a6d2b2e46813a3ccc949e0e",
        "title": "八翁吟十首  其八",
        "author": "张载",
        "content": "一身无碍竺干翁，遍圆身世戒身同。\n船师从我乘桴去，顽空中与指真空。",
        "dynasty": "宋",
        "collection_info": null
    },
    {
        "uuid": "3eda9e2d9d806953df5320649964cb59",
        "title": "八翁吟十首  其九",
        "author": "张载",
        "content": "褒斜谷口卧龙翁，量如江海风如虹。\n不应三顾逢先主，至今千载慕冥鸿。",
        "dynasty": "宋",
        "collection_info": null
    },
    {
        "uuid": "1140a50064c2062380698d6edafc66ca",
        "title": "八翁吟十首  其一○",
        "author": "张载",
        "content": "篮舆多病八吟翁，云宾溪叟恣游从。\n清时无事青山醉，青山仍醉最青峰。",
        "dynasty": "宋",
        "collection_info": null
    },
    {
        "uuid": "bf5222f739e1943b7790754824ea343a",
        "title": "克己復礼",
        "author": "张载",
        "content": "克己工夫未肯加，吝骄封闭缩如蜗。\n试于中夜深思省，剖破藩篱即大家。",
        "dynasty": "宋",
        "collection_info": null
    },
    {
        "uuid": "68db8ad260579c400ddf547658ef6956",
        "title": "葛覃解",
        "author": "张载",
        "content": "葛蔓青长谷长迁，女工兴念忆归安。\n不将贵盛骄门族，容使亲心得尽欢。",
        "dynasty": "宋",
        "collection_info": null
    },
    {
        "uuid": "36be4c1348bf6fe91cfbd75a146393bb",
        "title": "卷耳解",
        "author": "张载",
        "content": "闺阃诚难与国防，默嗟徒御困高冈。\n觥罍欲解痡瘏恨，采耳元因备酒浆。",
        "dynasty": "宋",
        "collection_info": null
    },
    {
        "uuid": "b14a03510f85a4fd9b7cc3149e13593f",
        "title": "诗一首",
        "author": "张载",
        "content": "学易穷源未到时，便将虚寂眇心思。\n宛如童子攻词赋，用即无差问不知。",
        "dynasty": "宋",
        "collection_info": null
    },
    {
        "uuid": "7606c1b1378037645f6f3b04fcd50bcd",
        "title": "绝句",
        "author": "张载",
        "content": "两山南北雨冥冥，四牖东西万木青。\n面似骷髅头似雪，后生谁与属遗经。",
        "dynasty": "宋",
        "collection_info": null
    },
    {
        "uuid": "5e64c78a31290d75acbc0264de0e0d90",
        "title": "古乐府 短歌行",
        "author": "张载",
        "content": "灵旗指，不庭方，大风泱泱天外扬。\n短箫歌，歌恺康。\n明廷万年，继明重光。\n曾孙稼，如茨梁。\n嘉与万邦，纯嘏有常。",
        "dynasty": "宋",
        "collection_info": null
    },
    {
        "uuid": "1319ebd29823a347172d5fff16ff7a0a",
        "title": "古乐府 日重光",
        "author": "张载",
        "content": "日重光，天际翔，愿言贞明永瞻望。\n月重轮，淡溟渊。\n愿犹月之恒，协帝仪中天。",
        "dynasty": "宋",
        "collection_info": null
    },
    {
        "uuid": "8ca844fc6d0224244164f26d0946f318",
        "title": "古乐府 度关山",
        "author": "张载",
        "content": "度关山，循九州，省耕宽徭询明幽。\n人为贵兮，哀我人斯敢予休。",
        "dynasty": "宋",
        "collection_info": null
    },
    {
        "uuid": "3dd4d1af467875c4cf453ca251b7da8f",
        "title": "古乐府 鸡鸣",
        "author": "张载",
        "content": "鸡鸣嘐嘐兮台怀忧，兄弟表裏兮台心求。\n黄金门，白玉堂。\n置酒恺乐，荣华有光。\n桃伤李僵，尔如或忘。",
        "dynasty": "宋",
        "collection_info": null
    },
    {
        "uuid": "2bb65d1b6456419648dc9317f539207d",
        "title": "古乐府 燕歌行",
        "author": "张载",
        "content": "小雅废兮，东山不作。\n哀我人斯，皇心不乐。\n烝哉斯人，胡然而天兮，王师于铄。",
        "dynasty": "宋",
        "collection_info": null
    },
    {
        "uuid": "256e7378227dcb6f231441b360c3bd29",
        "title": "古乐府 东门行",
        "author": "张载",
        "content": "古风出东门，我行乐巾綦。\n今歌东门行，牵衣强留甘餔糜。\n仗剑去，忽如遗，时清君去予心哀。",
        "dynasty": "宋",
        "collection_info": null
    },
    {
        "uuid": "a3e83a020d528ba5ac1f5195fc15472b",
        "title": "古乐府 鞠歌行",
        "author": "张载",
        "content": "鞠歌胡然兮，邈予乐之不犹。\n宵耿耿其尚寐兮，日孜孜焉继予乎厥修。\n井行恻兮王收，曰曷贾不售兮，阻德音其幽幽。\n述空文以见志兮，庶感通乎来古。\n骞昔为之纯英兮，又申申其以告。\n鼓弗跃兮麾弗前，千五百年，寥哉寂焉。\n谓天实为兮，则吾岂敢，羌审己兮干干。",
        "dynasty": "宋",
        "collection_info": null
    },
    {
        "uuid": "1f95662a1887b1a01a1f318706833fbf",
        "title": "古乐府 虞帝庙乐歌辞 其一",
        "author": "张载",
        "content": "皇胡为兮西山之幽，翳长薄兮俯湖流。\n眇冀州兮何有，眷兹上兮淹留。\n皇之神兮如在，子我民兮不穷以爱。\n沛皇泽兮横流，畅威灵兮无外。\n洁尊兮肥俎，九歌兮拓舞。\n嗟莫报皇之佑，皇欲下兮俨相羊，烈风雷兮暮雨。",
        "dynasty": "宋",
        "collection_info": null
    },
    {
        "uuid": "c163034d7022ce95860bdfc7c56b7e51",
        "title": "古乐府 虞帝庙乐歌辞 其二",
        "author": "张载",
        "content": "虞之阳兮漓之浒，皇降集兮巫屡舞。\n桂酒湛兮瑶觞，皇之归兮何所。\n听驾兮天门，羽毛兮缤纷。\n俯故宫兮一慨，越宇宙兮无邻。\n无邻兮奈何，七政协兮羣生嘉。\n信玄功兮不宰，犹彷佛兮山阿。",
        "dynasty": "宋",
        "collection_info": null
    },
    {
        "uuid": "c2d25d4692f398873e46ce42e8ec69f1",
        "title": "移疾",
        "author": "张载",
        "content": "移疾谢华省，问耕还弊舍。\n扶持便疏慵，旷僻逃将迓。\n昼棋莎径侧，暮粥梧阴下。\n久矣澄清心，永愧桑弧射。",
        "dynasty": "宋",
        "collection_info": null
    },
    {
        "uuid": "8dd6d4f8d3ea9bc5e7504f0651aa2f8d",
        "title": "宿兴庆池通轩示同志",
        "author": "张载",
        "content": "清湘庭下千竿竹，百尺斑斓耸苍玉。\n通轩轩外万顷陂，陂接南山天与齐。\n唐基一坏半禾黍，举目气象增愁思。\n我来正当摇落时，尘埃七日无人知。\n东平叔子信予友，问学不厌坚相随。\n叔子莫痛凤沼湮，又莫悲愁花萼堕。\n所忧圣道久榛塞，富贵浮云空点涴。\n明发予西叔且东，高谈更为通宵坐。",
        "dynasty": "宋",
        "collection_info": null
    },
    {
        "uuid": "17866ec374e6849749277706ba2f488c",
        "title": "岳阳书事",
        "author": "张载",
        "content": "洞庭水落洲渚出，迭翠疏峰远湮没。\n重楼百尺压高城，画栋沉沉倚天阙。\n湖光上下天水融，中以日月分西东。\n气凌云梦吞八九，欲与溟渤争雌雄。\n澄澜无风雨新霁，一日万顷磨新铜。\n琉璃夜影贮星汉，骑鲸已在银潢中。\n湘妃帝子昔何许，但有林壑青浮空。\n苍梧云深不可见，遗恨千古嗟何穷。\n须臾暝晦忽异色，风怒涛翻际天黑。\n乘陵濑壑走魑魅，停滀百怪谁能测。\n也许看舟子玩行险，更欲飞帆借风力。\n安得晴云万里开，依依寒光浸虚碧。",
        "dynasty": "宋",
        "collection_info": null
    },
    {
        "uuid": "be1049f7cd9504c1dfbc666b4cf389f1",
        "title": "忆别",
        "author": "张载",
        "content": "柳絮飞时与君别，南楼把酒看明月。\n月似当年离别时，柳絮如君何处飞。\n千书百书要相就，思君不见令人瘦。\n念君情意只如初，顾我形骸已非旧。\n朝来有信渡黄河，雁足繫书多网罗。\n城南城北芳草多，月明如此奈愁何。",
        "dynasty": "宋",
        "collection_info": null
    },
    {
        "uuid": "8da2ce0f7983160e31959ddf663b6f33",
        "title": "牧牛儿",
        "author": "张载",
        "content": "牧牛儿，放牛莫放涧水西，涧水流急牛苦饥。\n放牛莫放青草畔，牛卧得草儿亦懒。\n随牛莫着鞭，几年力作无荒田。\n雨调风顺租税了，儿但放牛相对眠。",
        "dynasty": "宋",
        "collection_info": null
    },
    {
        "uuid": "f7dae5a46f8dcc21b41b2fc7b6a45b7c",
        "title": "吕不韦春秋",
        "author": "张载",
        "content": "秦市金悬鲁史修，措辞当日两难求。\n书传果在西迁后，锥口诸儒未必休。",
        "dynasty": "宋",
        "collection_info": null
    },
    {
        "uuid": "fb1cc99ae9ef4d109e3134b3b7a0b1a3",
        "title": "我欲",
        "author": "张载",
        "content": "我欲庭前木叶疏，病枝衰蔓手披除。\n从今燕坐无通塞，来往风烟任卷舒。",
        "dynasty": "宋",
        "collection_info": null
    },
    {
        "uuid": "a3966e6467a12339e697f41ab83cf46f",
        "title": "萱草",
        "author": "张载",
        "content": "萱草花开十日余，花繁日日倍于初。\n朝开暮落终非计，栽活青松渐剪除。",
        "dynasty": "宋",
        "collection_info": null
    },
    {
        "uuid": "ca8c9588ba9851a56535ceadd375cb9b",
        "title": "书斋自儆",
        "author": "张载",
        "content": "画前有易不知易，玄上求玄恐未玄。\n白首纷如成底事，蠹鱼徒自老青编。",
        "dynasty": "宋",
        "collection_info": null
    },
    {
        "uuid": "e8b592cab4831a5d32408fcf6769340f",
        "title": "合云寺书事三首  其一",
        "author": "张载",
        "content": "山前咫尺市朝赊，垣屋萧条似隐家。\n过客不须携鼓吹，野塘终日有鸣蛙。",
        "dynasty": "宋",
        "collection_info": null
    },
    {
        "uuid": "d5f26be8e2c689e278f3fd395f758704",
        "title": "合云寺书事三首  其二",
        "author": "张载",
        "content": "夹屋青松长数围，午风摇影舞僛僛。\n幽禽叶底鸣相应，时引残声过别枝。",
        "dynasty": "宋",
        "collection_info": null
    },
    {
        "uuid": "08df423880c93fb1f1932247ef3f6581",
        "title": "合云寺书事三首  其三",
        "author": "张载",
        "content": "竹间幽径草成围，藜杖穿云翠满衣。\n石上坐忘惊觉晚，山前明月伴人归。",
        "dynasty": "宋",
        "collection_info": null
    },
    {
        "uuid": "95c39f0e56a97987ccbf71e051147f13",
        "title": "刘阳归鸿阁",
        "author": "张载",
        "content": "帘捲晴空独倚阑，冥鸿点点无无间。\n秋风注目无人会，时与白云相对闲。",
        "dynasty": "宋",
        "collection_info": null
    },
    {
        "uuid": "e62a412d35bacf5883b30a7fccd16b1f",
        "title": "江上夜行",
        "author": "张载",
        "content": "冰壶潋滟接天浮，月色云光寸寸秋。\n不用乘槎厉东海，一江星汉拥行舟。",
        "dynasty": "宋",
        "collection_info": null
    },
    {
        "uuid": "42fe84e1ac20db8c1ae0a699e267a40f",
        "title": "登岘首阻雨  其一",
        "author": "张载",
        "content": "羊公风绩几经秋，独绕龟趺为少留。\n欲问荆人寻旧事，一江青泚自东流。",
        "dynasty": "宋",
        "collection_info": null
    },
    {
        "uuid": "89201d75869dcac67694c88890ee85d6",
        "title": "登岘首阻雨  其二",
        "author": "张载",
        "content": "江浮云影抱层栏，云外青山一水间。\n尽日倚阑看不足，杖藜欲去更回环。",
        "dynasty": "宋",
        "collection_info": null
    },
    {
        "uuid": "15dd31812b101a0bc32b48f00b07b9e0",
        "title": "登岘首阻雨  其三",
        "author": "张载",
        "content": "江风飞雨上雕栏，庭树萧萧景自闲。\n向晚浮云遮不尽，好山浑在有无间。",
        "dynasty": "宋",
        "collection_info": null
    },
    {
        "uuid": "1eb8d2db010b357fc0c6f15a99429ff8",
        "title": "登岘首阻雨  其四",
        "author": "张载",
        "content": "庭前古木已经秋，天外行云暝不收。\n倚杖却寻山下路，一川风雨湿征辀。",
        "dynasty": "宋",
        "collection_info": null
    },
    {
        "uuid": "4a64aaeeb4264a3c86b4ba5c081f29b7",
        "title": "诸宫观梅寄胡康侯",
        "author": "张载",
        "content": "欲驱残腊变春风，自有寒梅作选锋。\n莫把疏英轻斗雪，好藏清艷月明中。",
        "dynasty": "宋",
        "collection_info": null
    },
    {
        "uuid": "24c76bb99cbb14489b196b62b03f865a",
        "title": "春晚  其一",
        "author": "张载",
        "content": "云霭浮空半雨晴，茅檐未忍扫残英。\n欲将春物飘零尽，只有黄鹂一两声。",
        "dynasty": "宋",
        "collection_info": null
    },
    {
        "uuid": "fedcb51a07433bd4f57ddc1e6f2e68a8",
        "title": "春晚  其二",
        "author": "张载",
        "content": "浮花浪蕊自纷纷，点缀莓苔作绣茵。\n独有猗兰香未歇，可纫幽佩繫余春。",
        "dynasty": "宋",
        "collection_info": null
    },
    {
        "uuid": "18899040ecedaf83c6d66be40433f781",
        "title": "闲居书事",
        "author": "张载",
        "content": "轻风拂拂撼孤柽，庭户萧然一室清。\n隔叶蝉鸣微欲断，又闻余韵续残声。",
        "dynasty": "宋",
        "collection_info": null
    },
    {
        "uuid": "e897b14b1dcd2b1e2c980eafe0e022eb",
        "title": "集义斋",
        "author": "张载",
        "content": "小斋新创得新名，大笔标题字势轻。\n养勇所期肩孟子，动心那肯诧齐卿。\n川流有本源源听，月入容光处处明。\n此道几人能彷佛，浪言徒遣俗儒惊。",
        "dynasty": "宋",
        "collection_info": null
    },
    {
        "uuid": "9cd22cefd49971d10d80526bb5af6e96",
        "title": "契重",
        "author": "张载",
        "content": "契重金兰屈指谁，偶然倾盖接英辉。\n疏慵唱和应嫌晚，久淡封题莫厌稀。\n致主每思烹鼎说，剪戎何日檄书飞。\n安仁久识儒家乐，老大情怀渐有依。",
        "dynasty": "宋",
        "collection_info": null
    },
    {
        "uuid": "64ba7d77bcf5b5efbbd51f446a3e864b",
        "title": "孤宦",
        "author": "张载",
        "content": "孤宦殊方意自违，邻光兹幸託余辉。\n人心识尽童心减，世事谙多乐事稀。\n直有岁寒甘栢说，终无春思惜花飞。\n岂同毛刺墦间客，向望他门卜所依。",
        "dynasty": "宋",
        "collection_info": null
    },
    {
        "uuid": "5f1069bbbc45060e08629e25d309a59a",
        "title": "和薛伸国博漾陂",
        "author": "张载",
        "content": "几年烟浪掩遗踪，今意扶持古意同。\n簪笏每游高圣世，莼鲈聊为快秋风。\n轻阴岛屿莓苔湿，夜雨蛟龙窟穴空。\n南浦云峰晴不乱，北窗溪木暗难通。\n春浓岸酰成行碧，日暖汀花取次红。\n岁月可悲唐废苑，山河终近汉离宫。\n归禽影转沙堤曲，处土居邻竹坞东。\n星斗已知天象富，菱蒲堪喜地毛丰。\n持竿幸有鱼充鼎，混浴须嗟鹤在笼。\n吏隐苟能游物外，江乡何必羡吴中。",
        "dynasty": "宋",
        "collection_info": null
    },
    {
        "uuid": "e729c9d3aef9435cf0e4a38c1057fb48",
        "title": "候人",
        "author": "张载",
        "content": "林木南山荟蔚时，工斤樵斧竟朝侪。\n举知趋利青冥上，不念幽闺季女饥。",
        "dynasty": "宋",
        "collection_info": null
    },
    {
        "uuid": "1eb94b984790a221ef821e32efae5bed",
        "title": "题北村六首  其一",
        "author": "张载",
        "content": "陆轴呕哑麦上场，讴歌声韵满村坊。\n茅斋病叟安闲久，帝力民欢殆两忘。",
        "dynasty": "宋",
        "collection_info": null
    },
    {
        "uuid": "1ff3c580a2467f28e38ff2c459bc22ee",
        "title": "题北村六首  其二",
        "author": "张载",
        "content": "求富诚非惮执鞭，安贫随分乐丘园。\n两间茅屋青山下，赢得浮生避世喧。",
        "dynasty": "宋",
        "collection_info": null
    },
    {
        "uuid": "02d84c873529a9c218d41d07412096d0",
        "title": "题北村六首  其三",
        "author": "张载",
        "content": "负郭吾庐二顷田，面山临水跨通川。\n苏秦妾妇无高识，盛诧腰间六印悬。",
        "dynasty": "宋",
        "collection_info": null
    },
    {
        "uuid": "1287cbfdb2353f110598addf7785beac",
        "title": "题北村六首  其四",
        "author": "张载",
        "content": "风泉盈耳鬓斑斑，林下幽窗对万山。\n妇子职修簟食足，病身何幸亦安闲。",
        "dynasty": "宋",
        "collection_info": null
    },
    {
        "uuid": "fbc6445c5380d59460c4b4a2a04cdfce",
        "title": "题北村六首  其五",
        "author": "张载",
        "content": "不堪烦暑病荒城，六月翛然寓野亭。\n珍重南山且归去，再来相望雨中青。",
        "dynasty": "宋",
        "collection_info": null
    },
    {
        "uuid": "7ab6665e8a973728b4aba0607411d50f",
        "title": "题北村六首  其六",
        "author": "张载",
        "content": "渭南泾北已三迁，水旱纵横数顷田。\n四十二年居陕右，老年生计似初年。",
        "dynasty": "宋",
        "collection_info": null
    },
    {
        "uuid": "9765ab6191098a8c87583db9d763ac71",
        "title": "乐处",
        "author": "张载",
        "content": "乐处加功勉处行，事无甘苦必心亨。\n絅衣容有文章在，低首时人莫怨争。",
        "dynasty": "宋",
        "collection_info": null
    },
    {
        "uuid": "78ed768bd236657801897f9a8e8ae9df",
        "title": "白髮",
        "author": "张载",
        "content": "白髮千梳昼景暄，乌瓶一啜夜窗寒。\n庙堂勤苦茅斋静，不见人心是两般。",
        "dynasty": "宋",
        "collection_info": null
    },
    {
        "uuid": "9f68f3b69fdc23a7f9e76441f1c3bde4",
        "title": "一室",
        "author": "张载",
        "content": "九万笑鹏抟，幽居一室宽。\n雨声便早睡，酒力压新寒。\n懒觉闲多味，衰知死有端。\n此生吾自断，不必梦邯郸。",
        "dynasty": "宋",
        "collection_info": null
    },
    {
        "uuid": "78abecafac8b6310e5839e4b6f84c1db",
        "title": "睢阳五老图",
        "author": "张载",
        "content": "太平气象养高闲，宴赏诸公老致冠。\n朝野已闻亲相业，庙堂曾睹漆丹桓。\n形容杰出新图粲，德泽雄霑旧俗寒。\n一片忠心涵国史，桑田虽变迥谟看。",
        "dynasty": "宋",
        "collection_info": null
    },
    {
        "uuid": "310fe32067469703fd84f3f12a633f45",
        "title": "诗一首",
        "author": "张载",
        "content": "昌谷五月稻，平田垂青玑。\n遥峦相压迭，颓绿互蔽芾。\n竹香满凄寂，粉节涂生卉。\n攒虫锼古柳，芳径生红纬。\n莺唱子夜歌，瀑悬楚被翡。\n昭华寒不粟，贵嫔暑无疿。\n桂蕊女几簪，蕙花神娥扉。\n碧锦帖花柽，香衾事残贵。\n霞巘殷嵯峨，烟岚互叆霼。\n壁月舒窈斗，元云为彷佛。\n霠𩃟宛虹带，天空繁星衣。\n古桧拏屃赑，水华融觱沸。\n销声永薖轴，栖隐躭岑蔚。\n请事鸿宝元，至澹味无味。\n悲歌激流风，逸响迥秋气。",
        "dynasty": "宋",
        "collection_info": null
    },
    {
        "uuid": "b8032acaf3b5d6f5a979515f37e59460",
        "title": "赠司马君实",
        "author": "张载",
        "content": "二龙闲卧洛波清，今日都门独饯行。\n愿得贤人均出处，始知深意在苍生。",
        "dynasty": "宋",
        "collection_info": null
    },
    {
        "uuid": "7f41027d53b0079698b5af7f410cbc10",
        "title": "句  其一",
        "author": "张载",
        "content": "十载相从应学得，怕人知事莫萌心。",
        "dynasty": "宋",
        "collection_info": null
    },
    {
        "uuid": "c7a9b7ca899389b1f8091409505818bc",
        "title": "句  其二",
        "author": "张载",
        "content": "若要居二宅，先须入礼门。",
        "dynasty": "宋",
        "collection_info": null
    },
    {
        "uuid": "d0068c5a200dc441b7df38ed0cd70bd6",
        "title": "句  其三",
        "author": "张载",
        "content": "无限寒鸦冒雨飞。",
        "dynasty": "宋",
        "collection_info": null
    },
    {
        "uuid": "2e5e92467f8256e24876aa01bf5aac3a",
        "title": "句  其四",
        "author": "张载",
        "content": "红树高高出粉墙。",
        "dynasty": "宋",
        "collection_info": null
    },
    {
        "uuid": "021cd663c1e2950eebf9c1e7e226ee5c",
        "title": "句  其五",
        "author": "张载",
        "content": "苦厌尘沙随马足，却思风浪拍船头。",
        "dynasty": "宋",
        "collection_info": null
    },
    {
        "uuid": "814a1e23900a773fe97204815bb21a66",
        "title": "句  其六",
        "author": "张载",
        "content": "一目全牛万隙开。",
        "dynasty": "宋",
        "collection_info": null
    },
    {
        "uuid": "1f10a5fa384a55d2ef777d862bbcf36d",
        "title": "句  其七",
        "author": "张载",
        "content": "归燕羁鸿共断魂，荻花枫叶泊孤村。",
        "dynasty": "宋",
        "collection_info": null
    },
    {
        "uuid": "b0ac2b231a55b282245c449cc8f9409e",
        "title": "句  其八",
        "author": "张载",
        "content": "春菰牙露翠，水荇叶连青。",
        "dynasty": "宋",
        "collection_info": null
    },
    {
        "uuid": "fdd2afe4b9b247e1e556201d930fd185",
        "title": "句  其九",
        "author": "张载",
        "content": "无疑菱荇香。",
        "dynasty": "宋",
        "collection_info": null
    }
]