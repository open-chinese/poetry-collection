[
    {
        "title": "摸鱼儿 爱青山、去红尘远",
        "author": "仇远",
        "content": "爱青山、去红尘远，清清谁似巢许。\n白云窗冷灯花小，夜静对床听雨。\n愁不语。\n念锦屋瑶筝，却伴闲云住。\n莲心尚苦。\n谩自折兰苕，答书蕉叶，都是断肠句。\n鸥沙外，还笑失群鸳鸯。\n凄凉烟水深处。\n碧笺空寄江南弄，鸦墨乱无行数。\n梅半树。\n怅未识、佳人日暮情谁与。\n何时辇路。\n共系柳游鞯，印苔金屐，湖曲步春去。",
        "dynasty": "宋",
        "collection_info": null
    },
    {
        "title": "摸鱼儿 恼晴空、日长无力",
        "author": "仇远",
        "content": "恼晴空、日长无力，风吹不尽愁绪。\n马头零乱流光转，粟粟巧黏红树。\n闲意度。\n似特地、随他燕子穿帘去。\n徘徊不语。\n谩彷弗眉尖，留连眼底，芳草正如雾。\n冥蒙处。\n独凭阑干凝伫。\n翠蛾今在何许。\n隔花箫鼓春城暮。\n肠断小窗微雨。\n休更舞。\n明日看、池萍始信低飞误。\n长桥短浦。\n怅不似危红，苍苔点遍，犹涩马蹄驻。",
        "dynasty": "宋",
        "collection_info": null
    },
    {
        "title": "诉衷情 渚莲香贮一房秋",
        "author": "仇远",
        "content": "渚莲香贮一房秋。\n秋叶上人头。\n年光鬓影偷换，堪叹不堪留。\n人渺渺，事休休。\n恨悠悠。\n莼鲈不梦，也□归舟。\n家住沧洲。",
        "dynasty": "宋",
        "collection_info": null
    },
    {
        "title": "台城路・齐天乐 暮云春树江东远",
        "author": "仇远",
        "content": "暮云春树江东远，十年软红尘井。\n雨屋酣歌，月楼醉倚，还倩天风吹醒。\n青镫耿耿。\n算除却渊明，谁怜孤影。\n自卷荷衣，石床高卧翠微冷。\n山空但觉昼永。\n旧游花柳梦，不忍重省。\n燕子梁空，鸡儿巷静，休说长安风景。\n丹台路迥。\n怎见得玄都，□□芳径。\n共理瑶笙，凤凰花外听。",
        "dynasty": "宋",
        "collection_info": null
    },
    {
        "title": "临江仙 湘水晓行无酒",
        "author": "仇远",
        "content": "湘水晓行无酒，楚乡客久思家。\n空城暗柳老愁芽。\n燕归才社后，人老尚天涯。\n记得津头轻别，离觞愁听琵琶。\n东风吹泪落鸥沙。\n一番新雨重，飞不起杨花。",
        "dynasty": "宋",
        "collection_info": null
    },
    {
        "title": "糖多令・唐多令 凉露湿秋芜",
        "author": "仇远",
        "content": "凉露湿秋芜。\n空庭啼蟪蛄。\n紫苔衣、犹护金铺。\n疏箔翠眉人不见，流水急，泣鳏鱼。\n恨草倩谁锄。\n西风吹鬓疏。\n问刘郎、别后何如。\n纵有桃花千万树，也不似，旧玄都。",
        "dynasty": "宋",
        "collection_info": null
    },
    {
        "title": "如梦令 特特问花消息",
        "author": "仇远",
        "content": "特特问花消息。\n结果剩红残白。\n芍药可人怜，相约荼䕷留客。\n消得。\n消得。\n犹有一分春色。",
        "dynasty": "宋",
        "collection_info": null
    },
    {
        "title": "如梦令 听尽西窗风雨",
        "author": "仇远",
        "content": "听尽西窗风雨。\n又听东邻砧杵。\n犹自立危阑，阑外青山无语。\n何处。\n何处。\n一树乱鸦啼暮。",
        "dynasty": "宋",
        "collection_info": null
    },
    {
        "title": "南歌子 结屋依苍树",
        "author": "仇远",
        "content": "结屋依苍树，开窗对碧山。\n西湖不厌久长看。\n玉勒钿车偏在、六桥间。\n露柳凝朝润，烟花敛暮寒。\n才经人赏便阑残。\n谢柳辞花、醉策瘦筇还。",
        "dynasty": "宋",
        "collection_info": null
    },
    {
        "title": "南歌子 细细金丝柳",
        "author": "仇远",
        "content": "细细金丝柳，重重青黛山。\n玉人楼上倚愁看。\n移得浅颦深恨，上眉间。\n泪湿红绡薄，香凝碧绮寒。\n多情别去未春残。\n归趁海棠开后、燕双还。",
        "dynasty": "宋",
        "collection_info": null
    },
    {
        "title": "点绛唇 黄帽棕鞋",
        "author": "仇远",
        "content": "黄帽棕鞋，出门一步为行客。\n几时寒食。\n岸岸梨花白。\n马首山多，雨外青无色。\n谁禁得。\n残鹃孤驿。\n扑地春云黑。",
        "dynasty": "宋",
        "collection_info": null
    },
    {
        "title": "点绛唇 千里平阑",
        "author": "仇远",
        "content": "千里平阑，水天低处山无数。\n断城孤树。\n城外人来去。\n欲问青鸾，杳杳随烟雾。\n空怀古。\n巴山何处。\n自翦镫听雨。",
        "dynasty": "宋",
        "collection_info": null
    },
    {
        "title": "蝶恋花 碧树残鹃啼未歇",
        "author": "仇远",
        "content": "碧树残鹃啼未歇。\n昨夜春归，不与行人别。\n留得绿杨枝上月。\n晓风吹作晴天雪。\n龟甲屏低红叠叠。\n火暖萸烟。\n罗荐鸳鸯热。\n一插宝簪云妥贴。\n下阶先拣花枝折。",
        "dynasty": "宋",
        "collection_info": null
    },
    {
        "title": "蝶恋花 深院萧萧梧叶雨",
        "author": "仇远",
        "content": "深院萧萧梧叶雨。\n知道秋来，不见秋来处。\n云压小桥人不渡。\n黄芦苦竹愁如雾。\n四壁秋声谁更赋。\n人只留春，不解留春住。\n秋又欲归天又暮。\n斜阳红影随鸦去。",
        "dynasty": "宋",
        "collection_info": null
    },
    {
        "title": "虞美人 满城风雨消凝处",
        "author": "仇远",
        "content": "满城风雨消凝处。\n谁是潘郎句。\n萧萧杨柳□凋黄。\n醉渡官桥瘦马、踏轻霜。\n旧时都道游春好。\n不似秋光小。\n菊花过了海棠来。\n定是催归锦字、不须开。",
        "dynasty": "宋",
        "collection_info": null
    },
    {
        "title": "阮郎归 教他双燕意循循",
        "author": "仇远",
        "content": "教他双燕意循循。\n隔湖杨柳深。\n芹香泥滑趁新晴。\n差池来往频。\n春浪暖，绿无痕。\n醒人也醉人。\n断桥日落水云昏。\n归舟个个轻。",
        "dynasty": "宋",
        "collection_info": null
    },
    {
        "title": "阮郎归 桃花坊陌散香红",
        "author": "仇远",
        "content": "桃花坊陌散香红。\n捎鞭骤玉骢。\n官河柳带结春风。\n高楼小燕空。\n山暗霭，草蒙茸。\n江南春正浓。\n王孙家在画桥东。\n相寻无路通。",
        "dynasty": "宋",
        "collection_info": null
    },
    {
        "title": "渡江云 流莺啼怨粉",
        "author": "仇远",
        "content": "流莺啼怨粉，嫩寒着柳，语尚困东风。\n问荒垣旧藓，烟雨何时，溅泪瘗危红。\n□愁不尽，对乱花、芳草茸茸。\n嗟绮尘、漂零无定，绡幕燕巢空。\n匆匆。\n玉銮声杳，绣屋香消，谩精神入梦。\n记旧家、定场声价，曾冠深宫。\n香魂彷佛留环佩，正淡月、春雾朦朦。\n花影底，长年恨锁云容。",
        "dynasty": "宋",
        "collection_info": null
    },
    {
        "title": "卜算子 疏树小花风",
        "author": "仇远",
        "content": "疏树小花风，别浦残鹃雨。\n不是王孙忘却归，草没归来路。\n空积琐窗尘，谁按琼箫谱。\n暗把金钱卜远人，争敢分明语。",
        "dynasty": "宋",
        "collection_info": null
    },
    {
        "title": "眼儿媚 谢家池馆占花中",
        "author": "仇远",
        "content": "谢家池馆占花中。\n微雨湿春风。\n艳红修碧，浓香疏影，浮动帘栊。\n娇蛾聚翠寻春梦，衣上泪痕重。\n闲窗愁对，金笼鹦鹉，彩带芙蓉。",
        "dynasty": "宋",
        "collection_info": null
    },
    {
        "title": "眼儿媚 伤春情味酒频中",
        "author": "仇远",
        "content": "伤春情味酒频中。\n困倚小屏风。\n宝钗斜插，懒来梳洗，懒出帘栊。\n云鬟䰀鬌娇无力，此醉不禁重。\n分明彷佛，未央杨柳，太液芙蓉。",
        "dynasty": "宋",
        "collection_info": null
    },
    {
        "title": "谒金门 但病酒",
        "author": "仇远",
        "content": "但病酒。\n愁对清明时候。\n不为吟诗应也瘦。\n坐久衣痕皱。\n曾约花间携手。\n空忆洛阳耆旧。\n道不相逢还却又。\n海棠开厮句。",
        "dynasty": "宋",
        "collection_info": null
    },
    {
        "title": "南乡子 急雨涨潮头",
        "author": "仇远",
        "content": "急雨涨潮头。\n越树吴城势拍浮。\n海鹤一声苍竹裂，扁舟。\n轻载行云压水流。\n独倚最高楼。\n回首屏山叠叠秋。\n江上数峰人不见，沙鸥。\n曾识西风独客愁。",
        "dynasty": "宋",
        "collection_info": null
    },
    {
        "title": "酹江月・念奴娇 探春消息",
        "author": "仇远",
        "content": "探春消息，觉南枝开遍，北枝犹阙。\n越女娉婷天下白，堪与冰霜争洁。\n孤影棱棱，暗香楚楚，水月成三绝。\n行云不动，素波轻浣尘袜。\n回首雪里关山，玉龙吹怨，似替人幽咽。\n溪上园林应满树，一径莓苔萦折。\n金马疏篱，玉堂茅舍，终是风光别。\n寻花欲语，对花却又无说。",
        "dynasty": "宋",
        "collection_info": null
    },
    {
        "title": "酹江月・念奴娇 片云凝墨",
        "author": "仇远",
        "content": "片云凝墨，看荷花才湿，依然无雨。\n水槛空明人少到，却却幽禽相语。\n曲几横陈，长琴高挂，自奏南风谱。\n俄闻刀尺，隔窗人翦霜苎。\n因念西子湖边，闹红一舸，曾宿鸳鸯浦。\n翠羽不传沧岛信，日暮闲情□与。\n懒拂鸾笺，懒拈象管，秀句同谁赋。\n孤鸿程杳，夕阳低下平楚。",
        "dynasty": "宋",
        "collection_info": null
    },
    {
        "title": "玉蝴蝶 独立软红尘表",
        "author": "仇远",
        "content": "独立软红尘表，远吞翠雾，平挹纹澜。\n草长西垣，生怕隔断双鬟。\n树梢明、夕阳未冷，菱叶静、新雨初干。\n倚阑干。\n一声鹅管，人影高寒。\n休寻王孙桂隐，白云鸡犬，曾识刘安。\n羽扇纶巾，不知门外有人闲。\n袖素手、懒招黄鹄，写碧笺、空寄青鸾。\n且盘桓。\n听风听雨，山川山南。",
        "dynasty": "宋",
        "collection_info": null
    },
    {
        "title": "玉蝴蝶 野树昏鸦归尽",
        "author": "仇远",
        "content": "野树昏鸦归尽，素烟如练，低罩平芜。\n断壁飞楼，红翠似有还无。\n女墙矮、月笼粉雉，娃馆静、尘暗金铺。\n问清都。\n广寒仙子，别后何如。\n愁予。\n十年梦境，浅歌短酒，总是欢娱。\n寂寞秦郎，不堪离镜照鸾孤。\n记曲径、共携素手，向闲窗、频拈吟须。\n怕西湖。\n少年游伴，说着当初。",
        "dynasty": "宋",
        "collection_info": null
    },
    {
        "title": "金缕曲・贺新郎 仙骨清无暑",
        "author": "仇远",
        "content": "仙骨清无暑。\n爱兰桡、撑入鸳波，锦云深处。\n休唱采莲双浆曲，老却鸥朋鹭侣。\n算只有、青山如故。\n旧雨初晴新水涨，画桥低、杳霭迷苍渚。\n头戴笠，日亭午。\n独醒耿耿空怀楚。\n渺愁予、岸芷江蓠，尚青青否。\n锦瑟谩弹斑竹恨，难写湘妃怨语。\n怅谁与、孤芳为主。\n流水无声云不动，向渔郎、欲觅桃园路。\n船尾带，落花去。",
        "dynasty": "宋",
        "collection_info": null
    },
    {
        "title": "霜天晓角 绮帷高揭",
        "author": "仇远",
        "content": "绮帷高揭。\n风动流苏结。\n兴在夜凉多处，兰烬短、半明灭。\n醉彻。\n香未绝。\n紫箫声乍歇。\n声入碧云堆里，还起舞、桂花月。",
        "dynasty": "宋",
        "collection_info": null
    },
    {
        "title": "浪淘沙 芍药小纱窗",
        "author": "仇远",
        "content": "芍药小纱窗。\n唾碧茸长。\n粉香犹涴旧时妆。\n玉佩丁东仙步远，好处难忘。\n草草赋高唐。\n终是荒凉。\n凉蟾飞入合欢床。\n争得花阴重邂逅，才不思量。",
        "dynasty": "宋",
        "collection_info": null
    },
    {
        "title": "烛影摇红 中酒情怀",
        "author": "仇远",
        "content": "中酒情怀，怨春羞见桃花面。\n王孙别去草萋萋，十里青如染。\n不恨梨云梦远。\n恨只恨、盟深交浅。\n一般孤闷，两下相思，黄昏依黯。\n楼依斜阳，翠鸾不到音书远。\n绿窗空对绣鸳鸯，□缕凭谁翦。\n知在新亭旧院。\n杜鹃啼、东风意懒。\n便归来后，也过清明，花飞春减。",
        "dynasty": "宋",
        "collection_info": null
    },
    {
        "title": "生查子 飞尘入建章",
        "author": "仇远",
        "content": "飞尘入建章，乐事难重见。\n白发故宫娃，闲说沈香宴。\n霓裳秋梦寒，□靸黏冰片。\n萤火起庭莎，犹忆轻罗扇。",
        "dynasty": "宋",
        "collection_info": null
    },
    {
        "title": "醉落魄・一斛珠 水西云北",
        "author": "仇远",
        "content": "水西云北。\n锦苞泫露无颜色。\n夜寒花外眠双鶒。\n莫唱江南，谁是鹧鸪客。\n薄情青女司花籍。\n粉愁红怨啼螀急。\n月明倦听山阳笛。\n渺渺征鸿，千里楚天碧。",
        "dynasty": "宋",
        "collection_info": null
    },
    {
        "title": "江神子・江城子 云阶步影夜凄凉",
        "author": "仇远",
        "content": "云阶步影夜凄凉。\n采丹房。\n宿芽黄。\n万粟千萤，风露四阑香。\n歌断小山枝上月，环佩冷，怯流光。\n年时金屋罩琴床。\n忆情郎。\n淡梳妆。\n笋玉春纤，挼蕊细浮觞。\n愁夜满城今旧雨，分付菊，自重阳。",
        "dynasty": "宋",
        "collection_info": null
    },
    {
        "title": "八声甘州 敛双蛾、冷雨立毡车",
        "author": "仇远",
        "content": "敛双蛾、冷雨立毡车，离思上青枫。\n想天阶辞辇，长门分镜，征骑西东。\n应被婵娟早误，谁遣出深宫。\n鸾袖不堪绾，前事成空。\n独掩琵琶无语，恨主恩太薄，泪脸弹红。\n又争如汉月，深夜照帘栊。\n草青青、年年归梦，算北来、应自有征鸿。\n还堪笑，玉关何事，不锁春风。",
        "dynasty": "宋",
        "collection_info": null
    },
    {
        "title": "清平乐 寒泉如线",
        "author": "仇远",
        "content": "寒泉如线。\n莎石绵云软。\n十里梅花香一片。\n不记入山深浅。\n谩留两袖春风。\n罗浮旧梦成空。\n独对阑干明月，教人犹忆山中。",
        "dynasty": "宋",
        "collection_info": null
    },
    {
        "title": "清平乐 苑秋凉早",
        "author": "仇远",
        "content": "苑秋凉早，石径幽花小。\n霜絮飞飞风草草。\n翠碧斓斑驰道。\n香沟诗叶难寻。\n依然绿浅红深。\n倚竹空歌黄鹄，谁招青冢游云。",
        "dynasty": "宋",
        "collection_info": null
    },
    {
        "title": "塞翁吟 短绿抽堤草",
        "author": "仇远",
        "content": "短绿抽堤草，芳信未许花知。\n尚留冻梗冰枝。\n藓石雪消迟。\n方塘水浅鸳鸯冷，沙际水翼相依。\n拾翠约，踏青期。\n终是乐游稀。\n相思。\n江南远，渔汀渺渺，还又是、梅花谢时。\n有多少、旧愁新恨，纵罗虬、妙曲风流，怎比红儿。\n何时再得，画鹢摇春，丰乐楼西。",
        "dynasty": "宋",
        "collection_info": null
    },
    {
        "title": "塞翁吟 风柳吹残醉",
        "author": "仇远",
        "content": "风柳吹残醉，惟枕梦便难寻。\n小院静，曲屏深。\n翦不断轻阴。\n新蚕乍扫鹅毛细，纤手镂叶如针。\n又负了，赏花心。\n听高树鸣禽。\n千金。\n嗟难买，飘红坠粉，怕容易、愁痕暗侵。\n但惜取、婵娟好在，任千里、杳杳鸿迷，渺渺鱼沈。\n相如未老，尽把衷肠，分付瑶琴。",
        "dynasty": "宋",
        "collection_info": null
    },
    {
        "title": "忆旧游 忆寒烟古驿",
        "author": "仇远",
        "content": "忆寒烟古驿，淡月孤舟，无限江山。\n落叶牵离思，到秋来，夜夜梦入长安。\n故人翦烛清话，风雨半窗寒。\n甚宦海漂流，客毡寂寞，忍说闲关。\n征衫。\n赋归去，喜故里西湖，不厌重看。\n莫待青春晚，趁莺花未老，觅醉寻欢。\n故园更有松竹，富贵不如闲。\n却指顾斜阳，长歌李白行路难。",
        "dynasty": "宋",
        "collection_info": null
    },
    {
        "title": "忆旧游 对庭芜黯淡",
        "author": "仇远",
        "content": "对庭芜黯淡，院柳萧疏，还又深秋。\n正一星镫暗，更一声雁过，一点萤流。\n合成一片离思，都在小红楼。\n想扑地阴云，人愁不尽，诗与天愁。\n酸风未应□，雨簌簌潇潇，欲下还收。\n忆绣帏贪睡，任花悄晨影，移上帘钩。\n被池半卷红浪，衣冷复熏篝。\n怎忘得江南，风流庾信空白头。",
        "dynasty": "宋",
        "collection_info": null
    },
    {
        "title": "小秦王 眼溜秋潢脸晕霞",
        "author": "仇远",
        "content": "眼溜秋潢脸晕霞。\n宝钗斜压两盘鸦。\n分明认得萧郎是，佯凭阑干唤卖花。",
        "dynasty": "宋",
        "collection_info": null
    },
    {
        "title": "小秦王 水拍江堤没软沙",
        "author": "仇远",
        "content": "水拍江堤没软沙。\n菰蒲深处钓鱼家。\n罾头免得黏风絮，船尾依然带落花。",
        "dynasty": "宋",
        "collection_info": null
    },
    {
        "title": "木兰花令 月堕觚棱寒鹊起",
        "author": "仇远",
        "content": "月堕觚棱寒鹊起。\n露拭秋空清似水。\n西风昨起过江南，红叶黄芜三四里。\n香莼先近幽人齿。\n断杵偏来征客耳。\n沧洲无路迷将归，□叠楚山□梦里。",
        "dynasty": "宋",
        "collection_info": null
    },
    {
        "title": "八拍蛮 翠袖笼香醒宿酒",
        "author": "仇远",
        "content": "翠袖笼香醒宿酒，银瓶汲水瀹新茶。\n几处杜鹃啼暮雨，来禽空老一春花。",
        "dynasty": "宋",
        "collection_info": null
    },
    {
        "title": "好女儿 恨结眉峰",
        "author": "仇远",
        "content": "恨结眉峰。\n两抹青浓。\n不忺人、昨夜曾中酒，甚小蛮绿困，太真红醉，肯嫁东风。\n无奈游丝堕蕊，尽日□逐花蓬。\n把西园、斗草芳期阻，怕明朝微雨，庭莎翠滑，湿透莲弓。",
        "dynasty": "宋",
        "collection_info": null
    },
    {
        "title": "桃园忆故人・桃源忆故人 苎萝山下花藏路",
        "author": "仇远",
        "content": "苎萝山下花藏路。\n只许流莺来去。\n吹落梨花无数。\n香雪迷官渡。\n浣纱溪浅人何许。\n空对碧云凝暮。\n归去春愁如雾。\n奈五更风雨。",
        "dynasty": "宋",
        "collection_info": null
    },
    {
        "title": "忆闷令 岸柳丝丝青尚浅",
        "author": "仇远",
        "content": "岸柳丝丝青尚浅。\n渐春归吴苑。\n缭垣不隔花屏，爱翠深红远。\n瞥地飞来何处燕。\n小乌衣新翦。\n想芹短、未出香泥，波面时时点。",
        "dynasty": "宋",
        "collection_info": null
    },
    {
        "title": "极相思 云头灰冷",
        "author": "仇远",
        "content": "云头灰冷，金彝熏透茜罗衫。\n可人犹带，紫陌青门，珠泪斑斑。\n自恨移根无宿土，红姿减、绿意阑珊。\n有谁知我，花明眼暗，如雾中看。",
        "dynasty": "宋",
        "collection_info": null
    },
    {
        "title": "少年游 钗云垂耳未胜冠",
        "author": "仇远",
        "content": "钗云垂耳未胜冠，私语别青鸾。\n露帐银床，海棠睡足，偏称晚来看。\n一年一梦青楼曲，香浅被池寒。\n却听西风，小窗残雨，红叶满长安。",
        "dynasty": "宋",
        "collection_info": null
    },
    {
        "title": "燕归来・喜迁莺 三叠曲",
        "author": "仇远",
        "content": "三叠曲，四愁诗。\n心事少人知。\n西风未老燕迟归。\n巢冷半干泥。\n流红句，回文字。\n除燕知，谁能记。\n一声却到画楼西。\n云压小鸿低。",
        "dynasty": "宋",
        "collection_info": null
    },
    {
        "title": "睡花阴令・醉花阴 愁云歇雨",
        "author": "仇远",
        "content": "愁云歇雨，净洗一奁秋霁。\n枝上鹊、欲栖还起。\n曲阑人独倚。\n持杯酌月，月未醉、笑人先醉。\n忘醉倚、木犀花睡。\n满衣花影碎。",
        "dynasty": "宋",
        "collection_info": null
    },
    {
        "title": "望仙楼・胡捣练 九仙山晓",
        "author": "仇远",
        "content": "九仙山晓。\n雾冥冥、一鹤飞来华表。\n衔得红云花岛。\n双蒂仙桃小。\n破罂旋汲香泉，短鑺闲锄春草。\n愁种愁深多少。\n头白鸳鸯老。",
        "dynasty": "宋",
        "collection_info": null
    },
    {
        "title": "眼儿媚 苔笺醉草调清平",
        "author": "仇远",
        "content": "苔笺醉草调清平。\n鸦墨湿浮云。\n霓裳步冷，琼箫声断，旧梦关心。\n小乔不恋周郎老，翠被折秋痕。\n那堪门外，黄花红叶，细雨更深。",
        "dynasty": "宋",
        "collection_info": null
    },
    {
        "title": "爱月夜眠迟・爱月夜眠迟慢 小市收镫",
        "author": "仇远",
        "content": "小市收镫，渐柝声隐隐，人语沈沈。\n月华如水，香街尘冷，阑干琐碎花阴。\n罗帏不隔婵娟，多情伴人，孤枕最分明。\n见屏山翠叠，遮断行云。\n因记款曲西厢，趁凌波步影，笑拾遗簪。\n元宵相次近也，沙河箫鼓，却是如今。\n行行舞袖歌裙。\n归还不管更深。\n黯无言，新愁旧月，空照黄昏。",
        "dynasty": "宋",
        "collection_info": null
    },
    {
        "title": "花心动 醒眼明霞",
        "author": "仇远",
        "content": "醒眼明霞，问染成、晴堤几分秋色。\n腻困未醒，欲语还羞，掩映雾笼烟幂。\n艳姿相亚柔枝妥，恁娇倚、西风无力。\n只疑是、彩云散影，误留仙魄。\n不见芳卿消息。\n但晓沁嫣红，雨湿轻白。\n落日光中，窥影横塘，却似试妆脉脉。\n芳心空有韶华想，忍拼与、清霜狼籍。\n雁声里、丹枫伴人泪滴。",
        "dynasty": "宋",
        "collection_info": null
    },
    {
        "title": "薄幸 眼波横秀",
        "author": "仇远",
        "content": "眼波横秀。\n乍睡起、茸窗倦绣。\n甚脉脉、阑干凭晓，一握乱丝如柳。\n最恼人、微雨悭晴，飞红满地春风骤。\n记帕折香绡，簪敲凉玉，小约清明前后。\n昨梦云何处，应只在，春城迷酒。\n对溪桃羞语，海棠贪困，莺声唤醒愁仍旧。\n劝花休瘦。\n看钗盟再合，秋千小院同携手。\n回文锦字，寄与知他信否。",
        "dynasty": "宋",
        "collection_info": null
    },
    {
        "title": "风流子 红锦旧同心",
        "author": "仇远",
        "content": "红锦旧同心。\n西池上、曾与系青禽。\n记山水写情，秋桐促轸，鸳鸯萦恨，春绣停针。\n常叹好风妨画扇，明月堕瑶簪。\n短梦易残，一声长笛，新愁无限，何处孤砧。\n香奁依然在，但鸾镜、孤影渺渺难寻。\n雨后胭脂，应想粉蚀尘侵。\n怅去帆渐杳，鱼鳞浪浅，远笺难寄，鸿尾云深。\n回首高楼，不堪烟雨平林。",
        "dynasty": "宋",
        "collection_info": null
    },
    {
        "title": "清商怨 黄花丹叶绀草",
        "author": "仇远",
        "content": "黄花丹叶绀草。\n染恨西园晓。\n梦度秦楼，孤鸿云影倒。\n连环旧约忘了。\n应记□、绿珠娇小。\n莫翦回文，玉关人未老。",
        "dynasty": "宋",
        "collection_info": null
    },
    {
        "title": "台城路・齐天乐 海棠才试春光小",
        "author": "仇远",
        "content": "海棠才试春光小，西风便吹秋去。\n白石粼粼，丹林点点，装缀东皋南浦。\n清游顿阻。\n谩空有园林，可无钟鼓。\n一曲庭花，隔江谁与问商女。\n离怀浑似梦里，碧云犹冉冉，佳人何处。\n越岫难盟，秦楼燕约，争奈年华已暮。\n凭高吊古。\n算只有梅花，伴人凄楚。\n极目天长，淡霞明断雨。",
        "dynasty": "宋",
        "collection_info": null
    },
    {
        "title": "醉公子 晓入蓬莱岛",
        "author": "仇远",
        "content": "晓入蓬莱岛。\n松下锄瑶草。\n贪看碧桃花。\n误游金母家。\n一酌洼尊露。\n醉失归来路。\n不见董双成。\n隔花闻笛声。",
        "dynasty": "宋",
        "collection_info": null
    },
    {
        "title": "台城路・齐天乐 画楼西送斜阳下",
        "author": "仇远",
        "content": "画楼西送斜阳下，不随逝波东去。\n野旷莎长，山空木短，零落红衣南浦。\n游云路阻。\n便魂断苍梧，怨弦谁鼓。\n空采江蓠，□□□□吊湘女。\n迢迢千里万里。\n碧天空雁信，传意无处。\n翠袖闲笼，珠帏怨卧，几度黄昏□暮。\n相思自古。\n怅独客三吴，故人三楚。\n懒话巴山，翦镫同听雨。",
        "dynasty": "宋",
        "collection_info": null
    },
    {
        "title": "庆春宫・高阳台 江影涵空",
        "author": "仇远",
        "content": "江影涵空，山光浮水，画楼直倚东城。\n落叶声稀，归鸿声杳，晚风却递钟声。\n去天咫尺，祗疑是、齐云摘星。\n阑干疑伫，愁见垂杨，烟絮萦萦。\n官梅冷笑相迎。\n□怕繁枝，容易凋零。\n因念□□，吟仙鹤去，断桥谁赋疏清。\n染云如黛，这雪意、看看做成。\n有谁知得，庾信闲愁，陶令闲情。",
        "dynasty": "宋",
        "collection_info": null
    },
    {
        "title": "阳台怨 月明如白日",
        "author": "仇远",
        "content": "月明如白日。\n遮径花阴密密。\n未见黄云衬袜来，空伴花阴立。\n疑是碧瑶台，不放彩鸾飞出。\n隐隐隔花清漏急。\n一巾红露湿。",
        "dynasty": "宋",
        "collection_info": null
    },
    {
        "title": "梦江南・忆江南 花露湿",
        "author": "仇远",
        "content": "花露湿，黯黯覆庭燕。\n十二阑干空见月，谁教凉影伴人孤。\n素被带香铺。\n情荏苒，金屋又笙竽。\n天际有云难载鹤，墙东无树可啼乌。\n春梦绕西湖。",
        "dynasty": "宋",
        "collection_info": null
    },
    {
        "title": "巫山一段云 酒力欺愁薄",
        "author": "仇远",
        "content": "酒力欺愁薄，轻红晕脸微。\n双鸳谁袖出青闺。\n刬袜步东西。\n倦蝶栖香懒，雏莺调语低。\n钗盟惟有烛花知。\n半醉欲归时。",
        "dynasty": "宋",
        "collection_info": null
    },
    {
        "title": "忆秦娥 秋乍觉",
        "author": "仇远",
        "content": "秋乍觉。\n露凉顿觉罗衾薄。\n罗衾薄。\n黄昏庭院，水风帘幕。\n阑干待月花时约。\n愁长梦短浑忘却。\n浑忘却。\n南山猿鹤，北枝乌鹊。",
        "dynasty": "宋",
        "collection_info": null
    },
    {
        "title": "八犯玉交枝・八宝妆 沧岛云连",
        "author": "仇远",
        "content": "沧岛云连，绿瀛秋入，暮景欲沈洲屿。\n无浪无风天地白，听得潮生人语。\n擎空孤柱。\n翠倚高阁恁虚，中流苍碧迷烟雾。\n惟见广寒门外，青无重数。\n遥想贝阙珠宫，琼林玉树。\n不知还是何处。\n倩谁问、凌波轻步。\n谩凝睇、乘鸾秦女。\n想庭曲、霓裳正舞。\n莫须长笛吹愁去。\n怕唤起鱼龙，三更喷作前山雨。",
        "dynasty": "宋",
        "collection_info": null
    },
    {
        "title": "夜行船 十二阑干和露倚",
        "author": "仇远",
        "content": "十二阑干和露倚。\n银潢淡、玉蟾如洗。\n万籁无声，纤云不染。\n目断楚天千里。\n自把黄花闲数蕊。\n空招隐、湘君山鬼。\n古剑埋光，孤灯倒影，咄咄树犹如此。",
        "dynasty": "宋",
        "collection_info": null
    },
    {
        "title": "荐金蕉 梅边当江南信",
        "author": "仇远",
        "content": "梅边当江南信。\n醉语无恁准。\n斜阳丹叶一帘秋。\n燕去鸿来，相忆几时休。",
        "dynasty": "宋",
        "collection_info": null
    },
    {
        "title": "思佳客 落尽红雨乍收",
        "author": "仇远",
        "content": "落尽红雨乍收。\n新篁静院叫钩辀。\n柳丝轻拂阑干角，怕引闲愁懒上楼。\n春淡淡，水悠悠。\n椅窗曾为牡丹留。\n转头千载真成梦，赢得春风一枕愁。",
        "dynasty": "宋",
        "collection_info": null
    },
    {
        "title": "思佳客 日影扶花一万重",
        "author": "仇远",
        "content": "日影扶花一万重。\n秋香阁下又芙蓉。\n旧时楚楚霓裳，移入长杨短柳中。\n文甃碧，朱墙红。\n金舆苍鼠玉华宫。\n行人忍听啼乌怨，笛里阑干落叶风。",
        "dynasty": "宋",
        "collection_info": null
    },
    {
        "title": "蝶恋花 燕燕楼空帘意静",
        "author": "仇远",
        "content": "燕燕楼空帘意静。\n露叶如啼，红沁胭脂井。\n浅约深盟期未定。\n木犀风里鸳鸯径。\n楚岫秦眉相入映。\n私倚云阑，淡月笼花顶。\n今夕兰釭空吊影。\n绣衾罗荐馀香冷。",
        "dynasty": "宋",
        "collection_info": null
    },
    {
        "title": "秋蕊香 三径归来秋早",
        "author": "仇远",
        "content": "三径归来秋早。\n门外金铺谁扫。\n东篱不种闲花草。\n恼乱西风未了。\n霜华侵鬓渊明老。\n南山晓。\n啼红怨绿骎骎少。\n自采落叶英黄小。",
        "dynasty": "宋",
        "collection_info": null
    },
    {
        "title": "解连环 绮疏人独",
        "author": "仇远",
        "content": "绮疏人独。\n记芙蓉院宇，玉箫同宿。\n尚隐约、屏窄山多，□衾暖浪浮，帐香云扑。\n步袜蹁然，又何处、秦筝金屋。\n□柔簪易折，破镜难留，断缕难续。\n斜阳谩穷倦目。\n甚天寒袖薄，犹倚修竹。\n待听雨、闲说前期，奈心在江南，人在江北。\n老却休文，自笑我、腰围如束。\n莫思量，寻花傍柳，旧时杜曲。",
        "dynasty": "宋",
        "collection_info": null
    },
    {
        "title": "雪狮儿 武林春早",
        "author": "仇远",
        "content": "武林春早，乘兴试问，孤山枝南枝北。\n见说椒红，初破芳苞犹绿。\n罗浮梦熟。\n记曾有、幽禽同宿。\n依稀是、缟衣楚楚，佳人空谷。\n娇小春意未足。\n甚娇羞，怕入玉堂金屋。\n误学宫妆，粉额蜂黄轻扑。\n江空岁晚，最难是、旧交松竹。\n忒幽独。\n笛倚画楼西曲。",
        "dynasty": "宋",
        "collection_info": null
    },
    {
        "title": "探芳信 坐清昼",
        "author": "仇远",
        "content": "坐清昼。\n记步幄行春，短亭呼酒。\n怅湔裙香远，波痕尚依旧。\n亦阑桥下桃花观，寒勒花枝瘦。\n转回廊、古瓦生松，暗泉鸣甃。\n山雨夜来骤。\n便绿涨平堤，云横远岫。\n细认沙头，还见有落红否。\n杨花自趁东风去，空白鸳鸯首。\n劝游人、莫把骄骢系柳。",
        "dynasty": "宋",
        "collection_info": null
    },
    {
        "title": "琐窗寒 小袖啼红",
        "author": "仇远",
        "content": "小袖啼红，残茸唾碧，深愁如织。\n闲愁不断，冉冉舞丝千尺。\n倚修筠、袖笼浅寒，望人在水西云北。\n想绿杨影里，兰舟轻舣，赤阑桥侧。\n游剧归来，恨汗湿酥融，步悭袜窄。\n兰情蕙盼，付与栖鸾消息。\n奈无情、风雨做愁，帐镫闪闪春寂寂。\n梦相思、一枕巫山，更画楼吹笛。",
        "dynasty": "宋",
        "collection_info": null
    },
    {
        "title": "一寸金 楼倚寒城",
        "author": "仇远",
        "content": "楼倚寒城，隔岸江山见东越。\n望远红千尺，游丝起舞，空青一段，斜阳明灭。\n孤树秋声歇。\n霜枝袅、尚留病叶。\n阑干外、带郭人家，蜂房几盘折。\n我独逍遥，乘虚凭远，天风醒毛发。\n问西窗停烛，谁吟巴雨，连床鼓瑟，谁弹湘月。\n消得青鸾下，分明是、绛台紫阙。\n何时约、姑射仙人，试手回翦雪。",
        "dynasty": "宋",
        "collection_info": null
    },
    {
        "title": "声声慢 藏莺院静",
        "author": "仇远",
        "content": "藏莺院静，浮鸭池荒。\n绿阴不减红芳。\n高卧虚堂。\n南风时送微凉。\n游鞯践香未遍，怪青春、别我堂堂。\n闲里好，有故书盈箧，新酒盈缸。\n只怕吴霜侵鬓，叹春深铜雀，空老周郎。\n弱絮沾泥，如今梦冷平康。\n翻思旧游踪迹，认断云、低度横塘。\n离恨满，甚月明、偏照小窗。",
        "dynasty": "宋",
        "collection_info": null
    },
    {
        "title": "越山青・长相思 四月时",
        "author": "仇远",
        "content": "四月时。\n五月时。\n柳絮无风不肯飞。\n卷帘看燕归。\n雨凄凄。\n草凄凄。\n及早关门睡起迟。\n省人多少诗。",
        "dynasty": "宋",
        "collection_info": null
    },
    {
        "title": "尾犯 宝蜡夜笼花",
        "author": "仇远",
        "content": "宝蜡夜笼花，不碍画楼，无限清景。\n病叶分秋，翦愁桐金井。\n银汉外、尘飞不到，暮云收、琉璃万顷。\n弁山横翠，好倩西风，送上江心镜。\n霓裳空楚楚，钧天旧梦难醒。\n最忆婵娟，□钗钿香冷。\n欲高跨、娇鸾归去，又还愁、乌啼酒醒。\n独思前事，夜永谁问相如病。",
        "dynasty": "宋",
        "collection_info": null
    },
    {
        "title": "两同心 踏青归后",
        "author": "仇远",
        "content": "踏青归后，小步西园。\n翠袖薄、新篁难倚，绿窗润、弱絮轻黏。\n春风急，暮雨凄然。\n早听啼鹃。\n忆昔几度湖边。\n款曲花前。\n约俊客、同倾凿落，看游女、同上秋千。\n春无主，落日低烟。\n芳草年年。",
        "dynasty": "宋",
        "collection_info": null
    },
    {
        "title": "瑶花慢 疏疏密密",
        "author": "仇远",
        "content": "疏疏密密，漠漠纷纷，乍舞风无力。\n残砖断础，才转眼、化作方圭园壁。\n非花非絮，似骋巧、先投窗隙。\n立小楼、不见青山，万里鸟飞无迹。\n休邻冻梗冰苔，算飞入园林，都是春色。\n年华婉娩，谁信道、老却梁园词客。\n踏青近也，且一白、何消三白。\n把一白、分与梅花，要点寿阳妆额。",
        "dynasty": "宋",
        "collection_info": null
    },
    {
        "title": "破阵子 柳浪六桥春碧",
        "author": "仇远",
        "content": "柳浪六桥春碧，香尘十里香风。\n好是烂游浓醉后，画□阑干见小红。\n红明绿暗中。\n旧约涌金门道，纱笼毕竟相逢。\n只恐入城归路杂，便转头树北云东。\n侯门深几重。",
        "dynasty": "宋",
        "collection_info": null
    },
    {
        "title": "凤凰阁 晴绵欺雪",
        "author": "仇远",
        "content": "晴绵欺雪，扑扑红楼锦幄。\n小晴蜓载水花泊。\n犹记横波浅笑，香云深约。\n甚可怪、匆匆忘却。\n寻芳人老，那得心情问着。\n雁程不到怨无托。\n还又月笛幽院，风镫疏箔。\n谩傍竹、寒笼翠薄。",
        "dynasty": "宋",
        "collection_info": null
    },
    {
        "title": "归田乐 略彴横溪曲",
        "author": "仇远",
        "content": "略彴横溪曲。\n映带短莎修竹。\n傍岸谁家屋。\n爱水护遥碧，林拥深绿。\n呼布谷。\n东里西邻才一簇。\n社鼓初鸣春酒熟。\n长衫方帽，翁醉扶黄犊。\n断霞倦鹊，未晚先争宿。\n门外月明三六六。",
        "dynasty": "宋",
        "collection_info": null
    },
    {
        "title": "解佩令 浅莎深苑",
        "author": "仇远",
        "content": "浅莎深苑，流萤暗度。\n问霜纨、藏在何处。\n一自西风，乱翦翦、枝头红露。\n怕因循、彩鸾尘蠹。\n歌台香散，离宫烛暗，谩消凝、凌波微步。\n最怕黄昏，小楼外、零云残雨。\n把相思、共青镫诉。",
        "dynasty": "宋",
        "collection_info": null
    },
    {
        "title": "何满子・河满子 舞褥行云衬步",
        "author": "仇远",
        "content": "舞褥行云衬步，歌纨片月生怀。\n歌残舞罢花困软，凝情犹小徘徊。\n髻滑频扶堕珥，裙低略露弓鞋。\n当日凝香清燕，惯听八拍三台。\n谢娘荀令都□老，匆匆好梦惊回。\n闲指青衫旧泪，空连半股鸾钗。",
        "dynasty": "宋",
        "collection_info": null
    },
    {
        "title": "更漏子 楝花风",
        "author": "仇远",
        "content": "楝花风，都过了。\n冷落绿阴池沼。\n春草草，草离离。\n离人归未归。\n暗魂消，频梦见。\n依约旧时庭院。\n红笑浅，绿颦深。\n东风不自禁。",
        "dynasty": "宋",
        "collection_info": null
    },
    {
        "title": "庆清朝 山束滩声",
        "author": "仇远",
        "content": "山束滩声，月移石影，寒江夜色空浮。\n丹青古壁，风幡横卧东流。\n小舣载云轻棹，湖痕渐落葑泥稠。\n津亭外，隔船吹笛，唤起眠鸥。\n非但予愁渺渺，料那人，应自有、一襟愁。\n霜栖露泊，容易吹白人头。\n漠漠荻花胜雪，拟寻静岸略移舟。\n留闲耳，听莺小院，听雨西楼。",
        "dynasty": "宋",
        "collection_info": null
    },
    {
        "title": "一落索 尽日西阑凭醉",
        "author": "仇远",
        "content": "尽日西阑凭醉。\n新寒难睡。\n袖炉烟冷帐云宽，倩倩倩、先温被。\n空对短屏山水。\n清清无寐。\n却思十里小红楼，应不报、平安字。",
        "dynasty": "宋",
        "collection_info": null
    },
    {
        "title": "相思引 鸦墨斜行印粉香",
        "author": "仇远",
        "content": "鸦墨斜行印粉香。\n倚楼凝望过鸿将。\n寸心天远，月冷梦浮湘。\n题恨谩留诗叶小，合欢空恋舞衣长。\n旧愁千斛，深浅倩谁量。",
        "dynasty": "宋",
        "collection_info": null
    },
    {
        "title": "生查子 钗头缀玉虫",
        "author": "仇远",
        "content": "钗头缀玉虫，耿耿东窗晓。\n京洛少年游，犹恨归来早。\n寒食正梨花，古道多芳草。\n今夜试青镫，依旧春花小。",
        "dynasty": "宋",
        "collection_info": null
    },
    {
        "title": "合欢带 令巍巍、一段风流",
        "author": "仇远",
        "content": "令巍巍、一段风流。\n看情性、忒温柔。\n记得河桥曾识面，雨凝晴、欲问还羞。\n沈吟半晌，蝉敧舞鬓、莺涩歌喉。\n到黄昏饮散，□虽未语，心已相留。\n纱窗低转，红袖同携，随花归去秦楼。\n酒力难禁花易软，聚眉峰、点点清愁。\n瞋人笑语，朦胧娇眼，䰀鬌扶头。\n醒来时、月转西厢，隔窗犹听箜篌。",
        "dynasty": "宋",
        "collection_info": null
    },
    {
        "title": "思佳客 家住银塘东复东",
        "author": "仇远",
        "content": "家住银塘东复东。\n赤阑桥下笑相逢。\n春风豆蔻抽新绿，夜雨茱萸湿老红。\n鸥鸟散，水天空。\n绮窗昨夜已无踪。\n月昏云淡沙汀小，帘影重重花影中。",
        "dynasty": "宋",
        "collection_info": null
    },
    {
        "title": "思佳客 东壁谁家夜捣砧",
        "author": "仇远",
        "content": "东壁谁家夜捣砧。\n荆江流滞客偏闲。\n三三五五潇湘雁，飞尽南云入北云。\n人独自，月黄昏。\n青镫红蕊落缤纷。\n野篁谩白秋萧索，无风无雨也闭门。",
        "dynasty": "宋",
        "collection_info": null
    },
    {
        "title": "思佳客 霜醉秋花锦覆堤",
        "author": "仇远",
        "content": "霜醉秋花锦覆堤。\n西风一舸小桥西。\n闲将窗下红兰梦，写入江南白苎词。\n芳绪断，旧游非。\n空遗香墨湿乌丝。\n碧云冉冉无穷恨，只有山阳短笛知。",
        "dynasty": "宋",
        "collection_info": null
    },
    {
        "title": "满江红 脂雨东流",
        "author": "仇远",
        "content": "脂雨东流，觉春去、绿阴如幄。\n尝记得、桃花碧径，自怜幽独。\n日暮碧云空冉冉，摘花小袖犹依竹。\n望江南、草色欲连天，人江北。\n谁共翦，西窗烛。\n谁共度，西园曲。\n甚采香情懒，楚骚谁续。\n海远休寻双燕信，夜长争忍孤鸾宿。\n夹缃签、曾有旧题诗，镫前读。",
        "dynasty": "宋",
        "collection_info": null
    },
    {
        "title": "浣溪沙 鸦墨鸳茸暗小窗",
        "author": "仇远",
        "content": "鸦墨鸳茸暗小窗。\n栀花时递淡中香。\n何须华屋艳红妆。\n栊月凉筛金琐碎，床琴清写玉丁当。\n风车闲倚在回廊。",
        "dynasty": "宋",
        "collection_info": null
    },
    {
        "title": "浣溪沙 薄薄梳妆细扫眉",
        "author": "仇远",
        "content": "薄薄梳妆细扫眉。\n鬟鸦双叠岭云低。\n对人浓笑问归期。\n荀令老来香已减，谢娘别后梦应迷。\n一番心事只春知。",
        "dynasty": "宋",
        "collection_info": null
    },
    {
        "title": "浣溪沙 红紫妆林绿满池",
        "author": "仇远",
        "content": "红紫妆林绿满池，游丝飞絮两依依。\n正当谷雨弄晴时。\n射鸭矮阑苍藓滑，画眉小槛晚花迟。\n一年弹指又春归。",
        "dynasty": "宋",
        "collection_info": null
    },
    {
        "title": "浣溪沙 豆蔻枝头冷蝶飞",
        "author": "仇远",
        "content": "豆蔻枝头冷蝶飞。\n荼縻花里老莺啼。\n懒留春住听春归。\n北海芳尊谁共醉，东山游屐近应稀。\n小窗寒草送春时。",
        "dynasty": "宋",
        "collection_info": null
    },
    {
        "title": "西江月 犹记春风庭院",
        "author": "仇远",
        "content": "犹记春风庭院，桃花初识刘郎。\n绿腰传得旧官腔。\n自向花前学唱。\n锦瑟空寻小袖，翠衾尚带馀香。\n一番拈起一思量。\n又是桃花月上。",
        "dynasty": "宋",
        "collection_info": null
    },
    {
        "title": "西江月 楚塞残星几点",
        "author": "仇远",
        "content": "楚塞残星几点，关山明月三年。\n长亭犹有竹如椽。\n可惜中郎不见。\n折柳新愁未歇，落梅旧梦谁圆。\n何人吹向内门前。\n一片鹧鸪清怨。",
        "dynasty": "宋",
        "collection_info": null
    },
    {
        "title": "西江月 漠漠河桥柳外",
        "author": "仇远",
        "content": "漠漠河桥柳外，愔愔门巷镫初。\n笙歌饮散醉相扶。\n明月伴人归去。\n娃馆深藏云木，女墙斜掠烟芜。\n水天空阔见西湖。\n鹤立夜寒多处。",
        "dynasty": "宋",
        "collection_info": null
    },
    {
        "title": "西江月 暗柳荒城叠鼓",
        "author": "仇远",
        "content": "暗柳荒城叠鼓，小花静院深镫。\n年年寒食可曾晴。\n今夜晴犹未稳。\n豆蔻梢头二月，杜鹃枝上三更。\n春风知得此时情。\n吹动秋千红影。",
        "dynasty": "宋",
        "collection_info": null
    },
    {
        "title": "西江月 小立画桥西畔",
        "author": "仇远",
        "content": "小立画桥西畔，仙车蓦送香风。\n多情问我太匆匆。\n疑是当年小宋。\n须识蓬山不远，梨云路杳无踪。\n觉来斜月隔帘栊。\n不是相逢是梦。",
        "dynasty": "宋",
        "collection_info": null
    },
    {
        "title": "满庭芳 寒食无情",
        "author": "仇远",
        "content": "寒食无情，阳春如客。\n晚风吹尽繁枝。\n落红堆径，小槛立移时。\n乐事不堪再省，吴乡远、愁思依依。\n谁家燕，斜穿绣幕，轻惹画梁泥。\n还知。\n人寂寞，殷勤软语，来说差池。\n怕王孙归去，芳草离离。\n倚翠屏山梦断，无心听、啼鸟催归。\n何时向，溪流练带，一舸载鸱夷。",
        "dynasty": "宋",
        "collection_info": null
    },
    {
        "title": "减字木兰花 鸡儿画曲",
        "author": "仇远",
        "content": "鸡儿画曲。\n处处筝鸣雨屋。\n十载重游。\n柳外啼乌也怨秋。\n粉楹醉墨。\n燕去楼空人不识。\n醉踏花阴。\n错认人家月下门。",
        "dynasty": "宋",
        "collection_info": null
    },
    {
        "title": "减字木兰花 三生杜牧",
        "author": "仇远",
        "content": "三生杜牧。\n惯识小红楼上宿。\n压帽花斜。\n醉跨门前白鼻騧。\n归来寻睡。\n懒拨熏炉温素被。\n两袖香尘。\n肯信春风老得人。",
        "dynasty": "宋",
        "collection_info": null
    },
    {
        "title": "减字木兰花 一番春暮",
        "author": "仇远",
        "content": "一番春暮。\n恼人更下潇潇雨。\n花片纷纷。\n燕子人家都是春。\n莫留春住。\n问春归去家何处。\n春与人期。\n春未归时人未归。",
        "dynasty": "宋",
        "collection_info": null
    },
    {
        "title": "木兰花慢 远钟消断梦",
        "author": "仇远",
        "content": "远钟消断梦，又霜信、到纹窗。\n有六曲屏山，四垂斗帐，重锦方床。\n轻寒画眉尚懒，想留连、一线枕痕香。\n无语因谁悒怏，何心重理丝簧。\n花房。\n空记旧周郎。\n指印□鸳鸯。\n悄不堪□□，暗尘绣陌，淡月幽坊。\n休恁败红寄远，怕惊波、侵字不成行。\n坐忆江南信息，断肠蘸甲清觞。",
        "dynasty": "宋",
        "collection_info": null
    },
    {
        "title": "木兰花慢 泥凉闲倚竹",
        "author": "仇远",
        "content": "泥凉闲倚竹，奈冉冉、碧云何。\n爱水槛空明，风疏画扇，雪透香罗。\n惺松未成楚梦，看玲珑、清影罩平坡。\n便有一庭秋意，碎蛩声乱寒莎。\n银河。\n不起纤波。\n天似水，月明多。\n算江南再有，贺方回在，空费吟哦。\n年年自圆自缺，恨紫箫、声断玉人歌。\n谩对双鸳素被，翠屏十二嵯峨。",
        "dynasty": "宋",
        "collection_info": null
    },
    {
        "title": "木兰花令 一声啼鴂无芳草",
        "author": "仇远",
        "content": "一声啼鴂无芳草。\n南浦晴波云渺渺。\n蠹尘珠网满香车，三十六桥春悄悄。\n垂杨柳舞吹笙道。\n红粉台空灰蝶小。\n惜花心性不禁愁，莫放堕香随去鸟。",
        "dynasty": "宋",
        "collection_info": null
    },
    {
        "title": "菩萨蛮 翠鸾不隔巫山路",
        "author": "仇远",
        "content": "翠鸾不隔巫山路。\n无人肯指行云处。\n徙倚最高楼。\n秋波春望愁。\n先来愁似雾。\n更下丝丝雨。\n芳径溅香泥。\n苔花滑马蹄。",
        "dynasty": "宋",
        "collection_info": null
    },
    {
        "title": "菩萨蛮 瑶琴欲把相思谱",
        "author": "仇远",
        "content": "瑶琴欲把相思谱。\n殷勤难写相思语。\n人在碧苕滨。\n相思烟水深。\n鳞波流碎月。\n荏苒年芳歇。\n何处寄相思。\n白苹秋一枝。",
        "dynasty": "宋",
        "collection_info": null
    },
    {
        "title": "水龙吟 晓星低射疏櫺",
        "author": "仇远",
        "content": "晓星低射疏櫺，殢寒却枕还慵起。\n炊烟逗屋，隔房人语，镫前行李。\n霜滑平桥，雾迷衰草，时间流水。\n怅雕鞍独拥，清寒满袖，入斜月、空山里。\n谩把鞭梢暗指。\n酒旗边、柴门又闭。\n分水点墨，因风欲寄，梅花万里。\n宝帐春慵，梦中肯信，有人憔悴。\n待归来、别倚新腔，换却泪毫愁纸。",
        "dynasty": "宋",
        "collection_info": null
    },
    {
        "title": "早梅芳近・早梅芳 碧溪湾",
        "author": "仇远",
        "content": "碧溪湾，疏竹外，正小春天气。\n绿珠羞涩，半吐椒红可人意。\n月香传瘦影，露脸凝清泪。\n笑倡条冶叶，怕冷尚贪睡。\n马行迟，雪未霁。\n还忆前村里。\n青禽啁哳，疑是当时梦初起。\n旧愁归塞管，远恨潇湘水。\n望江南，故人家万里。",
        "dynasty": "宋",
        "collection_info": null
    },
    {
        "title": "齐天乐 夕阳门巷荒城曲",
        "author": "仇远",
        "content": "夕阳门巷荒城曲，清音早鸣秋树。\n薄翦绡衣，凉生鬓影，独饮天边风露。\n朝朝暮暮。\n奈一度凄吟，一番凄楚。\n尚有残声，蓦然飞过别枝去。\n齐宫往事谩省，行人犹与说，当时齐女。\n雨歇空山，月笼古柳，彷佛旧曾听处。\n离情正苦。\n甚懒拂冰笺，倦拈琴谱。\n满地霜红，浅莎寻蜕羽。",
        "dynasty": "宋",
        "collection_info": null
    },
    {
        "title": "晨入东寺阅藏行香",
        "author": "仇远",
        "content": "明星未高，繁霜已肃。\n娟娟落月，犹挂茅屋。\n我马遑遑，我车仆仆。\n晨入缁林，坐阅梵牍。\n字奇义奥，了不可读。\n空元无象，奚事耳目。\n简书期程，轩冕桎梏。\n顾影自哂，未能免俗。\n名教真乐，言语谷粟。\n何时式微，知足不辱。",
        "dynasty": "宋",
        "collection_info": null
    },
    {
        "title": "养雁",
        "author": "仇远",
        "content": "雝雝阳鸟，其居朔方。\n朅来江南，雪霜备尝。\n意不耐暑，虑尔早亡。\n乃安水土，羽毛无伤。\n仰羡鹓雏，俯趋鹜行。\n负影隻立，何如还乡。\n秋风日高，稻粱已黄。\n且谋一饱，勿思翱翔。",
        "dynasty": "宋",
        "collection_info": null
    },
    {
        "title": "野饮",
        "author": "仇远",
        "content": "土冈之西，竹树之下。\n板屋三间，娱此隠者。\n埘有肥鷄，厩有羸马。\n岂无佳菊，采不盈把。\n且漉我酒，放浪林野。\n莫不饮食，知味者寡。",
        "dynasty": "宋",
        "collection_info": null
    },
    {
        "title": "题徐寿画牛",
        "author": "仇远",
        "content": "此大武者，二十八蹄。\n茂树之下，丰草萋萋。\n牧童且嬉，夕阳未西。\n何如桃林，归去来兮。",
        "dynasty": "宋",
        "collection_info": null
    },
    {
        "title": "送高仲山通州教授",
        "author": "仇远",
        "content": "通川得通儒，善类蒙善教。\n如此老成人，真足重学校。\n我昔客朱方，曾窥管中豹。\n言容既笃厚，文字入玄奥。\n交游二十年，夷险同一操。\n閒居虎林麓，倚窗聊寄傲。\n忽承北斗敕，勇鼓来淮棹。\n华髪映青袍，轻帆惬黄帽。\n天晴宜征途，芹藻春色到。\n皋比坐可暖，三载勤训导。\n惜哉龟手药，至老方取效。\n载酒游五山，何由共吟啸。",
        "dynasty": "宋",
        "collection_info": null
    },
    {
        "title": "送杨志行赴徽州教授",
        "author": "仇远",
        "content": "峨峨紫阳山，翼翼素王宫。\n中藏朱子书，颇有邹鲁风。\n在昔三十年，我尝游其中。\n一溪练带如，环以千翠峰。\n朝岚与夕霏，四景日不同。\n惜哉屐齿折，我舟遽云东。\n子今振木铎，出为斯文宗。\n诸生列馆下，待问如撞钟。\n明经别同异，析理开愚蒙。\n独坐三鳣堂，教思传无穷。\n庠序足真乐，诗书有近功。\n行当自此升，岂曰难为容。\n平生韩孟交，云龙阻相从。\n愿言寿道体，有书附鳞鸿。",
        "dynasty": "宋",
        "collection_info": null
    },
    {
        "title": "下寿",
        "author": "仇远",
        "content": "六十本下寿，皤然成秃翁。\n繫舟贞女濑，窃禄素王宫。\n暮随太守车，朝迓御史骢。\n我马劣难骑，却与无马同。\n老病厌徒步，足力亦易穷。\n将以马易牛，归耕田园中。\n圣人有遗训，吾不如老农。",
        "dynasty": "宋",
        "collection_info": null
    },
    {
        "title": "小园梅已绿阴忽见一花甚香",
        "author": "仇远",
        "content": "此枝绿阴繁，枝上子如豆。\n一花褎然见，香襞苔藓透。\n虽同梨云梦，亦出桃李右。\n矜骄若自惜，终觉老而瘦。\n昔占百花先，今处百花后。\n春风少年场，尤当敬耆旧。",
        "dynasty": "宋",
        "collection_info": null
    },
    {
        "title": "答陈宗道见寄  其一",
        "author": "仇远",
        "content": "蹇予山泽臞，飘飘一鸥似。\n天风忽假便，饮此金濑水。\n朝随章句儒，暮逐副墨子。\n肯嘆饭不足，可恋惟酒美。\n赋芧亦聊復，久矣忘喜怒。\n尾宁曳涂中，人生行乐耳。",
        "dynasty": "宋",
        "collection_info": null
    },
    {
        "title": "答陈宗道见寄  其二",
        "author": "仇远",
        "content": "怀人耿不寐，一夕三四起。\n江东暮云合，渺渺隔秋水。\n遗我诗两章，意古音粹美。\n敢谓义熙余，及见黄初体。\n君閒耻食粟，我出惭为米。\n流品敻不同，黄河贯清济。",
        "dynasty": "宋",
        "collection_info": null
    },
    {
        "title": "存耕吟寄姜景星",
        "author": "仇远",
        "content": "吾不学老农，种此方寸田。\n善雨日培壅，安得荒旱年。\n诗书菑且畬，芟藴毋蔓延。\n种固有厚薄，穫岂无后先。\n先畴畎亩在，后世儿孙传。\n何忧换八百，奚止取十千。\n却笑多牛翁，转瞬无炊烟。\n我独遗以安，本固实自坚。\n耘业待岁晚，韩公尝勉旃。",
        "dynasty": "宋",
        "collection_info": null
    },
    {
        "title": "插梅",
        "author": "仇远",
        "content": "偶得数枝梅，插向陶瓶裏。\n置之曲密房，注以清冷水。\n肌肤若冰雪，寒极粟不起。\n岁晏且闻香，春深看结子。",
        "dynasty": "宋",
        "collection_info": null
    },
    {
        "title": "示沈道人",
        "author": "仇远",
        "content": "有涯本无涯，后觉即先觉。\n名利念既轻，生死路不错。\n棋枰几胜负，只看末一着。\n寄语耽酒人，饮时自斟酌。",
        "dynasty": "宋",
        "collection_info": null
    },
    {
        "title": "怀白石社尊师道坚",
        "author": "仇远",
        "content": "我思南山阳，谷神何绵绵。\n松下笑相别，惚恍忘岁年。\n寄我犹龙经，文字入幽玄。\n终期白石顶，击竹歌游仙。",
        "dynasty": "宋",
        "collection_info": null
    },
    {
        "title": "和子野见寄十二辰体",
        "author": "仇远",
        "content": "良工鼠鬚笔，戢戢囊颖露。\n抄诗节经史，汗牛车载路。\n信知文中虎，一代人不数。\n细声笑蚯蝇，妙趣忘鱼兔。\n东野龙无云，胡为乎泥中。\n蟠屈如睡虵，虚此云梦胸。\n且骑款段马，野服随田翁。\n相羊山泽间，真乐樵牧同。\n开林斩猴杙，种花续春意。\n他年处鸡窠，偃蹇增老气。\n锦鲸卷不宜，貂狗续亦易。\n老砚磨猪肝，翰墨作游戏。",
        "dynasty": "宋",
        "collection_info": null
    },
    {
        "title": "和卞仲祥",
        "author": "仇远",
        "content": "吾友卞南仲，别我何匆匆。\n家有六男儿，乃与不死同。\n阿祥更颖出，亹亹有父风。\n翰墨既潇洒，文字犹研穷。\n西园盖常飞，北海樽屡空。\n霜寒濑水浅，蛟龙若为容。\n我将归西湖，春风入修筇。\n期子梅花下，一酹孤山翁。",
        "dynasty": "宋",
        "collection_info": null
    },
    {
        "title": "和张仲实见寄  其一",
        "author": "仇远",
        "content": "天地有义气，五行秋在金。\n风吹庭前树，亦作清商音。\n游子初离羣，百感集一襟。\n谅予老冉冉，无復谣善淫。\n吾方用吾悟，安计他人心。",
        "dynasty": "宋",
        "collection_info": null
    },
    {
        "title": "和张仲实见寄  其二",
        "author": "仇远",
        "content": "古交色不变，百炼如精金。\n一别又三月，书札乖嗣音。\n相望隔一水，离忧盈中襟。\n秋阳不能骄，秋雨不能淫。\n会面不可期，月明千里心。",
        "dynasty": "宋",
        "collection_info": null
    },
    {
        "title": "和蒋全愚韵",
        "author": "仇远",
        "content": "金坛有耆英，学博声名早。\n搜奇薄庄骚，稽古极羲昊。\n君甚似乐天，税冕居履道。\n息游鬻骆马，尚友敬胡杲。\n我生六十年，独欠识此老。\n来游溧阳学，文物委秋草。\n黄沙瞇人目，忽见石皓皓。\n君坛高难陟，我垒虚易捣。\n新诗十八韵，韵韵俱压倒。\n交情託以宣，一字一大好。\n自惭沟中断，未足被华藻。\n但令小儿辈，藏弆以为宝。\n相望衣带水，波弱限蓬岛。\n玉石资荡磨，钟鼓宜击考。\n何由即会面，疑义共探讨。\n岂无问字酒，可以濡吻燥。\n昔为坚多节，今为科上槁。\n穷达等醉醒，何庸宽怀抱。",
        "dynasty": "宋",
        "collection_info": null
    },
    {
        "title": "和金沙蒋文海韵  其一",
        "author": "仇远",
        "content": "干禄非良图，好遯实素抱。\n昔为驾壑松，今作出山草。\n茫茫海岳隔，冉冉齿髪老。\n渊明书甲子，拾遗历天宝。\n迷涂谅未远，贵在知几早。",
        "dynasty": "宋",
        "collection_info": null
    },
    {
        "title": "和金沙蒋文海韵  其二",
        "author": "仇远",
        "content": "我闻茅峰下，曾有卧龙人。\n风云未承运，渊潜聊自珍。\n世无卞和氏，谁辨玉与珉。\n缁尘化衣裳，我独洁其身。\n揽镜忽自笑，奈此白髪新。",
        "dynasty": "宋",
        "collection_info": null
    },
    {
        "title": "和金沙蒋文海韵  其三",
        "author": "仇远",
        "content": "海翁古征士，接武诸公后。\n闻名三十年，倾盖即如旧。\n示我伐木章，无能出其右。\n籊籊秋竹竿，坐睨蒲质朽。\n试问五两纶，何如一杯酒。",
        "dynasty": "宋",
        "collection_info": null
    },
    {
        "title": "和金沙蒋文海韵  其四",
        "author": "仇远",
        "content": "昔我客朱方，曾识三数公。\n独欠之句曲，徧走山西东。\n向来刘与王，畴能继高风。\n今我来金渊，尸祝素王宫。\n阅人晨星稀，见子夕照红。\n何当分邻烛，竹径相与通。",
        "dynasty": "宋",
        "collection_info": null
    },
    {
        "title": "乙巳岁三月为溧阳校官上府经乌剎桥和陶渊明韵",
        "author": "仇远",
        "content": "一日不见山，胸次尘土积。\n老来志益壮，清游等畴昔。\n钟山草堂古，每恨身微翮。\n况是佳丽地，牛马风不隔。\n遑遑问征路，冉冉供吏役。\n渊明田可秫，肯为五斗易。\n石桥跨淮水，岐路由此析。\n俗驾何时回，为尔谢松菊。",
        "dynasty": "宋",
        "collection_info": null
    },
    {
        "title": "为金陵宗人赋云谷诗",
        "author": "仇远",
        "content": "英英天上云，洞洞天下谷。\n皎皎谷中人，精神皎如玉。\n卷舒一何心，怡悦亦自足。\n朝采孕丹砂，夕气被林麓。\n岂无茯苓芝，随春入锄斸。\n自是长生苗，根本元不俗。\n三千年桃花，八千岁椿木。\n不如采药归，枕石伴云宿。",
        "dynasty": "宋",
        "collection_info": null
    },
    {
        "title": "西庙古桧和卞南仲韵",
        "author": "仇远",
        "content": "奇木有古意，爱古人亦奇。\n嘉禾老君观，毗陵烈帝祠。\n二桧栋梁物，俱逐劫火移。\n朅来溧城西，见此铁石姿。\n灵貍肯荐骨，死豹仍留皮。\n拏空有爪龙，踞地无角螭。\n三株两失叶，檐溜伤南枝。\n僵立万雪霜，坐更几邻仪。\n我将护赤栏，甃以苍石墀。\n深根直不朽，雅操坚自持。\n栋梁与薪槱，待用各有时。\n罔俾孤山树，专美坡仙诗。",
        "dynasty": "宋",
        "collection_info": null
    },
    {
        "title": "学舍自吟",
        "author": "仇远",
        "content": "金渊文学掾，旅食经岁年。\n石田薄有收，尽足裨俸钱。\n丝毫了无补，教养愧前贤。\n竹添讲堂后，柳栽泮水边。\n匏花粲篱落，藻带舞漪涟。\n土龙欲致雨，何能起云烟。\n革带孔渐移，老癯非学仙。\n木居士何者，求福真徒然。",
        "dynasty": "宋",
        "collection_info": null
    },
    {
        "title": "送虞师宪赴延平书院山长",
        "author": "仇远",
        "content": "我师文靖公，一传子朱子。\n佩服中庸书，静中识根柢。\n秋月湛冰壶，莹彻无瑕滓。\n延平建精舍，盛德宜世祀。\n君往坐皋比，文行成粹美。\n秋风送书船，南上二千里。\n讶君来何暮，衿佩争倒屣。\n鸣道铎方振，问字酒已俟。\n九京如可作，文靖公亦喜。\n予友有黄功，昔分教于此。\n颇知文风盛，十室九儒士。\n是行若登仙，剑气炯青紫。\n只恐席未温，思归慕园绮。",
        "dynasty": "宋",
        "collection_info": null
    },
    {
        "title": "题西梵一翁双清轩",
        "author": "仇远",
        "content": "上人碧云房，苔地不盈丈。\n古石六七株，修竹覆其上。\n石兄既奇秀，竹君亦高尚。\n岁晚永相依，屹不染尘坱。\n方参香严师，曾识牛丞相。\n解鞍时一息，吾其得閒放。",
        "dynasty": "宋",
        "collection_info": null
    },
    {
        "title": "山泉为惠君畴赋",
        "author": "仇远",
        "content": "空青穿秋旻，瘦白喷夏雪。\n若非林下士，谁识此高洁。\n山中非无云，苍狗随变灭。\n山中非无月，阴晴易圆缺。\n不如泉混混，万斛常不竭。\n洗耳尘即清，酿酒香愈冽。\n一醉三十年，至味过曲糵。\n翁意不在兹，勿为醒者说。",
        "dynasty": "宋",
        "collection_info": null
    },
    {
        "title": "梅梦",
        "author": "仇远",
        "content": "缃梅眩晨霞，素梅迷暮雪。\n一翁着花间，冰霜殊皎洁。\n蜂蝶犹未知，香味老逾烈。\n梦中识归涂，踏遍孤山月。",
        "dynasty": "宋",
        "collection_info": null
    },
    {
        "title": "续梦",
        "author": "仇远",
        "content": "一梦续一梦，梦短寒夜长。\n颠倒无首尾，哀乐迷存亡。\n枕上忽自笑，历历见未尝。\n至人本无梦，有梦其何伤。\n鱼旐农夫喜，熊罴男子祥。\n吾年过不惑，梦觉久已忘。\n未来尚暧昧，既往恐思量。\n不知邯郸道，几番熟黄粱。",
        "dynasty": "宋",
        "collection_info": null
    },
    {
        "title": "柰花似海棠林檎但叶小异",
        "author": "仇远",
        "content": "东风擅红紫，颜色分重轻。\n爱此柰子花，娇艷何盈盈。\n未开足标致，紫绵灿垂缨。\n开繁臙脂褪，徐娘老而贞。\n俗称为海红，结实叶底頳。\n来禽难为弟，海棠难为兄。\n我评此三花，同出而异名。\n一枝插铜壶，坐翫心目明。\n安得剑南樵，素缣为写生。",
        "dynasty": "宋",
        "collection_info": null
    },
    {
        "title": "题仲宾竹石",
        "author": "仇远",
        "content": "淇园绿猗猗，昌谷黑离离。\n谪仙砚池底，茁此两三枝。\n辅以小峥嵘，标度尤崛奇。\n愿坚岁寒心，勿为风雪欺。",
        "dynasty": "宋",
        "collection_info": null
    },
    {
        "title": "畅师同玉上人游茅阜  其一",
        "author": "仇远",
        "content": "朝辞二竺寺，暮宿三茅峰。\n红树落一叶，白云深几重。\n远游喜无雨，清兴尤宜冬。\n遥知天坛上，会与仙人逢。",
        "dynasty": "宋",
        "collection_info": null
    },
    {
        "title": "畅师同玉上人游茅阜  其二",
        "author": "仇远",
        "content": "上人家海上，喜从名山游。\n昔闻三茅君，隠在千峰头。\n霜寒草木瘦，岁晚泉石幽。\n不见梁丘伯，使我心悠悠。",
        "dynasty": "宋",
        "collection_info": null
    },
    {
        "title": "夜醉",
        "author": "仇远",
        "content": "山翁醉如泥，夜半方醒然。\n既莫省宇宙，况復知岁年。\n閒愁置度外，大道在目前。\n日饮岂不佳，第恐无酒钱。",
        "dynasty": "宋",
        "collection_info": null
    },
    {
        "title": "题西山真先生像",
        "author": "仇远",
        "content": "何年霜月子，写此西山真。\n峨冠褐宽博，诗书发精神。\n可以寘岩壑，可以登麒麟。\n斯人不可作，令我思干淳。",
        "dynasty": "宋",
        "collection_info": null
    },
    {
        "title": "客来惊睡",
        "author": "仇远",
        "content": "长昼清和时，惟有睡乡美。\n宰予边孝先，毋乃今我是。\n门外有客来，推枕矍然起。\n请啜一杯茶，万事且不理。",
        "dynasty": "宋",
        "collection_info": null
    },
    {
        "title": "次韵萧饶州见寄  其一",
        "author": "仇远",
        "content": "至人本天游，上古惟野处。\n如何种菊者，亦胜封千户。\n万钟且唾去，况復问阿堵。\n先生东陵侯，成败久目睹。\n几程上金台，一节绾铜虎。\n肯从赤松游，餐芝擘麟脯。\n温故穷丹铅，投閒弃圭组。\n自是横江鲸，终然辞网罟。\n独醒笑众醉，此举冠千古。\n二疏三高后，欲数指难偻。\n毋烦北山移，猿鹤当起舞。",
        "dynasty": "宋",
        "collection_info": null
    },
    {
        "title": "次韵萧饶州见寄  其二",
        "author": "仇远",
        "content": "昔寓南国居，日与荛牧处。\n今营西郭居，官梅映窗户。\n砚山如可博，尺度先画堵。\n此计当勇决，结构须快皋。\n伐藤断长蛇，卧石凛伏虎。\n山厨富笋蕨，客至当修脯。\n野芳散红紫，粲粲五杂组。\n放怀山水窟，脱迹名利罟。\n平泉绿野堂，盛事追往古。\n愿学樵夫拜，相从丈人偻。\n应笑趋炎人，奴颜八风舞。",
        "dynasty": "宋",
        "collection_info": null
    },
    {
        "title": "过岳公故居",
        "author": "仇远",
        "content": "赤脚踏层冰，素蟾浴清水。\n可怜偷桃儿，竟以寒饿死。\n木瓢挂空壁，蠹册堆破几。\n有子如矮奴，踉跄入城市。",
        "dynasty": "宋",
        "collection_info": null
    },
    {
        "title": "剪白鬚",
        "author": "仇远",
        "content": "临镜忽自哂，公然白纷如。\n稚女眼最明，为我剪白鬚。\n髟髟如素丝，不堪纫破襦。\n参差茁秋草，蔓衍不可除。\n明知我已老，既白难再乌。\n无肉令人癯，眼昏妨读书。\n颜驷烛之武，吾非斯人徒。",
        "dynasty": "宋",
        "collection_info": null
    },
    {
        "title": "寄史贵质",
        "author": "仇远",
        "content": "淳佑六十翁，生遇时节好。\n朝游渔樵社，晚入诗酒保。\n不为名利缚，刚被花月恼。\n时发少年狂，未省身已老。\n强歌无余懽，闻者笑绝倒。\n齿髪渐凋疎，形容顿枯槁。\n平生千金躯，岂不自爱宝。\n幸然本根在，收敛尚及早。\n何必大药资，尪羸多寿考。\n也无政事堂，也无沙门岛。",
        "dynasty": "宋",
        "collection_info": null
    },
    {
        "title": "钱儒珍家赏桂",
        "author": "仇远",
        "content": "客至当饮酒，醉此金粟堆。\n秋风何时到，丛树参差开。\n馨香逆人鼻，蓓蕾藏圣胎。\n攀枝折其荣，落穗浮酒杯。\n后夜有佳月，弄影须徘徊。\n红袖歌未终，画角毋庸催。",
        "dynasty": "宋",
        "collection_info": null
    },
    {
        "title": "凉风",
        "author": "仇远",
        "content": "凉风撼庭竹，起舞如翠蛟。\n乱叶打窗来，卷尽破屋茅。\n飞云行太空，万窍争怒号。\n烦暑一扫凈，解我心鬰陶。",
        "dynasty": "宋",
        "collection_info": null
    },
    {
        "title": "夜半见月",
        "author": "仇远",
        "content": "中夜月初上，照我东床明。\n我心本无事，展转寐不成。\n仰观乌鹊飞，俯听蛩螀鸣。\n念适从何来，衣食非素营。\n三年然后归，儿女各长成。\n婚嫁愿早毕，吾其师向平。",
        "dynasty": "宋",
        "collection_info": null
    },
    {
        "title": "与杨志行郭斗南马德润屠存博吕公弼僧义庆游钟山以峰多巧障日江远欲浮天分韵予得浮字",
        "author": "仇远",
        "content": "昔读宝公传，今作钟阜游。\n缓行万松间，直上千峰头。\n古塔表木末，寒泉贮岩幽。\n遥观江流奔，始知此生浮。\n甚爱雪竹庵，逸驾吾将休。",
        "dynasty": "宋",
        "collection_info": null
    },
    {
        "title": "试涪翁题郑佽砚",
        "author": "仇远",
        "content": "我有古镜砚，肌理细密匀。\n沄沄散角痕，巨口细鱼鳞。\n涪翁铭其背，文字极雅驯。\n郑佽彦相者，不知何如人。\n回首数百载，想见元丰春。\n晴窗试磨洗，墨旧兔颖新。\n携归供行斋，侑此金石身。",
        "dynasty": "宋",
        "collection_info": null
    },
    {
        "title": "蟋蟀",
        "author": "仇远",
        "content": "蟋蟀一何多，晓夜鸣不已。\n居然声相应，各为气所使。\n零露聊饱蝉，落叶才庇螘。\n秋风满庭砌，安能久居此。\n愁声不欲听，我听差可喜。\n平生胜负心，一笑付童子。",
        "dynasty": "宋",
        "collection_info": null
    },
    {
        "title": "郊行集句",
        "author": "仇远",
        "content": "今日我重九，无钱对菊花。\n昨夜雨鸣渠，既雨晴亦佳。\n出郭望西郊，山林迹未赊。\n顾忧斯人饥，僵仆乱如麻。\n渊明胡不归，吾居已及瓜。\n岂无一尊酒，谁敢负年华。\n聊为山水行，玩奇石路斜。\n门生与儿子，邀我至田家。\n留连向暮归，烂醉是生涯。",
        "dynasty": "宋",
        "collection_info": null
    },
    {
        "title": "种菊",
        "author": "仇远",
        "content": "邻舍送我菊，惜无盆盎栽。\n分种东篱下，倚窗日裴回。\n初看蓓蕾青，黄蘂参差开。\n霜后苦无花，老眼生尘埃。\n得此少自慰，可以荐一杯。\n更用数日晴，南枝须有梅。",
        "dynasty": "宋",
        "collection_info": null
    },
    {
        "title": "菊轩吟为刘君章作",
        "author": "仇远",
        "content": "大江秋风高，红叶纷满地。\n采采黄金华，专此秋富贵。\n主翁庭宇静，霜日自清媚。\n岂不怀渊明，异榻同梦寐。\n春融桃李门，一粲开落易。\n愿言坚晚节，香淡有真意。\n平生观物心，饮水知秋味。\n敢问楚人醒，何如晋人醉。",
        "dynasty": "宋",
        "collection_info": null
    },
    {
        "title": "通甫弟归里诗",
        "author": "仇远",
        "content": "霜重江水缩，舣舟江之湄。\n子今戒行色，予亦数归期。\n已迫葵丘戍，何求买山资。\n酌别苦无酒，秉粟供妻儿。",
        "dynasty": "宋",
        "collection_info": null
    },
    {
        "title": "风雨不出",
        "author": "仇远",
        "content": "儒官少公事，閒坐如家居。\n闭户听风雨，重读架上书。\n岂无借书瓻，小酌勿用沽。\n岂无苜蓿盘，园丁送嘉蔬。\n溪童把钓竿，时得径寸鱼。\n采薇拾橡栗，视此已有余。\n怀哉天地恩，不弃无用儒。\n舍此将何之，狂士多迷途。\n终不如归田，一蓑溪上锄。",
        "dynasty": "宋",
        "collection_info": null
    },
    {
        "title": "漫兴",
        "author": "仇远",
        "content": "馿鸣有何好，晋人多爱之。\n胡不大堤上，隔花听马嘶。\n胡不茅屋下，带月听荒鸡。\n我疑古之狂，矫世本尚奇。\n蜡屐柳下锻，结髦剑首吹。\n端是味无味，以待知者知。\n满腔浩然气，抑鬰无所施。\n引颈一长鸣，万里风云悲。\n敢问驷与骢，立仗夫何为。",
        "dynasty": "宋",
        "collection_info": null
    },
    {
        "title": "九日邻翁招饮",
        "author": "仇远",
        "content": "佳节喜新霁，作意登南山。\n兹山虽不高，亦足供跻攀。\n平明放舟出，日暮骑马还。\n行止不自由，寸步千里艰。\n北邻朱公子，言笑破旅颜。\n相与一樽空，徒得半日閒。\n人生各憔悴，仕路復间关。\n六十始平头，甲子须循环。\n粲粲黄金花，才见秋一斑。\n忍以髪肤脆，犯此风霜顽。\n何如归去来，期我岩壑间。",
        "dynasty": "宋",
        "collection_info": null
    },
    {
        "title": "戒饮",
        "author": "仇远",
        "content": "腹无贮酒肠，小饮辄大醉。\n醉余嗽即作，痰唾连涕泗。\n酒亦有何好，上策当自治。\n无钱赊不来，不饮特易事。\n何如饭疏食，饱矣曲肱睡。\n莫笑我独醒，中有至乐地。",
        "dynasty": "宋",
        "collection_info": null
    },
    {
        "title": "饮少",
        "author": "仇远",
        "content": "此中无他肠，饮少乃辄醉。\n眼眩力不支，便欲投床睡。\n顿空名利心，愿弃人间事。\n渊明千载上，当復知我意。",
        "dynasty": "宋",
        "collection_info": null
    },
    {
        "title": "有怀龚子敬子中",
        "author": "仇远",
        "content": "两龚昔所慕，二难今是似。\n箪瓢鲁儒生，衣冠楚君子。\n相期岁月永，不为弓旌起。\n极目暮云平，修筠怅予倚。",
        "dynasty": "宋",
        "collection_info": null
    },
    {
        "title": "和子野  其一",
        "author": "仇远",
        "content": "少年挟英气，闻鸡慕刘祖。\n老来卧蜗牛，风雨懒出户。\n酒空薪炭尽，景况讵堪皋。\n自嘆衫袖短，岂曰不善舞。",
        "dynasty": "宋",
        "collection_info": null
    },
    {
        "title": "和子野  其二",
        "author": "仇远",
        "content": "此日始生日，避喧作溪行。\n出门阻风雪，仆瘁马亦惊。\n归卧春一窗，隔窗听雪声。\n拥衾守药鼎，客至慵出迎。\n颜色日已老，何由得青精。\n未能歌雪儿，聊復呼曲生。\n梦中游西园，一壶梅下倾。",
        "dynasty": "宋",
        "collection_info": null
    },
    {
        "title": "报恩寺权公方丈",
        "author": "仇远",
        "content": "金渊多宝地，此地殊幽深。\n一锡得安稳，岂必栖山林。\n临池照佛面，见竹空人心。\n江枫千百年，时作海潮音。",
        "dynasty": "宋",
        "collection_info": null
    },
    {
        "title": "昔康节先生题安乐窝诗中云乐见善人乐闻善事乐道善言乐行善意此即吾友朱仲明乐善斋之意也繫之以诗",
        "author": "仇远",
        "content": "人生有至乐，主善以为师。\n善端本固有，乐处亦自知。\n我思舜之徒，鸡鸣日孳孳。\n箪瓢在陋巷，颜氏其庶几。\n之子芝兰室，书传为箴规。\n量力行好事，固穷无妄为。\n何似安乐窝，受用尧夫诗。",
        "dynasty": "宋",
        "collection_info": null
    },
    {
        "title": "予久客思归以秋光都似宦情薄山色不如归意浓为韵言志约金溧诸友共赋寄钱唐亲旧  其一",
        "author": "仇远",
        "content": "自我来溧阳，四见木叶秋。\n泮宫久敝漏，量力完且修。\n幸然土木备，及此工役休。\n巍巍大成殿，势与邹鲁侔。\n圣贤日云迈，可以遗象求。\n扪心了无怍，一扫筑舍谋。\n咫尺三茅山，乃独欠此游。\n且须归去来，速为营菟裘。",
        "dynasty": "宋",
        "collection_info": null
    },
    {
        "title": "予久客思归以秋光都似宦情薄山色不如归意浓为韵言志约金溧诸友共赋寄钱唐亲旧  其二",
        "author": "仇远",
        "content": "迢迢渰水上，有亭曰寒光。\n水天散鸥鹭，四望山苍苍。\n向来于湖翁，诗词题屋枋。\n几思一遨游，岁月飞羽忙。\n闻有白龙寺，石塔标铁梁。\n老僧颇能吟，年来曾游方。\n须乘未归前，秋晴呼野航。",
        "dynasty": "宋",
        "collection_info": null
    },
    {
        "title": "予久客思归以秋光都似宦情薄山色不如归意浓为韵言志约金溧诸友共赋寄钱唐亲旧  其三",
        "author": "仇远",
        "content": "我非章句儒，亦非渔樵徒。\n少年逞麤豪，提笔赋两都。\n老尚着儒冠，却悔识之无。\n既难栖山林，又倦游江湖。\n一官仅供口，康济不在吾。\n秋风方戒寒，正道日荒芜。\n行矣且归耘，寸田聊自娱。",
        "dynasty": "宋",
        "collection_info": null
    },
    {
        "title": "予久客思归以秋光都似宦情薄山色不如归意浓为韵言志约金溧诸友共赋寄钱唐亲旧  其四",
        "author": "仇远",
        "content": "江海寄孤篷，飘飘一鸥似。\n汲汲谋稻粱，欲去行且止。\n渊明真达者，解印如脱屣。\n五斗何足云，可但折腰耻。\n我尝慕其人，出仕亦漫尔。\n客行入岁晏，田稼逢水毁。\n逝者既如斯，吾属可去矣。\n肯负白鸥盟，西湖钓秋水。",
        "dynasty": "宋",
        "collection_info": null
    },
    {
        "title": "予久客思归以秋光都似宦情薄山色不如归意浓为韵言志约金溧诸友共赋寄钱唐亲旧  其五",
        "author": "仇远",
        "content": "早从方外游，志不在婚宦。\n采薇陟西山，采藻涉南涧。\n拄杖仅过眉，短衣不掩骭。\n一为火宅累，渐觉有忧患。\n难任臣朔饥，俯就博士慢。\n大胜国子师，三年腹藜苋。\n栖迟行路难，坚忍为客惯。\n昔为泛泛鳬，今为嗷嗷雁。\n幸免棰楚虑，官事粗易办。\n曷不归孤山，梅花腊前绽。",
        "dynasty": "宋",
        "collection_info": null
    },
    {
        "title": "予久客思归以秋光都似宦情薄山色不如归意浓为韵言志约金溧诸友共赋寄钱唐亲旧  其六",
        "author": "仇远",
        "content": "秋空不肯明，风雨满荒城。\n田父遮我说，重九最喜晴。\n此日晴色好，大田足西成。\n一冬暖如春，絮炭价亦轻。\n我虽将去官，于人独无情。\n去年冶城叟，采菊餐其英。\n今兹隔存殁，使我心怔营。\n出门怅谁语，巵酒当自倾。",
        "dynasty": "宋",
        "collection_info": null
    },
    {
        "title": "予久客思归以秋光都似宦情薄山色不如归意浓为韵言志约金溧诸友共赋寄钱唐亲旧  其七",
        "author": "仇远",
        "content": "威凤巢深林，神龙潜巨壑。\n泥涂困蝼蚁，城市防弹𥐊。\n小草不自贵，已铸出山错。\n岂知甘苦淡，有味俱不恶。\n霜降水泽枯，岁晚木叶落。\n荣枯识寒暑，是非悟今昨。\n不见粘壁蜗，甘以退为乐。\n二休行且三，可但耐辱莫。",
        "dynasty": "宋",
        "collection_info": null
    },
    {
        "title": "予久客思归以秋光都似宦情薄山色不如归意浓为韵言志约金溧诸友共赋寄钱唐亲旧  其八",
        "author": "仇远",
        "content": "去郭十五里，翼然屏风山。\n上有看经院，创始昇元间。\n山润易生云，竹嫩未作斑。\n登高佛阁小，四面青回环。\n空门事弥多，永日僧不閒。\n归径路委蛇，班荆履孱颜。\n信美难久留，道远足力悭。\n遥知故山月，问我何时还。",
        "dynasty": "宋",
        "collection_info": null
    },
    {
        "title": "予久客思归以秋光都似宦情薄山色不如归意浓为韵言志约金溧诸友共赋寄钱唐亲旧  其九",
        "author": "仇远",
        "content": "乔木足秋声，红叶表秋色。\n因之念湖山，恨不生羽翼。\n形留神已驰，游倦交渐息。\n西邻夜砧发，东邻晓机织。\n我亦有敝庐，松菊暗荆棘。\n北山百年墓，苔竹手所植。\n今长尺若干，霜雪颇自力。\n西风龙蛇蛰，暗雨山林黑。\n东望会言归，免我长相忆。",
        "dynasty": "宋",
        "collection_info": null
    },
    {
        "title": "予久客思归以秋光都似宦情薄山色不如归意浓为韵言志约金溧诸友共赋寄钱唐亲旧  其一○",
        "author": "仇远",
        "content": "七十古所希，我今六十余。\n干时本无策，谋生术尤疏。\n就食泮水宫，学圃乏薪蔬。\n凛凛座无毡，踽踽出无馿。\n厌厌尊无酒，呥呥食无鱼。\n官居古云冷，已矣当归欤。\n缅怀二女子，夫家住桐庐。\n三年千里别，旷久不得书。\n日者遣一力，还家问何如。\n江滨桐君山，土肥药堪锄。\n山根有閒地，或容房客居。",
        "dynasty": "宋",
        "collection_info": null
    },
    {
        "title": "予久客思归以秋光都似宦情薄山色不如归意浓为韵言志约金溧诸友共赋寄钱唐亲旧  其一一",
        "author": "仇远",
        "content": "未仕每愿仕，既仕復思归。\n了知归来是，宜悟求仕非。\n干禄本为贫，元非慕轻肥。\n已昧好为戒，復贻素餐讥。\n时艰士失业，十家九寒饥。\n岂无禹稷思，力薄愿乃违。\n吾门可罗雀，载酒人来稀。\n下考劣已书，归心疾如飞。\n眷言长途马，老矣思脱鞿。\n昼短歌意长，式微兮式微。",
        "dynasty": "宋",
        "collection_info": null
    },
    {
        "title": "予久客思归以秋光都似宦情薄山色不如归意浓为韵言志约金溧诸友共赋寄钱唐亲旧  其一二",
        "author": "仇远",
        "content": "人寄天地间，官爵寄所寄。\n所寄本傥来，得丧亦常事。\n何哉浅丈夫，以此芥胸次。\n达人视为轻，譬彼摴蒲戏。\n役满须过更，代者乃未至。\n故乡隔太湖，一舸归甚易。\n秋高山骨露，始见松竹翠。\n依依古梅村，是中有深意。",
        "dynasty": "宋",
        "collection_info": null
    },
    {
        "title": "予久客思归以秋光都似宦情薄山色不如归意浓为韵言志约金溧诸友共赋寄钱唐亲旧  其一三",
        "author": "仇远",
        "content": "游子悲凛秋，秋尽行当冬。\n雨露变霜雪，寒色日以浓。\n岂无紫绮裘，绽裂谁与缝。\n不如早还家，山林专素封。\n扫松栖霞岭，结茆慧日峰。\n山南与山北，春风入修筇。\n时止可以止，道隆从而隆。\n抱膝且长吟，吾其师卧龙。",
        "dynasty": "宋",
        "collection_info": null
    },
    {
        "title": "盆梅",
        "author": "仇远",
        "content": "有客送苔梅，来自马塍裏。\n斜枝巧盘折，的皪数十蘂。\n意欲媚春风，宁免少屈己。\n独怜铁石肠，竟作柔绕指。\n他乡忽一见，少慰空谷喜。\n何当解其缚，条直有妙理。\n幸不入俗眼，入俗梅亦耻。",
        "dynasty": "宋",
        "collection_info": null
    },
    {
        "title": "居游行寄费廷玉",
        "author": "仇远",
        "content": "繁华钱塘郡，佳丽金陵州。\n吾生抑何修，两地得居游。\n杭也数年别，昇也几月留。\n钟山草堂灵，林壑殊清幽。\n开窗眺龙湾，大江日东流。\n凤皇非故台，不见白鹭洲。\n冶城冢纍纍，青溪波悠悠。\n长干塔尚在，瓦棺阁已休。\n雨花峙岩颠，锦石烂不收。\n层楼天下无，结构如龙舟。\n六朝王气歇，故籞成荒丘。\n至今秦淮上，尚闻商女讴。\n山水如此佳，见有此客不。\n怀古復思乡，日落川云浮。\n惜无老樊川，酒酣吟杜秋。",
        "dynasty": "宋",
        "collection_info": null
    },
    {
        "title": "雪",
        "author": "仇远",
        "content": "忽惊小窗白，开户雪如此。\n去年腊前无，一白从此始。\n霏霏甚可爱，落落势未已。\n炯炯眼界明，沾沾田畯喜。\n静闻野厖吠，立见蛰蝻死。\n鼓腹饱可期，勿畏寒堕指。\n穷檐绝烟火，闭籴三日矣。\n开仓粜官粮，太守如父子。",
        "dynasty": "宋",
        "collection_info": null
    },
    {
        "title": "立春",
        "author": "仇远",
        "content": "山城历日到每迟，新春残腊俱不知。\n若非一鞭醒寒梦，梅柳争春无了时。\n牛刀小试东风手，目中全牛果何有。\n勾芒舁归古庙中，官吏升堂酌春酒。",
        "dynasty": "宋",
        "collection_info": null
    },
    {
        "title": "竹素山房小饮南徐唐正方善歌吴伶以长箫和之客以凤凰台上忆吹箫分韵予得台字",
        "author": "仇远",
        "content": "少时闻箫白玉台，一曲未终丹凤来。\n金濑空明秋水浅，妙音久不闻蓬莱。\n吴下老伶燕中回，能以北腔歌落梅。\n红尘筝笛耳一洗，便觉箜篌愤抑琵琶哀。\n朱方臞仙古音律，宫长羽短随剪裁。\n小春梅柳参差开，肯待羯鼓花奴催。\n我辈钟情忘尔汝，浊醪妙理惟酦醅。\n晚风吹寒夕阳下，有酒不饮令人咍。\n今人青眼映山水，古人白骨生莓苔，不如相聚常衔杯。\n呜呼五公七相安在哉，不如相聚常衔杯。",
        "dynasty": "宋",
        "collection_info": null
    },
    {
        "title": "北园赏梅",
        "author": "仇远",
        "content": "梅花先受东君知，一晴开遍南北枝。\n吴姬持杯劝客醉，已恨赏花三日迟。\n主人惜花不惜酒，自摘一枝春在手。\n大开笑口问东风，金谷几人曾白首。",
        "dynasty": "宋",
        "collection_info": null
    },
    {
        "title": "题王师尹所藏三峡图",
        "author": "仇远",
        "content": "庐山石桥天下奇，奔湍赴壑潜冯夷。\n倚阑俯瞰毛髪竦，品题曾读坡仙诗。\n画师笔斡造化窟，岂必夜半夸娥移。\n蜀天茫茫千万里，彷佛猿声亦如此。\n何当谱入朱丝絃，水底鱼龙应洗耳。",
        "dynasty": "宋",
        "collection_info": null
    },
    {
        "title": "题季路负米图",
        "author": "仇远",
        "content": "高堂有亲今老矣，孝子晨昏奉甘旨。\n伤哉贫也敢辞劳，百里迢迢亲负米。\n后来列鼎坐重裀，积粟万钟不逮亲。\n古言周急不继富，为母请粟非无人。",
        "dynasty": "宋",
        "collection_info": null
    },
    {
        "title": "题范譓卿爱山吟境图",
        "author": "仇远",
        "content": "前山排闼如虬奔，后山拥壁如虎蹲。\n三间茅屋白云裏，一羣野鹿青松根。\n世上好山谁不喜，纱帽可能长隠几。\n诗人见石犹下拜，况是孤高有如此。\n终南捷径从渠行，少室素价元非轻。\n呼童下山汲清泠，我欲洗耳听猿声。",
        "dynasty": "宋",
        "collection_info": null
    },
    {
        "title": "送存博教授回虎林",
        "author": "仇远",
        "content": "双鹤翩翩溧水阳，红尘不染素衣裳。\n一归华表饮风露，一住沧洲谋稻粱。\n湖海波涛多起伏，争食那能效鸡鹜。\n戛然长唳楚天宽，有日相从逐鸿鹄。",
        "dynasty": "宋",
        "collection_info": null
    },
    {
        "title": "草虫图",
        "author": "仇远",
        "content": "昨夜南山雷雨霁，蛰室初开百虫起。\n草夭菜秀蒲柳长，生意森然随气使。\n阴阳变态足纤巧，分得余妍归画史。\n野蜂采蜜花房裏，官蛙瞠目莎池底。\n纷纷蚱蜢肆跳梁，款款蜻蜓齐点水。\n天牛穴桑奚其天，鬼蝶迷花聿如鬼。\n血国三千亦有蚊，黍马十万宁非蚁。\n蝎虎那能捋虎鬚，蜗牛谁堪执牛耳。\n蜣蜋转丸诚小巧，螳螂搏轮非勇士。\n鸣蝉嘶热蟋蟀吟，一片繁声愁客子。\n春风郊野岂不乐，篱落秋风又如此。\n坡仙旧咏只八物，若见此图心更喜。\n我摩老眼为题诗，晴日一窗蝇扑纸。",
        "dynasty": "宋",
        "collection_info": null
    },
    {
        "title": "元夜嘆",
        "author": "仇远",
        "content": "虎林城中正月半，十万人家灯灿烂。\n溧阳风景方放灯，通宵不禁人游翫。\n大雪深寒万木僵，家家冷坐无薪炭。\n典钱买竹又买灯，糠油结冻点灯暗。\n豪民张灯唤歌舞，鼓笛喧轰夜忘旦。\n忽闻买丝造海船，府檄专令豪户办。\n仓皇且救火燃眉，纵有华灯何暇看。\n老夫掩关拥炉坐，一盏青灯置书案。\n良辰乐事怅难并，顷刻欢声作愁嘆。\n苏公买灯状，陈子题灯诗。\n痴儿騃女知不知，月明月暗反覆手，且愿麦熟休王师。",
        "dynasty": "宋",
        "collection_info": null
    },
    {
        "title": "雪后祈晴",
        "author": "仇远",
        "content": "闰正月过二月来，溧阳溪头花乱开。\n浓云急雨洊雷电，不待羯鼓花奴催。\n江南天气全然别，昨夜清寒今日热。\n东风忽转西北风，吹作霏霏一天雪。\n艷桃秾李睡海棠，颜色顿减仍减香。\n燕鶑羞涩未出谷，惟见野水生浑黄。\n昼夜交流已登岸，丘麦畦蔬根浸烂。\n州官忧水復忧民，明日祈晴泰清观。",
        "dynasty": "宋",
        "collection_info": null
    },
    {
        "title": "送刘炼师归",
        "author": "仇远",
        "content": "云中鸡犬随淮南，手攀桂树歌小山。\n鸿宝秘书在玉枕，有高尚者还童颜。\n卯金家世学仙子，半生游山磨屐齿。\n懒耕白云种瑶草，南去持竿钓湘水。\n天风环佩沧江东，鄱云溧雨分邻封。\n浮丘洪崖未之见，拥肿鞅掌常相从。\n拂衣浩然有归志，湘滨已卜诛茅地。\n寸田尺宅可治生，骑鹤缠腰非易事。\n不如且向金莲游，濯足万里黄河流。\n上界神仙足官府，山中宰相轻公侯。\n人生得意无南北，蝇利蜗名等鸡肋。\n道人一粲据槁梧，世间万事槐安国。",
        "dynasty": "宋",
        "collection_info": null
    },
    {
        "title": "寒食游陈园",
        "author": "仇远",
        "content": "梨花李花白鬬白，桃花杏花红映红。\n疏篱曲径锦步障，间以巨竹青玲珑。\n独木为桥人不渡，柴扉欲锁春风住。\n岂知野禽浪蜂蝶，时復衔花过墙去。\n春波涨绿春日晴，柳下扣门嵇喜迎。\n池边亭上少盘礴，坐床指点呼曲生。\n冷官况逢寒食节，客味凄凉那可说。\n残杯冷炙何处无，乐意生香聊自悦。\n清明天气晴更佳，山林川谷多鶑花。\n后庭遗曲少人唱，踏歌椎鼓争喧哗。\n笑折一枝花入手，树犹如此人能久。\n六朝旧事付东流，醉翁之意不在酒。",
        "dynasty": "宋",
        "collection_info": null
    },
    {
        "title": "月琴吟赠程禹仲",
        "author": "仇远",
        "content": "我月太古色，我琴太古音。\n色见音声求，焉能知我心。\n月到茅亭夜亭午，据梧坐看胎仙舞。\n本无圆缺无亏盈，心迹双清游太古。\n笑渠空向广寒游，记得霓裳羽衣谱。",
        "dynasty": "宋",
        "collection_info": null
    },
    {
        "title": "应平叔送牡丹",
        "author": "仇远",
        "content": "草玄亭前老侯芭，赠我鞓红三朵花。\n一春风雨伤麦麻，天香何事来山家。\n且劝花王一杯酒，更祝花王千万寿。\n洛阳名苑今在否，未必开花大如斗。\n有花可赏不负春，红紫转眼俱成尘。\n酣歌谁识李翰林，酒楼柳絮愁杀人。",
        "dynasty": "宋",
        "collection_info": null
    },
    {
        "title": "德兴叶志道字士心葬母于银山丹井之上作丹泉吟",
        "author": "仇远",
        "content": "葛公学仙丹有泉，叶公藏母丹泉边。\n泉流㶁㶁乱石底，丹光炯炯长松巅。\n陟彼屺兮瞻望母，麻衣土枕常庐墓。\n难将寸草报春晖，祇觉焄蒿泣秋露。\n男儿眼中非无泪，有泪彻泉无厚地。\n泉声如咽泪如丹，何待洩融歌大隧。\n幽花淡月耿墓门，不招仙魄招母魂。\n子规一声苍石裂，白云渺渺山昏昏。",
        "dynasty": "宋",
        "collection_info": null
    },
    {
        "title": "题沈子和德冲画龙",
        "author": "仇远",
        "content": "红霞飞尽玄云同，深山大泽生春风。\n震雷一声蛰户启，老龙夭矫生苍穹。\n忆曾舣舟垂虹外，舟子传呼黑龙挂。\n须臾急雨暗吴淞，昔见真龙今见画。\n江南久旱草木空，湖水陡落如秋冬。\n苍生望霓心颙颙，阿香唤起隆中龙。",
        "dynasty": "宋",
        "collection_info": null
    },
    {
        "title": "送春寄友",
        "author": "仇远",
        "content": "老翁欲作送春诗，借问春去将何之。\n连朝醉不省人事，昨夜春归更不知。\n客装欲趁春归去，家在西湖绿阴处。\n青青竹笋白白鱼，也胜客中常茹素。\n杜鹃吻血啼未干，髪白易黑留春难。\n冶城翁定有新语，楝花风急生余寒。",
        "dynasty": "宋",
        "collection_info": null
    },
    {
        "title": "赠溧水杨老",
        "author": "仇远",
        "content": "浙间笔工麻粟多，精艺惟数冯应科。\n吴昇姚恺已难得，陆震杨鼎肩相摩。\n我游金渊饭不足，破砚生苔尘满目。\n毛锥自笑不中书，白髪纷纷老而秃。\n中山博士子墨卿，贻书荐至杨茂林。\n里儒大半习刀笔，耳闻竽瑟谁知音。\n善刀而藏归勿出，博士校书行有日。\n定当致汝数百枚，东坡有云北方无此笔。",
        "dynasty": "宋",
        "collection_info": null
    },
    {
        "title": "赠笔工沈秀荣",
        "author": "仇远",
        "content": "吾家歙石锋芒出，不但挫墨亦挫笔。\n老懒作事苦不多，一笔纔供两三日。\n近知沈子艺希有，洗择圆齐易入手。\n不论兔颖与羊毛，染墨试之能耐久。\n礼乐三千成昨梦，秃笔何止十八瓮。\n长枪大剑正当时，毛锥子者直安用。\n金渊万家籍百儒，学书用笔人岂无。\n管城欲重连城价，请携椽笔游江湖。",
        "dynasty": "宋",
        "collection_info": null
    },
    {
        "title": "醉醒吟",
        "author": "仇远",
        "content": "众人皆醉我独醒，众人皆醒我独醉。\n先生何苦与世违，醒醉之中有深意。\n或云酒是腐肠药，沉湎淫泆无不至。\n或云酒是忘忧物，醉乡别有一天地。\n左拍五柳先生肩，右把三闾大夫臂。\n醉时元自惺惺着，醒来亦自齁齁睡。\n独醒独醉岂多得，众醉众醒堪一喟。\n醉者自醉醒自醒，卿法吾情各行志。\n溧江美酒差可恋，说醉论醒姑且置。\n公不见昔人有云，且食蛤蜊那知许事。",
        "dynasty": "宋",
        "collection_info": null
    },
    {
        "title": "谢秋涧沈君瑞为予写真",
        "author": "仇远",
        "content": "山村道人今老矣，徒有虚名落人耳。\n梦中谁记版筑夫，画像虽多终不似。\n偶来招隠九锁山，隠侯试笔开生颜。\n鬚眉口鼻宛相肖，只今置之泉石间。\n闻君尤工画山水，万壑千林生笔底。\n可能更扫隠居图，布袜青鞋侣樵子。",
        "dynasty": "宋",
        "collection_info": null
    },
    {
        "title": "夏雨嘆",
        "author": "仇远",
        "content": "六月溧阳三日雨，山田喜足低田苦。\n学中亦有北铃圩，低处水深三尺许。\n秧苗浸倒根已浮，再种何由能入土。\n老夫寓居西郭外，厌听村村蹋车鼓。\n唇焦面黑嗟农夫，此生悔不业樵渔。\n有山可采水可钓，免得晓夜忧耕锄。\n去年一熟才了逋，今年再熟力始舒。\n岂期不待稻花白，併随荇藻归江湖。\n溧阳近与丹阳接，不雨由来三数月。\n河流浅涩田干枯，练湖放水通舟楫。\n人间既是寒暑同，天上何为雨旸别。\n愿移此雨慰彼心，还我朱明作炎热。",
        "dynasty": "宋",
        "collection_info": null
    },
    {
        "title": "州厅设醮即事",
        "author": "仇远",
        "content": "去岁今朝六月六，暮雨倾盆风拔木。\n今岁公宇醮祈晴，昼日当空生暑溽。\n羽士宣词官吏拜，灯烛荧煌香馥郁。\n须臾黑云西北来，如盖如轮覆厅屋。\n电驱霹雳掣金蛇，檐溜奔腾泻银竹。\n帏屏掀开旛幢飞，卷尽香灰吹灭烛。\n天威震怒莫敢喘，谢罪怔营虞亵渎。\n少焉雨止凉飕飕，天气如秋失中伏。\n四郊大田多黍苗，一片潇湘接湖洑。\n村夫中庭涕泗下，归闻野老吞声哭。\n只恐戢戢生鱼头，何止广文饭不足。\n天心仁爱子勿忧，府公移文行振粟。\n古言大雨不为灾，云雨须臾手翻覆。",
        "dynasty": "宋",
        "collection_info": null
    },
    {
        "title": "荆溪桥",
        "author": "仇远",
        "content": "荆溪滔滔向东注，长桥束之川后怒。\n英风飒爽白昼昏，此是孝侯斩蛟处。\n客船逆上帆下樯，何如悬水泝吕梁。\n百篙攒石双橹健，进退咫尺千丈强。\n我来偶值冻雨作，且近孝侯祠下泊。\n平生忠孝侯所知，世途更似风波恶。",
        "dynasty": "宋",
        "collection_info": null
    },
    {
        "title": "七月丙辰迎土山龙王入郛",
        "author": "仇远",
        "content": "秋阳皜皜人皆苦，安得清风扫残暑。\n河流欲断泉脉干，一望高田变焦土。\n洮湖白龙迎入城，行道烧香入亭午。\n青天已响阿香车，平地未见商羊舞。\n昔时曾说雨催诗，今朝还要诗催雨。\n愿龙速降神力澍甘霖，万落千村熟禾黍。",
        "dynasty": "宋",
        "collection_info": null
    },
    {
        "title": "谕马",
        "author": "仇远",
        "content": "山公有马不肯骑，东西徒步足力疲。\n吾儿有力驾驭之，兀兀驰骤那敢嘶。\n尔马亦似欺我老，乘驷乘骢非不好。\n老翁自爱下泽车，放尔春郊饱青草。",
        "dynasty": "宋",
        "collection_info": null
    },
    {
        "title": "秋雨",
        "author": "仇远",
        "content": "杜陵昔日歌秋风，卷去屋上茅三重。\n村翁今夜嘆秋雨，衝倒檐前墙数堵。\n瓦倾栋挠直见天，寒侵素被不得眠。\n相如家徒四壁立，我比相如尤可怜。\n钱唐近报融风起，瓦砾尘埃半城市。\n霜餐露宿人遑遑，衣食难谋况居止。\n呼童向晓收篁芦，补篱织箔聊枝梧。\n雨飘有限行且止，秋阳余暖留桑榆。\n呜呼居得一日且一日，丈夫安能事一室。",
        "dynasty": "宋",
        "collection_info": null
    },
    {
        "title": "寄南仲",
        "author": "仇远",
        "content": "坡翁昔年五十二，翰林侍读为学士。\n溪翁年德与坡同，官职胡为未相似。\n我道閒人胜贵人，傥来轩冕溪云比。\n翁今田园濑水上，颇胜求田阳羡里。\n翁今有弟夜雨对床乐，颇胜卯君怀远驿中有感秋风起。\n有时笔床茶竈泛洮湖，柳外梅边从徙倚。\n诗筒经卷静工夫，光景流连一弹指。\n不论众醉与独醒，不问此非并彼是。\n客来不必及时事，有酒且斟无即止。\n从今笑傲五百年，铜狄铜駞皆敝屣。\n小山老桂敷秋香，下弦月照西风凉。\n今夕如此好风月，胡不招邀坡翁霞佩同颉颃。\n翁今放舟何所适，新诗漫表长相忆。\n舟中不可久留兮，盍早归来共赋碧云餐白石。",
        "dynasty": "宋",
        "collection_info": null
    },
    {
        "title": "留饮篠坞承隠君山庄",
        "author": "仇远",
        "content": "夹山峥嵘相对起，贯以盈盈衣带水。\n白云深坞碧篠合，华屋盘纡苍树裏。\n二三隠者古衣冠，鱼酒招邀极欢喜。\n维舟岸曲信宿留，惜别依依行復止。\n东南风顺帆上桅，一转瞬间行十里。\n人生交契无故新，他日停云从此始。",
        "dynasty": "宋",
        "collection_info": null
    },
    {
        "title": "菊",
        "author": "仇远",
        "content": "楚泽秋高众芳歇，眼中见此霜下杰。\n南窗粲粲八九株，淡白深黄颜色别。\n自笑背时难独立，恰是重阳过一月。\n丁宁女子莫摘残，留伴梅花傲冰雪。",
        "dynasty": "宋",
        "collection_info": null
    },
    {
        "title": "和李致远秀才",
        "author": "仇远",
        "content": "平生志气隘九州，直欲濯足万里流。\n讵期功名坐蹭蹬，不意岁月成缪悠。\n防闲拟铸铁门限，牵挽忽作金濑游。\n栖巢未稳乌鹊月，归梦已熟鲈鱼秋。\n连宵风雨正僵卧，何时临壑容奇搜。\n可人喜接一日雅，此地判作三年留。\n说诗解字屡握手，感时怀古频搔头。\n吴郡才子止丘沈，梁园旧赋余枚邹。\n天上仙应无懵者，眼中客復有此不。\n家声久识南北阮，笔力眇视大小欧。\n我方得友颇庆快，子亦固穷忘怨尤。\n蹄涔乃使鲸鲵伏，拳石难与嵩岱侔。\n纷纷嗜好异齐瑟，磊磊肝胆呈吴鈎。\n有才未遇政何损，知尔不荐终当羞。\n往事欲谈遽易了，浊酒既倾焉得愁。\n平乘楼上王夷甫，下泽车中马少游。\n须笑即今仕宦人，嚅唲言貌如伶优。\n若为田园足以活，与尔水火无相求。\n一瓢陋巷誓不出，孤云野鹤心自由。\n斯文将兴天未丧，游子纍纍徒隠忧。",
        "dynasty": "宋",
        "collection_info": null
    },
    {
        "title": "九日客中",
        "author": "仇远",
        "content": "菊糕萸蟹年年有，未信今年此地无。\n一瓻新酿正三白，幸是杖头钱可沽。\n客况凄凉宦情薄，釜欲生鱼门罗雀。\n未能早赋归田园，白酒黄鸡差自乐。\n户曹司马村校书，相呼径诣黄公垆。\n满头插菊把茱萸，强歌强舞醉相扶，何必更画豳风图。",
        "dynasty": "宋",
        "collection_info": null
    },
    {
        "title": "寿星相",
        "author": "仇远",
        "content": "西方长庚今我是，东郡短人岂兄弟。\n修眉班首顶如鬀，蹡蹡衣裳犹楚制。\n翩然来游太平世，市上小儿惊且睨。\n身外不须童鹤赘，一粲人间八千岁。",
        "dynasty": "宋",
        "collection_info": null
    },
    {
        "title": "晓雪",
        "author": "仇远",
        "content": "昏昏惨惨窗映月，索索飒飒风吹叶。\n青童开门忽惊笑，昨夜庭心一寸雪。\n东方日出雪渐融，檐花滴滴皆春风。\n山村布被正酣卧，愁杀门前卖炭翁。",
        "dynasty": "宋",
        "collection_info": null
    },
    {
        "title": "雨雪闭关子野公明仲祥载酒远慰晚以诗见寄和答  其一",
        "author": "仇远",
        "content": "溧阳三日雪平地，城市十家九家闭。\n官舍无毡冷彻骨，省事正宜寻老计。\n小人自不知纪年，我久忘吾岂忘世。\n出门无碍将何之，已拚食贫了三岁。",
        "dynasty": "宋",
        "collection_info": null
    },
    {
        "title": "雨雪闭关子野公明仲祥载酒远慰晚以诗见寄和答  其二",
        "author": "仇远",
        "content": "深雪没履寒彻绵，谁子扣门四诗仙。\n袖中黄绢虀臼辞，涂抹既醉鳬鹥篇。\n我非不纳学泄柳，政尔欲眠如孝先。\n忘形尔汝子勿怪，坦率从来六十年。",
        "dynasty": "宋",
        "collection_info": null
    },
    {
        "title": "丁未元日",
        "author": "仇远",
        "content": "花甲喜循环，风霜变老颜。\n閒身留泮水，归梦满湖山。\n雪冻蝗应避，春暄雁欲还。\n桃符随手写，祸福不相关。",
        "dynasty": "宋",
        "collection_info": null
    },
    {
        "title": "窗外梅方开",
        "author": "仇远",
        "content": "淡月江南树，香奇影亦奇。\n春前十二月，雪后两三枝。\n冷蘂疏堪数，孤根稳不移。\n西湖老仙宅，清梦夜何其。",
        "dynasty": "宋",
        "collection_info": null
    },
    {
        "title": "正月二十四日送廉使出郊  其一",
        "author": "仇远",
        "content": "閒骑羸马出，远饯绣衣行。\n爱此川原迥，欣然风日晴。\n隔篱梅半落，断陇麦初生。\n每恨微官缚，茅山负夙盟。",
        "dynasty": "宋",
        "collection_info": null
    },
    {
        "title": "正月二十四日送廉使出郊  其二",
        "author": "仇远",
        "content": "野店当官道，村醪唤客留。\n偶因乘早出，故作探春游。\n芳意林梢静，晴光水面浮。\n人言有龙洞，近在石山头。",
        "dynasty": "宋",
        "collection_info": null
    },
    {
        "title": "闻杨大受凌吉叟吴次山诸友讣音有感二首  其一",
        "author": "仇远",
        "content": "落落霜余树，疏疏晓后星。\n经年才契阔，故友半凋零。\n有梦怀风采，何人作墓铭。\n老孤无限泪，空望浙山青。",
        "dynasty": "宋",
        "collection_info": null
    },
    {
        "title": "闻杨大受凌吉叟吴次山诸友讣音有感二首  其二",
        "author": "仇远",
        "content": "少长皆吾友，相期满百龄。\n生分青白眼，死隔短长亭。\n蕉本身为幻，藤床梦是醒。\n中山醇酒在，且醉学刘伶。",
        "dynasty": "宋",
        "collection_info": null
    },
    {
        "title": "孙康侯北归",
        "author": "仇远",
        "content": "淮海十年别，北归今几时。\n镜中无旧髪，囊底有新诗。\n每恨为官缚，翻令见面迟。\n清都游历事，还许俗人知。",
        "dynasty": "宋",
        "collection_info": null
    },
    {
        "title": "梦得墨四片一差短戏呈廷玉",
        "author": "仇远",
        "content": "昔贤曾梦笔，梦墨定何如。\n应使山中隠，重研世上书。\n磨人惊老大，饮汁笑空疏。\n长短无庸较，三螺已有余。",
        "dynasty": "宋",
        "collection_info": null
    },
    {
        "title": "四月十六夜月蚀",
        "author": "仇远",
        "content": "盛服拜清夜，中庭朝太阴。\n凡来仰天者，俱有爱君心。\n目断山河影，耳闻钟磬音。\n还光俄顷易，涕泗漫沾襟。",
        "dynasty": "宋",
        "collection_info": null
    },
    {
        "title": "送田道士归茅阜",
        "author": "仇远",
        "content": "我爱孟东野，君师田子方。\n放舟游濑水，飞舄返华阳。\n有酒须同酌，真情不可忘。\n仙源桥下径，何日共徜徉。",
        "dynasty": "宋",
        "collection_info": null
    },
    {
        "title": "廉公子家藏元石名武夷春雨",
        "author": "仇远",
        "content": "至宝忽横道，峰峦高復低。\n数尖灵壁石，一曲武夷溪。\n黛色春浮玉，黄流雨曳泥。\n遥知千载下，名与岘山齐。",
        "dynasty": "宋",
        "collection_info": null
    },
    {
        "title": "醉闻杜宇",
        "author": "仇远",
        "content": "家家酒似池，日日醉如泥。\n海燕聊为客，杜鹃何苦啼。\n狂那知帽落，归不为花迷。\n信笔成诗句，苔笺小草题。",
        "dynasty": "宋",
        "collection_info": null
    },
    {
        "title": "移床诗",
        "author": "仇远",
        "content": "莞簟轻轻卷，藤床故故移。\n暑尘无避处，客舍有凉时。\n开帐迎风易，鈎帘看雨宜。\n绿阴更清绝，旧竹长新枝。",
        "dynasty": "宋",
        "collection_info": null
    },
    {
        "title": "长昼",
        "author": "仇远",
        "content": "閒官少公出，长日足高眠。\n律己惟三尺，埋头又两年。\n虽无乞米帖，安得买山钱。\n莫听閒唇舌，行藏任老天。",
        "dynasty": "宋",
        "collection_info": null
    },
    {
        "title": "处暑后风雨",
        "author": "仇远",
        "content": "疾风驱急雨，残暑扫除空。\n因识炎凉态，都来顷刻中。\n纸窗嫌有隙，纨扇笑无功。\n儿读秋声赋，令人忆醉翁。",
        "dynasty": "宋",
        "collection_info": null
    },
    {
        "title": "閒步",
        "author": "仇远",
        "content": "村径桑麻合，扶筇信所之。\n绿阴晴冉冉，白日步迟迟。\n野茧粘高树，山雌入破篱。\n岂无款段马，常是小儿骑。",
        "dynasty": "宋",
        "collection_info": null
    },
    {
        "title": "鼓角",
        "author": "仇远",
        "content": "五更相次晓，一曲有余清。\n忽醒山林梦，遥闻鼓角声。\n背风还迤逦，带月最分明。\n莫作边城看，长淮久息兵。",
        "dynasty": "宋",
        "collection_info": null
    },
    {
        "title": "六月雨",
        "author": "仇远",
        "content": "骤雨忽终日，高田知有秋。\n斜风驱溽暑，平地作交流。\n屋漏忙移坐，泥深懒出游。\n美哉今夕睡，凉意已浮浮。",
        "dynasty": "宋",
        "collection_info": null
    },
    {
        "title": "雁",
        "author": "仇远",
        "content": "四郊皆积水，鸣雁一何多。\n随处沙头宿，常时月下过。\n弟兄求口食，羁旅困风波。\n寄语支更者，芦深有网罗。",
        "dynasty": "宋",
        "collection_info": null
    },
    {
        "title": "新秋",
        "author": "仇远",
        "content": "双星方卜夜，载宿已交秋。\n未觉炎凉改，先为草木忧。\n雁来催燕去，火老让金柔。\n阮籍知何事，江东尚滞留。",
        "dynasty": "宋",
        "collection_info": null
    },
    {
        "title": "秋感  其一",
        "author": "仇远",
        "content": "明朝交白露，此夜起金风。\n灯下倚孤枕，篱根语百虫。\n梧桐何处落，杼轴几家空。\n客意惊秋半，炎凉信转蓬。",
        "dynasty": "宋",
        "collection_info": null
    },
    {
        "title": "秋感  其二",
        "author": "仇远",
        "content": "蛩依莎底露，萤堕树头风。\n秋已来多日，人谁念二虫。\n火流豳月应，云散楚天空。\n摇落年年事，吾生鬓亦蓬。",
        "dynasty": "宋",
        "collection_info": null
    },
    {
        "title": "八月二十三日三溪书房赏桂二花",
        "author": "仇远",
        "content": "二花香更烈，不与一花同。\n曾记和云折，惟愁着雨空。\n旧游明月窟，古意小山丛。\n十日中秋过，浑疑秋未中。",
        "dynasty": "宋",
        "collection_info": null
    },
    {
        "title": "冷坐",
        "author": "仇远",
        "content": "冷官宜静坐，借屋近荒村。\n无酒可延客，未昏先闭门。\n水明知月上，木落见梅尊。\n满目凄凉者，相逢不必言。",
        "dynasty": "宋",
        "collection_info": null
    },
    {
        "title": "抱膝",
        "author": "仇远",
        "content": "抱膝坐终日，澹然忘是非。\n纵令官未满，已与世相违。\n古道平芜合，谁家新燕归。\n年荒烟火歇，空老一山薇。",
        "dynasty": "宋",
        "collection_info": null
    },
    {
        "title": "七月梨花",
        "author": "仇远",
        "content": "紫薇红槿外，忽见此花娇。\n纵被秋阳暴，何愁香雪消。\n梦回云冉冉，春远夜寥寥。\n魂隔梧桐雨，时吹玉笛招。",
        "dynasty": "宋",
        "collection_info": null
    },
    {
        "title": "和卞仲祥",
        "author": "仇远",
        "content": "我爱中秋月，行歌荒野中。\n乱云催薄暮，乔木易高风。\n镜裏花难折，樽中酒不空。\n南飞有乌鹊，未见北来鸿。",
        "dynasty": "宋",
        "collection_info": null
    },
    {
        "title": "和黄晋卿金陵见寄",
        "author": "仇远",
        "content": "台城为客久，书札竟寥寥。\n山水舟车近，风霜岁月遥。\n穷猿犹择木，威凤合冲霄。\n曾有论文约，应须折简招。",
        "dynasty": "宋",
        "collection_info": null
    },
    {
        "title": "再和卞仲祥",
        "author": "仇远",
        "content": "待月东扉外，一枝明烛残。\n谁将丹桂子，种在碧云端。\n病叶依窗湿，饥鸿集渚寒。\n婵娟为雨妒，怊怅又更阑。",
        "dynasty": "宋",
        "collection_info": null
    },
    {
        "title": "次西和韵",
        "author": "仇远",
        "content": "贫是儒家事，生平畏四知。\n灯花空送喜，瓶粟不供炊。\n湖海心终在，田园计未迟。\n愿同华山叟，馿背倒能骑。",
        "dynasty": "宋",
        "collection_info": null
    },
    {
        "title": "八月十四夜月下闻秋声",
        "author": "仇远",
        "content": "中秋纔一宿，此夜已圆明。\n星斗何曾见，云烟不敢生。\n黄花千万粟，白髪两三茎。\n愁听东南角，奔腾风雨声。",
        "dynasty": "宋",
        "collection_info": null
    },
    {
        "title": "树叶",
        "author": "仇远",
        "content": "不知何树叶，红润极鲜明。\n一片风吹落，几番霜染成。\n止啼诚诳语，题字亦閒情。\n把玩真堪惜，携归予绣枰。",
        "dynasty": "宋",
        "collection_info": null
    },
    {
        "title": "忆畅庆玉如四上人",
        "author": "仇远",
        "content": "腊中晴色久，霜月冷森森。\n可但思元度，惟应忆道林。\n三更难得晓，一片欲归心。\n有约分苔石，南山苍树阴。",
        "dynasty": "宋",
        "collection_info": null
    },
    {
        "title": "晓霜",
        "author": "仇远",
        "content": "重衾惊骤冷，万瓦见浓霜。\n夹岸蒹葭白，空庭橘柚黄。\n宦情真淡泊，岁晚转荒凉。\n野寺钟声早，何人仆马忙。",
        "dynasty": "宋",
        "collection_info": null
    },
    {
        "title": "中元",
        "author": "仇远",
        "content": "初秋当望夜，平楚带斜曛。\n暑气能昏月，砧声不隔云。\n华灯浮白水，老衲诵冥文。\n漫说中元节，儒书惜未闻。",
        "dynasty": "宋",
        "collection_info": null
    },
    {
        "title": "和子野四首  其一",
        "author": "仇远",
        "content": "旅食无生计，卑栖奈若何。\n饭惟供脱粟，衣未补香莎。\n户外履常满，床头金不多。\n老为文学掾，一似旧恩科。",
        "dynasty": "宋",
        "collection_info": null
    },
    {
        "title": "和子野四首  其二",
        "author": "仇远",
        "content": "穷冬霜霰集，行路古今难。\n举眼看浮世，何人耐岁寒。\n弃瓢将止酒，脱冕拟休官。\n一室能容膝，吾生亦易安。",
        "dynasty": "宋",
        "collection_info": null
    },
    {
        "title": "和子野四首  其三",
        "author": "仇远",
        "content": "亨涂即畏涂，暮境欲何如。\n索米多贫士，钞诗欠小胥。\n自缘乡梦熟，顿与世情疏。\n会约逃名者，山间倒跨馿。",
        "dynasty": "宋",
        "collection_info": null
    },
    {
        "title": "和子野四首  其四",
        "author": "仇远",
        "content": "诡遇非吾事，支离笑我身。\n文章宁可拙，仕宦岂宜贫。\n乡故多新鬼，年荒少佚民。\n休嗟华黍废，阳谷易回春。",
        "dynasty": "宋",
        "collection_info": null
    },
    {
        "title": "再迭  其一",
        "author": "仇远",
        "content": "醉眠春一榻，不记梦伊何。\n落月明红叶，寒厅暗绿莎。\n敝袍为客久，高枕阅人多。\n未有匡时策，无心中甲科。",
        "dynasty": "宋",
        "collection_info": null
    },
    {
        "title": "再迭  其二",
        "author": "仇远",
        "content": "世态年年改，穷居事事难。\n予怀虽浩荡，此地本酸寒。\n古濑浮贞女，空斋贮冷官。\n枯肠与藜苋，岁久颇相安。",
        "dynasty": "宋",
        "collection_info": null
    },
    {
        "title": "再迭  其三",
        "author": "仇远",
        "content": "老景存三乐，浮生付六如。\n是非忘马指，憎爱任乌胥。\n故里仍饥馑，清流例阔疏。\n有人风雪外，诗在断桥馿。",
        "dynasty": "宋",
        "collection_info": null
    },
    {
        "title": "再迭  其四",
        "author": "仇远",
        "content": "雪溪渔隠者，郊岛是前身。\n乍见犹疑傲，相逢不说贫。\n鹤招穷处士，梅伴老诗人。\n时共论文酒，衰颜少借春。",
        "dynasty": "宋",
        "collection_info": null
    },
    {
        "title": "三迭  其一",
        "author": "仇远",
        "content": "禁酤限十日，亡何能几何。\n流光徒荏苒，老眼自挼莎。\n江浙归心切，山林醒眼多。\n富家忧劝率，役后欲重科。",
        "dynasty": "宋",
        "collection_info": null
    },
    {
        "title": "三迭  其二",
        "author": "仇远",
        "content": "为贫干寸禄，匏繫欲归难。\n雁字谁能寄，鸥盟久已寒。\n自怜秦博士，何似卫伶官。\n终觉家居乐，高眠一枕安。",
        "dynasty": "宋",
        "collection_info": null
    },
    {
        "title": "三迭  其三",
        "author": "仇远",
        "content": "在昔金渊地，烟花锦不如。\n衣冠尊史祖，山水识灵胥。\n富岁人多頼，前修日以疏。\n洪崖仙可问，愿乞雪精馿。",
        "dynasty": "宋",
        "collection_info": null
    },
    {
        "title": "三迭  其四",
        "author": "仇远",
        "content": "饱吃芹宫饭，饥寒未迫身。\n公侯方重老，妻子莫忧贫。\n踪迹新丰客，心期画邑人。\n皇荂歌一曲，聊以和阳春。",
        "dynasty": "宋",
        "collection_info": null
    },
    {
        "title": "黄渚舟中  其一",
        "author": "仇远",
        "content": "夕晴殊可喜，小作川原游。\n水岸菰蒋合，野田鸿雁留。\n云烟易得晚，城市那知秋。\n落叶塞破屋，逃亡令我愁。",
        "dynasty": "宋",
        "collection_info": null
    },
    {
        "title": "黄渚舟中  其二",
        "author": "仇远",
        "content": "酌彼溪店酒，醉向舟中眠。\n舟人待月出，急急乘晚牵。\n前山见瓦屋，小彴横沙田。\n回首六百载，我思唐谪仙。",
        "dynasty": "宋",
        "collection_info": null
    },
    {
        "title": "棕庄",
        "author": "仇远",
        "content": "幽径秋阴合，青渠草色深。\n肯教木叶落，直见夕阳沉。\n独客逢来雁，新寒集远砧。\n芙蓉花似锦，有意媚高林。",
        "dynasty": "宋",
        "collection_info": null
    },
    {
        "title": "寄鄂渚王子文教授",
        "author": "仇远",
        "content": "笑把青藜杖，远游黄鹤城。\n雨消战伐气，春生絃诵声。\n相从未有约，久别难为情。\n东望思渺渺，江长秋月明。",
        "dynasty": "宋",
        "collection_info": null
    },
    {
        "title": "送杨刚中赴淮安教授",
        "author": "仇远",
        "content": "西蜀杨君子，才为博士优。\n儒官清似水，学舍小于舟。\n吴地仍多潦，淮田薄有收。\n虽非温饱计，足解友朋忧。",
        "dynasty": "宋",
        "collection_info": null
    },
    {
        "title": "风起",
        "author": "仇远",
        "content": "朔风连夕起，浩荡厉严寒。\n远势惊春梦，微权属冷官。\n云行和月暗，木落打窗干。\n因忆吴船客，波涛寝不安。",
        "dynasty": "宋",
        "collection_info": null
    },
    {
        "title": "广教寺",
        "author": "仇远",
        "content": "三门当驿道，四壁启僧房。\n颇有千竿竹，能令六月凉。\n撞钟山鹳起，煮茗石罂香。\n岸曲盘涡急，人言古濑阳。",
        "dynasty": "宋",
        "collection_info": null
    },
    {
        "title": "次彦功韵",
        "author": "仇远",
        "content": "春早风驱雪，天寒竹映门。\n灯前终夜读，笈内故书存。\n尚觉文章贵，那矜齿爵尊。\n向平愁未了，女嫁与儿昏。",
        "dynasty": "宋",
        "collection_info": null
    },
    {
        "title": "雨止",
        "author": "仇远",
        "content": "夜半雨忽止，老夫心顿宽。\n最怜儿女弱，难受雪霜寒。\n泽国无来棹，台城有去鞍。\n西村归未卜，此日敢求安。",
        "dynasty": "宋",
        "collection_info": null
    },
    {
        "title": "薄游",
        "author": "仇远",
        "content": "未草閒居赋，聊从薄宦游。\n江湖明老眼，风雨暗孤舟。\n客况何曾好，吾生本自浮。\n终然愧农圃，将有事西畴。",
        "dynasty": "宋",
        "collection_info": null
    },
    {
        "title": "形影",
        "author": "仇远",
        "content": "形影自相问，追随六十年。\n冷官真漫尔，归梦亦蘧然。\n但觉寒风暖，难令素髪玄。\n可能学陶令，家去有园田。",
        "dynasty": "宋",
        "collection_info": null
    },
    {
        "title": "晓出西城",
        "author": "仇远",
        "content": "閒官閒不尽，晓出古城阴。\n斗柄已插地，秋声将满林。\n故园三亩宅，落月几家砧。\n为报柴桑令，予今亦委心。",
        "dynasty": "宋",
        "collection_info": null
    },
    {
        "title": "三更泛舟谢达剨  其一",
        "author": "仇远",
        "content": "渰水不盈尺，大舟行水中。\n朦胧微有月，潋滟寂无风。\n时序三秋半，阴晴万里同。\n山歌与村笛，醉卧听渔童。",
        "dynasty": "宋",
        "collection_info": null
    },
    {
        "title": "三更泛舟谢达剨  其二",
        "author": "仇远",
        "content": "一望四十里，瀰漫白浸天。\n何年围此水，为我垦成田。\n风使帆船疾，云和竹苇连。\n末流溪转狭，浮沫带蛟涎。",
        "dynasty": "宋",
        "collection_info": null
    },
    {
        "title": "代步",
        "author": "仇远",
        "content": "羸骖聊代步，按辔且徐行。\n凹凸惊前路，驱驰羡后生。\n晓回天尚闇，路滑雨初晴。\n得似肩舆稳，归来醉不惊。",
        "dynasty": "宋",
        "collection_info": null
    },
    {
        "title": "舍北野步",
        "author": "仇远",
        "content": "野步上西门，宽平又一村。\n疏篱围古井，密树拥高坟。\n家有田园乐，氓知守令尊。\n因思兴废事，变灭似秋云。",
        "dynasty": "宋",
        "collection_info": null
    },
    {
        "title": "次萧饶州韵  其一",
        "author": "仇远",
        "content": "爱山如爱士，交友竟忘年。\n未老先辞禄，能閒始是仙。\n清谈真药石，雅志乐林泉。\n笑看衡门外，随风柳絮颠。",
        "dynasty": "宋",
        "collection_info": null
    },
    {
        "title": "次萧饶州韵  其二",
        "author": "仇远",
        "content": "谦谦贤太守，止止乐閒居。\n健笔凌三谢，高风继二疏。\n家犹传故笏，梦不到安车。\n何处溪山好，相从结草庐。",
        "dynasty": "宋",
        "collection_info": null
    },
    {
        "title": "次萧饶州韵  其三",
        "author": "仇远",
        "content": "寓舍已三迁，闲官又一年。\n酒杯时乐圣，茶椀欲通仙。\n爱笋从穿壁，浇花自汲泉。\n谁能问前代，刘蹶与秦颠。",
        "dynasty": "宋",
        "collection_info": null
    },
    {
        "title": "次萧饶州韵  其四",
        "author": "仇远",
        "content": "数椽西郭外，元不异村居。\n官冷谋升斗，头童怯比疏。\n莫愁书费纸，肯嘆出无车。\n也胜焦征士，蜗牛卧雪庐。",
        "dynasty": "宋",
        "collection_info": null
    },
    {
        "title": "同室",
        "author": "仇远",
        "content": "同室过百指，一官寖四年。\n幸无乞米帖，何取买山钱。\n止酒陶元亮，思归孟浩然。\n干鱼兼菜把，颇胜酌贪泉。",
        "dynasty": "宋",
        "collection_info": null
    },
    {
        "title": "朋酒",
        "author": "仇远",
        "content": "朋酒朝朝乐，乡心夜夜愁。\n朱云难作吏，宋玉易悲秋。\n陵谷何曾改，田园未可求。\n南来几鸿雁，亦为稻粱谋。",
        "dynasty": "宋",
        "collection_info": null
    },
    {
        "title": "之金陵",
        "author": "仇远",
        "content": "文学本閒官，长年愧素餐。\n出门还自笑，行路有何难。\n风日幽怀畅，江山望眼宽。\n六朝遗迹在，随喜一游观。",
        "dynasty": "宋",
        "collection_info": null
    },
    {
        "title": "方万里史敬舆陈孝先龚圣予胡穆仲相继沦没令人感怆",
        "author": "仇远",
        "content": "诸老俱尘土，令予双泪流。\n几年能再见，一气故应休。\n江左衣冠尽，人间翰墨留。\n空山茅屋底，野史属谁修。",
        "dynasty": "宋",
        "collection_info": null
    },
    {
        "title": "寄陈南翔张伯成主宾",
        "author": "仇远",
        "content": "山水未游徧，其如归梦何。\n独怜黄渚月，相隔白沤波。\n秋尽那无雁，霜迟尚有荷。\n终期共灯火，插架异书多。",
        "dynasty": "宋",
        "collection_info": null
    },
    {
        "title": "遣意  其一",
        "author": "仇远",
        "content": "衮衮岁年晚，冥冥车马尘。\n饥乌方畏雪，冻草已矜春。\n乡老知谁健，儒官自古贫。\n明朝除夜近，市井悄无人。",
        "dynasty": "宋",
        "collection_info": null
    },
    {
        "title": "遣意  其二",
        "author": "仇远",
        "content": "抖擞老精神，飘蓬又一春。\n敢言惟有我，每恨不如人。\n文字须称韵，功名莫认真。\n青铜杖头在，留与买乌薪。",
        "dynasty": "宋",
        "collection_info": null
    },
    {
        "title": "遣意  其三",
        "author": "仇远",
        "content": "宦游今倦矣，岁晚意何如。\n腊雪不到地，春风先满闾。\n邻翁寒乞炭，溪女晓供鱼。\n多有梅花处，吾将卜隠居。",
        "dynasty": "宋",
        "collection_info": null
    },
    {
        "title": "利交",
        "author": "仇远",
        "content": "一自仪秦去，从衡直到今。\n士缘贫失节，交以利知心。\n乍可昏求火，何堪昼见金。\n狂澜回已倒，犹幸有山林。",
        "dynasty": "宋",
        "collection_info": null
    },
    {
        "title": "闻鸡",
        "author": "仇远",
        "content": "今夕知何夕，此声非恶声。\n窗前疑月色，枕上误天明。\n未必皆三唱，惟应只四更。\n姑苏城外寺，此际已钟鸣。",
        "dynasty": "宋",
        "collection_info": null
    },
    {
        "title": "题水轩",
        "author": "仇远",
        "content": "水轩寒最早，偏称冷官居。\n老态重衾薄，秋声四壁虚。\n霜前蛩渐少，雨后叶全疏。\n渔叟顽如铁，鹑衣晓捕鱼。",
        "dynasty": "宋",
        "collection_info": null
    },
    {
        "title": "有感",
        "author": "仇远",
        "content": "腐儒乖世用，作事例迂疏。\n浪走长安道，欲投光范书。\n悬知成漫尔，可笑赋归与。\n寄语陈言者，毋轻出草庐。",
        "dynasty": "宋",
        "collection_info": null
    },
    {
        "title": "潦雨排闷二首  其一",
        "author": "仇远",
        "content": "淫雨喧中夜，羁人积隠忧。\n葵倾那有日，麦腐欲无秋。\n小市浑如洗，前溪漫不流。\n林鸠兼垤鹳，聒聒几时休。",
        "dynasty": "宋",
        "collection_info": null
    },
    {
        "title": "潦雨排闷二首  其二",
        "author": "仇远",
        "content": "宿雨涨溪流，江南四月秋。\n市无粮得粜，田有麦难收。\n官况全然冷，民饥绝可忧。\n沙鸥应笑我，何日放归舟。",
        "dynasty": "宋",
        "collection_info": null
    },
    {
        "title": "跨马",
        "author": "仇远",
        "content": "跨马入城去，驱鷄上屋飞。\n閒官差可乐，徒步未为非。\n杜老平明出，山公倒载归。\n晚汀沙水阔，野鹜得相依。",
        "dynasty": "宋",
        "collection_info": null
    },
    {
        "title": "醉歌三首  其一",
        "author": "仇远",
        "content": "金渊醇酒贱，足可醉亡何。\n日觉醒时少，其如饮不多。\n人生间调笑，俗事暗消磨。\n此意神仙会，山童亦解歌。",
        "dynasty": "宋",
        "collection_info": null
    },
    {
        "title": "醉歌三首  其二",
        "author": "仇远",
        "content": "客居真易过，凡事不如仪。\n惟有閒寻睡，浑无趣作诗。\n晚晴行数步，日午酌三巵。\n繫马庭阶下，人多借去骑。",
        "dynasty": "宋",
        "collection_info": null
    },
    {
        "title": "醉歌三首  其三",
        "author": "仇远",
        "content": "清狂歌窈窕，微醉困瞢腾。\n酒薄多疑水，官閒一似僧。\n已知灯即火，不愿谷为陵。\n百事俱能了，惟余饮未能。",
        "dynasty": "宋",
        "collection_info": null
    },
    {
        "title": "自爱",
        "author": "仇远",
        "content": "金渊岂爱我，我自爱金渊。\n似蜜醪尤美，如珠米更圆。\n携家踰八口，窃禄又三年。\n书册盈归箧，毋嫌载月船。",
        "dynasty": "宋",
        "collection_info": null
    },
    {
        "title": "和友人韵",
        "author": "仇远",
        "content": "山林空入梦，诗酒未忘怀。\n老兴自不浅，卿言亦大佳。\n封侯无骨相，学道有心斋。\n安乐行窝在，栖栖且避乖。",
        "dynasty": "宋",
        "collection_info": null
    },
    {
        "title": "呈王达之御史",
        "author": "仇远",
        "content": "西晋文章伯，南台法令师。\n常因行部日，记得从游时。\n敏手除三害，贞心畏四知。\n何由侍王导，挥麈话襟期。",
        "dynasty": "宋",
        "collection_info": null
    },
    {
        "title": "赠别叶子启郭祥卿",
        "author": "仇远",
        "content": "萍水偶相逢，金渊客路中。\n帆船明日发，尊酒几时同。\n穷达无先后，交游贵始终。\n湖堤梅柳外，有约舣疏篷。",
        "dynasty": "宋",
        "collection_info": null
    },
    {
        "title": "敝车",
        "author": "仇远",
        "content": "汝自骑高马，予宁坐敝车。\n功名输俊茂，天地着迂疏。\n漫说痴人梦，仍看后世书。\n谪仙酒楼在，不醉欲何如。",
        "dynasty": "宋",
        "collection_info": null
    },
    {
        "title": "张氏隠居",
        "author": "仇远",
        "content": "杜老曾题品，依稀旧隠居。\n颇知书有味，肯教子为儒。\n筑屋先通燕，开池剩养鱼。\n相邀须饮醉，酒熟不烦沽。",
        "dynasty": "宋",
        "collection_info": null
    },
    {
        "title": "过郑氏幽居",
        "author": "仇远",
        "content": "趁雨过云关，东风尚峭寒。\n野花浑未放，石路卒难干。\n薄酒无多酌，穷途信少欢。\n归来借蓑笠，莫作老坡看。",
        "dynasty": "宋",
        "collection_info": null
    },
    {
        "title": "怀方严州  其一",
        "author": "仇远",
        "content": "八十一年前，科名已褎然。\n依刘王粲檄，入洛贺循船。\n受禅碑谁上，閒情赋自传。\n江山英气歇，堪恨亦堪怜。",
        "dynasty": "宋",
        "collection_info": null
    },
    {
        "title": "怀方严州  其二",
        "author": "仇远",
        "content": "八十一年终，堪嗟旅衬穷。\n胸中元耿耿，身外竟空空。\n白首太玄草，紫阳虚谷翁。\n平生有遗恨，五马未乘骢。",
        "dynasty": "宋",
        "collection_info": null
    },
    {
        "title": "怀方严州  其三",
        "author": "仇远",
        "content": "八十一年亡，哀哉老紫阳。\n佳儿方戒道，小妾漫专房。\n每忆先生被，常怀太守章。\n桐江诗万首，端可及龟堂。",
        "dynasty": "宋",
        "collection_info": null
    },
    {
        "title": "怀方严州  其四",
        "author": "仇远",
        "content": "八十一年身，栖迟客馆贫。\n登门曾有我，铭墓竟何人。\n醉梦高楼月，悲歌故国春。\n可能函玉骨，归葬练溪滨。",
        "dynasty": "宋",
        "collection_info": null
    },
    {
        "title": "怀方严州  其五",
        "author": "仇远",
        "content": "八十一年休，云何不首丘。\n岂无商女恨，肯作贾胡留。\n书籍从人卖，田园有子收。\n乌聊山在望，风雪去悠悠。",
        "dynasty": "宋",
        "collection_info": null
    },
    {
        "title": "怀张似之",
        "author": "仇远",
        "content": "少日登山屐，中年上水船。\n黄花犹自绿，白髪若为玄。\n但觉杯行速，那知帽影偏。\n南峰深秀处，回首重潸然。",
        "dynasty": "宋",
        "collection_info": null
    },
    {
        "title": "钓鰲亭",
        "author": "仇远",
        "content": "俯瞰秦淮水，前瞻鲁泮宫。\n明知倚阑者，不是钓鱼翁。\n古石棱棱长，春潮脉脉通。\n状元真宰相，千古一吴公。",
        "dynasty": "宋",
        "collection_info": null
    },
    {
        "title": "除夜新居  其一",
        "author": "仇远",
        "content": "避喧迁出郭，岁晚尚担簦。\n陋室大于斗，长途滑似冰。\n岂无问字酒，共守读书灯。\n老病须微禄，归田恨未能。",
        "dynasty": "宋",
        "collection_info": null
    },
    {
        "title": "除夜新居  其二",
        "author": "仇远",
        "content": "籸盆夹道明，爆竹小儿惊。\n但听窗前雪，不知楼上更。\n流年双羽急，深夜一鷄鸣。\n浅醉和衣睡，明朝要贺正。",
        "dynasty": "宋",
        "collection_info": null
    },
    {
        "title": "除夜新居  其三",
        "author": "仇远",
        "content": "茅檐盈尺雪，真是冷官居。\n穷巷稀人迹，今朝是岁除。\n聒厅无鼓吹，消夜足琴书。\n晓冻冰桥滑，邻家借板舆。",
        "dynasty": "宋",
        "collection_info": null
    },
    {
        "title": "元夕放夜",
        "author": "仇远",
        "content": "绣衣玉节驻江城，放得元宵两夜晴。\n陆地金莲方滟滟，一天明月故盈盈。\n逻兵酣卧忘钟韵，游子欢呼趁鼓声。\n儿女看灯归较晚，老夫自剔读书檠。",
        "dynasty": "宋",
        "collection_info": null
    },
    {
        "title": "忆西坡梅",
        "author": "仇远",
        "content": "杖藜久不到西坡，苔上梅花积渐多。\n野屋荒凉谁管领，酒尊期会竟蹉跎。\n韶光二月已强半，乐事一生能几何。\n頼有邻园春可折，洗瓶斜插在行窝。",
        "dynasty": "宋",
        "collection_info": null
    },
    {
        "title": "三月二十六日书所闻",
        "author": "仇远",
        "content": "从来赛社说金渊，鼓笛钲旗隘市廛。\n地上鬼神行白昼，夜中风雨洗青天。\n妖氛旱魃驱无迹，和气欢声兆有年。\n车马纵观儿女事，老夫闭户读韦编。",
        "dynasty": "宋",
        "collection_info": null
    },
    {
        "title": "寄陈仲麟",
        "author": "仇远",
        "content": "檇李城边送客船，梅花一别又三年。\n清风朗月思元度，骏马名姬羡谪仙。\n湖海倦游予白髪，园林真乐子青毡。\n楚生卜宅平生志，归日相从学力田。",
        "dynasty": "宋",
        "collection_info": null
    },
    {
        "title": "予自存博解印归乡心日夜相趣古人有名山川处辄忘归然归未易忘也梦得一联续之",
        "author": "仇远",
        "content": "业风宦海足波澜，常忆西湖南北山。\n熟处肯忘生处乐，别时虽易见时难。\n奉亲还舍君先得，投檄归田我未閒。\n漫说桃源人迹绝，故园松菊半荒残。",
        "dynasty": "宋",
        "collection_info": null
    },
    {
        "title": "送张叔夏游金陵",
        "author": "仇远",
        "content": "肯向金渊暂泊舟，相逢衮衮别方休。\n移宫换羽周郎顾，咏月吟风太白游。\n床上无金犹好客，尊中有酒可消愁。\n明朝又作台城客，细看青山似洛州。",
        "dynasty": "宋",
        "collection_info": null
    },
    {
        "title": "送陈壮甫税使归金陵",
        "author": "仇远",
        "content": "征商廉干不言钱，异事同寮又一年。\n美誉正香金濑曲，归心已在冶城边。\n家传簪笏青溪谱，风送旌旗上水船。\n小草相依行有日，莫须掺别重凄然。",
        "dynasty": "宋",
        "collection_info": null
    },
    {
        "title": "萧饶州见寄次韵",
        "author": "仇远",
        "content": "夜来听雨梦仇溪，梦觉招邀客赋诗。\n我自不分官冷热，子须能别酒淳漓。\n江头风顺鲈鱼到，天外春归杜宇知。\n十日菊花元不减，恰如六月见蒲葵。",
        "dynasty": "宋",
        "collection_info": null
    },
    {
        "title": "喜晴",
        "author": "仇远",
        "content": "新岁连朝喜遇晴，宜人宜谷最关情。\n郊原尚觉春光薄，市井先传米价平。\n趁暖飞虫生灭易，向阳征雁去留轻。\n北门冷掾无公事，閒看官梅野柳争。",
        "dynasty": "宋",
        "collection_info": null
    },
    {
        "title": "题赵千里溪山春游图",
        "author": "仇远",
        "content": "一溪流水数家村，短栎长松映荜门。\n不是花通辋川口，祇疑路隔武陵源。\n小桥瘦马行春色，远浦青山带雨痕。\n楼观玲珑云缥缈，须知画裏别干坤。",
        "dynasty": "宋",
        "collection_info": null
    },
    {
        "title": "寄武康王居正",
        "author": "仇远",
        "content": "曾向清溪采白苹，江东日暮别经春。\n投金濑上思归客，浮玉山前忆故人。\n千里云萍应念我，一庭风树敢忘亲。\n挂蓑石暖苔衣厚，拟买渔舠作近邻。",
        "dynasty": "宋",
        "collection_info": null
    },
    {
        "title": "寄梁中砥",
        "author": "仇远",
        "content": "句曲峰峦翠倚天，琳宫琼馆宴神仙。\n水程纔隔一百里，脚债未偿三十年。\n几拟看山携酒去，相期听雨对床眠。\n何当拨遣尘间事，一试松根喜客泉。",
        "dynasty": "宋",
        "collection_info": null
    },
    {
        "title": "寄子野",
        "author": "仇远",
        "content": "西窗隠几读南华，颇悟亡羊与战蜗。\n住久不知身是客，归休谁谓女无家。\n向阳野竹先抽笋，待雪官梅欲试花。\n我爱睡乡真乐地，底须频吃玉川茶。",
        "dynasty": "宋",
        "collection_info": null
    },
    {
        "title": "黑兔",
        "author": "仇远",
        "content": "何年偷舐玄霜鼎，变却蟾宫玉雪姿。\n毛颖未封先试墨，褐衣乍着便披缁。\n移来旸谷乌相对，跃入阴山鬼不知。\n踪迹分明予甚爱，正当秋晓月明时。",
        "dynasty": "宋",
        "collection_info": null
    },
    {
        "title": "和刘君佐韵寄董静传高士",
        "author": "仇远",
        "content": "雪暗江湖入暮年，何人苇外小延缘。\n水痕不动玉平岸，春意欲回花满天。\n懒出恐消桐屐蜡，醉吟忘上苎袍船。\n行当归学林和靖，结屋梅根伴鹤眠。",
        "dynasty": "宋",
        "collection_info": null
    },
    {
        "title": "惊蛰日雷",
        "author": "仇远",
        "content": "坤宫半夜一声雷，蛰户花房晓已开。\n野阔风高吹烛灭，电明雨急打窗来。\n顿然草木精神别，自是寒暄气候催。\n惟有石龟并木雁，守株不动任春回。",
        "dynasty": "宋",
        "collection_info": null
    },
    {
        "title": "雁去",
        "author": "仇远",
        "content": "离羣野雁在中庭，驯养经年羽翼成。\n因为哀鸣殊可念，岂知飞去太无情。\n天阴月黑多机穽，岁晚山空少弟兄。\n愿尔水田常饱暖，春风早问北归程。",
        "dynasty": "宋",
        "collection_info": null
    },
    {
        "title": "寄屠存博",
        "author": "仇远",
        "content": "三年尘土白鬚眉，拟向西湖濯客衣。\n林下杜鹃犹劝去，海边鸥鸟亦知几。\n及瓜将得葵丘代，存菊须寻栗里归。\n见说中山屠博士，乡心也趁白云飞。",
        "dynasty": "宋",
        "collection_info": null
    },
    {
        "title": "再寄子野",
        "author": "仇远",
        "content": "霜力风威各逞强，老夫絮被不离床。\n一贫已幸官将满，百计无如归最长。\n别后交朋难得信，梦中文字不成章。\n从来心似梅花白，莫入东风桃李场。",
        "dynasty": "宋",
        "collection_info": null
    },
    {
        "title": "寄邓善之",
        "author": "仇远",
        "content": "几年不寄子公书，忽向燕南遗鲤鱼。\n天远地遥归未得，男婚女嫁事何如。\n壮游自致青云上，漫仕谁怜白髪余。\n西浙林泉俱可隠，毋忘旧约共閒居。",
        "dynasty": "宋",
        "collection_info": null
    },
    {
        "title": "醉闻杜宇",
        "author": "仇远",
        "content": "几日冥迷醉梦中，醒来衣袖裹春风。\n杜鹃未歇鸟声碎，芍药已开花信空。\n差胜跨馿愁杜老，尽教骑马笑山公。\n卑官安得金貂换，尚有杖头三百铜。",
        "dynasty": "宋",
        "collection_info": null
    },
    {
        "title": "北村吴园雨中赏牡丹主人留饮",
        "author": "仇远",
        "content": "不谓村园见此花，娇红数朵眩晴霞。\n可怜国色天香种，竟落田夫野老家。\n略具杯盘供笋蕨，已拚杖屦污泥沙。\n莫愁乳鹿衔春去，自有蓬蒿尽力遮。",
        "dynasty": "宋",
        "collection_info": null
    },
    {
        "title": "官冷",
        "author": "仇远",
        "content": "不负平生下泽车，宦游卜宅亦村墟。\n家贫累重须干禄，官冷身閒可读书。\n高柳每闻鶑娅姹，破篱时度竹萧疏。\n西南林壑堪娱晚，静看飞云自卷舒。",
        "dynasty": "宋",
        "collection_info": null
    },
    {
        "title": "喜晴復雨",
        "author": "仇远",
        "content": "早起方夸甲子晴，夜分忽又似盆倾。\n黑云冉冉连灯暗，白浪滔滔与岸平。\n芹未出泥先有燕，花都委地尚无鶑。\n东桥沙觜多舟楫，直下荆溪不待撑。",
        "dynasty": "宋",
        "collection_info": null
    },
    {
        "title": "五日",
        "author": "仇远",
        "content": "湘魄能传楚泽芳，何如倒载醉襄阳。\n夕阴空照栽葵圃，宿雨难干打麦场。\n龙去涎留丹井湿，燕归泥落墨池香。\n枉将黍粽沉蛟窟，移与江村饷水荒。",
        "dynasty": "宋",
        "collection_info": null
    },
    {
        "title": "雨",
        "author": "仇远",
        "content": "才放庚申一日晴，天明一日雨如倾。\n乌云覆地阴阴合，白浪侵田滟滟平。\n屋漏未干连础润，桥低欲压碍舟行。\n桔橰不是閒家具，会听溪边鹅鹳鸣。",
        "dynasty": "宋",
        "collection_info": null
    },
    {
        "title": "雨坐  其一",
        "author": "仇远",
        "content": "梅霖寒似麦秋天，风葛凄凄未脱绵。\n金弹落池卢橘熟，红裙委地石榴鲜。\n汨罗遗恨空千载，濑水閒居尚一年。\n蒲酒相邀须径醉，归寻枕席付高眠。",
        "dynasty": "宋",
        "collection_info": null
    },
    {
        "title": "雨坐  其二",
        "author": "仇远",
        "content": "两年蒲节雨霏微，误我中山采药期。\n骑马出门随所寓，看花酌酒復奚疑。\n量悭未易胜金盏，臂弱犹堪繫綵丝。\n追忆侯家陪宴赐，素纨红葛翠交枝。",
        "dynasty": "宋",
        "collection_info": null
    },
    {
        "title": "与子野过永仙观循西城以归邂逅李戒甫夕山西爽诗料满目子野明发诗来予次韵  其一",
        "author": "仇远",
        "content": "坏垣荒径入蒿莱，不惹康衢半点埃。\n赏静偏怜雏笋长，趁凉自引瘦筇来。\n杯余潄齿呼新茗，石上题诗剥古苔。\n试问依檐双老桧，何如列柏在乌台。",
        "dynasty": "宋",
        "collection_info": null
    },
    {
        "title": "与子野过永仙观循西城以归邂逅李戒甫夕山西爽诗料满目子野明发诗来予次韵  其二",
        "author": "仇远",
        "content": "一笑相逢李伯时，树阴匝地绿云低。\n林梢落日犹余丈，天下好山多在西。\n我醉欲归须客送，君装已趣尚鹃啼。\n明朝定有新诗句，且让溪翁向上题。",
        "dynasty": "宋",
        "collection_info": null
    },
    {
        "title": "寓舍在青安门外由是出郊不数里羣山献状如游龙如奔马如踞虎豹深秀坡陀不一而足似有招引赋诗之意遂约子野再用韵  其一",
        "author": "仇远",
        "content": "西望宽平倦眼开，风收云翳扫烟埃。\n谁能白日捲帘坐，尽看青山排闼来。\n合沓断冈如引蔓，盘陀大石不生苔。\n此中林壑多仙迹，何必吹箫更楚台。",
        "dynasty": "宋",
        "collection_info": null
    },
    {
        "title": "寓舍在青安门外由是出郊不数里羣山献状如游龙如奔马如踞虎豹深秀坡陀不一而足似有招引赋诗之意遂约子野再用韵  其二",
        "author": "仇远",
        "content": "山列瑶簪束不齐，过云舒卷树高低。\n孟郊李白曾行处，泰华琅琊尽向西。\n瘦马自穿幽径去，老鶑犹恋落花啼。\n岂无崖壁平如削，留与诗人醉墨题。",
        "dynasty": "宋",
        "collection_info": null
    },
    {
        "title": "和仲祥大风韵  其一",
        "author": "仇远",
        "content": "正忧藴藴与隆隆，怪得连朝起大风。\n酷日从今宜敛暑，大王自古解称雄。\n中庭老树吹将折，破屋重茅卷已空。\n可是南溟茝欲化，爰居先避鲁门东。",
        "dynasty": "宋",
        "collection_info": null
    },
    {
        "title": "和仲祥大风韵  其二",
        "author": "仇远",
        "content": "非雨非雷势可乘，柔枝弱叶力难胜。\n疾于健将追奔马，豪似吟仙赋大鹏。\n柱砥潜移黄螘穴，山屏尽启白云縢。\n直须少霁飞廉怒，水落圩田谷再登。",
        "dynasty": "宋",
        "collection_info": null
    },
    {
        "title": "巫云九峰",
        "author": "仇远",
        "content": "谁割巫山一片云，峰峦罗列比儿孙。\n嵌空自是天生穴，剥蚀无非水渲痕。\n霜削秋清连竹色，露腴晓翠及蒲根。\n九峰九锁参差似，永镇仇溪第一村。",
        "dynasty": "宋",
        "collection_info": null
    },
    {
        "title": "观雨",
        "author": "仇远",
        "content": "雨师殿后疾雷先，风捲浮云似擘绵。\n大点成沤添黑潦，浓阴匝地暗青天。\n崦中暴长弥漫水，圩上平沉沮洳田。\n米直顿增车戽急，早推红日丽金渊。",
        "dynasty": "宋",
        "collection_info": null
    },
    {
        "title": "宦海",
        "author": "仇远",
        "content": "黄帽棕鞋隠者便，青衫槐笏我家传。\n一生碌碌空多事，六袠骎骎欠二年。\n安乐窝中閒有味，温柔乡裏老无缘。\n浮沉宦海终非愿，早葺山南屋数椽。",
        "dynasty": "宋",
        "collection_info": null
    },
    {
        "title": "屠存博教授赴溧水任留饮寓舍",
        "author": "仇远",
        "content": "只隔山中一日程，书船暂泊溧阳城。\n儒冠喜见贤翁季，道眼相看老弟兄。\n酒量吞江凉更阔，蝉声送客晚争鸣。\n青衫肯为琵琶湿，笑向天涯看月明。",
        "dynasty": "宋",
        "collection_info": null
    },
    {
        "title": "寄戚子云",
        "author": "仇远",
        "content": "七不能堪一不成，閒云自恨出山轻。\n柳枝骆马爱心断，莼菜鲈鱼归兴生。\n薄宦栖栖留泮水，故人渺渺隔台城。\n对床风雨何时卜，共翦青灯话到明。",
        "dynasty": "宋",
        "collection_info": null
    },
    {
        "title": "送张巨川归崇德",
        "author": "仇远",
        "content": "三载金渊入幙宾，转当繁剧转精神。\n高堂多有承颜乐，巨室都无切齿人。\n此日吏民争卧辙，他时事业继埋轮。\n语儿溪上沧浪水，有约征衣共浣尘。",
        "dynasty": "宋",
        "collection_info": null
    },
    {
        "title": "二十五日东风少定辛丑夜西风再作",
        "author": "仇远",
        "content": "东风已扫九衢埃，何事飈轮去復回。\n秋信苹洲凉渐迫，人家蓬户昼难开。\n低田受水祥禾偃，乱石飞空巨木摧。\n见说长淮旱无雨，蜚蝗几欲渡江来。",
        "dynasty": "宋",
        "collection_info": null
    },
    {
        "title": "五月六日晴芮君节卞西仲诸友来泛蒲和韵",
        "author": "仇远",
        "content": "端午凄凉雨压城，忽然端六报新晴。\n素衣尘暗行人老，绿树阴浓曙日明。\n倦眼冥冥浑似雾，忧心悄悄只如酲。\n枇杷荐酒犹堪醉，杏子微酸尚带生。",
        "dynasty": "宋",
        "collection_info": null
    },
    {
        "title": "用韵答萧济翁",
        "author": "仇远",
        "content": "想君不欠买山钱，要学骑馿孟浩然。\n拂袖径行轻万里，着书直待后千年。\n林泉短褐凄将老，斋馆孤灯耿不眠。\n明旦履霜何所向，大茅峰顶看芝田。",
        "dynasty": "宋",
        "collection_info": null
    },
    {
        "title": "答徐恕宣城寄别",
        "author": "仇远",
        "content": "怀古潸然老泪流，依稀见月喘吴牛。\n客乡时序留如燕，学舍风波小似舟。\n已恨浮云无巧夕，未知后月可中秋。\n徐卿忽寄新诗札，正倚双溪迭嶂楼。",
        "dynasty": "宋",
        "collection_info": null
    },
    {
        "title": "江阴何仲礼相访和答",
        "author": "仇远",
        "content": "月照空梁几梦中，翩然环佩下天风。\n十年不到澄江上，一棹能来濑水东。\n湖海交游今渐少，英豪见识略相同。\n旧时东野吟诗处，何日携壶酹此翁。",
        "dynasty": "宋",
        "collection_info": null
    },
    {
        "title": "答赵源仲",
        "author": "仇远",
        "content": "人到中年万事慵，我今况是六旬翁。\n归心已薄西湖水，余力重修古泮宫。\n官裏简书尤可畏，案头笔砚岂无功。\n迩来士习殊轻陗，愿与醇儒振义风。",
        "dynasty": "宋",
        "collection_info": null
    },
    {
        "title": "交山龙祠祷雨",
        "author": "仇远",
        "content": "晓入荒蹊陟断冈，多年庙食白龙王。\n要添溪上半篙水，不远山中一瓣香。\n灌木云昏旌斾出，高田土渴桔橰忙。\n莫疑栖隠无深洞，且得随车雨送凉。",
        "dynasty": "宋",
        "collection_info": null
    },
    {
        "title": "题王师尹宜晚楼",
        "author": "仇远",
        "content": "高捲书帘雨气寒，螺屏拥髻赴沧湾。\n去天一握屋上屋，斜日几重山外山。\n地展画图增暮景，风吹笑语落人间。\n栖鸦已寂归云急，却怪云犹未得閒。",
        "dynasty": "宋",
        "collection_info": null
    },
    {
        "title": "庆孝僧自金陵回虎林",
        "author": "仇远",
        "content": "白下长干住几年，西风入梦即飘然。\n断桥梅柳全非旧，古剎钟鱼大胜前。\n万里岂宜常作客，一箪且可稳栖禅。\n沧江东去风波恶，亦欲湖山结数椽。",
        "dynasty": "宋",
        "collection_info": null
    },
    {
        "title": "如上人归问浙中友信",
        "author": "仇远",
        "content": "何年驻锡下山中，既见匆匆又欲东。\n燕去鸿来俱是客，云生月落不离空。\n冷泉亭上参吟畅，飞雪岩前哭老同。\n方外友朋询近况，为言已作木鷄翁。",
        "dynasty": "宋",
        "collection_info": null
    },
    {
        "title": "过介卿溪南隠居",
        "author": "仇远",
        "content": "卜宅溪南远市喧，一经教子守田园。\n邵平未老瓜先熟，靖节能閒菊自存。\n无白丁来多酿酒，放青山入别开门。\n朝衣曾侍天香满，得似荷衣带露痕。",
        "dynasty": "宋",
        "collection_info": null
    },
    {
        "title": "悟上人同过史氏隠居",
        "author": "仇远",
        "content": "经时少暇出郊游，野旷山遥易见秋。\n祗怪朝来多爽气，似缘我辈是清流。\n荒台古井平芜湿，斜日西风乱叶愁。\n莫笑田翁无款待，绿菱新摘酒新篘。",
        "dynasty": "宋",
        "collection_info": null
    },
    {
        "title": "怀盛元仁",
        "author": "仇远",
        "content": "年过耳顺欲何如，臂膝酸寒齿髪疏。\n千里驱驰还倦矣，数椽卜筑合归与。\n山衔落日谁能繫，海涨平田自可锄。\n寄语虎林诸道伴，江湖处处有鲈鱼。",
        "dynasty": "宋",
        "collection_info": null
    },
    {
        "title": "秋日怀吾子行",
        "author": "仇远",
        "content": "秋高天阔雁南翔，游子愀然思故乡。\n重阳正当风雨近，三径故应松菊荒。\n酒酣耳热狂无益，江空目短愁何长。\n青山在望有晴日，我欲振衣千仞冈。",
        "dynasty": "宋",
        "collection_info": null
    },
    {
        "title": "七夕  其一",
        "author": "仇远",
        "content": "河鼓天孙各老成，无愁可解任秋声。\n痴儿笑月羞眉曲，稚女穿针鬬眼明。\n夜半且分瓜果供，天中岂识别离情。\n未能免俗消光景，醉卧西风梦亦清。",
        "dynasty": "宋",
        "collection_info": null
    },
    {
        "title": "七夕  其二",
        "author": "仇远",
        "content": "岁岁今宵乞巧楼，疏星如弈月如鈎。\n莫将寒信侵房屋，肯把閒情问女牛。\n儿笑无书空晒腹，妇言有酒可浇愁。\n鹊慵竟失河桥约，尽日喳喳古树头。",
        "dynasty": "宋",
        "collection_info": null
    },
    {
        "title": "题羣仙图",
        "author": "仇远",
        "content": "世代虽殊道不殊，衣冠气貌列仙儒。\n自怜无计攀灵辔，岂意相从入画图。\n把袂拍肩归福地，抗尘走俗笑泥涂。\n苔痕还绕榴皮相，风雨东林壁半芜。",
        "dynasty": "宋",
        "collection_info": null
    },
    {
        "title": "永逈观赏桂刘君佐黄景岩治酒",
        "author": "仇远",
        "content": "双桂峥嵘万竹间，云枝露粟缀高寒。\n轩窗日日吹香过，冠盖时时载酒看。\n月裏曾舂金杵臼，雨余乱点石棋盘。\n乘槎仙子清如鹤，一曲霓裳舞素鸾。",
        "dynasty": "宋",
        "collection_info": null
    },
    {
        "title": "中秋月出復雨有怀叶子文汤明叔",
        "author": "仇远",
        "content": "溧滨三度见中秋，感叹光阴逐水流。\n常是浮云妬佳月，不容老子醉高楼。\n鲈香易动张翰兴，鲸背难追李白游。\n遥忆诗人豪气在，湖天空阔放扁舟。",
        "dynasty": "宋",
        "collection_info": null
    },
    {
        "title": "中秋待月不见  其一",
        "author": "仇远",
        "content": "期修翫事在杭州，月夕那知常滞留。\n纵有侯芭常载酒，惜无李白共登楼。\n蛩催织妇贫非懒，云掩霜娥老似羞。\n应笑山翁痴守待，满身风露冷貂裘。",
        "dynasty": "宋",
        "collection_info": null
    },
    {
        "title": "中秋待月不见  其二",
        "author": "仇远",
        "content": "年年待月引壶觞，坐对中庭玉一方。\n静夜忽惊云作雨，索居空使客思乡。\n荒鷄声续檐花滴，蝴蝶梦回岩桂香。\n何处高楼见山阔，快予吹笛据胡床。",
        "dynasty": "宋",
        "collection_info": null
    },
    {
        "title": "赏桂",
        "author": "仇远",
        "content": "秋来常为桂花忙，叶叶西风粟粟凉。\n奎甫宅中开四树，儒珍园后粲孤芳。\n小山招隠人空老，朗月当庭影亦香。\n可必明年能赏得，一觞且醉此花旁。",
        "dynasty": "宋",
        "collection_info": null
    },
    {
        "title": "夜闻秋声",
        "author": "仇远",
        "content": "西南振响使人惊，未必秋声作此声。\n万骑奔驰鼙鼓动，千夫翻踏桔橰鸣。\n初疑潮汐还疑雨，只在山林不在城。\n人道今年丰稔兆，灯前起舞待天明。",
        "dynasty": "宋",
        "collection_info": null
    },
    {
        "title": "送许君起赴余干教授  其一",
        "author": "仇远",
        "content": "当年而父同吾父，各罄籯金共教儿。\n可惜两翁黄壤下，不知二子绿衣时。\n着鞭虽已撞楼破，列鼎宁无负米思。\n千里送君何以赠，长歌泮水蓼莪诗。",
        "dynasty": "宋",
        "collection_info": null
    },
    {
        "title": "送许君起赴余干教授  其二",
        "author": "仇远",
        "content": "兰佩蓉裳似倦游，东隅虽失尚堪收。\n君骑潄玉亭前马，我舣投金濑上舟。\n八品一官俱独冷，两州千里隔三秋。\n南溟鲲化君能事，甘分西湖侣白鸥。",
        "dynasty": "宋",
        "collection_info": null
    },
    {
        "title": "闻金之一邓牧心叶去文皆羽化山中",
        "author": "仇远",
        "content": "独居学道坐枯禅，鹿豕交游七十年。\n能以幻躯当雨雪，终无虚腹坐神仙。\n平生文字知谁爱，老死山林绝可怜。\n他日钱塘耆旧传，三高宜入画图传。",
        "dynasty": "宋",
        "collection_info": null
    },
    {
        "title": "吴成季尊师与其弟元初会于维扬即还金陵成季寄诗因和",
        "author": "仇远",
        "content": "初平兄弟总神仙，化石为羊入上天。\n万里相期云上下，一江不隔水渊潫。\n对床夜雨吟诗烛，归棹春风载酒船。\n此是人生真乐事，岸花汀草意无边。",
        "dynasty": "宋",
        "collection_info": null
    },
    {
        "title": "寄吴元初道录",
        "author": "仇远",
        "content": "桃花两度见青春，梦裏玄都隔几尘。\n升斗自怜为客久，舟车每惜寄书频。\n君如当日陶弘景，我亦他时贺季真。\n东望冶城空恋恋，西湖非晚作归人。",
        "dynasty": "宋",
        "collection_info": null
    },
    {
        "title": "中秋月出復雨有怀叶子文汤明叔",
        "author": "仇远",
        "content": "三秋此夕恰平分，城市人家半闭门。\n正忆紫云吹玉笛，忽惊皓月照金樽。\n宦情素薄鸿初到，诗兴方浓雨又昏。\n不是桂花香自慰，倚栏无语易销魂。",
        "dynasty": "宋",
        "collection_info": null
    },
    {
        "title": "明朝",
        "author": "仇远",
        "content": "秋风袅袅雨潇潇，兀兀郊居出市遥。\n未欠三杯通大道，且欣九日是明朝。\n篱边旧菊犹堪摘，天末新鸿不可招。\n莫恨登高无脚力，强搘湘竹造山椒。",
        "dynasty": "宋",
        "collection_info": null
    },
    {
        "title": "和西仲秋日闻鶑诗",
        "author": "仇远",
        "content": "不待风霜剪碧林，柳阴忽见一梭金。\n似传西帝宸游信，空惹东窗梦觉心。\n暂辍笙歌聊试听，既无桃杏莫须吟。\n旧交燕子归何处，好倩宾鸿为嗣音。",
        "dynasty": "宋",
        "collection_info": null
    },
    {
        "title": "中秋同陈奎甫放舟",
        "author": "仇远",
        "content": "寻荷访桂远相过，载雨仙舟泛绿波。\n老眼已经秋若此，赏心莫问夜如何。\n金樽檀板逢欢伯，玉宇琼楼锁素娥。\n争得西风卷云幕，与君弄月扣舷歌。",
        "dynasty": "宋",
        "collection_info": null
    },
    {
        "title": "次日归舟和南仲",
        "author": "仇远",
        "content": "𠙶山渺渺点青螺，古濑澄澄似绛河。\n尘世不知秋过半，水乡但觉月明多。\n轻舟傲兀鱼龙窟，夹岸横陈早晚禾。\n一笑跃身烟雾表，醉归何恤夜行诃。",
        "dynasty": "宋",
        "collection_info": null
    },
    {
        "title": "九月八日持螯",
        "author": "仇远",
        "content": "趁晴明日拟登高，十里龙山肯惮劳。\n但愿有钱堪对菊，莫愁无手可持螯。\n蝨官只合辞归去，鼠腹安能赋老饕。\n行见白衣人送酒，已拚痛饮读离骚。",
        "dynasty": "宋",
        "collection_info": null
    },
    {
        "title": "九日诸友屏峰上方登高得登字",
        "author": "仇远",
        "content": "天借重阳一日晴，因过竹院远寻僧。\n翠屏晚对无人共，画栋朝飞与客登。\n旋摘菊花浮腊醖，待分贝叶读秋灯。\n余生有暇须行乐，漫向松冈嘆废陵。",
        "dynasty": "宋",
        "collection_info": null
    },
    {
        "title": "九日次程公明韵",
        "author": "仇远",
        "content": "风帘猎猎傍檐斜，问酒来投野老家。\n佳节已逢重九日，东篱未见两三花。\n科头坐石从吹帽，拭眼看山似隔纱。\n七里冈前归路闇，月悬破镜忆秦嘉。",
        "dynasty": "宋",
        "collection_info": null
    },
    {
        "title": "追和陈去非宣和甲辰重九韵",
        "author": "仇远",
        "content": "世态炎凉不足忧，吾生赢得日优游。\n九日忽惊枫叶落，百年几见菊花秋。\n忘形诗酒新丰客，满目溪山古溧州。\n闻道市桥骑马滑，山公归醉得无愁。",
        "dynasty": "宋",
        "collection_info": null
    },
    {
        "title": "重阳见菊占冬晴上熟",
        "author": "仇远",
        "content": "满城风日酿轻霜，昨夜东篱菊尽黄。\n正月自非添一闰，此花安得及重阳。\n新鸿远到愁无信，螃蟹中虚怕有芒。\n浊酒醒来闻吉语，晴过冬至兆丰穰。",
        "dynasty": "宋",
        "collection_info": null
    },
    {
        "title": "南仲以潘老句约赋",
        "author": "仇远",
        "content": "秋声浩荡夜凄凉，却喜田家熟稻粮。\n千里江湖随薄宦，满城风雨近重阳。\n菊花渐拆青青蘂，桂树独飘粟粟香。\n幸是催租人未至，尊前聊为足成章。",
        "dynasty": "宋",
        "collection_info": null
    },
    {
        "title": "十日与侯伯用谢元焘诸友泛菊得头字",
        "author": "仇远",
        "content": "西风吹髪冷飕飕，頼有多情帽裹头。\n九日已知成昨夜，绿樽聊復集清流。\n山房霜菊偏能耐，客路云萍故自浮。\n欲识岁寒心皎洁，一方月色十分秋。",
        "dynasty": "宋",
        "collection_info": null
    },
    {
        "title": "和胡定甫  其一",
        "author": "仇远",
        "content": "几年野水倚扁舟，风雪尘埃暗绮裘。\n齐鲁青山恒北望，江湖白鸟共东流。\n杜陵骑马寻征路，李白题诗遍酒楼。\n文学卑官何足说，直须揽辔觅封侯。",
        "dynasty": "宋",
        "collection_info": null
    },
    {
        "title": "和胡定甫  其二",
        "author": "仇远",
        "content": "淡泊相逢古溧州，世情客况两悠悠。\n腐儒都不通人事，冷掾何曾似宦游。\n轻薄成风虽可畏，廉勤律己每无愁。\n他时重会西湖上，把酒联诗日自由。",
        "dynasty": "宋",
        "collection_info": null
    },
    {
        "title": "和费廷玉  其一",
        "author": "仇远",
        "content": "我昔南徐讲席分，知君肥遯白云村。\n草深能使芝兰没，木落方推竹柏尊。\n试问上书投魏阙，何如解组守衡门。\n西风吹醒槐安梦，斜日悠悠半隠垣。",
        "dynasty": "宋",
        "collection_info": null
    },
    {
        "title": "和费廷玉  其二",
        "author": "仇远",
        "content": "笑人狗走鹿斯奔，父子瓜畦手自耘。\n不愿青黄施断木，且将苍白看浮云。\n山巾聊友华阳鹤，野饭时羹古涧芹。\n显宦何如廉贾好，茜巵千石鮆千斤。",
        "dynasty": "宋",
        "collection_info": null
    },
    {
        "title": "和南仲见寄  其一",
        "author": "仇远",
        "content": "儒冠误我欲投簪，抱膝聊为陇上吟。\n故里未归先入梦，新交虽好少知心。\n清光湛湛溪中月，遗迹沉沉濑底金。\n闻道雪晴丰荠麦，行看放犊满桃林。",
        "dynasty": "宋",
        "collection_info": null
    },
    {
        "title": "和南仲见寄  其二",
        "author": "仇远",
        "content": "我本西湖一散人，偶来溪上濯乌巾。\n波光绿映台城柳，山色青回句曲春。\n客舍相亲那忍别，交情到老愿如新。\n江南天气偏宜暖，满目东风起曲尘。",
        "dynasty": "宋",
        "collection_info": null
    },
    {
        "title": "送程子方归蜀  其一",
        "author": "仇远",
        "content": "薄葺田园溧泽边，乡心常梦蜀山川。\n梨花知几逢寒食，麦饭谁能洒墓田。\n矍铄老翁轻客路，扶携稚子上江船。\n东还莫为亲朋恋，自古云安有杜鹃。",
        "dynasty": "宋",
        "collection_info": null
    },
    {
        "title": "送程子方归蜀  其二",
        "author": "仇远",
        "content": "风雪飘萧季子裘，大江西泝过荆州。\n浑家无计归葱肆，岁晚何人付麦舟。\n长子应门宽后虑，轻帆入峡及春游。\n明年归趁梅花发，共醉䲔僊旧酒楼。",
        "dynasty": "宋",
        "collection_info": null
    },
    {
        "title": "又送程公礼侍父归蜀用方万里韵",
        "author": "仇远",
        "content": "远从溧里上潼川，渚宿岩栖约半年。\n老子情怀原不浅，扁舟风景浩无边。\n故乡兵后几人在，明月秋中何处圆。\n母氏悬悬兄弟望，顺流及早理归船。",
        "dynasty": "宋",
        "collection_info": null
    },
    {
        "title": "和友人洮湖韵",
        "author": "仇远",
        "content": "落日洮湖自放舟，诗筒特为寄交游。\n征夫独寐难为夜，老我多愁不但秋。\n清兴何人联石鼎，虚名无梦到金瓯。\n黄鸡白酒田家乐，止有躬耕愿未酬。",
        "dynasty": "宋",
        "collection_info": null
    },
    {
        "title": "呈王元亨佥事",
        "author": "仇远",
        "content": "三槐鬰鬰德之符，喜向金渊识大儒。\n早读父书明体用，夙将使指厉廉隅。\n动摇山岳威犹在，收敛风霜寂似无。\n人道鲁公来辨狱，行看霖雨泽焦枯。",
        "dynasty": "宋",
        "collection_info": null
    },
    {
        "title": "白海青",
        "author": "仇远",
        "content": "素禽敏疾出扶余，六翮双拳胆气麄。\n海外天鹅能独击，云间俊鹘敢齐驱。\n㩳身直上非无见，恋主归来不待呼。\n渭水鹰扬亦如此，好将粉墨写成图。",
        "dynasty": "宋",
        "collection_info": null
    },
    {
        "title": "秋晚斋居  其一",
        "author": "仇远",
        "content": "君子堂西屋数间，但能容膝敢求安。\n悄无人迹如深井，惯听秋声是冷官。\n繫马阶前慵夜秣，种蔬墙下助朝餐。\n携来书卷犹堪读，好共青灯了岁寒。",
        "dynasty": "宋",
        "collection_info": null
    },
    {
        "title": "秋晚斋居  其二",
        "author": "仇远",
        "content": "校官既与庙官同，胡不移家在泮宫。\n暮四朝三嫌有累，岁糜月费愧无功。\n致身馆阁须公等，曝背庭除任老翁。\n却喜北窗新植竹，行看玉立向南风。",
        "dynasty": "宋",
        "collection_info": null
    },
    {
        "title": "秋晚斋居  其三",
        "author": "仇远",
        "content": "干坤身世一蘧庐，南北东西总可居。\n此去三年韩博士，向来四壁马相如。\n移文早遣仆征米，欹枕夜听儿读书。\n驾驷乘骢非我事，不如醉兀小肩舆。",
        "dynasty": "宋",
        "collection_info": null
    },
    {
        "title": "秋晚斋居  其四",
        "author": "仇远",
        "content": "奇字生来识不多，莫烦载酒日相过。\n廊空尽有叶堪扫，门冷浑无雀可罗。\n肯为功名亏道义，常因课讲费吟哦。\n苔荒茅屋归期远，细雨檐花且醉歌。",
        "dynasty": "宋",
        "collection_info": null
    },
    {
        "title": "和姜景星  其一",
        "author": "仇远",
        "content": "瓦霜砖日合寒晴，最爱幽窗远市声。\n懒去着书追管葛，闲来读易玩周程。\n劳心未必能齐物，寡欲才堪论养生。\n蓍久不神何用卜，了知身世遯而亨。",
        "dynasty": "宋",
        "collection_info": null
    },
    {
        "title": "和姜景星  其二",
        "author": "仇远",
        "content": "开遍梅花腊渐残，又传新历岁更端。\n书生爱日惟愁晚，稚子敲冰不怕寒。\n酒压蚁篘醅可拨，诗题蜡纸墨难干。\n宦游得似家居乐，一枕三竿梦寐安。",
        "dynasty": "宋",
        "collection_info": null
    },
    {
        "title": "和张辅之赠别",
        "author": "仇远",
        "content": "夜雨溪头泊客船，檐花沟溜亦涓涓。\n灯前诗酒留三宿，纸上功名付百年。\n寒雁叫霜投木末，晴云扶日出山巅。\n欲归苦被微官缚，不得相从酌冷泉。",
        "dynasty": "宋",
        "collection_info": null
    },
    {
        "title": "方竹杖",
        "author": "仇远",
        "content": "劲节棱棱瘦且坚，形模界尺出天然。\n山翁甚爱资扶老，村衲无知误削圆。\n偏称深衣同此矩，漫夸长笛大如椽。\n有时閒为吟诗出，徙倚中庭月一砖。",
        "dynasty": "宋",
        "collection_info": null
    },
    {
        "title": "授时历以丁未为一岁  其一",
        "author": "仇远",
        "content": "仇山村叟始生辰，六袠平头又见春。\n检历今年交一岁，乘槎有日到三神。\n文章翰墨聊从好，富贵功名莫认真。\n且醉市桥新熟酒，红梅花插白纶巾。",
        "dynasty": "宋",
        "collection_info": null
    },
    {
        "title": "授时历以丁未为一岁  其二",
        "author": "仇远",
        "content": "一从妻子累心身，役役劳劳春復春。\n苦被长贫难择禄，宁甘渐老不如人。\n广文冷坐非无饭，张翰思归岂为莼。\n莫问当初弧矢事，祗今笔砚亦生尘。",
        "dynasty": "宋",
        "collection_info": null
    },
    {
        "title": "秋怀和子野  其一",
        "author": "仇远",
        "content": "霜纨如月胜吴纱，彷佛蟾宫路未赊。\n涤暑自宜斟瑞露，凭虚谁肯乞飞霞。\n荒城蔓草生萤火，古濑西风起浪花。\n梦裏仇山归未得，竹篱茅屋趁溪斜。",
        "dynasty": "宋",
        "collection_info": null
    },
    {
        "title": "秋怀和子野  其二",
        "author": "仇远",
        "content": "自笑酸寒老孟郊，厌看俗事聚牛毛。\n故乡甚爱鲈鱼美，冷掾何嫌马骨高。\n少日宦情原淡泊，凉风客鬓转刁骚。\n荷衣槐笏徒拘束，不似芒鞋白纻袍。",
        "dynasty": "宋",
        "collection_info": null
    },
    {
        "title": "陈明远书塾与蒋平仲张伯成清话",
        "author": "仇远",
        "content": "霜晴泛渚狎轻鸥，人物欣逢古太丘。\n乔木故家犹昨日，寒花老圃正清秋。\n尊开北海心先醉，烛尽西窗话不休。\n笑我一身閒未得，又随新雨上归舟。",
        "dynasty": "宋",
        "collection_info": null
    },
    {
        "title": "送郭君贤使君赴建德任  其一",
        "author": "仇远",
        "content": "天边久下紫泥书，日日东津望使车。\n最爱小儿骑竹马，也随迓吏过桐庐。\n良民吐气心方快，宿弊盘根力为锄。\n祗恐声名满朝着，春坊宾客又新除。",
        "dynasty": "宋",
        "collection_info": null
    },
    {
        "title": "送郭君贤使君赴建德任  其二",
        "author": "仇远",
        "content": "先朝日近侍明光，步武骎骎政事堂。\n玉宇承恩沾湛露，金渊遗爱托甘棠。\n江山此去分风月，门户从来凛雪霜。\n虎兕枭狐宜敛迹，丈夫原不畏豪强。",
        "dynasty": "宋",
        "collection_info": null
    },
    {
        "title": "和吴东升",
        "author": "仇远",
        "content": "知君豹隠白云村，杖履春风忽过门。\n独立幸无妻子累，老成喜有典型存。\n冰悬古树花尤隽，雪涨寒江水不浑。\n冷落十年灯火读，何时窗下约重温。",
        "dynasty": "宋",
        "collection_info": null
    },
    {
        "title": "和子野郊居见寄  其一",
        "author": "仇远",
        "content": "知君标格眼前稀，暂别令人入梦思。\n铗有可弹何必嘆，书如肯借本非痴。\n且看平子归田赋，更和渊明述酒诗。\n我劝山中多种漆，收功莫恨十年迟。",
        "dynasty": "宋",
        "collection_info": null
    },
    {
        "title": "和子野郊居见寄  其二",
        "author": "仇远",
        "content": "论心握手到忘形，性癖耽诗各瘦生。\n美酒三升差可恋，良田二顷不如耕。\n溪晴正熟眠鸥梦，门静那惊吠犬声。\n泉石烟霞能自乐，弃予高举得无情。",
        "dynasty": "宋",
        "collection_info": null
    },
    {
        "title": "和子野郊居见寄  其三",
        "author": "仇远",
        "content": "归去来兮意趣长，幽居远隔水云乡。\n花粘石几吟诗笔，风度溪房煮药香。\n把酒有时思太白，下车何日见元方。\n云萍暂聚还分散，可是先生铁石肠。",
        "dynasty": "宋",
        "collection_info": null
    },
    {
        "title": "和子野郊居见寄  其四",
        "author": "仇远",
        "content": "因子洮湖归钓鱼，西湖我亦念吾庐。\n途穷但觉知心少，性直由来料事疏。\n爱把琴弹招隠操，忍拈笔写绝交书。\n人间喜怒须臾事，暮四朝三任众狙。",
        "dynasty": "宋",
        "collection_info": null
    },
    {
        "title": "生日和洪山甫见赠韵",
        "author": "仇远",
        "content": "雪云无罅霁无期，勾引春光入泮池。\n师道幸为文学掾，尧夫喜见太平时。\n典衣沽酒从儿笑，闭户吟诗只子知。\n甚欲相随强歌舞，却怜多病觉衰迟。",
        "dynasty": "宋",
        "collection_info": null
    },
    {
        "title": "初冬郊行  其一",
        "author": "仇远",
        "content": "喜闻颍弟与坡兄，趁小春晴野外行。\n独树荒村生处僻，落霞孤鹜去边明。\n豳风酒食归田乐，韶部埙箎打稻声。\n从此广文差饭足，素餐祇愧老农耕。",
        "dynasty": "宋",
        "collection_info": null
    },
    {
        "title": "初冬郊行  其二",
        "author": "仇远",
        "content": "懒向南园拜石兄，肯寻村叟傍溪行。\n黄云覆亩金穰熟，白露横江红叶明。\n彭泽归来辞内景，康衢击壤曲中声。\n一丁不识多牛者，应笑书田事笔耕。",
        "dynasty": "宋",
        "collection_info": null
    },
    {
        "title": "公退曝日",
        "author": "仇远",
        "content": "公退无营懒读书，出门佳客费招呼。\n閒搔短髪身将老，独坐长檐日未晡。\n溪女卖鱼随市价，村夫骑马纳官租。\n劳生役役知何益，却笑今吾即故吾。",
        "dynasty": "宋",
        "collection_info": null
    },
    {
        "title": "雪晴",
        "author": "仇远",
        "content": "腊尾春头半月期，寒欺人日雪销迟。\n纔升晴旭扶桑树，便拂东风细柳枝。\n和气满城真可掬，丰年击壤已先知。\n侏儒温饱皇天赐，行续中和乐职诗。",
        "dynasty": "宋",
        "collection_info": null
    },
    {
        "title": "至日用张伯举韵",
        "author": "仇远",
        "content": "博士无毡卧冷斋，有朋喜自远方来。\n腊前一信春先到，陇首数枝梅已开。\n少忍年荒须辟谷，尚迟酒禁且衔杯。\n山中茅屋不归去，空想秋风暗绿苔。",
        "dynasty": "宋",
        "collection_info": null
    },
    {
        "title": "至日怀罗国宾  其一",
        "author": "仇远",
        "content": "官冷谁能送酒钱，江乡节物倍萧然。\n容颜一日老一日，人事一年经一年。\n野仆竹舆侵晓出，病妻布被抱愁眠。\n甘心归隠青岩下，閒共残农理废田。",
        "dynasty": "宋",
        "collection_info": null
    },
    {
        "title": "至日怀罗国宾  其二",
        "author": "仇远",
        "content": "羣阴剥尽一阳回，霜日烘晴宿雾开。\n闭户读书差自乐，载肴问字莫须来。\n荣枯易了观芸草，冷暖相忘付酒杯。\n得似山居酬应少，昼长閒坐看寒梅。",
        "dynasty": "宋",
        "collection_info": null
    },
    {
        "title": "润州许使君寄饷新酿以流金笺为贽且供诗藁",
        "author": "仇远",
        "content": "浮玉乘壶香似桂，流金方絮滑如苔。\n报投且致相思意，酬唱须寻应猝才。\n君喜旌幢开使府，我贪花竹作春台。\n明年准拟游招隠，莫放遮山绣幕来。",
        "dynasty": "宋",
        "collection_info": null
    },
    {
        "title": "冬日小斋即事",
        "author": "仇远",
        "content": "芦苇周遭旧楮糊，就中穴地砌砖炉。\n儒酸官冷浑相称，草卧毡眠本不拘。\n窗外十分西日照，帘间半点北风无。\n一瓶雪水煎茶熟，清气真能压武夫。",
        "dynasty": "宋",
        "collection_info": null
    },
    {
        "title": "君子堂小集",
        "author": "仇远",
        "content": "乐岁欣逢节序新，公堂称兕集嘉宾。\n衣冠尚想江东旧，芹藻初回泮水春。\n无事聊为文字饮，相看总是老成人。\n且须饱吃圭田饭，朝市山林各致身。",
        "dynasty": "宋",
        "collection_info": null
    },
    {
        "title": "岁晏迁居",
        "author": "仇远",
        "content": "借榻青安恰一年，年穷何事復谋迁。\n官閒空绾文章印，水浅难移书画船。\n稚子欢呼新入屋，老夫嘆息早归田。\n人生聚散如鳬雁，极目江湖万里天。",
        "dynasty": "宋",
        "collection_info": null
    },
    {
        "title": "子野雪后寄和却寄廷玉  其一",
        "author": "仇远",
        "content": "渊明白髪满头生，肯赋閒情未老成。\n自笑冷官租屋住，每因来使出郊迎。\n横经空忝先生号，解印仍呼处士名。\n惟有溪干隠君子，知予的的愿归耕。",
        "dynasty": "宋",
        "collection_info": null
    },
    {
        "title": "子野雪后寄和却寄廷玉  其二",
        "author": "仇远",
        "content": "琴书笔砚伴閒身，斗室依然不觉贫。\n野犬自来能吠雪，土牛此去且迎春。\n一毡辗转衾无絮，四壁凄凉甑有尘。\n昨夜东风先破冻，江梅冷眼笑何人。",
        "dynasty": "宋",
        "collection_info": null
    },
    {
        "title": "子野雪后寄和却寄廷玉  其三",
        "author": "仇远",
        "content": "平明跨马晚方归，偃仰行窝早见几。\n余子祗宜床下卧，诗人顿觉眼中稀。\n堂堂白璧埋黄壤，冉冉缁尘染素衣。\n得酒便须开口笑，雪畦紫芋胜秋肥。",
        "dynasty": "宋",
        "collection_info": null
    },
    {
        "title": "子野雪后寄和却寄廷玉  其四",
        "author": "仇远",
        "content": "素琴挂壁已多时，政尔难逢钟子期。\n腹有精神方学道，面无尘土始言诗。\n山童隔壁沽村醖，田叟登门送墓碑。\n小市饥氓争籴米，青州太守可能知。",
        "dynasty": "宋",
        "collection_info": null
    },
    {
        "title": "至后  其一",
        "author": "仇远",
        "content": "凭高欲验晓云黄，东际红光见太阳。\n便觉池芹春滟滟，俄惊檐竹昼琅琅。\n君师百拜恩难报，文史三冬志未偿。\n吾道千钧悬一缕，愿同绣綫日添长。",
        "dynasty": "宋",
        "collection_info": null
    },
    {
        "title": "至后  其二",
        "author": "仇远",
        "content": "阳和昨夜到梅边，喜得春风一信传。\n同舍团栾齐贺岁，异乡飘泊又经年。\n梦中归路忘舟楫，客裏生涯倚俸钱。\n纸帐布衾差稳睡，不愁独冷坐无毡。",
        "dynasty": "宋",
        "collection_info": null
    },
    {
        "title": "至后  其三",
        "author": "仇远",
        "content": "霜华如雪着乌巾，染鬓粘鬚白未匀。\n人羡久生趋老境，日随长至到新春。\n投金濑上能容我，贡玉堂中自有人。\n溧酒清醇鱼菜美，不妨频日宴嘉宾。",
        "dynasty": "宋",
        "collection_info": null
    },
    {
        "title": "至后  其四",
        "author": "仇远",
        "content": "了知五十九年非，景薄崦嵫合见几。\n夜半虽当泉脉动，腊前未见雪花飞。\n客程鸿雁骎骎老，家养鸡豚处处肥。\n千日及瓜今过半，未知何日定言归。",
        "dynasty": "宋",
        "collection_info": null
    },
    {
        "title": "岁穷早睡",
        "author": "仇远",
        "content": "骥尾流光不可追，山中小草合知非。\n腊余四日春先到，官满三年客早归。\n暗雨随风茅屋漏，荒城争米燎盆稀。\n明朝又赴公筵贺，灯下醒眠懒解衣。",
        "dynasty": "宋",
        "collection_info": null
    },
    {
        "title": "十一月十六日学宫对酒",
        "author": "仇远",
        "content": "客况冬晴足自宽，招邀春意入毫端。\n浮云蔽日俄生暝，急雨随风故作寒。\n诗酒相寻忘尔汝，古今难必是悲欢。\n茫茫山岳蘧蘧梦，不了梅花冷眼看。",
        "dynasty": "宋",
        "collection_info": null
    },
    {
        "title": "衰年",
        "author": "仇远",
        "content": "衰年六十喜平头，微禄虚名老可羞。\n自笑一生同蝜蝂，了知万事等蜉蝣。\n寡懽元亮须归去，老病相如已倦游。\n只忆西湖春涨绿，柳边雪外舣兰舟。",
        "dynasty": "宋",
        "collection_info": null
    },
    {
        "title": "送汤希贤晦庵书院山长",
        "author": "仇远",
        "content": "文公阙里女星源，手泽遗书尚有传。\n精舍三年常作主，修程千里若登仙。\n青衫槐笏存家谱，练带花屏拥客船。\n故老或询予出处，为言索米向金渊。",
        "dynasty": "宋",
        "collection_info": null
    },
    {
        "title": "与李孔言上舍谈星命",
        "author": "仇远",
        "content": "辟雍人物已无多，奈此江湖落拓何。\n鹤表只宜归井邑，雁程不必度关河。\n诗书志气存司马，言语功名付祝鮀。\n炙輠谈天非我事，雨灯聊和醉时歌。",
        "dynasty": "宋",
        "collection_info": null
    },
    {
        "title": "游士",
        "author": "仇远",
        "content": "游士登门索裹粮，尘埃冉冉化衣裳。\n老夫也自饭不饱，童子聊沽酒共尝。\n彼此身谋宁枉道，古今乐事是归乡。\n家徒四壁侯千户，梦裏谁能较短长。",
        "dynasty": "宋",
        "collection_info": null
    },
    {
        "title": "岁除志喜",
        "author": "仇远",
        "content": "郊居守岁若为情，一岁中间百事经。\n建业长男方入拜，桐江小女又归宁。\n蒙头被暖先高卧，婪尾杯空且独醒。\n席上梅花开胜雪，寒香尽足慰飘零。",
        "dynasty": "宋",
        "collection_info": null
    },
    {
        "title": "除夕前一日雪",
        "author": "仇远",
        "content": "江城腊尽渐春来，三白呈祥不待催。\n和气已知随处满，梅花正用此时开。\n寒香冷艷相吞吐，月斧风斤巧剪裁。\n布絮寝衣烘未透，炉边酒熟且衔杯。",
        "dynasty": "宋",
        "collection_info": null
    },
    {
        "title": "呈王直卿御史",
        "author": "仇远",
        "content": "金渊宝地阅金经，朝夕追随骢马行。\n激浊扬清真御史，即温听厉老先生。\n衣冠文物今无几，车笠交游最有情。\n早愿明时相司马，他年洛社会耆英。",
        "dynasty": "宋",
        "collection_info": null
    },
    {
        "title": "小斋四花 梅",
        "author": "仇远",
        "content": "艾纳护春香，横枝偃霜月。\n绝怜玉妃面，化作铁汉骨。",
        "dynasty": "宋",
        "collection_info": null
    },
    {
        "title": "小斋四花 水仙",
        "author": "仇远",
        "content": "翠翘玉搔头，湘妃赴蓬岛。\n如何谱骚人，不收此香草。",
        "dynasty": "宋",
        "collection_info": null
    },
    {
        "title": "小斋四花 菊",
        "author": "仇远",
        "content": "晶晶雪前黄，矫矫霜下杰。\n秋香宁可衰，相与全晚节。",
        "dynasty": "宋",
        "collection_info": null
    },
    {
        "title": "小斋四花 蜡梅",
        "author": "仇远",
        "content": "别作一家春，故畹已禾黍。\n黄香从何来，谁为东风主。",
        "dynasty": "宋",
        "collection_info": null
    },
    {
        "title": "题扇  其一",
        "author": "仇远",
        "content": "溪山隔岸好，风雨过桥危。\n何似高楼上，停云且赋诗。",
        "dynasty": "宋",
        "collection_info": null
    },
    {
        "title": "题扇  其二",
        "author": "仇远",
        "content": "茂树坐终日，水流心不竞。\n谁识山中居，万动归一静。",
        "dynasty": "宋",
        "collection_info": null
    },
    {
        "title": "题扇  其三",
        "author": "仇远",
        "content": "泉急喧溪碓，山深怯瘦馿。\n翟汤如肯隠，来此卜幽居。",
        "dynasty": "宋",
        "collection_info": null
    },
    {
        "title": "题扇  其四",
        "author": "仇远",
        "content": "红紫委尘土，绿窗清昼长。\n安知两三竹，风已作秋凉。",
        "dynasty": "宋",
        "collection_info": null
    },
    {
        "title": "题扇  其五",
        "author": "仇远",
        "content": "欹枕闻春雨，闭门见绿阴。\n可人歌扇底，犹有惜春心。",
        "dynasty": "宋",
        "collection_info": null
    },
    {
        "title": "题赵希贤所藏墨竹  其一",
        "author": "仇远",
        "content": "一竿千百叶，凤尾翠交加。\n曾向僊坛种，和风扫落花。",
        "dynasty": "宋",
        "collection_info": null
    },
    {
        "title": "题赵希贤所藏墨竹  其二",
        "author": "仇远",
        "content": "新梢雾如沐，断节霜不枯。\n西窗夕阳下，此君何可无。",
        "dynasty": "宋",
        "collection_info": null
    },
    {
        "title": "题赵希贤所藏墨竹  其三",
        "author": "仇远",
        "content": "谢家庭下玉，化此青琅玕。\n风标敻不俗，谁谓骨相寒。",
        "dynasty": "宋",
        "collection_info": null
    },
    {
        "title": "题赵希贤所藏墨竹  其四",
        "author": "仇远",
        "content": "直节豸献角，低枝鸾振羽。\n古色镇苍然，非烟亦非雨。",
        "dynasty": "宋",
        "collection_info": null
    },
    {
        "title": "题画竹  其一",
        "author": "仇远",
        "content": "谁谓籊籊竿，乃不如劲草。\n北风动地来，直节未易倒。",
        "dynasty": "宋",
        "collection_info": null
    },
    {
        "title": "题画竹  其二",
        "author": "仇远",
        "content": "凈洗碧娟娟，颜色如少年。\n窗前风收雨，阶下笋行鞭。",
        "dynasty": "宋",
        "collection_info": null
    },
    {
        "title": "题画竹  其三",
        "author": "仇远",
        "content": "直节老欲枯，初篁瘦而劲。\n祖孙知几传，不改君子性。",
        "dynasty": "宋",
        "collection_info": null
    },
    {
        "title": "题画竹  其四",
        "author": "仇远",
        "content": "新笋箨半含，节下粉犹绿。\n指日南风来，吹作阶庭玉。",
        "dynasty": "宋",
        "collection_info": null
    },
    {
        "title": "五更  其一",
        "author": "仇远",
        "content": "仆云月未落，或谓夜过半。\n晓眠我正浓，漫漫何时旦。",
        "dynasty": "宋",
        "collection_info": null
    },
    {
        "title": "五更  其二",
        "author": "仇远",
        "content": "一鸡一鸡鸣，梦觉天未晓。\n谁较夜短长，我睡不可少。",
        "dynasty": "宋",
        "collection_info": null
    },
    {
        "title": "五更  其三",
        "author": "仇远",
        "content": "山寺钟未鸣，城楼角已奏。\n角声正可听，欹枕续残漏。",
        "dynasty": "宋",
        "collection_info": null
    },
    {
        "title": "五更  其四",
        "author": "仇远",
        "content": "月转参旗横，梅花梦方熟。\n罗浮山忽来，毋乃地脉缩。",
        "dynasty": "宋",
        "collection_info": null
    },
    {
        "title": "五更  其五",
        "author": "仇远",
        "content": "杭城打六更，市楼已攒点。\n流年莫催人，老色将冉冉。",
        "dynasty": "宋",
        "collection_info": null
    },
    {
        "title": "五更  其六",
        "author": "仇远",
        "content": "丑夜方向寅，被衾冷如铁。\n江南贫者多，奈此霜加雪。",
        "dynasty": "宋",
        "collection_info": null
    },
    {
        "title": "五更  其七",
        "author": "仇远",
        "content": "愁多怯长夜，况乃众病归。\n何待六十年，老矣当知非。",
        "dynasty": "宋",
        "collection_info": null
    },
    {
        "title": "五更  其八",
        "author": "仇远",
        "content": "雁鸣鹤亦鸣，不待鸡戒旦。\n平生善利心，一鸣思过半。",
        "dynasty": "宋",
        "collection_info": null
    },
    {
        "title": "五更  其九",
        "author": "仇远",
        "content": "宰相当此时，已入待漏院。\n我辈独何人，拥被犹困倦。",
        "dynasty": "宋",
        "collection_info": null
    },
    {
        "title": "五更  其一○",
        "author": "仇远",
        "content": "炉藏火尚红，雪映窗已白。\n梦游无色界，不知身是客。",
        "dynasty": "宋",
        "collection_info": null
    },
    {
        "title": "枕上  其一",
        "author": "仇远",
        "content": "鸡鸣夜过半，霜气入孤衾。\n岁时将脱屣，邻家方捣砧。",
        "dynasty": "宋",
        "collection_info": null
    },
    {
        "title": "枕上  其二",
        "author": "仇远",
        "content": "出门鸡一鸣，仆马蹋晓冻。\n岂知牧牛儿，正作维鱼梦。",
        "dynasty": "宋",
        "collection_info": null
    },
    {
        "title": "枕上  其三",
        "author": "仇远",
        "content": "一官振饥荒，一官覆水旱。\n州里多应酬，田家少愁嘆。",
        "dynasty": "宋",
        "collection_info": null
    },
    {
        "title": "三学士图",
        "author": "仇远",
        "content": "三贤品坐一枰棋，日永官閒对紫薇。\n好袖玉堂挥翰手，不争胜负是知几。",
        "dynasty": "宋",
        "collection_info": null
    },
    {
        "title": "自笑",
        "author": "仇远",
        "content": "谒客登门不敢嗔，强颜应接暂时亲。\n一官本自如冰冷，更有依冰借暖人。",
        "dynasty": "宋",
        "collection_info": null
    },
    {
        "title": "正月辛酉大雪三首  其一",
        "author": "仇远",
        "content": "缤纷万片打窗来，蓦趁斜风舞却回。\n可怪今春寒特甚，梅花一半未曾开。",
        "dynasty": "宋",
        "collection_info": null
    },
    {
        "title": "正月辛酉大雪三首  其二",
        "author": "仇远",
        "content": "酒楼柳絮白纷如，带雨随风密又疏。\n万景天全羣动息，玉堂人老卧茅庐。",
        "dynasty": "宋",
        "collection_info": null
    },
    {
        "title": "正月辛酉大雪三首  其三",
        "author": "仇远",
        "content": "从来春雪有人嫌，六出虽工亦漫然。\n客舍无毡浑可事，炉无薪炭褐无绵。",
        "dynasty": "宋",
        "collection_info": null
    },
    {
        "title": "闰正月十三日夜雪",
        "author": "仇远",
        "content": "东风散雪乱如麻，掷瓦敲窗细撒沙。\n只恐市中薪米贵，不愁江上落梅花。",
        "dynasty": "宋",
        "collection_info": null
    },
    {
        "title": "花竹图",
        "author": "仇远",
        "content": "梅癯竹润楚兰馨，相约凌波作四清。\n最爱此君秋一片，湘江烟水晓初晴。",
        "dynasty": "宋",
        "collection_info": null
    },
    {
        "title": "倦绣图",
        "author": "仇远",
        "content": "花残院静昼阴长，困思瞢腾下绣床。\n肯信村中蓬鬓女，夜灯辛苦织机忙。",
        "dynasty": "宋",
        "collection_info": null
    },
    {
        "title": "书斋壁  其一",
        "author": "仇远",
        "content": "苔色排檐绿上阶，诜诜衿佩集虚斋。\n耳根厌听閒风雨，惟有读书声最佳。",
        "dynasty": "宋",
        "collection_info": null
    },
    {
        "title": "书斋壁  其二",
        "author": "仇远",
        "content": "风收细雨断梅天，昼永身閒但欲眠。\n木枕桃笙真有味，广文不用叹无毡。",
        "dynasty": "宋",
        "collection_info": null
    },
    {
        "title": "早赴东寺行香",
        "author": "仇远",
        "content": "衝风冒雨过南桥，马上闻钟觉寺遥。\n客髪顿惊秋信早，飞蓬落叶两萧萧。",
        "dynasty": "宋",
        "collection_info": null
    },
    {
        "title": "喜晴",
        "author": "仇远",
        "content": "一帘迟日忽开晴，侧近园池得散行。\n尽胜草堂穷处士，有花有酒作清明。",
        "dynasty": "宋",
        "collection_info": null
    },
    {
        "title": "东郊少步  其一",
        "author": "仇远",
        "content": "高低远近树阴浓，杖屦閒行万绿中。\n一片残红无觅处，却疑身在碧纱笼。",
        "dynasty": "宋",
        "collection_info": null
    },
    {
        "title": "东郊少步  其二",
        "author": "仇远",
        "content": "野风吹树庙门开，神象凝尘壁拥苔。\n笑尔不能为祸福，村人谁送纸钱来。",
        "dynasty": "宋",
        "collection_info": null
    },
    {
        "title": "寒食雨三首  其一",
        "author": "仇远",
        "content": "山色空蒙寒食雨，杨花零乱溧阳楼。\n老人岂有伤春事，酒后情怀似感秋。",
        "dynasty": "宋",
        "collection_info": null
    },
    {
        "title": "寒食雨三首  其二",
        "author": "仇远",
        "content": "监官州牧趣修围，里正喧呼急报饥。\n店舍无烟鸡犬静，山村桃李已空枝。",
        "dynasty": "宋",
        "collection_info": null
    },
    {
        "title": "寒食雨三首  其三",
        "author": "仇远",
        "content": "梨花白白柳条青，闭阁焚香奈雨声。\n闻道清明明日是，江南风土只宜晴。",
        "dynasty": "宋",
        "collection_info": null
    },
    {
        "title": "读陈去非九日诗",
        "author": "仇远",
        "content": "忆得甲辰重九日，宣和遗恨几番秋。\n蒋陵依旧西风在，一度黄花一度愁。",
        "dynasty": "宋",
        "collection_info": null
    },
    {
        "title": "秣陵  其一",
        "author": "仇远",
        "content": "凿山疏水出长江，王气如何可厌禳。\n后五百年依旧在，空教晋帝笑秦皇。",
        "dynasty": "宋",
        "collection_info": null
    },
    {
        "title": "秣陵  其二",
        "author": "仇远",
        "content": "龟脊羊肠九里汀，芫花灿灿麦青青。\n此生不踏江东道，将谓金陵即秣陵。",
        "dynasty": "宋",
        "collection_info": null
    },
    {
        "title": "清正庵",
        "author": "仇远",
        "content": "秦女吹箫蹑綵霞，孤茔幽馆掩梨花。\n龙盘金写崇真字，犹是宁王赐嗣华。",
        "dynasty": "宋",
        "collection_info": null
    },
    {
        "title": "猿图",
        "author": "仇远",
        "content": "天竺寒泉夜月明，洞深曾听两三声。\n秋风木叶图中见，比似前回太瘦生。",
        "dynasty": "宋",
        "collection_info": null
    },
    {
        "title": "王母图",
        "author": "仇远",
        "content": "蟠桃结实许谁偷，笑作承华殿裏游。\n紫辇不留青鸟去，小儿空识茂陵秋。",
        "dynasty": "宋",
        "collection_info": null
    },
    {
        "title": "题史寿卿二画  其一",
        "author": "仇远",
        "content": "香草何时号水仙，翠翘罗袜步蹁跹。\n风标宜作梅花伴，不入离骚亦偶然。",
        "dynasty": "宋",
        "collection_info": null
    },
    {
        "title": "题史寿卿二画  其二",
        "author": "仇远",
        "content": "少年曾读在原诗，忽见飞鸣傍竹枝。\n忆着江南好兄弟，岁寒风雪欲何之。",
        "dynasty": "宋",
        "collection_info": null
    },
    {
        "title": "题吴远秋塘双禽",
        "author": "仇远",
        "content": "昔年曾听雪儿歌，此日池塘见败荷。\n寄语鹣鹣春已去，白苹红蓼奈秋何。",
        "dynasty": "宋",
        "collection_info": null
    },
    {
        "title": "题江贯道雨溪晚钓卷后",
        "author": "仇远",
        "content": "雨后沧波泯泯流，樵夫归去有渔舟。\n江郎缩地能如此，何必双溪迭嶂游。",
        "dynasty": "宋",
        "collection_info": null
    },
    {
        "title": "占风",
        "author": "仇远",
        "content": "露立修筠鹤表同，戏拈纸带为占风。\n谁言心动非旛动，我本无心似太空。",
        "dynasty": "宋",
        "collection_info": null
    },
    {
        "title": "田上暮归",
        "author": "仇远",
        "content": "两鬓西风客帽斜，晚云横岭月笼沙。\n桑畴屈曲人踪绝，萤火飞来照稻花。",
        "dynasty": "宋",
        "collection_info": null
    },
    {
        "title": "酒边  其一",
        "author": "仇远",
        "content": "儒官冷落似村居，蒲艾葵榴色色无。\n却有一尊春酿在，醉眠犹胜楚三闾。",
        "dynasty": "宋",
        "collection_info": null
    },
    {
        "title": "酒边  其二",
        "author": "仇远",
        "content": "端阳正是独醒时，閒坐难忘一酒巵。\n有客似怜官况冷，山童日午送戎葵。",
        "dynasty": "宋",
        "collection_info": null
    },
    {
        "title": "四皓图",
        "author": "仇远",
        "content": "本为当时国本安，白云满袖出商颜。\n山中终是通人迹，不似围棋在橘间。",
        "dynasty": "宋",
        "collection_info": null
    },
    {
        "title": "题赵信国墨梅后书宋广平赋  其一",
        "author": "仇远",
        "content": "广平铁石清便赋，信国水墨横斜枝。\n总是平生和鼎手，更凭谁写简斋诗。",
        "dynasty": "宋",
        "collection_info": null
    },
    {
        "title": "题赵信国墨梅后书宋广平赋  其二",
        "author": "仇远",
        "content": "素衣喜不污缁尘，贞女江头见似人。\n桃李门墙零落尽，江南犹有一枝春。",
        "dynasty": "宋",
        "collection_info": null
    },
    {
        "title": "题李益师谦所藏和靖吟梅图",
        "author": "仇远",
        "content": "瓶插梅花一两枝，逋仙隠几自吟诗。\n北风酿作西湖雪，不顾山童冻得痴。",
        "dynasty": "宋",
        "collection_info": null
    },
    {
        "title": "寄周吉卿  其一",
        "author": "仇远",
        "content": "采菊篱根蘂尚青，开门稚子喜新晴。\n笑翁错料人间事，风雨如何不满城。",
        "dynasty": "宋",
        "collection_info": null
    },
    {
        "title": "寄周吉卿  其二",
        "author": "仇远",
        "content": "四壁寒蛩已可怜，一庭风露转凄然。\n杜陵便是归来早，也有荒閒负郭田。",
        "dynasty": "宋",
        "collection_info": null
    },
    {
        "title": "寄周吉卿  其三",
        "author": "仇远",
        "content": "日日言归未得归，翻令儿女笑寒饥。\n而今已觉归非远，为报山猿野鹤知。",
        "dynasty": "宋",
        "collection_info": null
    },
    {
        "title": "东观徐炼师松隠丹房  其一",
        "author": "仇远",
        "content": "仙馆幽深竹覆墙，风传石鼎煮茶香。\n门前老树高如盖，乞与樵夫话晚凉。",
        "dynasty": "宋",
        "collection_info": null
    },
    {
        "title": "东观徐炼师松隠丹房  其二",
        "author": "仇远",
        "content": "苏仙行部溧州时，曾赋黄冠白鸟诗。\n八十炼师犹健在，自锄松下取苓芝。",
        "dynasty": "宋",
        "collection_info": null
    },
    {
        "title": "晚晴",
        "author": "仇远",
        "content": "浓云忽雨散秋声，屋壁斜捎沟浍盈。\n一阵西南风截断，月华且让夕阳明。",
        "dynasty": "宋",
        "collection_info": null
    },
    {
        "title": "寄京口诸友",
        "author": "仇远",
        "content": "郡邑山川我旧游，归舟千里十年秋。\n相逢若问村翁信，贞女沙头狎白鸥。",
        "dynasty": "宋",
        "collection_info": null
    },
    {
        "title": "思归寄张仲达崔进之  其一",
        "author": "仇远",
        "content": "淅淅秋风吹葛衣，新寒已到读书帏。\n宦情客况俱牢落，不为鲈鱼也合归。",
        "dynasty": "宋",
        "collection_info": null
    },
    {
        "title": "思归寄张仲达崔进之  其二",
        "author": "仇远",
        "content": "不为鲈鱼也合归，山中鸡黍正秋肥。\n东篱菊在家来好，莫学渊明较是非。",
        "dynasty": "宋",
        "collection_info": null
    },
    {
        "title": "书斋",
        "author": "仇远",
        "content": "谷雨宜晴花乱开，一壶春色聚书斋。\n园林此后无车马，竹杖芒鞋政自佳。",
        "dynasty": "宋",
        "collection_info": null
    },
    {
        "title": "宿范譓卿书房",
        "author": "仇远",
        "content": "蕙雪销迟气压灯，偶然素被共姜肱。\n老来顿悟妻儿累，却羡山中有髪僧。",
        "dynasty": "宋",
        "collection_info": null
    },
    {
        "title": "雁多",
        "author": "仇远",
        "content": "雁声多处水瀰茫，西渰东湖足稻粱。\n纔过芦汀好栖宿，几曾一一到潇湘。",
        "dynasty": "宋",
        "collection_info": null
    },
    {
        "title": "偶作寄李良甫  其一",
        "author": "仇远",
        "content": "閒官长日无公事，静室焚香读好书。\n饮水饭蔬差可乐，妻儿休嘆食无鱼。",
        "dynasty": "宋",
        "collection_info": null
    },
    {
        "title": "偶作寄李良甫  其二",
        "author": "仇远",
        "content": "山中有云难寄君，庭下鸣蛙殊聒人。\n他时寻我江湖上，不是玄真即季真。",
        "dynasty": "宋",
        "collection_info": null
    },
    {
        "title": "寄周吉卿  其一",
        "author": "仇远",
        "content": "閒居偏爱十日菊，归计何资三月粮。\n肉食不烦忧菜色，田家粳稻已炊香。",
        "dynasty": "宋",
        "collection_info": null
    },
    {
        "title": "寄周吉卿  其二",
        "author": "仇远",
        "content": "怀土怀居小丈夫，首丘祇觉老心孤。\n须营浙右归耕地，五福星明正照吴。",
        "dynasty": "宋",
        "collection_info": null
    },
    {
        "title": "寄周吉卿  其三",
        "author": "仇远",
        "content": "老来足力觉全衰，一日山行两日疲。\n归去蹇馿须买得，山中出入不嫌迟。",
        "dynasty": "宋",
        "collection_info": null
    },
    {
        "title": "偶见  其一",
        "author": "仇远",
        "content": "诗人作事例迂疏，纔见佳山拟卜居。\n湖海归来余一锸，买山生计竟何如。",
        "dynasty": "宋",
        "collection_info": null
    },
    {
        "title": "偶见  其二",
        "author": "仇远",
        "content": "诗囊剑术走风尘，要买桑麻二顷春。\n可笑田连阡陌者，元非识字读书人。",
        "dynasty": "宋",
        "collection_info": null
    },
    {
        "title": "赠珪上人",
        "author": "仇远",
        "content": "一尘不染俗难干，百事无能心自閒。\n我道老僧痴未绝，有时采菊见南山。",
        "dynasty": "宋",
        "collection_info": null
    },
    {
        "title": "山寺雪行图送远上人归",
        "author": "仇远",
        "content": "万壑千林锁暮寒，瘦馿踏雪入禅关。\n流澌满涧泥桥滑，少待春晴却出山。",
        "dynasty": "宋",
        "collection_info": null
    },
    {
        "title": "题五牧蒋氏所藏阎次平小景",
        "author": "仇远",
        "content": "绿芜红叶照秋明，白雁孤飞我独行。\n谁识草堂穷杜老，江南江北正关情。",
        "dynasty": "宋",
        "collection_info": null
    },
    {
        "title": "题汤松年画卷  其一",
        "author": "仇远",
        "content": "貌得人间真乘黄，曹将军后有韦郎。\n奚官牵挽犹西望，似忆春风苜蓿长。",
        "dynasty": "宋",
        "collection_info": null
    },
    {
        "title": "题汤松年画卷  其二",
        "author": "仇远",
        "content": "紫蜡团心栗玉松，荼蘼香色似同宗。\n因思弄蕊攀条处，花刺勾人晓露浓。",
        "dynasty": "宋",
        "collection_info": null
    },
    {
        "title": "溧水道中  其一",
        "author": "仇远",
        "content": "步屧春风白马桥，车沟泥滑路迢遥。\n眼前未识千红紫，但见新黄上柳条。",
        "dynasty": "宋",
        "collection_info": null
    },
    {
        "title": "溧水道中  其二",
        "author": "仇远",
        "content": "五峰合沓拥东庐，泉落芳塘旱不枯。\n空凿秦淮三百里，六朝王气几曾无。",
        "dynasty": "宋",
        "collection_info": null
    },
    {
        "title": "中秋客中",
        "author": "仇远",
        "content": "帆落西江下淛河，溧阳酒贱醉亡何。\n月明正照山公影，自觉今年白髪多。",
        "dynasty": "宋",
        "collection_info": null
    },
    {
        "title": "浪洋舟中",
        "author": "仇远",
        "content": "轻舟十里过溪庄，桑枣成阴柳着行。\n不见玉山嵇叔夜，西风低草见斜阳。",
        "dynasty": "宋",
        "collection_info": null
    },
    {
        "title": "和岳国华  其一",
        "author": "仇远",
        "content": "落魄居尘迥出尘，丹房芝朮自生春。\n琼州太守名家子，不是寻常卖药人。",
        "dynasty": "宋",
        "collection_info": null
    },
    {
        "title": "和岳国华  其二",
        "author": "仇远",
        "content": "广文饭少甑生尘，老去衰颜酒借春。\n吟癖何曾医不得，古来清瘦是诗人。",
        "dynasty": "宋",
        "collection_info": null
    },
    {
        "title": "倚月",
        "author": "仇远",
        "content": "大江东去月分明，乌鹊南飞露气清。\n如此婵娟人不爱，倚楼独立过三更。",
        "dynasty": "宋",
        "collection_info": null
    },
    {
        "title": "月上",
        "author": "仇远",
        "content": "月到东窗夜正中，人间天上广寒宫。\n蚊虫血食三千国，尽被西风一扫空。",
        "dynasty": "宋",
        "collection_info": null
    },
    {
        "title": "题烟竹图",
        "author": "仇远",
        "content": "楚山晴雨未分明，淡锁苍筠晓更清。\n浑是一江秋色染，只疑无处着秋声。",
        "dynasty": "宋",
        "collection_info": null
    },
    {
        "title": "忆窊石章氏女子",
        "author": "仇远",
        "content": "湖树江云隔杳冥，千峰万壑梦中青。\n悬知茅屋孤灯下，逐字教儿读孝经。",
        "dynasty": "宋",
        "collection_info": null
    },
    {
        "title": "题孟浩然图",
        "author": "仇远",
        "content": "风吹衿帽不知寒，款段奚奴冻亦顽。\n缩项鳊鱼无可钓，归鞭遥指鹿门山。",
        "dynasty": "宋",
        "collection_info": null
    },
    {
        "title": "立冬即事二首  其一",
        "author": "仇远",
        "content": "细雨生寒未有霜，庭前木叶半青黄。\n小春此去无多日，何处梅花一绽香。",
        "dynasty": "宋",
        "collection_info": null
    },
    {
        "title": "立冬即事二首  其二",
        "author": "仇远",
        "content": "凄风浩荡散茶烟，小雨霏微湿座毡。\n肯信今年寒信早，老夫布褐未装绵。",
        "dynasty": "宋",
        "collection_info": null
    },
    {
        "title": "送客湖桥  其一",
        "author": "仇远",
        "content": "赤叶冈头送客行，峰回路转石桥横。\n小春天气晴偏好，禾稼新收麦又耕。",
        "dynasty": "宋",
        "collection_info": null
    },
    {
        "title": "送客湖桥  其二",
        "author": "仇远",
        "content": "别酒离歌送马蹄，归鞍斜日故迟迟。\n小儿拍手山翁醉，江左风流一晋时。",
        "dynasty": "宋",
        "collection_info": null
    },
    {
        "title": "题画  其一",
        "author": "仇远",
        "content": "纷纷鷄鹜一冥鸿，全放全收旦暮同。\n各为稻粱飞不起，偶然相聚小池中。",
        "dynasty": "宋",
        "collection_info": null
    },
    {
        "title": "题画  其二",
        "author": "仇远",
        "content": "天上高飞地上行，终难万里附鹏程。\n鹭鸶股肉无人割，老守菰蒲过一生。",
        "dynasty": "宋",
        "collection_info": null
    },
    {
        "title": "野篱",
        "author": "仇远",
        "content": "豆花小白槿花红，野屋篱门处处同。\n无限春风桃李占，却将颜色媚秋风。",
        "dynasty": "宋",
        "collection_info": null
    },
    {
        "title": "二马图",
        "author": "仇远",
        "content": "平生自比九方皋，牝牡骊黄骨相高。\n寄语金台求骏者，精神元不在皮毛。",
        "dynasty": "宋",
        "collection_info": null
    },
    {
        "title": "纪事  其一",
        "author": "仇远",
        "content": "圩田平没石田枯，秋暑如蒸雨竟无。\n六十年前曾记得，步行一直过西湖。",
        "dynasty": "宋",
        "collection_info": null
    },
    {
        "title": "纪事  其二",
        "author": "仇远",
        "content": "龙君鼎鼎出云关，分祀仙宫佛剎间。\n两月更无涓滴雨，问君何日可还山。",
        "dynasty": "宋",
        "collection_info": null
    },
    {
        "title": "纪事  其三",
        "author": "仇远",
        "content": "柴扉深闭百虫秋，落叶幽花露未收。\n野僻了无鸡报晓，启明星在树梢头。",
        "dynasty": "宋",
        "collection_info": null
    },
    {
        "title": "马毙三首  其一",
        "author": "仇远",
        "content": "晓厩惊呼我马瘖，塞翁一笑欲何如。\n西郊或有閒迎送，却向东家借蹇馿。",
        "dynasty": "宋",
        "collection_info": null
    },
    {
        "title": "马毙三首  其二",
        "author": "仇远",
        "content": "苦无驰骤但加餐，马性由来不耐閒。\n官满马亡归去好，且骑白犊看青山。",
        "dynasty": "宋",
        "collection_info": null
    },
    {
        "title": "马毙三首  其三",
        "author": "仇远",
        "content": "我无筋力汝难骑，埋汝郊原有敝帷。\n二尺箯舆元自稳，不劳鞭策强驱驰。",
        "dynasty": "宋",
        "collection_info": null
    },
    {
        "title": "邻家晓鸡",
        "author": "仇远",
        "content": "严城鼓角送钟声，顷刻三更四五更。\n却是邻家鸡唱准，不差消息已天明。",
        "dynasty": "宋",
        "collection_info": null
    },
    {
        "title": "忆桐庐二女",
        "author": "仇远",
        "content": "子女生来愿有家，耕桑随分各生涯。\n谁知我辈钟情处，看过桃花看藕花。",
        "dynasty": "宋",
        "collection_info": null
    },
    {
        "title": "冲真庵",
        "author": "仇远",
        "content": "洞房深锁老双成，门径幽修石沼清。\n万紫千红秋已尽，眼中黄菊最分明。",
        "dynasty": "宋",
        "collection_info": null
    },
    {
        "title": "落桂",
        "author": "仇远",
        "content": "养成花魄是轻阴，风露凄凄已满林。\n到底难磨秋富贵，一庭香粟万黄金。",
        "dynasty": "宋",
        "collection_info": null
    },
    {
        "title": "冬夜和陈道士韵  其一",
        "author": "仇远",
        "content": "焚香读易乐閒居，参订先天太极图。\n人道三分程氏传，较他汉上有差殊。",
        "dynasty": "宋",
        "collection_info": null
    },
    {
        "title": "冬夜和陈道士韵  其二",
        "author": "仇远",
        "content": "闻道孤根暖已回，扶筇携酒出山来。\n数花羞涩西坡上，也当春风一度开。",
        "dynasty": "宋",
        "collection_info": null
    },
    {
        "title": "冬夜和陈道士韵  其三",
        "author": "仇远",
        "content": "石铫溪芽活火烹，旋烧败叶带枯藤。\n路遥难递中𤃩水，且试梅花涧底冰。",
        "dynasty": "宋",
        "collection_info": null
    },
    {
        "title": "冬夜和陈道士韵  其四",
        "author": "仇远",
        "content": "三白先春慰客情，瑶林照耀夜窗明。\n浅斟低唱痴儿女，那得工夫问雪声。",
        "dynasty": "宋",
        "collection_info": null
    },
    {
        "title": "多雨",
        "author": "仇远",
        "content": "菜色青肥麦渐黄，雨多泥滑野畦荒。\n官田昨夜方车水，早起看来又渺茫。",
        "dynasty": "宋",
        "collection_info": null
    },
    {
        "title": "自嘆",
        "author": "仇远",
        "content": "休言五十九年非，本自无知底用疑。\n已往方来俱梦境，是非元不较毫釐。",
        "dynasty": "宋",
        "collection_info": null
    },
    {
        "title": "言怀  其一",
        "author": "仇远",
        "content": "辛苦移家向溧州，微官祗为斗升谋。\n寻思终是西湖好，且与山僧野老游。",
        "dynasty": "宋",
        "collection_info": null
    },
    {
        "title": "言怀  其二",
        "author": "仇远",
        "content": "奉溪半日到杭城，溪外青山喜送迎。\n结屋临溪差易事，买山无计若为情。",
        "dynasty": "宋",
        "collection_info": null
    },
    {
        "title": "言怀  其三",
        "author": "仇远",
        "content": "湖光门外草连空，万壑千崖紫翠丛。\n纵未便能营隠墅，也须先画作屏风。",
        "dynasty": "宋",
        "collection_info": null
    },
    {
        "title": "言怀  其四",
        "author": "仇远",
        "content": "白岭溪上野田平，黄陇山前竹树清。\n已许数椽容小住，余英爱我爱余英。",
        "dynasty": "宋",
        "collection_info": null
    },
    {
        "title": "言怀  其五",
        "author": "仇远",
        "content": "故家乔木尽丘墟，笋石犹存十数株。\n谁有挟山超海力，为分云片过西湖。",
        "dynasty": "宋",
        "collection_info": null
    },
    {
        "title": "言怀  其六",
        "author": "仇远",
        "content": "此地曾经李白游，湖山消得好诗留。\n两桥十里东西市，只欠春风一酒楼。",
        "dynasty": "宋",
        "collection_info": null
    },
    {
        "title": "言怀  其七",
        "author": "仇远",
        "content": "溧尉唐时本小官，诗人争笑孟酸寒。\n我来莫道儒官冷，今古酸寒只一般。",
        "dynasty": "宋",
        "collection_info": null
    },
    {
        "title": "言怀  其八",
        "author": "仇远",
        "content": "隔岸修筠拂细澜，风香雨色昼阴寒。\n遥知新买栖霞地，坡上应添竹数竿。",
        "dynasty": "宋",
        "collection_info": null
    },
    {
        "title": "言怀  其九",
        "author": "仇远",
        "content": "马蹄赤日走红尘，汗湿林宗折角巾。\n输与夷山班博士，深衣脱却作闲人。",
        "dynasty": "宋",
        "collection_info": null
    },
    {
        "title": "采薇吟",
        "author": "仇远",
        "content": "采薇采薇，西山之西。\n薇死復生，不生夷齐。\n陟彼西山，我心悲兮。",
        "dynasty": "宋",
        "collection_info": null
    },
    {
        "title": "步出上东门",
        "author": "仇远",
        "content": "步出上东门，肺肺东门柳。\n彼美窈窕娘，惜为荡子妇。\n中堂裁衣裳，刀尺常在手。\n之子未归家，何以奉箕帚。\n为君长相思，踯躅岁云久。\n思君头易白，惜无百年寿。\n谁能学仙人，辟谷但饮酒。",
        "dynasty": "宋",
        "collection_info": null
    },
    {
        "title": "素月出东岭",
        "author": "仇远",
        "content": "素月出东岭，照我白玉床。\n床上何所有，纍纍书一囊。\n诘曲科斗文，读之不成章。\n君车自翱翔，驾景朝紫皇。\n苍苔满石匣，瑶书空秘藏。\n仙人百尺台，吹竹引凤凰。\n凤兮来不来，虚此明月光。",
        "dynasty": "宋",
        "collection_info": null
    },
    {
        "title": "杂画",
        "author": "仇远",
        "content": "东风吹寒晴，春事归花柳。\n既有杖头钱，何苦不饮酒。\n嗟嗟王孙去，芳草入户牖。\n惟有南山高，晓雾亦白首。\n去年秉烛游，知有今日否。\n所以晋名流，酒杯不去手。",
        "dynasty": "宋",
        "collection_info": null
    },
    {
        "title": "窗下",
        "author": "仇远",
        "content": "黄昏忽上云，西窗竟无月。\n烛花自盈枝，可玩不可折。\n天风吹钟声，急急吹烛灭。\n可惜窗下书，少读三四叶。",
        "dynasty": "宋",
        "collection_info": null
    },
    {
        "title": "纪梦",
        "author": "仇远",
        "content": "安翔紫云軿，游盼璚仙家。\n斜阳射岩谷，眩目皆丹砂。\n娃鬟挟鸾尾，倦埽菖蒲花。",
        "dynasty": "宋",
        "collection_info": null
    },
    {
        "title": "相随曲",
        "author": "仇远",
        "content": "肠结锥可解，眉皱熨可伸。\n独不禁子规，日日啼春心。\n春风醉行客，门外芳草深。\n芳草已无路，行行又何处。\n东园花柳多，贱妾不復顾。\n秋胡夫不夫，买臣妇不妇。\n人心匪金石，悔不随郎去。",
        "dynasty": "宋",
        "collection_info": null
    },
    {
        "title": "题高房山写山村图卷",
        "author": "仇远",
        "content": "我家仇山阳，昔有数椽屋。\n误落尘市间，读书学干禄。\n井枯竈烟绝，况復问松菊。\n如此五十年，一出不可復。\n高侯丘壑胸，知我志幽独。\n为写隠居图，寒溪入空谷。\n苍石压危构，白云养乔木。\n向来仇池梦，历历在我目。\n何哉草堂资，政尔饭不足。\n视我舌尚存，吾居有时卜。",
        "dynasty": "宋",
        "collection_info": null
    },
    {
        "title": "春风谣",
        "author": "仇远",
        "content": "春风吹柳枝，柳枝拂短墙。\n春风吹桃叶，桃叶浮烟江。\n春风薄情不可当，鸣鸠乳燕相颉颃。\n春日长，春夜短，雪花扑帐春不暖。",
        "dynasty": "宋",
        "collection_info": null
    },
    {
        "title": "秋日曲",
        "author": "仇远",
        "content": "秋风悲，梧桐知不知。\n渴虹挟雨吸河汉，嘹嘹数雁天四垂。\n雁急不成字，远向潇湘飞。\n铜盘露下夜如水，宋玉新自巫山归。",
        "dynasty": "宋",
        "collection_info": null
    },
    {
        "title": "巴东西",
        "author": "仇远",
        "content": "巴东有杜鹃，杜鹃啼春花正妍。\n巴西有杜鹃，杜鹃啼血花可怜。\n巴东巴西久为客，目断江南归未得，月明满地山花白。",
        "dynasty": "宋",
        "collection_info": null
    },
    {
        "title": "听杜将军帐下儿歌  其一",
        "author": "仇远",
        "content": "桓将军，军城南。\n牛将军，军城北。\n他军只有八千人，卒急临洮攻未得。",
        "dynasty": "宋",
        "collection_info": null
    },
    {
        "title": "听杜将军帐下儿歌  其二",
        "author": "仇远",
        "content": "鞾尖蹴城城未颓，马棰填河河未满。\n十岁健儿下马行，两足胡为自长短。",
        "dynasty": "宋",
        "collection_info": null
    },
    {
        "title": "听杜将军帐下儿歌  其三",
        "author": "仇远",
        "content": "什什伍伍金人降，将军忍杀令归乡。\n归时说与汝郎长，纳土封汝异姓王。",
        "dynasty": "宋",
        "collection_info": null
    },
    {
        "title": "葛雄女子舞剑歌",
        "author": "仇远",
        "content": "葛家女儿十四五，不向深闺学针缕。\n遍身绣出蛟螭文，赤手交持太阿舞。\n红罗帕兮锦缠头，口吐长安游侠语。\n侧身捷如飞鸟轻，嗔目勇如独鹘举。\n云窗雾阁岂无情，终欠娇娆太麤武。\n黄堂张燕灯烛光，两耳喧喧厌歌鼓。\n人言葛氏善舞剑，曾向梨园奉尊俎。\n短衣结束当筵呈，壮士增雄懦夫沮。\n我怜健妇胜丈夫，却欲骄兵如处女。\n安得成军如娘子，直气端能捷秦楚。\n只愁逢着裴将军，公孙大娘汗成雨。",
        "dynasty": "宋",
        "collection_info": null
    },
    {
        "title": "海上图澄江仙刻",
        "author": "仇远",
        "content": "老仙指甲坚如铁，夜画枯杉出宫阙。\n翠深红远十二楼，犹理霓裳舞迴雪。\n山椒覆亭小于笠，石脚插船轻似叶。\n桃花几度春酣酣，弱水何日通舟楫。\n醉中作此狡狯事，收拾干坤入毫髪。\n神刓鬼刻未百年，不与丹青共磨灭。\n天风颉颃飞霞佩，水云妥帖凌波袜。\n我将就此逍遥游，高步青霄拾明月。",
        "dynasty": "宋",
        "collection_info": null
    },
    {
        "title": "题石民瞻画鹤溪图",
        "author": "仇远",
        "content": "鹤溪近与练湖连，一境秋水清无边。\n依稀淮岸潇湘浦，惯见月虹书画船。\n山翁几年吴下客，溪草溪花未相识。\n笔床茶竈老玄真，肯与沙鸥分半席。",
        "dynasty": "宋",
        "collection_info": null
    },
    {
        "title": "赠张玉田",
        "author": "仇远",
        "content": "秦川公子谪仙人，布袍落魄余一身。\n锦囊香歇玉箫断，庾郎白髪徒伤春。\n金台掉头不肯住，欲把钓竿东海去。\n故乡入梦忽归来，井邑依依铁炉步。\n碧池槐叶玄都桃，眼空旧雨秋萧颾。\n太湖风月数万顷，扁舟乘兴寻三高。\n西北高楼一杯酒，与子长歌折杨柳。\n江山信美盍便留，莼菜鲈鱼随处有。",
        "dynasty": "宋",
        "collection_info": null
    },
    {
        "title": "圆通峰顶",
        "author": "仇远",
        "content": "结亭孤绝处，登眺不辞劳。\n万木俯在下，一峰如此高。\n山围湖面小，藤络树根牢。\n挥手红尘表，天风欲跨鳌。",
        "dynasty": "宋",
        "collection_info": null
    },
    {
        "title": "雪花",
        "author": "仇远",
        "content": "仙人初翦水，欲下復迟迟。\n半夜忽自落，东风竟不知。\n无香黏客袖，有意补春枝。\n却忆江南柳，飘绵送子时。",
        "dynasty": "宋",
        "collection_info": null
    },
    {
        "title": "渡越",
        "author": "仇远",
        "content": "苍烟迷古道，白水满平畴。\n落雁湘湖月，孤砧粤树秋。\n壮心消蜡屐，老泪入貂裘。\n市饮成凄断，何人识马周。",
        "dynasty": "宋",
        "collection_info": null
    },
    {
        "title": "韶华",
        "author": "仇远",
        "content": "韶华已如此，冉冉积芳尘。\n石润先知雨，山浓浑是春。\n钓鱼临积水，隔柳见行人。\n应有忘归者，扁舟采白苹。",
        "dynasty": "宋",
        "collection_info": null
    },
    {
        "title": "和曹之才",
        "author": "仇远",
        "content": "山林不可住，欲隠更何之。\n春去已多日，客愁无了时。\n斜阳依树下，明月到门迟。\n閒事谁消遣，陶潜一卷诗。",
        "dynasty": "宋",
        "collection_info": null
    },
    {
        "title": "镇海亭",
        "author": "仇远",
        "content": "海塘三十里，此屋独巍然。\n有浪方知水，无云总是天。\n苔痕封石柱，帆影下楼船。\n閒忆童男女，悠悠去几年。",
        "dynasty": "宋",
        "collection_info": null
    },
    {
        "title": "寄潘怀古",
        "author": "仇远",
        "content": "园林摇落夜，静独奈秋何。\n黄叶下不止，青苔埽更多。\n回风喧地籁，浓露洗天河。\n怀楚思无极，长箫按九歌。",
        "dynasty": "宋",
        "collection_info": null
    },
    {
        "title": "石窗",
        "author": "仇远",
        "content": "玲珑千丈崖，高处倚蓬莱。\n山月照得白，天风吹不开。\n渴龙栖古井，病鹤下苍苔。\n祇有麻衣叟，时时把易来。",
        "dynasty": "宋",
        "collection_info": null
    },
    {
        "title": "为如镜净上人赋",
        "author": "仇远",
        "content": "一片灵台月，圆明适中规。\n谁知相对者，曾悟未磨时。\n去垢元来净，观空了不疑。\n水边閒独立，照见白鬚眉。",
        "dynasty": "宋",
        "collection_info": null
    },
    {
        "title": "寄题如镜上人房",
        "author": "仇远",
        "content": "吴城久卜居，归梦只西湖。\n花木四时有，尘埃一点无。\n看经常戒酒，得句少催租。\n尽日坐相对，壁间莲社图。",
        "dynasty": "宋",
        "collection_info": null
    },
    {
        "title": "锦城方天瑞玄英先生后人得白云山居图彷佛桐庐山中隠所钱舜举真蹟别有一种风致漫系以诗",
        "author": "仇远",
        "content": "翼翼山千朵，萧萧屋数间。\n石崖不可度，门径几曾关。\n绿树经秋在，白云终日閒。\n依稀镜湖曲，西岛水迴环。",
        "dynasty": "宋",
        "collection_info": null
    },
    {
        "title": "陆君实挽诗",
        "author": "仇远",
        "content": "干坤那可问，至痛老臣心。\n甘抱白日没，不知沧海深。\n忠魂随上下，义骨肯浮沈。\n草木长淮泪，秋风起莫阴。",
        "dynasty": "宋",
        "collection_info": null
    },
    {
        "title": "约山中友",
        "author": "仇远",
        "content": "望极秋空无片云，前山历历见遥岑。\n新鸿渐到边城静，旧雨不来汀草深。\n仙李有时曾入梦，伯桃死后少知心。\n如君真是忘机者，海上鸥盟便可寻。",
        "dynasty": "宋",
        "collection_info": null
    },
    {
        "title": "寄朱饮冰",
        "author": "仇远",
        "content": "欲共谭诗一解颐，停云望极思依依。\n梅花赋就广平老，杨柳门间靖节归。\n驿路数程征马瘦，家书千里过鸿稀。\n思君怕倚阑干北，拄笏看山竟落晖。",
        "dynasty": "宋",
        "collection_info": null
    },
    {
        "title": "北窗",
        "author": "仇远",
        "content": "北窗隠几乐吾天，莫遣新愁到耳边。\n一帽好花供醉舞，半床凉月伴闲眠。\n故人自欲辞文叔，明主何尝弃浩然。\n留取长安遮日手，养成指甲理朱絃。",
        "dynasty": "宋",
        "collection_info": null
    },
    {
        "title": "拜霞屿待制伯祖墓下",
        "author": "仇远",
        "content": "难寻华表与丰碑，三尺坟台山四围。\n翁仲多年苍佩剥，子孙寒食纸钱稀。\n瘦藤拔地长蛇走，灌木维垣野鼠肥。\n远也久违乡族去，忍将椒酒酹斜晖。",
        "dynasty": "宋",
        "collection_info": null
    },
    {
        "title": "高卧",
        "author": "仇远",
        "content": "人生天地一蘧庐，耕凿虽劳乐有余。\n因阅杜诗删旧稿，为观羲帖学行书。\n山公醉后犹骑马，渭叟閒来只钓鱼。\n世道秋风总萧索，何如高卧白云居。",
        "dynasty": "宋",
        "collection_info": null
    },
    {
        "title": "雨余",
        "author": "仇远",
        "content": "两两鸣鸠语画檐，雨余芳草欲生烟。\n瓮头酒熟常留客，象外诗成颇类仙。\n扬子有才犹执戟，渊明无事合归田。\n地偏时事人传少，收拾琴书且醉眠。",
        "dynasty": "宋",
        "collection_info": null
    },
    {
        "title": "元友山南山新居  其一",
        "author": "仇远",
        "content": "桃柳参差出短墙，小楼突兀看湖光。\n出门便与青山对，读易能消白日长。\n砚石洗来如玉润，药苗晒得似茶香。\n邻僧亦有通文者，常把诗来恼漫郎。",
        "dynasty": "宋",
        "collection_info": null
    },
    {
        "title": "元友山南山新居  其二",
        "author": "仇远",
        "content": "幽居稳占南山下，人迹稀疏水竹村。\n转巷始知犹有路，傍湖更好别开门。\n酒尊尽日尝谋妇，诗课閒时略抱孙。\n孤鹤不来高士少，暗香且伴月黄昏。",
        "dynasty": "宋",
        "collection_info": null
    },
    {
        "title": "答胡苇杭",
        "author": "仇远",
        "content": "久矣相期物外游，长风吹不断闲愁。\n两山翼翼青如舞，霜鬓颾颾白始休。\n蕉鹿梦回天地枕，莼鲈兴到水云舟。\n旧藏方镜明如月，看去看来又一秋。",
        "dynasty": "宋",
        "collection_info": null
    },
    {
        "title": "次胡苇杭韵",
        "author": "仇远",
        "content": "曾识清明上巳时，懒能游冶步芳菲。\n梨花半落雨初过，杜宇不鸣春自归。\n双冢年深人祭少，孤山日晚客来稀。\n江南尚有余寒在，莫倚东风褪絮衣。",
        "dynasty": "宋",
        "collection_info": null
    },
    {
        "title": "送王仙麓使君赴道州暂归三山",
        "author": "仇远",
        "content": "家山小为离支留，征斾催行莫待秋。\n应有矮奴骑竹马，相随迓吏拜兰舟。\n舜山如画当楼见，楚水浮香遶郡流。\n念我有亲头雪白，云龙追逐恨无由。",
        "dynasty": "宋",
        "collection_info": null
    },
    {
        "title": "奉寄田上人",
        "author": "仇远",
        "content": "竹筇轻健草鞋宽，野外消磨半日閒。\n病叶已霜犹恋树，片云欲雨又归山。\n灯分寺塔晴偏见，水隔渔家夜不关。\n愧我莫如霜上鹭，霎时飞去便飞还。",
        "dynasty": "宋",
        "collection_info": null
    },
    {
        "title": "阎氏园池",
        "author": "仇远",
        "content": "真妃已返凤台仙，独立池亭思怆然。\n海岳不传青鸟信，石房谁伴白云眠。\n宫桃移种难生实，院箨初翻又引鞭。\n凝碧荒凉絃管静，萍花浮满钓鱼船。",
        "dynasty": "宋",
        "collection_info": null
    },
    {
        "title": "江上送友",
        "author": "仇远",
        "content": "知尔怀亲忆故州，相逢沽酒且迟留。\n夕阳有恨荒荒白，江水无声泯泯流。\n孤鸟出潮投渚尾，野芦飞雪压船头。\n却愁明月中秋近，不得同登庾亮楼。",
        "dynasty": "宋",
        "collection_info": null
    },
    {
        "title": "送刘竹间归庐陵",
        "author": "仇远",
        "content": "驿路梅花漠漠寒，绒衫絮帽出长安。\n悬知客久归心切，自觉交深别语难。\n春入西江随马去，山留残雪待人看。\n青原白鹭如相问，十载湖滨只钓竿。",
        "dynasty": "宋",
        "collection_info": null
    },
    {
        "title": "道场山",
        "author": "仇远",
        "content": "山行龟背路羊肠，伏虎禅师古道场。\n老木阴中安御座，白云堆裏抚僧床。\n勺泉清澈涵秋味，尖塔孤撑界夕阳。\n笑月亭空人影散，松风和雨动天簧。",
        "dynasty": "宋",
        "collection_info": null
    },
    {
        "title": "何山",
        "author": "仇远",
        "content": "溪转峰回一径平，田头白水照人清。\n寺因何氏封山姓，客把坡诗证地名。\n萝月长随行道影，杉风犹带读书声。\n云津桥下潺湲急，僧濯袈裟客濯缨。",
        "dynasty": "宋",
        "collection_info": null
    },
    {
        "title": "新安郡圃",
        "author": "仇远",
        "content": "亭榭凌空眼界宽，得闲来处独凭阑。\n春浮练水蒸城润，雪被黄山入座寒。\n古树巢空羣鸟散，荒池沙满碎薸干。\n白云在望归期定，不见青油护牡丹。",
        "dynasty": "宋",
        "collection_info": null
    },
    {
        "title": "拜孙花翁墓下",
        "author": "仇远",
        "content": "水仙分地葬诗人，一片荒山野火焚。\n荐菊有亭今作圃，埽松无地漫留坟。\n蜗牛负殻黏碑石，老鹳携雏入陇云。\n欲把长箫歌楚些，却怜度曲不如君。",
        "dynasty": "宋",
        "collection_info": null
    },
    {
        "title": "兵间有歌舞者",
        "author": "仇远",
        "content": "边城未定苦无谋，年少金多绝不忧。\n野战已酣红帕首，涂歌犹醉锦缠头。\n蛾贪银烛那知死，月恋金尊不照愁。\n亦欲避秦高隠去，桃花源上觅渔舟。",
        "dynasty": "宋",
        "collection_info": null
    },
    {
        "title": "寄董无益",
        "author": "仇远",
        "content": "邮铃带箭髪纷纷，何日山深耳不闻。\n迁客无乡难避祸，饥民失业半充军。\n马蹄乱踏湖西雪，雁阵平拖塞北云。\n我亦懒谈今世事，自看弔古战场文。",
        "dynasty": "宋",
        "collection_info": null
    },
    {
        "title": "题小阁",
        "author": "仇远",
        "content": "斲窗黏纸着方床，四面虚明取向阳。\n毡席坐来终日暖，皮帘揭动北风凉。\n挂缾水满梅花活，折鼎汤鸣芋子香。\n布被蒙头昼眠熟，不知门外雪洋洋。",
        "dynasty": "宋",
        "collection_info": null
    },
    {
        "title": "董静传挂冠四圣观",
        "author": "仇远",
        "content": "静挼秋渌洗荷衣，问隠孤山隻鹤随。\n得酒可谋千日醉，挂冠犹恨十年迟。\n云和家有仙人谱，石鼎今无道士诗。\n莫对梅花谈世事，此花曾见太平时。",
        "dynasty": "宋",
        "collection_info": null
    },
    {
        "title": "刘悦心入道三茅观",
        "author": "仇远",
        "content": "鹖冠高挂九松巅，去结三茅香火缘。\n相国向犹为道士，将门今又出神仙。\n坐看红日生沧岛，吟寄青衣入洞天。\n跨鹤归来云舍近，西风井邑只依然。",
        "dynasty": "宋",
        "collection_info": null
    },
    {
        "title": "同杨心卿过孤山访静传不遇自游和靖祠下明日奉寄二高士",
        "author": "仇远",
        "content": "飞仙又向别峰游，竹下閒房且小留。\n满鬓朔风吹客帽，倚阑落日在渔舟。\n梅花路冷难寻冢，葑草田荒半作洲。\n独往独来沙鸟怪，山空木短使人愁。",
        "dynasty": "宋",
        "collection_info": null
    },
    {
        "title": "酬邓山房尊师",
        "author": "仇远",
        "content": "山房閒伴白云栖，琴不须弹听者稀。\n北道主人新拜号，西湖隠士旧传衣。\n粤亡未合鸱夷去，蜀远难随杜宇归。\n亦欲共君联石鼎，龙头豕腹怕相讥。",
        "dynasty": "宋",
        "collection_info": null
    },
    {
        "title": "不应聘高士",
        "author": "仇远",
        "content": "束书入谷起征君，盥耳渊栖似不闻。\n知有故人来问字，喜无逋客为移文。\n忍贫羞说黄金尽，爱老慵将白髪芸。\n独倚高楼南北望，青天依旧有閒云。",
        "dynasty": "宋",
        "collection_info": null
    },
    {
        "title": "怀古",
        "author": "仇远",
        "content": "吹杀青灯炯不眠，满衿怀古恨绵绵。\n江东曾识桓司马，沧海难追鲁仲连。\n吴岫月明吟木客，汉宫露冷泣铜仙。\n何时一酌桃源酒，醉倒春风数百年。",
        "dynasty": "宋",
        "collection_info": null
    },
    {
        "title": "和范爱竹三首  其一",
        "author": "仇远",
        "content": "半生豪气学元龙，湖海惟知敬数公。\n徒有贞心招隠逸，恨无巨眼识英雄。\n天衢骑马衣冠异，雨屋鸣鸡杼轴空。\n西崦东屯何日了，定应愁老浣花翁。",
        "dynasty": "宋",
        "collection_info": null
    },
    {
        "title": "和范爱竹三首  其二",
        "author": "仇远",
        "content": "秉烛追游忆盛时，欢悰终较昔年稀。\n柳多客折凉阴薄，薇少人餐雨绿肥。\n胡蝶觉来方识梦，海鸥飞去未忘机。\n相逢且可谈风月，莫话兴亡与是非。",
        "dynasty": "宋",
        "collection_info": null
    },
    {
        "title": "和范爱竹三首  其三",
        "author": "仇远",
        "content": "风雨萧萧白昼昏，肃襟受此一凉恩。\n丘园不作轩裳梦，陵谷空遗斧凿痕。\n乍可扣舷歌楚泽，何堪抱瑟立齐门。\n有时散步西原上，共醉田家老瓦盆。",
        "dynasty": "宋",
        "collection_info": null
    },
    {
        "title": "问赵元父病",
        "author": "仇远",
        "content": "裹饭无因绝往还，惟应帖子报平安。\n山公马向花前放，岐伯书从枕上看。\n贸易近来多北药，支持强欲着南冠。\n有时泥醉西园月，只欠梅花共倚阑。",
        "dynasty": "宋",
        "collection_info": null
    },
    {
        "title": "赠金荪壁",
        "author": "仇远",
        "content": "黄纸红旗事已休，莫思入谷有鸣驺。\n天开东壁图书府，人立西湖烟雨楼。\n林浅易寻和靖隠，菊荒空忆魏公游。\n客来把玩新题扇，半似钟繇半似欧。",
        "dynasty": "宋",
        "collection_info": null
    },
    {
        "title": "再答元父",
        "author": "仇远",
        "content": "騕褭龙媒去未还，独骑款段客长安。\n青黄谁采沟中断，黑白当从局外看。\n尊俎风流陈日月，山林人物古衣冠。\n桂花满袖王孙远，空倚天风十二阑。",
        "dynasty": "宋",
        "collection_info": null
    },
    {
        "title": "寄赵春洲莫两山",
        "author": "仇远",
        "content": "湖山满目旧游空，风景荒凉客路穷。\n雨意忽生桐叶外，秋光都在木樨中。\n干坤混混多游骑，江汉寥寥有断鸿。\n自古隠人多嗜酒，却怜无酒醉新丰。",
        "dynasty": "宋",
        "collection_info": null
    },
    {
        "title": "和两山二首  其一",
        "author": "仇远",
        "content": "世事枰棋入角危，有人袖手只攒眉。\n路通巴蜀那须檄，马立澶渊更要诗。\n公竟醉耶从汝笑，树犹如此信吾衰。\n传闻双珥消兵气，犹把葵心向鬰仪。",
        "dynasty": "宋",
        "collection_info": null
    },
    {
        "title": "和两山二首  其二",
        "author": "仇远",
        "content": "穷乡何处觅新丰，身世悠悠醉梦中。\n未学伏波尸马革，且随甫里问龟蒙。\n檐头喜有桑榆日，兵后那无草木风。\n亦欲飞神游八极，扁舟坦卧不须篷。",
        "dynasty": "宋",
        "collection_info": null
    },
    {
        "title": "读陈去非集",
        "author": "仇远",
        "content": "简斋吟集是吾师，句法能参杜拾遗。\n宇宙无人同叫啸，公卿自古嘆流离。\n穷途劫劫谁怜汝，遗恨茫茫不在诗。\n莫道墨梅曾遇主，黄花一绝更堪悲。",
        "dynasty": "宋",
        "collection_info": null
    },
    {
        "title": "勾龙爽毛女",
        "author": "仇远",
        "content": "曾是阿房学舞人，玉箫旧谱尚随身。\n喜归商岭寻仙药，忍见秦宫化劫尘。\n松蜜春腴差可饱，槲衣秋碎不须纫。\n凭谁唤起勾龙爽，更写湘妃与洛神。",
        "dynasty": "宋",
        "collection_info": null
    },
    {
        "title": "梅花  其一",
        "author": "仇远",
        "content": "为怕缁尘染素衣，冻痕封蕊放春迟。\n月来忽送阑干影，春到不分南北枝。\n啼梦翠禽依树宿，断魂玉笛隔花吹。\n任他万片随风去，须有青青叶底时。",
        "dynasty": "宋",
        "collection_info": null
    },
    {
        "title": "梅花  其二",
        "author": "仇远",
        "content": "梦想幽芳无处寻，相逢依旧岁寒心。\n要看叶底玲珑玉，休折枝头蓓蕾金。\n清晓风霜和艷冷，黄昏庭院觉香深。\n扬州一树春多少，殢得何郎瘦不禁。",
        "dynasty": "宋",
        "collection_info": null
    },
    {
        "title": "潮",
        "author": "仇远",
        "content": "一痕初见海门生，顷刻长驱作怒声。\n万马突围天鼓碎，六鳌覆背雪山倾。\n远朝魏阙心犹在，直上严滩势始平。\n寄语吴儿休踏浪，天吴罔象正纵横。",
        "dynasty": "宋",
        "collection_info": null
    },
    {
        "title": "湖上",
        "author": "仇远",
        "content": "岚雾蒙蒙晓未收，青红窗户失飞楼。\n雨添芳草侵官道，水涨浮萍入御舟。\n苏小只传身后曲，江淹曾赋别时愁。\n杏花风急清明近，已觉新寒似麦秋。",
        "dynasty": "宋",
        "collection_info": null
    },
    {
        "title": "春日田园杂兴",
        "author": "仇远",
        "content": "一湾新绿护茅庐，草细泥松已可鉏。\n野老但知分社酒，地官宁復进农书。\n鶑花眼界人烟外，蚕麦生涯谷雨余。\n我爱赋归陶令尹，柳边时见小蓝舆。",
        "dynasty": "宋",
        "collection_info": null
    },
    {
        "title": "次胡苇杭韵",
        "author": "仇远",
        "content": "连作湖山五日游，沙鸥惯识木兰舟。\n清风寒日荒城晚，燕子梨花细雨愁。\n赐火恩荣皆旧梦，禁烟风景似初秋。\n凤丝龙竹繁华意，犹为西林落日留。",
        "dynasty": "宋",
        "collection_info": null
    },
    {
        "title": "秋日西湖园亭",
        "author": "仇远",
        "content": "西湖一曲百泉通，漠漠青山遶梵宫。\n故国园林秋色净，明朝风雨桂花空。\n银笙玉笛清歌外，画舫珠帘落照中。\n人物风光两相称，儿童遮莫笑山翁。",
        "dynasty": "宋",
        "collection_info": null
    },
    {
        "title": "饮陆静復山房分韵得时字",
        "author": "仇远",
        "content": "连辔行春自作期，寻芳却笑我来迟。\n三杯云液花前酌，一曲琼箫竹下吹。\n沧海桑田非旧日，石泉槐火有新诗。\n山中道士閒于鹤，门外红尘总不知。",
        "dynasty": "宋",
        "collection_info": null
    },
    {
        "title": "石屋洞",
        "author": "仇远",
        "content": "谁擘空青露石坳，游龙伸臂下南高。\n鬼神穿凿地脉碎，风雨支撑天柱牢。\n峭壁苍苔侵佛髻，悬崖滴乳湿僧袍。\n伽蓝闻是香山叟，灯暗荒池没野蒿。",
        "dynasty": "宋",
        "collection_info": null
    },
    {
        "title": "蛇山",
        "author": "仇远",
        "content": "閒寻石涧列云扉，树影生凉怯苎衣。\n静碧轩窗聊寄傲，软红尘土竟忘归。\n满倾竹叶春霞滑，轻折蕉花晓露晞。\n禅意法乘俱莫问，且谈旧事更依依。",
        "dynasty": "宋",
        "collection_info": null
    },
    {
        "title": "湖上值雨",
        "author": "仇远",
        "content": "波痕新绿草新青，有约寻芳芳不晴。\n莎径泥深双燕湿，柳桥烟淡一鶑鸣。\n山围故苑春常锁，泉落低畦暖未耕。\n十载旧踪时入梦，画船多处看倾城。",
        "dynasty": "宋",
        "collection_info": null
    },
    {
        "title": "同段吉甫泛湖",
        "author": "仇远",
        "content": "西湖春碧净无泥，画舫朱帘傍岸移。\n寒食清明初过后，杏花杨柳乍晴时。\n从教西日催歌鼓，莫放东风转酒旗。\n只恐明朝成雨去，暗惊浓绿上高枝。",
        "dynasty": "宋",
        "collection_info": null
    },
    {
        "title": "同陈彦国泛湖",
        "author": "仇远",
        "content": "斜堤高柳绿连天，且繫閒人书画船。\n花事已空三月后，湖光还似十年前。\n洛阳园囿惟诗在，江左英雄托酒传。\n亦欲扣舷歌小海，恐惊沙上白鸥眠。",
        "dynasty": "宋",
        "collection_info": null
    },
    {
        "title": "陪戴祖禹泛湖分韵得天字",
        "author": "仇远",
        "content": "冉冉夕阳红隔雨，悠悠野水碧连天。\n山分秋色归红叶，风约苹香入钓船。\n钟鼓园林已如此，衣冠文物故依然。\n当歌对酒肠堪断，倒着乌巾且醉眠。",
        "dynasty": "宋",
        "collection_info": null
    },
    {
        "title": "凤凰山故宫",
        "author": "仇远",
        "content": "渐无南渡旧衣冠，尚有西湖风雨寒。\n凤鸟不来山寂寂，鸱夷何在海漫漫。\n荒陵樵采官犹禁，故苑烟花客自看。\n惟恨余杭门外柳，长年不了送征鞍。",
        "dynasty": "宋",
        "collection_info": null
    },
    {
        "title": "集庆寺",
        "author": "仇远",
        "content": "平生三宿此招提，眼底交游更有谁。\n顾恺漫留金粟影，杜陵忍赋玉华诗。\n旋烹紫笋犹含箨，自摘青茶未展旗。\n听彻洞箫清不寐，月明正照古松枝。",
        "dynasty": "宋",
        "collection_info": null
    },
    {
        "title": "卜居白龟池上",
        "author": "仇远",
        "content": "一琴一鹤小生涯，陋巷深居几岁华。\n为爱西湖来卜隠，却怜东野又移家。\n荒城雨滑难骑马，小市天明已卖花。\n阿母抱孙閒指点，疏林尽处是栖霞。",
        "dynasty": "宋",
        "collection_info": null
    },
    {
        "title": "过李山人居",
        "author": "仇远",
        "content": "数椽竹屋傍秋江，屋外疏篱隔柳桩。\n客至旋分垂钓石，雨来自掩读书窗。\n痴儿弄镜时翻背，小妇弹筝不识腔。\n自古渔樵有遗逸，未应只说鹿门庞。",
        "dynasty": "宋",
        "collection_info": null
    },
    {
        "title": "题赵子固水墨双鈎水仙卷",
        "author": "仇远",
        "content": "冰薄沙昏短草枯，采香人远隔湘湖。\n谁留夜月群仙佩，绝胜秋风九畹图。\n白粲铜盘倾沆瀣，清明宝玦破珊瑚。\n却怜不得同兰蕙，一识清醒楚大夫。",
        "dynasty": "宋",
        "collection_info": null
    },
    {
        "title": "书与士瞻上人十首  其一",
        "author": "仇远",
        "content": "我本迂疏落拓人，满头霜雪满怀春。\n登山有屐身恒健，挂壁无弦趣更真。\n往岁效官殊漫浪，老来学佛离贪嗔。\n却怜卫鹤齐鸡辈，空费心机不庇身。",
        "dynasty": "宋",
        "collection_info": null
    },
    {
        "title": "书与士瞻上人十首  其二",
        "author": "仇远",
        "content": "野鹤清高六翮轻，孤云万里去冥冥。\n汉科合应茂才选，唐士曾书遗教经。\n好趁江南诸老在，尽看蓟北众山青。\n锦衣归日春风满，期醉沙堤双玉瓶。",
        "dynasty": "宋",
        "collection_info": null
    },
    {
        "title": "书与士瞻上人十首  其三",
        "author": "仇远",
        "content": "懒学羊裘汉子陵，亦非解印晋渊明。\n好山好水恒相对，浮利浮名不愿争。\n诗酒每寻朋友共，山园都付子孙耕。\n野心直与闲云似，却笑孤云出岫轻。",
        "dynasty": "宋",
        "collection_info": null
    },
    {
        "title": "书与士瞻上人十首  其四",
        "author": "仇远",
        "content": "末俗由来不贵儒，愚夫愚妇恣揶揄。\n束书合向山林隠，绝迹莫登名利途。\n膝下有孙贫亦乐，门前无债醉如泥。\n咸平处士真堪羡，静守梅花住裏湖。",
        "dynasty": "宋",
        "collection_info": null
    },
    {
        "title": "书与士瞻上人十首  其五",
        "author": "仇远",
        "content": "宦海漂流四十年，老来默默守吾玄。\n艰危颇得文章力，嫁娶各随儿女缘。\n白饭充肠聊当肉，好书到手不论钱。\n閒心懒作邯郸梦，乐取西窗一枕眠。",
        "dynasty": "宋",
        "collection_info": null
    },
    {
        "title": "书与士瞻上人十首  其六",
        "author": "仇远",
        "content": "笔砚生涯独善身，一区花竹四时春。\n无求莫问朝廷事，有耻难交市井人。\n帘外乌衣飞上下，窗前蜂蕊结轮囷。\n鑑如居士东邻住，肯借霜豪为写真。",
        "dynasty": "宋",
        "collection_info": null
    },
    {
        "title": "书与士瞻上人十首  其七",
        "author": "仇远",
        "content": "难得心交左伯桃，亦无善相九方皋。\n而今贱子多儒误，自古山人索价高。\n众雀岂能知鹄志，一鸡何足用牛刀。\n独醒独醉俱堪乐，妙理依然有浊醪。",
        "dynasty": "宋",
        "collection_info": null
    },
    {
        "title": "书与士瞻上人十首  其八",
        "author": "仇远",
        "content": "倦游懒着小乌巾，短髪丝丝雪满簪。\n信手拈书聊慰眼，转头忘事太无心。\n笑他杜老频看镜，爱我昭文不鼓琴。\n喜有山林方外友，时携佳纸索新吟。",
        "dynasty": "宋",
        "collection_info": null
    },
    {
        "title": "书与士瞻上人十首  其九",
        "author": "仇远",
        "content": "北风雨后忽南风，顷刻开晴又转东。\n后土未干偏有恨，漏天难补太无功。\n小楼兀坐思猨鹤，好客相期避燕鸿。\n壁上墨兰香可掬，令人常忆所南翁。",
        "dynasty": "宋",
        "collection_info": null
    },
    {
        "title": "书与士瞻上人十首  其一○",
        "author": "仇远",
        "content": "豪气年来渐埽除，箪瓢自乐守臞儒。\n江头尽醉唐朝士，泽畔行吟楚大夫。\n万里茝鹏何必羡，一官虮蝨不如无。\n葛巾草履从人笑，莫问青衫似叶枯。",
        "dynasty": "宋",
        "collection_info": null
    },
    {
        "title": "题溧阳市",
        "author": "仇远",
        "content": "万家大县旧留都，一派中江入太湖。\n缩项鱼肥人鲙玉，长腰米贵客量珠。\n府分南北寒芜合，桥直东西夜市无。\n却是旗亭浮蚁美，杖头能费几青蚨。",
        "dynasty": "宋",
        "collection_info": null
    },
    {
        "title": "鲁庵尊师以彝斋白描四芗命作韵语",
        "author": "仇远",
        "content": "淡墨英英妙写真，一花一叶一精神。\n繁香曾入庐山梦，遗佩如行湘水春。\n小白凝珠还胜雪，轻黄承袜不生尘。\n老僧懒作浮华想，空谷犹疑见似人。",
        "dynasty": "宋",
        "collection_info": null
    },
    {
        "title": "题李公略示高郎中吴山观月图",
        "author": "仇远",
        "content": "凭高宜晚更宜秋，下马归来即倚楼。\n纳纳干坤双老眼，滔滔江汉一扁舟。\n满城明月空吴苑，隔岸青山认越州。\n李白酒豪高适笔，当时人物总风流。",
        "dynasty": "宋",
        "collection_info": null
    },
    {
        "title": "檇李亭",
        "author": "仇远",
        "content": "闲抱琴书檇李游，仙坛古屋一茆留。\n驿桥通市人沽酒，湖水依城客放舟。\n葵扇桃笙聊却暑，苹花枫叶已知秋。\n坡翁仙去诗声在，寂寞林塘卧白鸥。",
        "dynasty": "宋",
        "collection_info": null
    },
    {
        "title": "真如寺",
        "author": "仇远",
        "content": "一桥夭矫界双湖，野径沿流到佛庐。\n石塔残灯犹闪烁，相家乔木已萧疏。\n苔封古井晴逾滑，骨冷荒山草不除。\n长水法师痴□甚，□根人定欲何如。",
        "dynasty": "宋",
        "collection_info": null
    },
    {
        "title": "刘伶墓",
        "author": "仇远",
        "content": "凤浦鸳湖西有坟，此茔寂寞海边村。\n落花红雨鬼仙句，淡月黄昏酒圣魂。\n有锸已随棺椁化，无碑空信艾刍言。\n螟蛉蜾蠃今何在，起为先生酹一尊。",
        "dynasty": "宋",
        "collection_info": null
    },
    {
        "title": "送峿侍者游茅山",
        "author": "仇远",
        "content": "云开三茅古洞天，借风一棹荆溪船。\n所思绵绵常在梦，此行冉冉如登仙。\n汲泉净洗黄独雪，劚石深耕瑶草烟。\n蕙帐香凝蒲坐暖，共读南华秋水篇。",
        "dynasty": "宋",
        "collection_info": null
    },
    {
        "title": "集虚书院",
        "author": "仇远",
        "content": "筑室东皋野水滨，室中生白坐生春。\n了知空洞元无物，须信清明自有神。\n幽径草花聊适趣，閒窗笔砚不留尘。\n酒经丹诀非吾事，万卷书藏一老身。",
        "dynasty": "宋",
        "collection_info": null
    },
    {
        "title": "游天竺二首  其一",
        "author": "仇远",
        "content": "行遍山巅又水涯，尚无红叶与黄花。\n长松夹道六七里，小墅通村十数家。\n竺国云深僧寂寞，草堂洞古石嵯牙。\n野翁共醉官垆酒，扶醉归来已暮鸦。",
        "dynasty": "宋",
        "collection_info": null
    },
    {
        "title": "游天竺二首  其二",
        "author": "仇远",
        "content": "登览欣逢胜日闲，苍松九里费跻攀。\n行过绿水尽头路，步入白云生处山。\n猿鸟尚能知异境，仙凡原不隔重关。\n几时拂袖逃尘网，野衲村樵共往还。",
        "dynasty": "宋",
        "collection_info": null
    },
    {
        "title": "游智果寺",
        "author": "仇远",
        "content": "独径苍苔引瘦筇，墙阴修竹碧玲珑。\n青山犹见及坡老，小雨何须问社公。\n云冷石藏烹茗雪，日长门掩落花风。\n定知神扈题梁字，不与当时劫火同。",
        "dynasty": "宋",
        "collection_info": null
    },
    {
        "title": "晦日携幼湖上",
        "author": "仇远",
        "content": "葛岭苏堤昼寂然，东风吹我过湖船。\n江山信美无人会，儿女情多只自怜。\n柳色染匀春淡荡，杨花落尽日暄妍。\n麦秋天气浑如此，却笑征衫未脱绵。",
        "dynasty": "宋",
        "collection_info": null
    },
    {
        "title": "丹心",
        "author": "仇远",
        "content": "丹心只有杜陵知，愁读伤春五首诗。\n传语龟年休度曲，江南正是落花时。",
        "dynasty": "宋",
        "collection_info": null
    },
    {
        "title": "登宝林应天塔",
        "author": "仇远",
        "content": "越王城下草青青，眺远须登第几层。\n白髪山僧閒指点，斜阳古木是诸陵。",
        "dynasty": "宋",
        "collection_info": null
    },
    {
        "title": "朝天门城角",
        "author": "仇远",
        "content": "飒飒秋风起白榆，山前吹彻小单于。\n行人便作边城听，忘却杭州是故都。",
        "dynasty": "宋",
        "collection_info": null
    },
    {
        "title": "断桥闻角",
        "author": "仇远",
        "content": "柳外官桥出戍楼，和霜和月按梁州。\n吹时莫近孤山下，千树梅花不识愁。",
        "dynasty": "宋",
        "collection_info": null
    },
    {
        "title": "怀向古",
        "author": "仇远",
        "content": "曾同野竈煮溪鱼，别鹤归迟信息疏。\n不是山中无楮叶，寻常懒寄入城书。",
        "dynasty": "宋",
        "collection_info": null
    },
    {
        "title": "博望",
        "author": "仇远",
        "content": "使者星明犯斗牛，归槎稳放绛河秋。\n茂陵可是无仙分，不载丹砂载石榴。",
        "dynasty": "宋",
        "collection_info": null
    },
    {
        "title": "上巳感怀",
        "author": "仇远",
        "content": "一春无况懒游山，风景依然三月三。\n十里杨花深似雪，马蹄无路入江南。",
        "dynasty": "宋",
        "collection_info": null
    },
    {
        "title": "范文正公黄素小楷昌黎伯夷颂盖在青社时所书以遗京西转运使舜元苏公者也后二百年大兴李侯戡得此本于燕及南来守吴乃文正乡里即访公子孙以畀之范氏喜而求诗为赋此二首  其一",
        "author": "仇远",
        "content": "小楷青州三绝碑，復还范氏事尤奇。\n不知百世闻风者，更有何人似伯夷。",
        "dynasty": "宋",
        "collection_info": null
    },
    {
        "title": "范文正公黄素小楷昌黎伯夷颂盖在青社时所书以遗京西转运使舜元苏公者也后二百年大兴李侯戡得此本于燕及南来守吴乃文正乡里即访公子孙以畀之范氏喜而求诗为赋此二首  其二",
        "author": "仇远",
        "content": "古今一理是纲常，范笔韩文妙发扬。\n公卧首阳原不死，春风岁岁蕨薇香。",
        "dynasty": "宋",
        "collection_info": null
    },
    {
        "title": "题李成寒鸦图",
        "author": "仇远",
        "content": "老树枯苔雪乍晴，饥乌飞集噤无声。\n蒺藜沙上花开早，且让春风与燕鶑。",
        "dynasty": "宋",
        "collection_info": null
    },
    {
        "title": "题燕肃画卷",
        "author": "仇远",
        "content": "溪路迢迢绕碧峰，白云迷却旧行踪。\n买舟归去山中住，终日茆亭坐听松。",
        "dynasty": "宋",
        "collection_info": null
    },
    {
        "title": "题赵松云迷禽竹石图",
        "author": "仇远",
        "content": "锦石倾欹玉树荒，雪儿无语恋斜阳。\n百年花鸟春风梦，不是钱塘是汴梁。",
        "dynasty": "宋",
        "collection_info": null
    },
    {
        "title": "题和靖先生观梅图无怀上人征予作",
        "author": "仇远",
        "content": "痴童癯鹤冷相随，笑指南枝傍小溪。\n到处一般香影色，孤山只在断桥西。",
        "dynasty": "宋",
        "collection_info": null
    },
    {
        "title": "云屋上人久别承寄以诗次韵谢",
        "author": "仇远",
        "content": "月落城空鹤倦飞，密云深树静相依。\n阊门北去山如画，有日同师步翠微。",
        "dynasty": "宋",
        "collection_info": null
    },
    {
        "title": "赵子昂陈仲美合作水鳬小景",
        "author": "仇远",
        "content": "良工苦思可心降，底事文禽不解双。\n欲采芳华波浪阔，芙蓉朵朵隔秋江。",
        "dynasty": "宋",
        "collection_info": null
    },
    {
        "title": "题三忠堂三首  其一",
        "author": "仇远",
        "content": "丞相当年握笔时，封胡羯末总佳儿。\n后来家有无穷事，便是天仙也不知。",
        "dynasty": "宋",
        "collection_info": null
    },
    {
        "title": "题三忠堂三首  其二",
        "author": "仇远",
        "content": "谢砌诸郎入寄奴，机云忘祖亦忘吴。\n一门一品如今有，三世三忠自古无。",
        "dynasty": "宋",
        "collection_info": null
    },
    {
        "title": "题三忠堂三首  其三",
        "author": "仇远",
        "content": "一纸郇云傲劫灰，慈亲一见一心摧。\n如今王谢堂前燕，飞入人家更不回。",
        "dynasty": "宋",
        "collection_info": null
    },
    {
        "title": "题赵仲穆山水二首  其一",
        "author": "仇远",
        "content": "绿林红树石峥嵘，有客携琴访友生。\n今夜西轩风月好，殷勤为我鼓商声。",
        "dynasty": "宋",
        "collection_info": null
    },
    {
        "title": "题赵仲穆山水二首  其二",
        "author": "仇远",
        "content": "王孙遗迹在桐乡，留意当年翰墨香。\n回首西风多感慨，不辞援笔赋嵇康。",
        "dynasty": "宋",
        "collection_info": null
    },
    {
        "title": "题赵松云竹石幽兰",
        "author": "仇远",
        "content": "旧时长见挥毫处，修竹幽兰取次分。\n欲把一竿苕水上，鸥波千顷看秋云。",
        "dynasty": "宋",
        "collection_info": null
    },
    {
        "title": "岊山",
        "author": "仇远",
        "content": "岊老峰高翠倚天，洮河春水绿无边。\n不知杨柳蒹葭外，何处泊君书画船。",
        "dynasty": "宋",
        "collection_info": null
    },
    {
        "title": "閒居十咏  其一",
        "author": "仇远",
        "content": "阶前紫蔓金丝草，篱角红垂锦带花。\n梓泽平泉易消歇，春留富贵与诗家。",
        "dynasty": "宋",
        "collection_info": null
    },
    {
        "title": "閒居十咏  其二",
        "author": "仇远",
        "content": "树隔残钟远欲无，野云漠漠雨疏疏。\n飞蚊尽逐南风去，父子灯前共读书。",
        "dynasty": "宋",
        "collection_info": null
    },
    {
        "title": "閒居十咏  其三",
        "author": "仇远",
        "content": "仰屋着书无笔力，闭门觅句费心机。\n不如花下冥冥坐，静看蜻蜓蛱蝶飞。",
        "dynasty": "宋",
        "collection_info": null
    },
    {
        "title": "閒居十咏  其四",
        "author": "仇远",
        "content": "鶑花韦曲旧时游，老去閒情已五休。\n却笑东风无检束，又随飞絮过南楼。",
        "dynasty": "宋",
        "collection_info": null
    },
    {
        "title": "閒居十咏  其五",
        "author": "仇远",
        "content": "鸟雀喧秋未肯栖，狂风吹树影离披。\n屋边尚有斜阳在，更看山人一局棋。",
        "dynasty": "宋",
        "collection_info": null
    },
    {
        "title": "閒居十咏  其六",
        "author": "仇远",
        "content": "风挟浓云起炮车，捎窗雨脚乱如麻。\n山中茆屋应安稳，不向溪声送落花。",
        "dynasty": "宋",
        "collection_info": null
    },
    {
        "title": "閒居十咏  其七",
        "author": "仇远",
        "content": "新竹修修绿过墙，读书门外亦阴凉。\n道人清福不肯受，却入西山看夕阳。",
        "dynasty": "宋",
        "collection_info": null
    },
    {
        "title": "閒居十咏  其八",
        "author": "仇远",
        "content": "翠袖佳人倚莫寒，双禽踏破玉阑干。\n空山月落春风换，直作罗浮梦裏看。",
        "dynasty": "宋",
        "collection_info": null
    },
    {
        "title": "閒居十咏  其九",
        "author": "仇远",
        "content": "茶瓯沙帽惯迎宾，不是诗人即道人。\n细雨斜风君莫出，绿阴门外有红尘。",
        "dynasty": "宋",
        "collection_info": null
    },
    {
        "title": "閒居十咏  其一○",
        "author": "仇远",
        "content": "珠帘玉栅绮罗丛，犹有承平京洛风。\n饮罢归来游骑少，一庭明月夜方中。",
        "dynasty": "宋",
        "collection_info": null
    },
    {
        "title": "题马秀卿郊墅",
        "author": "仇远",
        "content": "仙人朝去莫知还，野色风光一草庵。\n少室何妨高索价，莫教轻指作终南。",
        "dynasty": "宋",
        "collection_info": null
    },
    {
        "title": "题天寿观清隠山房",
        "author": "仇远",
        "content": "紫极秋声竹满轩，一尘飞不涴琴樽。\n白云自逐秋风去，卧看青山懒出门。",
        "dynasty": "宋",
        "collection_info": null
    },
    {
        "title": "泊桐乡",
        "author": "仇远",
        "content": "雪晴霜树胜春红，回首临平杳霭中。\n正是诗人栖稳处，青山明月满归篷。",
        "dynasty": "宋",
        "collection_info": null
    },
    {
        "title": "宿本觉寺",
        "author": "仇远",
        "content": "竹树号风似说禅，青灯布被抱愁眠。\n东坡三过我一宿，尽是人生清净缘。",
        "dynasty": "宋",
        "collection_info": null
    },
    {
        "title": "李待诏虎溪三笑图",
        "author": "仇远",
        "content": "偶然行过溪桥，正自不值一笑。\n三人必有我师，不笑不足为道。",
        "dynasty": "宋",
        "collection_info": null
    },
    {
        "title": "句  其一",
        "author": "仇远",
        "content": "久欲脱尘网，未有辟谷方。\n释然山中游，世虑可暂忘。\n鸥鹭亦知几，深入菰蒲藏。\n卧舟放中流，吾不如渔郎。",
        "dynasty": "宋",
        "collection_info": null
    },
    {
        "title": "句  其二",
        "author": "仇远",
        "content": "高荷不受雨，倾泻与低荷。\n低荷强自持，聚雨倾入波。\n朝雨尚滴沥，晚雨忽滂沱。\n临池卧以听，雨声静中多。\n两耳本自清，奈此荷叶何。",
        "dynasty": "宋",
        "collection_info": null
    },
    {
        "title": "句  其三",
        "author": "仇远",
        "content": "萤火惟知夜，灯花不待春。",
        "dynasty": "宋",
        "collection_info": null
    },
    {
        "title": "句  其四",
        "author": "仇远",
        "content": "割蒲分坐具，贮瀑入军持。",
        "dynasty": "宋",
        "collection_info": null
    },
    {
        "title": "句  其五",
        "author": "仇远",
        "content": "风雨不出户，儿孙共读书。",
        "dynasty": "宋",
        "collection_info": null
    },
    {
        "title": "句  其六",
        "author": "仇远",
        "content": "姓名不入六臣传，容貌堪传九老碑。",
        "dynasty": "宋",
        "collection_info": null
    },
    {
        "title": "句  其七",
        "author": "仇远",
        "content": "老尚留樊素，贫休比范丹。",
        "dynasty": "宋",
        "collection_info": null
    },
    {
        "title": "偶作",
        "author": "仇远",
        "content": "元亮真止酒，昭文不鼓琴。\n文章成小伎，道德负初心。\n故友凋零尽，中年感慨深。\n从来麋鹿性，只是爱山林。",
        "dynasty": "宋",
        "collection_info": null
    },
    {
        "title": "无题",
        "author": "仇远",
        "content": "粉围香阵画梁尘，几梦梨花漠漠云。\n一夜春风忽吹醒，镜中白髪不须耘。",
        "dynasty": "宋",
        "collection_info": null
    },
    {
        "title": "后园野池诗",
        "author": "仇远",
        "content": "欲和沧浪孺子歌，东风吹皱縠纹波。\n幽禽哺子樱桃少，浮草一苗蝌蚪多。\n天与一官□□拙，春余几日喜晴和。\n少须幸有宽闲地，□□茅亭俯芰荷。",
        "dynasty": "宋",
        "collection_info": null
    },
    {
        "title": "东园赏红梅",
        "author": "仇远",
        "content": "花姨夜捣守宫血，染就南枝花貌别。\n宿酲未解春正酣，一片晴霞消冻雪。\n莫道有人疑作杏，老眼频看亦生缬。\n东阑更有萼绿华，精神标致尤清绝。\n先生焚香读书处，把酒花前相暖热。\n羣蜂知香不知色，一枝肯许儿童折。\n两株横卧处士桥，梦中归踏孤山月。",
        "dynasty": "宋",
        "collection_info": null
    },
    {
        "title": "顷溧水归登官塘汤汉章义门  其一",
        "author": "仇远",
        "content": "五山翔凤集东庐，花竹园池可隠居。\n奕代文声传学馆，大书义字式门闾。\n埙箎雅奏和为贵，樽俎清言乐有余。\n车笠重逢当一笑，白眉青眼尚如初。",
        "dynasty": "宋",
        "collection_info": null
    },
    {
        "title": "顷溧水归登官塘汤汉章义门  其二",
        "author": "仇远",
        "content": "一塘分雨百泉流，喜作山房信宿留。\n骑马傍门知不厌，坐床索酒合应羞。\n生平仲举延徐穉，老去文渊忆少游。\n雾豹直疑斑已露，翩翩入谷有鸣驺。",
        "dynasty": "宋",
        "collection_info": null
    },
    {
        "title": "村中语",
        "author": "仇远",
        "content": "吴侬曾在山村住，听得村中老人语。\n六月祈雨不祈晴，十月祈晴不祈雨。\n今年三伏雨水多，官吏祈晴救禾黍。\n祈晴得晴虽可喜，农夫车水方劳苦。\n汗流如浆面如铁，但要田干那畏暑。\n黑云一片来何忙，心怕雨作身愿凉。\n安得长风为吹散，乍可赤体当秋阳。\n东桥西桥日荒荒，南圩北圩水茫茫。\n中熟下熟亦足饱，尽胜淮头争捕蝗。",
        "dynasty": "宋",
        "collection_info": null
    },
    {
        "title": "村舍即事  其一",
        "author": "仇远",
        "content": "依篱迭堑作人家，西日还将苇箔遮。\n窗户莫嫌秋色淡，紫苏红苋老生花。",
        "dynasty": "宋",
        "collection_info": null
    },
    {
        "title": "村舍即事  其二",
        "author": "仇远",
        "content": "凤仙绕砌锦斓斑，未着秋霜尽耐看。\n不似南窗数竿竹，年年日日报平安。",
        "dynasty": "宋",
        "collection_info": null
    },
    {
        "title": "程公明家玉蕊花",
        "author": "仇远",
        "content": "招隠山中有此花，仙人曾住七香车。\n可怜一架开如雪，冷落西门处士家。",
        "dynasty": "宋",
        "collection_info": null
    },
    {
        "title": "送李介甫赴官塘汤氏馆",
        "author": "仇远",
        "content": "东卢山下义门中，弘开讲席招蜀翁。\n主人择客又择主，童蒙求我我求童。\n俊杰识时审出处，道义结交全始终。\n惟应上墓似庞老，便合移家随葛公。",
        "dynasty": "宋",
        "collection_info": null
    },
    {
        "title": "元夕恩霈即事",
        "author": "仇远",
        "content": "驲骑中宵至，圜扉彻晓空。\n天恩何旷荡，春意亦冲融。\n灯火千家市，絃歌一亩宫。\n明知和气聚，瑞雪舞东风。",
        "dynasty": "宋",
        "collection_info": null
    },
    {
        "title": "李唐虎溪三笑图",
        "author": "仇远",
        "content": "人生一笑良难，问此是同是别。\n青山相对无言，溪声出广长舌。",
        "dynasty": "宋",
        "collection_info": null
    }
]