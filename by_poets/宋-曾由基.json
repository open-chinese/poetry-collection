[
    {
        "uuid": "acca3347e0bf25189f3b561df31cc45c",
        "title": "题画梅水仙山矾三友图",
        "author": "曾由基",
        "content": "野梅清靖节，水仙韵坡公。\n山谷秀而野，厥有山矾风。\n陶苏黄三君，时异风味同。\n后人思典刑，写入画图中。",
        "dynasty": "宋",
        "collection_info": null
    },
    {
        "uuid": "924ca25fdd79c71af0db24fb6a95a88a",
        "title": "赠贵官家小姬",
        "author": "曾由基",
        "content": "小蛮初按曲，趁拍入凉州。\n宫羽偶失次，回眸顾部头。\n部头色微嗔，面赭含娇羞。\n低鬟语同伴，周郎曾顾不。",
        "dynasty": "宋",
        "collection_info": null
    },
    {
        "uuid": "7feb9941a3bc408ddf8364ae1f386d84",
        "title": "用坡仙鬰孤台韵送郑绣使还朝",
        "author": "曾由基",
        "content": "人人羡登仙，去作上界游。\n谁知世蒙恩，公其晦叔流。\n众芳正回春，一叶偶似秋。\n灵修岂数化，宿莽休槛洲。\n却怜贪荣人，前后几蜃楼。\n策今陈洛阳，疏肯谀沧州。\n阊阖浮云开，台阁清风留。\n所期共推庆历车，可復偏重元佑舟。",
        "dynasty": "宋",
        "collection_info": null
    },
    {
        "uuid": "35afacc314bc3a9ed66a7801ada1fc72",
        "title": "贺林正字",
        "author": "曾由基",
        "content": "道山羣玉聚，前辈说干淳。\n近代岂乏士，清时頼有君。\n谁传艾轩派，喜得嫡孙亲。\n所欠非荣进，名流万古芬。",
        "dynasty": "宋",
        "collection_info": null
    },
    {
        "uuid": "aa71627cf47b0f96ef9e290ba848a187",
        "title": "游益公平园怀宜春周宰颂诗",
        "author": "曾由基",
        "content": "丞相非嗔客，名流每举樽。\n鱼烹惟沼在，鹤化有轩存。\n惜欠尧夫子，幸生夷简孙。\n平泉落谁手，文献说平园。",
        "dynasty": "宋",
        "collection_info": null
    },
    {
        "uuid": "3faa6251703f4ca21279ffe6b9b1b8c1",
        "title": "病起幽园检校",
        "author": "曾由基",
        "content": "病起无情绪，池边日几回。\n虫声低覆草，螺殻细生苔。\n暑退芦将变，秋残蓼续开。\n久消环绕迹，全若未尝来。",
        "dynasty": "宋",
        "collection_info": null
    },
    {
        "uuid": "30f8b17fc522a3c7a409f98d9390a530",
        "title": "送广西郑经干并简经略",
        "author": "曾由基",
        "content": "五岭宜人地，君今捧檄行。\n但拚穷彻骨，不到黯无声。\n婉画从违裏，编氓休戚情。\n祖筵谁执爵，三祝石先生。",
        "dynasty": "宋",
        "collection_info": null
    },
    {
        "uuid": "a883f27fd54507722bba5630d485aa1c",
        "title": "古寺",
        "author": "曾由基",
        "content": "残经闲竹几，瀹茗供花瓷。\n法窟寂无语，禅容晚带饥。\n虫萦道子画，蛩响外孙碑。\n风定闻疎磬，玄关却自知。",
        "dynasty": "宋",
        "collection_info": null
    },
    {
        "uuid": "2ec6002f98e5691a650e7d772df3f06a",
        "title": "赵岁寒昆季三人拉李学谕余同游南湖次岁寒韵",
        "author": "曾由基",
        "content": "紫麒麟楦岂身荣，腹有诗书气便清。\n野酌雅宜招胜士，贵游大半是宗英。\n主翁旧有登堂约，古树今知夹道迎。\n剩欲索梅同一笑，却随画角弄初更。",
        "dynasty": "宋",
        "collection_info": null
    },
    {
        "uuid": "0542172b9789d355038664458c4eb516",
        "title": "宦辙",
        "author": "曾由基",
        "content": "宦辙驰驱尘满襟，解鞍呼酒小登临。\n天垂碧处秋江浄，山弄紫时西日沉。\n韩记合还渠老手，王诗似不要新吟。\n撑天拄地吾儒事，过耳飞禽空好音。",
        "dynasty": "宋",
        "collection_info": null
    },
    {
        "uuid": "5fead695a291876c8438f27de230c86e",
        "title": "与中朝故人",
        "author": "曾由基",
        "content": "自怜骨相太邅迍，为米折腰依旧贫。\n古史多看多警省，新诗愈改愈精神。\n与游造物真知己，怕说天朝多故人。\n兰菊有时忙不得，世间桃李几番新。",
        "dynasty": "宋",
        "collection_info": null
    },
    {
        "uuid": "91250a694fe131faeb965204ca9f6a6f",
        "title": "胡讲书赴张国录讲席之招良月也",
        "author": "曾由基",
        "content": "初日融霜泮水清，鹄袍翔集宿中庭。\n先生有道如阳月，太白占祥聚德星。\n安定重来阐湖学，横渠端坐讲西铭。\n自怜一唯无传久，避席何时觌典刑。",
        "dynasty": "宋",
        "collection_info": null
    },
    {
        "uuid": "821d2e185c746a9ff097988724181bbc",
        "title": "送玉堂守永嘉",
        "author": "曾由基",
        "content": "衮衮诸公塞要津，独当椽笔演丝纶。\n久陪清禁聊均佚，谁道明河不可亲。\n畿郡喜迎贤太守，帝旁却欠直词臣。\n逸才毕竟九天忆，应谓禁中须此人。",
        "dynasty": "宋",
        "collection_info": null
    },
    {
        "uuid": "c6b285b8258c63d13baff044d71cf599",
        "title": "余秋责余不归责之诚是也余非敢忘乡井而答以诗",
        "author": "曾由基",
        "content": "兔狡应多穴，狐妖解首丘。\n一巢鸠样拙，何计老菟裘。",
        "dynasty": "宋",
        "collection_info": null
    },
    {
        "uuid": "9ba220f434657fa2b00b413e6cc70ce7",
        "title": "西湖冰合忽见小舟",
        "author": "曾由基",
        "content": "四望黯同云，平湖堕银汉。\n一叶柳边来，应是寒澌泮。",
        "dynasty": "宋",
        "collection_info": null
    },
    {
        "uuid": "72e69a2cc4cecedb8d3201cf6fa2ac1e",
        "title": "嘲蜡梅",
        "author": "曾由基",
        "content": "孤芳不被雪霜欺，占得南枝最崛奇。\n气骨不凡风韵少，吕医初见退之诗。",
        "dynasty": "宋",
        "collection_info": null
    },
    {
        "uuid": "017f95f59d879551e2bfde5282035910",
        "title": "聚景园追凉",
        "author": "曾由基",
        "content": "五云缥缈护檐牙，不是寻常富贵家。\n树树风蝉凉意足，衣巾时復堕槐花。",
        "dynasty": "宋",
        "collection_info": null
    },
    {
        "uuid": "c2e00d1896118f0a9e79a5714b6fdbb4",
        "title": "题昌黎传后",
        "author": "曾由基",
        "content": "唐治百年生退之，行藏端的系兴衰。\n三书何用干时宰，天使斯人欲有知。",
        "dynasty": "宋",
        "collection_info": null
    },
    {
        "uuid": "c995b2257c040071bd27e06954e72ed0",
        "title": "题潘庭坚乐府后奉简陈佥书",
        "author": "曾由基",
        "content": "性灵底物堪陶冶，郢曲弥高和弥寡。\n锦囊勿使六丁偷，会有昌黎赏东野。",
        "dynasty": "宋",
        "collection_info": null
    },
    {
        "uuid": "f0d3fbf72ad776b9cd9fe4eecfe46b9d",
        "title": "晚思",
        "author": "曾由基",
        "content": "风号谷应树声喧，阴雨潇潇南北村。\n倦翼投林舟宿港，满怀秋思立黄昏。",
        "dynasty": "宋",
        "collection_info": null
    },
    {
        "uuid": "ab468faa208e7abe8d3f3343578a94b9",
        "title": "题陈陟屺寺",
        "author": "曾由基",
        "content": "幽泉落窦碎琼声，疑是朝天环佩鸣。\n遶寺杉松皆雨露，不应秋叶似恩轻。",
        "dynasty": "宋",
        "collection_info": null
    },
    {
        "uuid": "89605a85ab73c4d3562a61df86babe54",
        "title": "题御爱牡丹",
        "author": "曾由基",
        "content": "天香不数魏姚家，玉砌雕栏护绛纱。\n闻说弓旌遍岩穴，怜才应是胜怜花。",
        "dynasty": "宋",
        "collection_info": null
    },
    {
        "uuid": "4ae1203c1f687f077ecde5bc75e67ee5",
        "title": "西湖夜景",
        "author": "曾由基",
        "content": "閒窗放入四山青，古篆无烟气自清。\n风不鸣条花着露，一湖春月万蛙声。",
        "dynasty": "宋",
        "collection_info": null
    },
    {
        "uuid": "64cccc97c262f7c023f91c3145a529c7",
        "title": "偶作  其一",
        "author": "曾由基",
        "content": "才退愁无友，时艰悔有家。\n乡心惭杜宇，世事付杨花。",
        "dynasty": "宋",
        "collection_info": null
    },
    {
        "uuid": "4766e32bb2dd27da7923c402e2bcf21d",
        "title": "偶作  其二",
        "author": "曾由基",
        "content": "故山荏苒失归期，颜尚如丹鬓已丝。\n忆昔师门传拙赋，迄今客路懒工诗。\n不伤迟暮无豪举，却喜聪明减旧时。\n便把蜗庐题退隠，何时买得草堂基。",
        "dynasty": "宋",
        "collection_info": null
    },
    {
        "uuid": "7db3b20477305e551f0ce7881c1f877a",
        "title": "偶作  其三",
        "author": "曾由基",
        "content": "遣愁时復赋篇章，此是书生习未忘。\n小吏岂堪人看觑，酒边生怕带诗狂。",
        "dynasty": "宋",
        "collection_info": null
    },
    {
        "uuid": "e195c98c4367898b89a374f277eb3538",
        "title": "与陈刚父论诗",
        "author": "曾由基",
        "content": "少陵久矣跨鲸游，近说西江沸不休。\n双井发源注南海，百川分港失东流。\n君怀正印高悬眼，我抉玄关笑点头。\n半世工夫缘底事，旁人却作等闲求。",
        "dynasty": "宋",
        "collection_info": null
    },
    {
        "uuid": "d816942505cd66ac7c45b6b3f1786ab7",
        "title": "答诗友征近诗",
        "author": "曾由基",
        "content": "寄傲西峰未肯东，论文旧约几时同。\n不知杰句真何用，便有虚名岂疗穷。\n珍重远书征近作，疎芜故我欠新功。\n每惭时辈多豪逸，点笔成章杯酒中。",
        "dynasty": "宋",
        "collection_info": null
    },
    {
        "uuid": "3866e2c5e0c59942ec298d21aa8a7524",
        "title": "题杨敬之赠项斯诗后",
        "author": "曾由基",
        "content": "今古销沉几项斯，由来作者不祈知。\n看渠一片怜才意，合把黄金铸敬之。",
        "dynasty": "宋",
        "collection_info": null
    },
    {
        "uuid": "79e5a5640a6f521065a654c8cd08109f",
        "title": "西湖夜景",
        "author": "曾由基",
        "content": "处处芙蕖处处堂，闲行何地不清香。\n归舟又趁晚凉急，十里湖光蘸夕阳。",
        "dynasty": "宋",
        "collection_info": null
    },
    {
        "uuid": "f7c0e22eba0f2227eb881d02ff8bd9f4",
        "title": "游宜春北岩",
        "author": "曾由基",
        "content": "宦躯真沐漆，放怀北岩去。\n行行如蔍境，渐入幽绝处。\n湿翠欲霑衣，晴云乱生屦。\n滩声时抑扬，岚气互吞吐。\n松寒韵笙竽，碣石状钟虡。\n朱实袅碧藤，白羽明翠坞。\n提壶忌人醒，市醑邀我沽。\n野果枝头寻，水乐空中度。\n饮少辄颓玉，山灵劳拱护。\n起来一凭栏，件件是佳句。\n此景几百年，却待予全付。\n吟成石点头，喜极石应语。\n何处一鸣鹤，而作赏音和。\n仰峯人所仰，隔江不受呼。\n正如山中人，九诏不一顾。\n传闻唐卫公，挟册曾此寓。\n皋夔读何书，瑰誉响千古。\n一生拗介甫，政坐读书误。\n公乎傥可作，同草遂初赋。",
        "dynasty": "宋",
        "collection_info": null
    },
    {
        "uuid": "1ef8a4b44e101b407806eee175f25c5a",
        "title": "元夕同友街游",
        "author": "曾由基",
        "content": "月韵梅梢漏未央，缓寻梦境小相羊。\n万家灯火天无夜，十里绮罗风自香。\n胜友何如罗粉黛，清谈端可厌笙簧。\n吴侬休作筑城舞，胡越年来共一疆。",
        "dynasty": "宋",
        "collection_info": null
    },
    {
        "uuid": "dcc3adf5ac98838538d95a8f597a7b1a",
        "title": "元夕酒倦",
        "author": "曾由基",
        "content": "解酲贡浪语，欲困且长谣。\n古篆生春霭，新汤响夜潮。\n喜寻搜句伴，怕有看灯招。\n背却笙歌闹，鸣琴慰寂寥。",
        "dynasty": "宋",
        "collection_info": null
    },
    {
        "uuid": "15a393e83a42ce7d05b1eabc55cc119a",
        "title": "中书程先生委校勘春秋分纪大参李雁湖文集因元夕戏成一绝",
        "author": "曾由基",
        "content": "雪柳梢头闹玉梅，万家灯火月楼台。\n校雠幸不开天上，省得扶藜太乙来。",
        "dynasty": "宋",
        "collection_info": null
    }
]