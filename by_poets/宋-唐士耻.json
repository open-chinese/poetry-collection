[
    {
        "uuid": "ff9f6a435d367388871bec7572fabe7f",
        "title": "张司法寓斋",
        "author": "唐士耻",
        "content": "玄录五千言，妙在不敢先。\n留侯独得之，帝师赤松仙。\n孰知百世下，乃有云孙焉。\n扁斋以为寓，空谷音跫然。",
        "dynasty": "宋",
        "collection_info": null
    },
    {
        "uuid": "7b47f096c0dccdbe4df6e88df488e264",
        "title": "送临江交代张司理",
        "author": "唐士耻",
        "content": "子房帝王师，溢庆流裔孙。\n朅来之萧滩，快覩芝眉温。\n亭亭起黄气，中有阴德存。\n宜哉孔融表，辐辏排天阍。\n通籍何足道，履声还青毡。\n嗟我一何幸，夤缘踵符文。\n自顾菲且愚，续貂诚所难。\n承颜一甲子，夙昔披晤言。\n柳浓烟冥冥，鹢舟江吐吞。\n顺流急如箭，催鼓且勿喧。\n为语徒作恶，且尽沙头尊。",
        "dynasty": "宋",
        "collection_info": null
    },
    {
        "uuid": "a114a3f3026a0aea8901500040c91ea2",
        "title": "古意",
        "author": "唐士耻",
        "content": "天公与世人，幽明分悬隔。\n无口难得言，欲言但以臆。\n以臆或未喻，寄之夜檐滴。\n恳款语世人，世人还不识。",
        "dynasty": "宋",
        "collection_info": null
    },
    {
        "uuid": "56f442838b6d66325be4553bb70f6d1b",
        "title": "寄题蠲流亭",
        "author": "唐士耻",
        "content": "乌伤仇览仙，一弓扁蠲流。\n清流从谁蠲，浊流石之幽。\n石之幽定可，齿齿翻成忧。\n君看得失珠，象罔无全牛。",
        "dynasty": "宋",
        "collection_info": null
    },
    {
        "uuid": "a51a2c15a1c8fc821c2a65147350d869",
        "title": "时贤明鉴裁",
        "author": "唐士耻",
        "content": "时贤明鉴裁，鉴裁信奇欤。\n识此希世宝，谓其曾区区。\n未冠已溢声，贤书上宸庭。\n不一而止足，竟压四海英。\n直入九华招隠遁，化工尤物殊不吝。\n文章光焰胜燃犀，远至牛渚爥无尽。\n归来纪事满缣帛，却屑米盐繁密讯。\n天公终不屈大器，称表直上几昼晋。\n倚伏之机真叵测，庖丁全牛有余刃。\n先生道大何所容，颜渊今用退为进。\n一以涵养使莫折，一以淑我邦之俊。\n然而鉴裁还合明，孔席未暖五鹗并。\n此时庙谟正陶鬰，驱屏尘翳须昇平。\n驱屏尘翳须昇平，要当迅召文武卿。\n时来时来乌可御，譬如南海云鹏程。\n他年功业就，缣册传永久。\n劣哉魏无知，仅此遮拙丑。\n皇家褒举者，旷典华衮右。",
        "dynasty": "宋",
        "collection_info": null
    },
    {
        "uuid": "f8987400d3cc148dd0af04d57dbe8530",
        "title": "庭下青书带",
        "author": "唐士耻",
        "content": "庭下青书带，书带瑞康成。\n康成还遁世，行藏理则明。\n六经具缣册，儒先效勋绩。\n谁知百世下，其功明且亟。\n易首纯干称六龙，六龙御天风云从。\n书始唐尧大中世，荡荡如天莫可踪。\n诗则二南渊且奥，春秋赏罚王道通。\n礼乐灰于秦火酷，然其遗意和且雍。\n汉儒掇拾无遗力，兀守章句非从容。\n二京之末康成出，六经将出逢此翁。\n然而本无超俗姿，犹寄视听于盲聋。\n岂如先生一理贯，洞照六籍罗心胸。\n历数帝王如一二，天地由我方全功。\n仲尼春秋欲成日，麟出鲁郊殊超轶。\n孔道大哉虽不用，所感亦大非凡质。\n区区一康成，书带瑞已形。\n先生非此比，况兹道既行。\n当使麟凤辈，杂沓更纵横。",
        "dynasty": "宋",
        "collection_info": null
    },
    {
        "uuid": "4eebf4843a940c805ae616ff5a03e6a0",
        "title": "六月望日月堂老禅示仆众偈随喜愧甚",
        "author": "唐士耻",
        "content": "江月主人清冰壶，以月名堂月不如。\n门前船泊五湖客，两眼历照心与俱。\n我来追凉暑云徂，牛腰大轴开我愚。\n万口一辞赞叹月，还赞堂中老苾刍。\n归涂昏鸦夜气作，东方拥出玉蟾车。\n月堂着语何可已，金屑落眼成嗟吁。",
        "dynasty": "宋",
        "collection_info": null
    },
    {
        "uuid": "18ada8ff9638d21d454171cc5c963224",
        "title": "绿槐阴",
        "author": "唐士耻",
        "content": "槐阴似尼父，轶轨追前踪。\n绝尘非学步，所产夐无双。\n今此于越东，钟孕亦鸿庞。\n朅来于越西，掌教开羣迷。\n羣迷于今正有頼，肯使玉佩从他之。\n昔人种槐根细细，坐阅日月蝉已栖。\n历聘辙环嗟不遇，岂若今日廊庙归。\n要俾六经日益明，俗还唐虞熙又熙。\n槐阴虽异道则一，彼不见用吾登跻。\n宇宙虽云宏且邈，理焉所在成均齐。\n槐阴槐阴异今昔，一则不用一明陟。\n道在六经道固存，道出六经道还得。\n洪哉尼父怀此道，今日谁知归探讨。\n探讨既力道不殊，三都遂隳陈常讨。\n天骄立可倾，神州立可清。\n一祖八宗地，教化登升平。\n先生为黄髮，自可七六经。",
        "dynasty": "宋",
        "collection_info": null
    },
    {
        "uuid": "8c18dd6cb36d6f0994551e21dca62ecb",
        "title": "两溪",
        "author": "唐士耻",
        "content": "矧今两溪间，溪间足风物。\n水清石泚泚，林横山兀兀。\n春日鸣仓庚，夏夜风月清。\n秋畆金颖秀，冬洲暮雪平。\n比为二皇所旁薄，赤松屹立羊纵横。\n叱石而兴真戏耳，可羡人家好弟兄。\n西则三洞足仙灵，奇哉石穴声铿铿。\n瀑泉喷写资照耀，俨如冰蚕之所成。\n夕阳斜带九华度，何媿芙蓉峥且嵘。\n鼎湖遥望在其东，翠气鬰鬰初日争。\n或资登览逸杖屦，或供睇望烦留情。\n山川如此足所产，所产足以冠羣英。\n圣明常重育才地，遴选鸿儒为博士。\n傥膺是选真出羣，礼乐诗书四不悖。\n有如孔门来不拒，迪以至理滋无外。\n将见吴邦如鲁国，鲁多君子非虚僞。\n我公未期年，弦歌溢民编。\n论其淑吾邦，不为淹巨贤。\n旦夕会诏至，四大岂在边。",
        "dynasty": "宋",
        "collection_info": null
    },
    {
        "uuid": "30527a06bc8637c025a836f0bc4a7f41",
        "title": "咏史",
        "author": "唐士耻",
        "content": "明皇固英主，开元天下昌。\n如何林甫辈，得产无尽殃。\n国色真国色，多惑四海慝。\n华清宫裏人如玉，解唤胡雏起东北。\n以此策明妃，远嫁犹为迟。\n冤哉毛延寿，尽忠人不知。",
        "dynasty": "宋",
        "collection_info": null
    },
    {
        "uuid": "5bc1330ee40c1942bd3ff96c0c3180ac",
        "title": "题彭绍墨",
        "author": "唐士耻",
        "content": "彭绍之墨玄又玄，问谁得法託之仙。\n凌烟胶漆有三昧，鲁直之什曹洞禅。\n我欲大振狮子吼，直恐惊翻龙象筵。\n纷纷是事但且置，一言为语千金廉。\n唐人五字魂遶天，箕敛四大归新篇。\n空余句法落寰海，豆萁不觉相熬煎。\n中原可復墨可黔，鬓丝白髮知何年。",
        "dynasty": "宋",
        "collection_info": null
    },
    {
        "uuid": "e29c121e761f2b5aedd09198537a8eaf",
        "title": "代人上谢丞相生朝",
        "author": "唐士耻",
        "content": "闻说中元生上相，莱公勋业无以尚。\n阴为月兮月为臣，清光欲满银荡荡。\n银光荡荡翻未奇，未若新弦初上时。\n尧蓂鼎来方十枝，韬藏万斛冰雪辉。\n莱公比公应少歉，初度差公四日期。",
        "dynasty": "宋",
        "collection_info": null
    },
    {
        "uuid": "37f45cc7118b9566182cfb5639a3268e",
        "title": "凤山逸士周遇仙谣",
        "author": "唐士耻",
        "content": "信云步谒洞霄宫，饭罢从游西復东。\n唇笛啸时吹白日，诗肠开处嚼清风。\n兀兀腾腾心了足，湾湾屈屈水欹曲。\n玲珑绿影万株松，潇洒清空二亩竹。\n天风吹泉飞雪花，溪石漱玉磨银牙。\n白云破碎漏天碧，青霭牵连遮日华。\n玉溜几声鸣绿荠，金藤千尺走青蛇。\n羊肠蟠路上天去，鹿角枯槎连日坠。\n一双素足已昇腾，万顷红霞留不住。\n擘破青空见太清，飞连宝殿非凡成。\n水晶楼阁奏金韵，翡翠帘栊振佩声。\n白雪翩翻霜鹤舞，綵云缥缈花鸾鸣。\n中有真人鼎玉立，晴光闪电琼波溢。\n笑整霓裳曳绛霞，红云影裏轻相挹。\n琳琅清彻语希夷，嚼玉吐琼声不移。\n素手擘开碧玉匣，青空飞出丹虹蜺。\n蟠摇活走遶天阙，衝透太虚光皎洁。\n须臾直上紫霄中，宝篆飞腾罗日月。\n影摇六合金色光，丹凤对跃苍龙骧。\n回头指点青空裏，玉箓丹台已籍纪。\n低头招手令向前，漏泄天机敛不已。\n等閒赠我赭丹砂，行满功成归我家。\n天上逍遥多快乐，人间纷扰无垠涯。\n丹砂接得便吞了，回首云軿俱杳杳。\n楼阁烟霞景万般，一时不见青天晓。\n世人世人知不知，既知何必生迟疑。\n早求一闢大罗月，千古万古生光辉。\n人生在世空汩没，自从形骸朽肤骨。\n为求名利不閒心，名利既来心恍惚。\n何不炼内丹绝外物，笑着云衣傲朱绂。\n灵丹养就出神炉，慧剑飞腾超月窟。\n且无俗事更关心，一段光明耀古今。\n声迹超腾青嶂外，影形飞入白云深。\n脚跟不点红尘起，指甲时挑碧玉琴。\n莫道神仙无实语，世间几箇是知音。",
        "dynasty": "宋",
        "collection_info": null
    },
    {
        "uuid": "6f2fc5426f9416a0946004385c9d2e94",
        "title": "送许寺丞五十韵",
        "author": "唐士耻",
        "content": "汉家循吏传，表表是龚黄。\n奏最承恩宠，高才躐庙堂。\n身随名不朽，功与赏相当。\n汗简时逾久，攀辕事莫详。\n何如身际幸，合有颂揄扬。\n维古萧州上，腾精斗度旁。\n国初新画壤，饷目旧如冈。\n昨岁干仍潦，频年俭且霜。\n几成炊易子，那恃黍登场。\n饥馑连千屋，焦劳自一王。\n深仁推恻隠，遴选及慈祥。\n捐廪虽蒙泽，安贫亦振纲。\n肠空朝息怒，骨立暮生光。\n尽反三农业，交腾五袴章。\n诚通俄顷刻，雩应不寻常。\n原表犹多穫，人间亟小康。\n何门无囷积，有土尽金穰。\n薄试为霖手，聊施活国方。\n一丰能造次，再稔更芬芳。\n将见红囷粟，全登白粲樯。\n饬儒殚富教，考课冠循良。\n出入操修并，渊源学问长。\n躬修香寝旨，驩奉綵衣觞。\n坐啸庭多暇，行轩乐未央。\n孝心常翼翼，和气两洋洋。\n帝扆畴三俊，民庸格九阊。\n爰班少府节，属护左江乡。\n风力先轺驷，光华袭镂钖。\n衔余资煮摘，陈腐足仓箱。\n使指星迟御，仙山剑削铓。\n清诗真度越，胜地不凄凉。\n更上然犀渚，还寻怨鹤坊。\n练江殊泚泚，蠡汇特汪汪。\n赐履驰驹隙，飞环振鹭行。\n唐虞优广厦，皋稷佐垂裳。\n北汉栖裘罽，西昆贡栗肪。\n谋图心既远，经济术方彰。\n此去真期运，于思谩感藏。\n遥知均燕雀，何况在门墙。\n并合时难再，趋承德叵量。\n永言追雅颂，博采逮康庄。\n笔墨嗟孱弱，辞华乏激昂。\n勤拳频寘念，展转屡回肠。\n乐古联羲禊，遗恩比召棠。\n祇疑灵雨至，復作应龙骧。\n涨浪连芳草，轻烟护绿杨。\n迁鶑偏睍睆，归鴈远翱翔。\n物色随时转，风光触处忙。\n诏条春婉娩，祖帐酒淋浪。\n阁皂非尘境，低眉似送将。",
        "dynasty": "宋",
        "collection_info": null
    },
    {
        "uuid": "ce394d3f505332364d9c80d91ac42f10",
        "title": "代赵守上韩平原生辰五十韵",
        "author": "唐士耻",
        "content": "天佑升平主，时生不世贤。\n源流多柱石，勋业满云烟。\n昔者谋深幄，今兹压细毡。\n三登裨圣化，八表仰英躔。\n初度光辉发，重侯鼎鼐传。\n台符明炳炳，寿秩启绵绵。\n良月初弦上，珍蓂八叶鲜。\n门弧乔木茂，床笏庆枝连。\n芝玉更麟凤，干戈杂豆笾。\n食牛增气概，卜弁借腾鶱。\n会遇真神比，亨通正吉先。\n龙翔云五色，璧合历千年。\n密借留侯策，端同仲父权。\n钺旄交粲烂，师揆却蝉联。\n辇毂殊庭暇，圭茅锡祉坚。\n图回无间隟，运用独周旋。\n生息宁屯泽，才猷入大甄。\n十年如一日，广照及重渊。\n物在由仪咏，人怀颂德篇。\n汗编深以刻，银笔大如椽。\n庆历并元佑，商高若汉宣。\n开禧仍酌古，尧舜欲无前。\n几许弥缝力，初无缓急弦。\n有年偏总总，束帛倍戋戋。\n合副苍生望，高居赤舄筵。\n白麻荣盛世，黄阁度羣仙。\n礼绝千官上，心驰四裔边。\n伟谋殊磊落，汉碛定联翩。\n又是韩扶赵，几何蓟且燕。\n三宗时晦永，九帝版图全。\n忆昨婴兼臼，应关地与天。\n蚤开明圣祚，竟脱虎蛟涎。\n献子存孤意，迁书振代铨。\n云礽知有寄，似续更增妍。\n每自殚葵向，那能惮手胼。\n治平多节操，嘉佑浃渊泉。\n人力端惟及，神谋信比专。\n渥洼驹抹电，太华藕如船。\n盘薄应钟岳，芬芳了合荃。\n毡青浑白璧，题黑未华颠。\n梅蘂南枝绽，鸿飞北塞穿。\n澄空添浩荡，昱曜政蝉娟。\n竹傲冰梢瘦，松坚宝盖圆。\n恭祈龄算远，敢借物情延。\n仆也叨乘障，心焉愿执鞭。\n扫门情莫效，贺客履难骈。\n吉亥真盈数，佳辰洽九干。\n明良那偶尔，时节共欢然。\n宣劝分荣露，恩涯吸巨川。\n千秋金鑑录，不日却拳拳。",
        "dynasty": "宋",
        "collection_info": null
    },
    {
        "uuid": "365c424a8f27271c7c10b4476ea50e3c",
        "title": "代人次韵曹郎中雷字二首  其一",
        "author": "唐士耻",
        "content": "骈罗瑟玉尽珍材，须女辉躔色为开。\n并合郑乡如旦月，铿宏唐律过春雷。\n共惊高义摩云表，定上夷庚握斗魁。\n鹏鷃逍遥俱有适，亨衢端是匝天回。",
        "dynasty": "宋",
        "collection_info": null
    },
    {
        "uuid": "431e7db9e4c7e87e67bc28796a14713b",
        "title": "代人次韵曹郎中雷字二首  其二",
        "author": "唐士耻",
        "content": "计偕方此媿非材，先达仍劳绮席开。\n已喜抠衣披密雾，还将雅什助惊雷。\n定须劲翮摩云舞，各是清班重哲魁。\n任昉龙门如细许，直须早早借春回。",
        "dynasty": "宋",
        "collection_info": null
    },
    {
        "uuid": "afde9e1e958e7a82f6dc7b863ee912db",
        "title": "效进退律赋水乡三实  其一",
        "author": "唐士耻",
        "content": "根荄七窍倍玲珑，产尔亭亭曲渚风。\n勇退霞衣香故在，骈生玉子味仍钟。\n人言太华标奇种，藕大如船想碧蓬。\n何待非常夸世俗，祇今盘露已能秾。",
        "dynasty": "宋",
        "collection_info": null
    },
    {
        "uuid": "4a7714d6ceca9fe39d44897fcd5aa400",
        "title": "效进退律赋水乡三实  其二",
        "author": "唐士耻",
        "content": "冰雪胸怀七泽姿，纤纤舞袖学双飞。\n袢襟应念人间世，灌顶何如山上芝。\n荷叶巧偷鹦鹉背，莼丝密缀燕雏衣。\n回塘相伴熏风裏，争看臙脂黛绿施。",
        "dynasty": "宋",
        "collection_info": null
    },
    {
        "uuid": "3ea68e1cb5e96f0936476b384485393f",
        "title": "效进退律赋水乡三实  其三",
        "author": "唐士耻",
        "content": "明珠久合蚌中生，何事鸿头亦炳灵。\n襟护重重殊袭復，星分颗颗倍晶明。\n一车奇谤嗟成误，十斛平量换合成。\n珍重樱桃樊素口，致渠磊落更歌声。",
        "dynasty": "宋",
        "collection_info": null
    },
    {
        "uuid": "2151eff5064fc57f822797386a444052",
        "title": "丙寅孟夏闻捷和陈宰",
        "author": "唐士耻",
        "content": "朝家遵养自三宗，一旦吾皇定一戎。\n近事长庚偏入月，清诗太白又先功。\n天声地界光今古，帝邑王京共会同。\n延喜楼前新冠带，应多黄髮颂归忠。",
        "dynasty": "宋",
        "collection_info": null
    },
    {
        "uuid": "2fff04cb7558ae19a2c1459b6cd7552b",
        "title": "癸酉旴江鹿鸣燕和罗守",
        "author": "唐士耻",
        "content": "伦魁玉季乐羣英，更有新醅属步兵。\n饫勉茂才争贾勇，尽从击楫不留行。\n共酬露冕吹铙意，好近毡书淡墨荣。\n北海清樽今劝驾，梦回池草倍知名。",
        "dynasty": "宋",
        "collection_info": null
    },
    {
        "uuid": "ebdeb8b3510d1e4f9a117842cb62d8b2",
        "title": "送杰老住仙游  其一",
        "author": "唐士耻",
        "content": "肉谱知何从，涂高流亦深。\n汉相似尧相，奕兰端至今。",
        "dynasty": "宋",
        "collection_info": null
    },
    {
        "uuid": "2b58a0c966b47f10ab426202447ed214",
        "title": "送杰老住仙游  其二",
        "author": "唐士耻",
        "content": "至生恰平生，一万八千日。\n头白无所成，唯堪伴幽逸。",
        "dynasty": "宋",
        "collection_info": null
    },
    {
        "uuid": "da24da702af4c7e99dc78ed4924d4f70",
        "title": "送杰老住仙游  其三",
        "author": "唐士耻",
        "content": "差入栴檀林，自古只公选。\n乃知天定时，丹成骨自换。",
        "dynasty": "宋",
        "collection_info": null
    },
    {
        "uuid": "0a68fcf854ab20351b5a6a5bbf11db80",
        "title": "送杰老住仙游  其四",
        "author": "唐士耻",
        "content": "仙游知几年，晨香梵古佛。\n人移境亦移，高风日披拂。",
        "dynasty": "宋",
        "collection_info": null
    },
    {
        "uuid": "738147353d29575fa64e456c54ee0fe9",
        "title": "送杰老住仙游  其五",
        "author": "唐士耻",
        "content": "一瓶还一钵，作戏且逢场。\n会看走鹤书，横宝今道傍。",
        "dynasty": "宋",
        "collection_info": null
    },
    {
        "uuid": "e689478f97fbf8ba151d592e2fbd0be3",
        "title": "送杰老住仙游  其六",
        "author": "唐士耻",
        "content": "白云每亭亭，其出亦何心。\n贤侯考之天，无谓由蹄涔。",
        "dynasty": "宋",
        "collection_info": null
    },
    {
        "uuid": "e537fe6fb89002be95fa4830fa314264",
        "title": "送杰老住仙游  其七",
        "author": "唐士耻",
        "content": "飞锡破晓色，红叶弄吴枫。\n闻名且见面，清明豁长空。",
        "dynasty": "宋",
        "collection_info": null
    },
    {
        "uuid": "052763619ee68c7f2d2f9d243f05f012",
        "title": "送杰老住仙游  其八",
        "author": "唐士耻",
        "content": "方期秋气高，遍阅山水窟。\n青鞋此蜚动，幽意那可及。",
        "dynasty": "宋",
        "collection_info": null
    },
    {
        "uuid": "99065e79b1f07674ebd25310d304fc39",
        "title": "送杰老住仙游  其九",
        "author": "唐士耻",
        "content": "端坐阅四时，烂然各有第。\n新篇敌岛可，邮筒当数寄。",
        "dynasty": "宋",
        "collection_info": null
    },
    {
        "uuid": "6b977ada74588febe0c530d0c2462ebd",
        "title": "送杰老住仙游  其一○",
        "author": "唐士耻",
        "content": "中庭可明月，况此方扬辉。\n霏谭隔千里，使我几忘归。",
        "dynasty": "宋",
        "collection_info": null
    },
    {
        "uuid": "0d1d5ca344ebaca706a5bcdb005fdeeb",
        "title": "上余倅生辰唐律十章  其一",
        "author": "唐士耻",
        "content": "暂握侯章乘五马，马头秋色转分明。\n麻源起应精纯祷，一雨增添玉宇清。",
        "dynasty": "宋",
        "collection_info": null
    },
    {
        "uuid": "962fccc457c38aa3f9a6b9a3c74e0021",
        "title": "上余倅生辰唐律十章  其二",
        "author": "唐士耻",
        "content": "此事人惟归厚德，那知天意箇中明。\n君看略扫妖狐窟，唤得倾盆雨自生。",
        "dynasty": "宋",
        "collection_info": null
    },
    {
        "uuid": "d05c7995048e060dde4a6ff628ab192d",
        "title": "上余倅生辰唐律十章  其三",
        "author": "唐士耻",
        "content": "雨余非雾萦琼斚，正是长庚初度时。\n千里欢声和气满，祝公椿算寿齐箕。",
        "dynasty": "宋",
        "collection_info": null
    },
    {
        "uuid": "264556d5b4039bae0001fe6872cab0f3",
        "title": "上余倅生辰唐律十章  其四",
        "author": "唐士耻",
        "content": "谌旴二母毕从姑，各献蟠桃曳紫裾。\n共把我公游咏处，从头善颂满阶除。",
        "dynasty": "宋",
        "collection_info": null
    },
    {
        "uuid": "cfe1ca294f332c42001c5484916c5485",
        "title": "上余倅生辰唐律十章  其五",
        "author": "唐士耻",
        "content": "牢盘白雪是丹媒，解活民生富国财。\n巨浸无边归掌握，共知阴德鼎方来。",
        "dynasty": "宋",
        "collection_info": null
    },
    {
        "uuid": "d55e33d2963753e74dc199e75afa4496",
        "title": "上余倅生辰唐律十章  其六",
        "author": "唐士耻",
        "content": "惠山山下有名泉，少煮鎗旗两腋便。\n不是圜扉足公暇，谁能祛睡一杯煎。",
        "dynasty": "宋",
        "collection_info": null
    },
    {
        "uuid": "228f5652cc6b37428929c4c39bc528c5",
        "title": "上余倅生辰唐律十章  其七",
        "author": "唐士耻",
        "content": "濒淮土厚乐何穷，近接升平昔日风。\n更得于公来郡掾，自然囹圄致频空。",
        "dynasty": "宋",
        "collection_info": null
    },
    {
        "uuid": "38437de70246f9548d6567b9577567f0",
        "title": "上余倅生辰唐律十章  其八",
        "author": "唐士耻",
        "content": "大汉钟官周府圜，宾寮入幕地行仙。\n人心天意俱从我，何虑不如刘晏钱。",
        "dynasty": "宋",
        "collection_info": null
    },
    {
        "uuid": "a95811280580f38d6848cc8e60d0b337",
        "title": "上余倅生辰唐律十章  其九",
        "author": "唐士耻",
        "content": "闽岭西来只一山，欢声百里想当年。\n今逢行客应须说，好在甘棠影正圆。",
        "dynasty": "宋",
        "collection_info": null
    },
    {
        "uuid": "24555b408ba118b74af3eb1f6abdf3c5",
        "title": "上余倅生辰唐律十章  其一○",
        "author": "唐士耻",
        "content": "亭亭采棒足流传，太末官勋压此年。\n感德衔恩知有自，定应亦致烂柯僊。",
        "dynasty": "宋",
        "collection_info": null
    },
    {
        "uuid": "d337f4a2d610458cd5cff4c25005ec0e",
        "title": "笋干",
        "author": "唐士耻",
        "content": "此君风味殊不薄，莫笑当年煮箦人。\n坐使普宁增谱字，遥知端是压前新。",
        "dynasty": "宋",
        "collection_info": null
    },
    {
        "uuid": "4eb001bf6be52c4571dfccdeff249518",
        "title": "毛文子遣赠萼绿华",
        "author": "唐士耻",
        "content": "飞仙姑射不通尘，更倚晴空瑟瑟云。\n从此樱唇倍寻俗，唯须么凤粲成羣。",
        "dynasty": "宋",
        "collection_info": null
    },
    {
        "uuid": "51fd294f6f72f5cd6746eed4f24624fc",
        "title": "赠浩然观胡道士",
        "author": "唐士耻",
        "content": "只为丹霄足羽軿，且将奇法验人寰。\n从他血肉并烟火，自有仙家九转丹。",
        "dynasty": "宋",
        "collection_info": null
    },
    {
        "uuid": "e287b720552dfe69369d869406066139",
        "title": "比目",
        "author": "唐士耻",
        "content": "夷吾深旨人须识，解使封山意不行。\n当日鱼盐如靡密，已无林放小关情。",
        "dynasty": "宋",
        "collection_info": null
    },
    {
        "uuid": "0049e99e22c107ff9f6727d168ce31c9",
        "title": "失题",
        "author": "唐士耻",
        "content": "老仙绝鲜寻常外，一笑闽川绿荔枝。\n坐断世间滋味彻，阿谁翻欲语凡饴。",
        "dynasty": "宋",
        "collection_info": null
    }
]