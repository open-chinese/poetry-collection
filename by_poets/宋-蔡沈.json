[
    {
        "uuid": "d121d6e0e991eb6eb871494c380bf3e5",
        "title": "自咏",
        "author": "蔡沈",
        "content": "世事多颠倒，惟仁实可依。\n几多豪富贵，少不草莱归。\n孺子宅犹在，令公园已非。\n踌躇不能去，端恐寸心违。",
        "dynasty": "宋",
        "collection_info": null
    },
    {
        "uuid": "d9d7e59be4ed3b1a705973c3214cf9aa",
        "title": "武夷山中四首  其一",
        "author": "蔡沈",
        "content": "余昔隠屏东，扁舟夹双龙。\n浩歌碧云间，万壑生清风。\n群仙幔亭宴，玉女双鬓蓬。\n夕景落寒岩，照耀金芙蓉。",
        "dynasty": "宋",
        "collection_info": null
    },
    {
        "uuid": "b271781a208b1b8057903189e818f31e",
        "title": "武夷山中四首  其二",
        "author": "蔡沈",
        "content": "余昔隠屏西，乘闲卧幽栖。\n岩花雪端发，野鸟林际啼。\n仙掌神所刓，石崖天与齐。\n月华结清梦，啁哳闻金鸡。",
        "dynasty": "宋",
        "collection_info": null
    },
    {
        "uuid": "039feb7d2bbb5ed26db2ab80ccdd09e7",
        "title": "武夷山中四首  其三",
        "author": "蔡沈",
        "content": "余昔隠屏南，春风驻征骖。\n开门傍水面，结屋依山岚。\n千崖互纡鬰，万象中浑涵。\n居然岁月深，寒花露毵毵。",
        "dynasty": "宋",
        "collection_info": null
    },
    {
        "uuid": "7bacf056ef5a9b82e3e5164ec819d82f",
        "title": "武夷山中四首  其四",
        "author": "蔡沈",
        "content": "余昔隠屏北，飘然度岩侧。\n谁知神仙居，自与尘世隔。\n瑶草霜更青，琪花雪仍白。\n横玉叫寒云，万里天一色。",
        "dynasty": "宋",
        "collection_info": null
    },
    {
        "uuid": "6df276f4e6e287fe2fcc144cac2124bb",
        "title": "赠琴士刘伯华",
        "author": "蔡沈",
        "content": "公子方年少，丝桐长有名。\n曲虽仍旧谱，指要发新声。\n涧落泉初响，风清月正明。\n起予千古意，怆恻不胜情。",
        "dynasty": "宋",
        "collection_info": null
    },
    {
        "uuid": "cab489b1a2de8b19c0f2eb4cbb7810ab",
        "title": "山中",
        "author": "蔡沈",
        "content": "才既非时用，性本爱岑寂。\n决策西山游，幽隠遂成癖。\n春风百花红，秋月千嶂碧。\n烟霞结绸缪，猿鸟自畴昔。\n乘间抚深旷，喷薄轰铁笛。\n笑挹天柱峰，高寒几千尺。",
        "dynasty": "宋",
        "collection_info": null
    },
    {
        "uuid": "f9344d5912f96c25be9b5bc08b9b3a1c",
        "title": "咏西山",
        "author": "蔡沈",
        "content": "紫荆相依倚，绿篠自蒙密。\n秋兰涧中花，山果路边实。\n沿岗引霜藤，临流坐寒石。\n日暮阴崖开，云收远山出。\n疏篱尚存菊，荒庭旧垂橘。\n丝桐想虚堂，简策居静室。\n俯仰今几时，漫然已陈迹。\n摩挲苍苔痕，屐齿不可识。",
        "dynasty": "宋",
        "collection_info": null
    },
    {
        "uuid": "058584134a31f78e98e8b4024052102c",
        "title": "赠棋士兼相",
        "author": "蔡沈",
        "content": "嵯峨远游冠，过我田里居。\n手谈达要妙，心计有卷舒。\n把握杀活机，操持开阖枢。\n总总如乱兵，纷纷若奔车。\n观者皆怵惕，敌人更揶揄。\n一着起疲废，万口惊諠呼。\n巧思自神授，智慧非常拘。\n又闻风鉴精，许与且不渝。\n群公赠诗文，称述良匪虚。\n自昔少兼能，今挟二术俱。\n奕秋与许负，世异同一躯。\n惜哉惟艺名，问学当何如。",
        "dynasty": "宋",
        "collection_info": null
    },
    {
        "uuid": "ea4390e9fe0f44f6c628494ff68d388d",
        "title": "咏武夷",
        "author": "蔡沈",
        "content": "四曲游人欵乃歌，旧矶千古老渔蓑。\n题诗岩下人来往，春雨年年长绿莎。",
        "dynasty": "宋",
        "collection_info": null
    },
    {
        "uuid": "145179b46b1d404632e53e9e186c1591",
        "title": "赠谈命余圆机",
        "author": "蔡沈",
        "content": "谈命谁称妙莫穷，圆机端的与天通。\n试看今日飞腾者，多在当年许与中。",
        "dynasty": "宋",
        "collection_info": null
    },
    {
        "uuid": "1acaad09779cb3ddd90b71e02278e078",
        "title": "挽刘文安公",
        "author": "蔡沈",
        "content": "考亭云谷孰居先，名世悠然得正传。\n穷理致知须主敬，存心养性道齐贤。\n凌云端拟陈三策，魂梦那知隔九泉。\n后世表章尊所学，四书功足继朱宣。",
        "dynasty": "宋",
        "collection_info": null
    },
    {
        "uuid": "79c388271a8c0026893c7b14b936a307",
        "title": "武夷自咏",
        "author": "蔡沈",
        "content": "武夷群岫高崔嵬，隠屏直耸天中开。\n千寻拔地出圭壁，屼屼万古封苍苔。\n烟霞舒卷朝夕异，日月昼夜东西迴。\n寒流诘曲抱岩足，水清沙碧直蓬莱。\n紫京真人玉为杯，琼浆初发葡萄醅。\n醉来披云卧松月，松花点点飘香雪。\n哀猿绝壁声更长，惆怅怀人逮明发。",
        "dynasty": "宋",
        "collection_info": null
    },
    {
        "uuid": "6e618c9f8b6a793430c0b771a17b8ee8",
        "title": "赠琴士翁明远",
        "author": "蔡沈",
        "content": "胶漆本无意，丝桐非有情。\n因缘醉翁指，发此无穷声。\n萧萧秋风引，落叶渭水清。\n喧喧阳春歌，花明锦江城。\n离鸾月徘徊，别鹤云杳冥。\n清泠洒毛髮，震荡惊雷霆。\n曲度神莫测，调高妙难名。\n时方多艰虞，掩耳谁为听。\n无为恩怨儿女语，疆场勇士轩昂行。",
        "dynasty": "宋",
        "collection_info": null
    },
    {
        "uuid": "7538ceb6ab48341191a8613143cb2dc5",
        "title": "读江西诗呈游光化料院",
        "author": "蔡沈",
        "content": "江西多秀士，卓跞相后先。\n其中最翘楚，无出黄陈前。\n森然插天干，琢削草舍椽。\n羌童扣金石，越女调管絃。\n非无要妙音，难与韶濩传。\n王风惜云远，屈宋美独专。\n沉浓玄晖诗，典雅渊明篇。\n少陵备众体，太白真谪仙。\n微情寄风月，肺腑皆天然。\n自从句中眼，一字千金钱。\n于今百余载，诵说如河悬。\n人惟屋下屋，何以千万间。\n正声日微茫，寂感空无边。",
        "dynasty": "宋",
        "collection_info": null
    },
    {
        "uuid": "0f49f95398e54ebd7dae743405b34d7a",
        "title": "古意二首  其一",
        "author": "蔡沈",
        "content": "古人不可见，末习徒纷然。\n精微固难知，论议胡尔偏。\n郢曲听者谁，巴唱和乃千。\n世道既若兹，淳风何当还。\n矫矫且自强，天运终来旋。",
        "dynasty": "宋",
        "collection_info": null
    },
    {
        "uuid": "7ffda4915917aae0c12401cd1de37748",
        "title": "古意二首  其二",
        "author": "蔡沈",
        "content": "种木必培根，清流必澄源。\n根源得其理，流末乃可言。\n圣贤本始务，条达盖自然。\n时俗枝委求，持操空尔烦。\n存存此成性，道义斯其门。",
        "dynasty": "宋",
        "collection_info": null
    },
    {
        "uuid": "d22d89aef3a4d3b0c1dc9e54cb00c4b0",
        "title": "偶题",
        "author": "蔡沈",
        "content": "作书与蜀客，止为求知音。\n不料缘素丝，却与多黄金。\n今情既已异，古意何由寻。\n一笑陶靖节，雅趣无絃琴。",
        "dynasty": "宋",
        "collection_info": null
    },
    {
        "uuid": "64f627e1f1f119a17fa8aebbd1a2aae3",
        "title": "偶题三首  其一",
        "author": "蔡沈",
        "content": "暮年无杂虑，何事更关情。\n入市非求利，居山岂为名。\n诚存心自逸，足健步常轻。\n却是行游处，春风日日生。",
        "dynasty": "宋",
        "collection_info": null
    },
    {
        "uuid": "5cb350c73b1bff5de9420ecc8938f3da",
        "title": "偶题三首  其二",
        "author": "蔡沈",
        "content": "寂寞园林迥，栖迟念虑宽。\n雨声连砌响，风色入帘寒。\n义理无新得，交游少旧懽。\n梅花自畴昔，岁晚独相看。",
        "dynasty": "宋",
        "collection_info": null
    },
    {
        "uuid": "74129db30420bf899c73d5c460907f25",
        "title": "偶题三首  其三",
        "author": "蔡沈",
        "content": "日日门前路，春风与物期。\n早梅纷白雪，垂柳散青丝。\n把酒怀情久，吟诗遣兴迟。\n闲来復闲往，携策谩逶迤。",
        "dynasty": "宋",
        "collection_info": null
    },
    {
        "uuid": "bbe341adfaf8fc36fee37eb67c171a0f",
        "title": "夜读苏州诗",
        "author": "蔡沈",
        "content": "夜读苏州诗，襟怀尽冰雪。\n飘飘关塞云，微微河汉月。\n秋兰南窗前，清香静中发。\n怀我千载心，岁晚更幽绝。",
        "dynasty": "宋",
        "collection_info": null
    },
    {
        "uuid": "0449dc636c85730efc7af885c45edd36",
        "title": "归自城中承介卿宠顾惠诗次韵",
        "author": "蔡沈",
        "content": "幽雅从君志，驱驰愧我人。\n无忘岁时旧，因得笑言亲。\n心赏知非故，诗成语自新。\n一川风景会，樽酒且频频。",
        "dynasty": "宋",
        "collection_info": null
    },
    {
        "uuid": "e0e837fad9a45999ba77f0d277bc9f8c",
        "title": "绝句",
        "author": "蔡沈",
        "content": "积雨添泉脉，寒来送两山。\n南风北窗下，午梦听潺湲。",
        "dynasty": "宋",
        "collection_info": null
    },
    {
        "uuid": "990be1580b7315b636993f3ca46e24ef",
        "title": "和伯氏用介卿韵惠诗二首  其一",
        "author": "蔡沈",
        "content": "信笔题诗学行余，功名聊且付樵渔。\n心闲独玩三秋榦，足健时看数亩蔬。\n渺渺橘园联草阁，疎疎竹径傍田庐。\n是间日有无穷趣，月淡风清静读书。",
        "dynasty": "宋",
        "collection_info": null
    },
    {
        "uuid": "dd5f488331584aa4991b2fc8502980e9",
        "title": "和伯氏用介卿韵惠诗二首  其二",
        "author": "蔡沈",
        "content": "悄悄园林世味长，碧云疎散暮天光。\n且宽礼乐兴江左，厌听干戈暗洛阳。\n梨叶尽时无伏暑，竹阴深处有余凉。\n从容领会精微旨，何用区区底事忙。",
        "dynasty": "宋",
        "collection_info": null
    },
    {
        "uuid": "c0be0ffcdff43b1aca904a17492f1712",
        "title": "次刘子融言诗之韵",
        "author": "蔡沈",
        "content": "试将风月共君哦，识处应须出旧科。\n吟咏性情当自得，敷张华藻第差讹。\n入神致用何思虑，告往知来谩切蹉。\n欲达古诗三百义，一言而蔽不须多。",
        "dynasty": "宋",
        "collection_info": null
    },
    {
        "uuid": "979ad4e05ad8068a223793978bf27802",
        "title": "刘子野携诸名公诗轴见过为书其后",
        "author": "蔡沈",
        "content": "畏暑懒出户，息心聊罢诗。\n诸公旧有作，其意已无遗。\n岭表经行处，贤阙扣见时。\n悠然皆往事，勉务日新期。",
        "dynasty": "宋",
        "collection_info": null
    },
    {
        "uuid": "7d2a5ca53f32cfa5c5e782e357870f5f",
        "title": "谢人惠诗",
        "author": "蔡沈",
        "content": "岁事已无几，相过常少宾。\n扣门来剥啄，握手见情亲。\n月窟文章客，花岩老病身。\n从兹襟义合，有约待新春。",
        "dynasty": "宋",
        "collection_info": null
    },
    {
        "uuid": "864e0120ba54582314e84e92eb58f8cd",
        "title": "双林壁间有人写董仲达希字韵诗和者纷纷因用韵",
        "author": "蔡沈",
        "content": "寺古苍松老，僧高俗客希。\n我来游竟日，不用笋舆归。",
        "dynasty": "宋",
        "collection_info": null
    },
    {
        "uuid": "8b2cda177de928990890b7c5dbb0d8c6",
        "title": "曾景山犹子觅诗",
        "author": "蔡沈",
        "content": "勿谓参也鲁，孔门最少年。\n能于一唯间，顿悟冠三千。",
        "dynasty": "宋",
        "collection_info": null
    },
    {
        "uuid": "fb17b13a1f9cb9a4d2a204ae21868cb5",
        "title": "送连惟馨之小湖兼简程节推",
        "author": "蔡沈",
        "content": "本有瓜葛旧，况乃桑梓情。\n浮云无定姿，飘泊湖溪滨。\n春晴百花发，忍对江头别。\n垂杨弄柔丝，含愁不能折。\n湖溪故人心，寒潭照秋月。\n一别经十年，俯仰伤契阔。\n为言山中友，青阳半华髮。",
        "dynasty": "宋",
        "collection_info": null
    },
    {
        "uuid": "5cba02f95a8e9bc71b1d7fec699334bc",
        "title": "题范伯诗顾斋",
        "author": "蔡沈",
        "content": "时人欲作圣贤归，反己由来自不欺。\n谈话每虞无十步，持循长恐有虚辞。\n硁硁固不为兹必，踽踽宁求可善斯。\n吃紧此心常自在，一诚之外靡余师。",
        "dynasty": "宋",
        "collection_info": null
    },
    {
        "uuid": "5b472383a9060d576d74bf8b29d6699c",
        "title": "玉堂真丈索毋自欺斋诗",
        "author": "蔡沈",
        "content": "人心具天德，气禀有昏明。\n学以致其知，善恶义乃陈。\n恶既在必去，善即在持循。\n知之虽曰至，行之贵乎诚。\n念虑或未实，覆护寻亦生。\n遂令负初心，怛焉愧于人。\n君子必谨独，暗室十目瞋。\n毫釐不苟徇，隠微常战兢。\n好恶慊于己，择言无在身。\n由中以达外，万善皆精纯。\n大书毋自欺，高斋扁新名。\n居常目在是，以况汤盘铭。",
        "dynasty": "宋",
        "collection_info": null
    },
    {
        "uuid": "76ba6c85d5cc91d2f7e12c921c9ecd93",
        "title": "和陈子公井斋韵",
        "author": "蔡沈",
        "content": "生来井井义谁穷，阳自初来位五中。\n若信此间方寸地，能安而虑即成功。",
        "dynasty": "宋",
        "collection_info": null
    },
    {
        "uuid": "28412abf0c7113c7b3b236e9fa4c8f7f",
        "title": "早梅寄周纯臣",
        "author": "蔡沈",
        "content": "秋风日日吹芳草，山北山南迹如扫。\n江梅一夜暗将春，疎影横斜水边道。\n道逢驿使江南归，袖中袖出天香老。\n英姿独步霜雪中，清癯只为风流早。",
        "dynasty": "宋",
        "collection_info": null
    },
    {
        "uuid": "94345d540415017d655c704e6ef91b0d",
        "title": "和吴伯纶早梅",
        "author": "蔡沈",
        "content": "篱落当岁暮，春至无人知。\n鸾鹤倏尔集，蜂蝶还先期。\n月落步疎影，空明见幽姿。\n香气谁与达，頼有清风吹。",
        "dynasty": "宋",
        "collection_info": null
    },
    {
        "uuid": "1ec13f78af4858b991457d87f22f5dc4",
        "title": "和介卿唐石道中早梅",
        "author": "蔡沈",
        "content": "六曲溪头处士家，年年篱落万枝花。\n怪来驿使无消息，却报烟村一树斜。",
        "dynasty": "宋",
        "collection_info": null
    },
    {
        "uuid": "72b083803054dc467f7b5974628d299f",
        "title": "红梅",
        "author": "蔡沈",
        "content": "一树芳菲露短墙，綵霞千缕带斜阳。\n东君赋予知何意，剩与臙脂便啬香。",
        "dynasty": "宋",
        "collection_info": null
    },
    {
        "uuid": "d6a24e03513f3c67900ccdd6c1a28886",
        "title": "蜡梅",
        "author": "蔡沈",
        "content": "造物无穷巧，寒芳品更殊。\n花腴真类假，枝瘦懒犹枯。\n帝子明黄表，宫人隠绛襦。\n若论风韵别，桃李亦为奴。",
        "dynasty": "宋",
        "collection_info": null
    },
    {
        "uuid": "864fa5480cc1a262e8cff6860cb3cdd8",
        "title": "马司户所作墨梅并示佳作因次韵",
        "author": "蔡沈",
        "content": "谁把霜毫归庾岭，王孙去后久寥寥。\n长时月夜横疎影，镇日春风上素绡。\n可笑儿童寻剪摘，如知蜂蝶亦邀招。\n人心造物无穷巧，顷刻功成永不摇。",
        "dynasty": "宋",
        "collection_info": null
    },
    {
        "uuid": "b1c2a30d7abc145f351a71b79f04597f",
        "title": "和伯氏怀人韵",
        "author": "蔡沈",
        "content": "怀人復怀人，怀忧不能写。\n沧浪有舟楫，便欲从东下。\n春寒雨淋淋，舟楫不可寻。\n临流一惆怅，直下万里深。",
        "dynasty": "宋",
        "collection_info": null
    },
    {
        "uuid": "766617b5ef425ab1650782ff65f4c806",
        "title": "胥村",
        "author": "蔡沈",
        "content": "楚国当年滥政刑，子胥何事亦鞭平。\n当时若有权轻重，止合终身去郢城。",
        "dynasty": "宋",
        "collection_info": null
    },
    {
        "uuid": "2e8646febebab1f42a628c1af047aa2a",
        "title": "送江端伯之隆兴",
        "author": "蔡沈",
        "content": "人生辛苦惟别离，况復心相知。\n辛酸话别语不出，相看执手徒依依。\n问君西游何归期，长途巉岩不可思。\n春霜日暮山谷裏，寒风凛凛吹人衣。\n中林哑哑乌欲栖，猿猱虎豹夹路啼。\n路傍古屋掩柴扉，空房独宿生新悲。\n家山昨夜春始至，桃花初破梅花飞。\n自非丈夫刚自许，谁不去住生狐疑。\n惟君与我同此志，西湘东越频驱驰。\n番阳浩荡六百里，南昌风物雄江西。\n西山中峙高崔嵬，滕王杰阁横江开。\n五更东望红浴日，鱼龙蛟蜃惊相积。\n阳门青松青可挹，剑池清水清可吸。\n真人鹤岭遗金丹，中峰苍莽风常寒。\n游人西游止此地，眼明足健应忘还。\n闽山岂足展羽翮，湖光望极天地宽。\n鲲鹏变化知有托，归来长铗宁须弹。",
        "dynasty": "宋",
        "collection_info": null
    },
    {
        "uuid": "1fa89f76521bff9a9cd7fc4bc212e5ac",
        "title": "南昌城",
        "author": "蔡沈",
        "content": "巍城十八里，雄壮称洪都。\n北郭势迤逦，南浦形萦纡。\n连亘控西江，囊括尽东湖。\n灌侯遗故址，李相规旧模。\n改筑龙沙堤，三方第如初。\n得非雕残后，民力不足欤。\n得非府库竭，费用不给欤。\n当时庙堂上，不主公议欤。\n我来客城闉，感慨成欷吁。\n今古如一辙，有才能远图。",
        "dynasty": "宋",
        "collection_info": null
    },
    {
        "uuid": "5ad002108841ee815e0bc8936e76f645",
        "title": "游灵岩分韵得从字",
        "author": "蔡沈",
        "content": "我来灵岩游，坐石披蒙葺。\n翛然忘世纷，便欲脱屣从。\n外峻悬绝磴，中宽峙高峰。\n精庐三数间，岁久苍苔封。\n寒藤结暝色，秋花敛愁容。\n哀猿发清声，月影山重重。\n扁舟暮江下，疎林闻夜钟。",
        "dynasty": "宋",
        "collection_info": null
    },
    {
        "uuid": "ca7b0d5418818a42fcdee52e4bb94279",
        "title": "送王禹玉游西岩",
        "author": "蔡沈",
        "content": "幽人欲往西岩巅，临风送目心悠然。\n芒鞋竹杖风月冷，千山万壑开晴烟。\n人生适意多掣肘，穷欲入山山不受。\n严光终老钓台春，李白谩醉长安酒。\n殷勤为我语山灵，白头管取相看守。",
        "dynasty": "宋",
        "collection_info": null
    },
    {
        "uuid": "dbfa2616b51c5a58df46da411cdc4478",
        "title": "寄赠江宁刘明府",
        "author": "蔡沈",
        "content": "南陆昼日永，北窗风气清。\n端居玩时物，园林绿阴成。\n新竹梢已繁，修梧叶初荣。\n翩翩有幽禽，睍睆发清声。\n岂无樽酒欢，抚景难自倾。\n亲朋天一端，别我岁倏更。\n衷丹寄秋毫，香煤染霜藤。\n耿耿嘆离羣，拳拳怀友生。\n珍重万金抵，契阔千恨平。\n欲题尺书报，恻怆若为情。",
        "dynasty": "宋",
        "collection_info": null
    },
    {
        "uuid": "569de64a8400670eaafe5555c1f634f6",
        "title": "读王莽传寄廖判府",
        "author": "蔡沈",
        "content": "噫吁嚱，噫嚱一曲难为听，桑麻壠亩今荆榛。\n子规夜诉仓庚鸣，时至气化能无声。\n高皇神武百世业，安汉小子为凭陵。\n九十六万目可掩，奈何从臾皆羣臣。\n臣乎臣乎胡乃尔，富汝贵汝庸何生。\n炎精白昼欲晦蚀，日角眉目尤精神。\n古来权柄不早去，止为鱼肉涂生灵。\n生灵涂炭自兹始，古往今来祇如此。\n重华一去何时还，志士幽人泪如雨。",
        "dynasty": "宋",
        "collection_info": null
    },
    {
        "uuid": "60bf714354f224f89e873c75712dde9e",
        "title": "赠武夷熊圣功隠士",
        "author": "蔡沈",
        "content": "里闬皆华族，云山独草庐。\n非求龙虎鼎，爰傍圣贤居。\n石耸千寻直，溪涵万顷虚。\n文公精爽在，风月夜何如。",
        "dynasty": "宋",
        "collection_info": null
    },
    {
        "uuid": "36610189ea23912115b3bbc3b102f8e5",
        "title": "张才叔屡作文公先生像如其生焉亦託名不朽矣二首  其一",
        "author": "蔡沈",
        "content": "才叔传神笔更奇，一分为二两无疑。\n心追造物无穷巧，后代能名今可知。",
        "dynasty": "宋",
        "collection_info": null
    },
    {
        "uuid": "23b35bb54003716882d2b6ccac608567",
        "title": "张才叔屡作文公先生像如其生焉亦託名不朽矣二首  其二",
        "author": "蔡沈",
        "content": "紫阳遗像壁间开，谁写当年道义怀。\n从此春风百千亿，化身皆自笔端来。",
        "dynasty": "宋",
        "collection_info": null
    },
    {
        "uuid": "9f7e260cc6e3b4e81378ec376287e12e",
        "title": "句  其一",
        "author": "蔡沈",
        "content": "游鱼顾影惊寒月，宿鹭迷群下夕阳。",
        "dynasty": "宋",
        "collection_info": null
    },
    {
        "uuid": "5585349f72a332c9c35d3c43479f7b8a",
        "title": "句  其二",
        "author": "蔡沈",
        "content": "静寻啄木藏身处，閒看游丝到地时。",
        "dynasty": "宋",
        "collection_info": null
    }
]