[
    {
        "uuid": "01ffe932c2357927b63c8bb9eb04e6c5",
        "title": "桂枝香 人间秋至",
        "author": "徐宝之",
        "content": "人间秋至。\n对暮雨满城，沈思如水。\n桐叶惊风，似语怨蛩齐起。\n南楼月冷曾多恨，怕而今、夜深横吹。\n那堪更听，萧萧摵摵，透窗摇睡。\n问楚梦、闲云何地。\n但手约轻绡，省人深意。\n红树池塘，谁见宿妆凝睇。\n旧时裘马行歌事，合都归、汀苹烟芷。\n思王渐老，休为明珰，沈吟洛涘。",
        "dynasty": "宋",
        "collection_info": null
    },
    {
        "uuid": "b6f1f9b0e19163ac285c93624efad1e2",
        "title": "沁园春 水榭春寒",
        "author": "徐宝之",
        "content": "水榭春寒，梅雪漫阶，竹云堕墙。\n数花时近也，采芳香径，旧情着处，看月西窗。\n十二楼中，玉妃卧冷，懒掬胭脂放海棠。\n层堤外，渺归鸿无数，江树苍苍。\n席藑夜礼东皇。\n剪蕙叶为笺当绿章。\n道杏晴三月，等莺啼晓，草烟万里，待鴂鸣芳。\n九十日春，三千丈发，如此愁来白更长。\n江南岸，正柳边无路，沙雨微茫。",
        "dynasty": "宋",
        "collection_info": null
    },
    {
        "uuid": "bd678743f3c3e154f3fc71237534d3cf",
        "title": "莺啼序 荼䕷一番过雨",
        "author": "徐宝之",
        "content": "荼䕷一番过雨，洒残花似雪。\n向清晓、步入东风，细拾苔砌馀靥。\n有数片、飞沾翠柳，萦回半着双归蝶。\n悄无人、共立幽禽，昵昵能说。\n因念年华，最苦易失，对春愁暗结。\n叹自古、曾有佳人，长门深闭修洁。\n寄么弦、千言万语，闷满眼、欲弹难彻。\n靠珠栊，风雨微收，落花时节。\n春工渐老，绿草连天，别浦共一色。\n但暮霭、朝烟无际，尽日目极，江南江北，杜鹃叫裂。\n此时此意，危魂黯黯，渭城客舍青青树，问何人、把酒来看别。\n思量怎向，迟回独掩青扉，夕阳犹照南陌。\n春应记得，旧日疏狂，等受今磨折。\n便永谢、五湖烟艇，只有吟诗，曲坞煎茶，小窗眠月。\n春还自省，把融和事，长留芳昼人间世，与羁臣、恨妾销离恻。\n自题蕙叶回春，坐听蓬壶，漏声细咽。",
        "dynasty": "宋",
        "collection_info": null
    },
    {
        "uuid": "d822cffee8d6870bf362933814f2a167",
        "title": "水调歌・水调 了却意中事",
        "author": "徐宝之",
        "content": "了却意中事，卜筑快幽情。\n雨帘云栋深窈，歌笑霭春生。\n青嶂碧溪门户，暖翠浮岚衿席，前日展湘屏。\n种竹看霜节，栽菊待秋英。\n九世图，闲居赋，丽人行。\n名碑古画，贴遍东阁与西亭。\n庭下森兰洁玉，天外骧龙舞凤，心迹喜双清。\n频瀹炊茶鼎，听我扣门声。",
        "dynasty": "宋",
        "collection_info": null
    },
    {
        "uuid": "af997a36864693203ba276f5972580e1",
        "title": "水西村",
        "author": "徐宝之",
        "content": "又过江头黯淡时，野梅初见雪前枝。\n水霞错落书秦篆，烟树凄迷画楚辞。\n山店灯残人亦睡，寒洲月上雁先知。\n自题秋叶寻前梦，薄酒残蔬当夕炊。",
        "dynasty": "宋",
        "collection_info": null
    },
    {
        "uuid": "5b19ebd331552b0a66e14fbaacd94a71",
        "title": "寄李南金",
        "author": "徐宝之",
        "content": "野风摇枯荄，长夜山雨寒。\n梦忽堕千里，扶胥黄木湾。\n美人秋水容，众芳洁初服。\n海树鸣骚骚，醉吟瘴云宿。\n忆昔西窗眠，三溪月如水。\n忽作千日别，人生别能几。\n有客从南来，说君新况好。\n升沉何足云，令德似为宝。\n同袍涧谷友，掉臂青云端。\n而我卧山阿，淡心如露兰。\n手种麓下梅，半吐欲迟雪。\n再三拂霜纨，待君画孤洁。\n寄书何时到，岁晚百念中。\n天涯一望断，雁远夕阳红。",
        "dynasty": "宋",
        "collection_info": null
    },
    {
        "uuid": "ab0e8ca238cbae129c79db0ad842617f",
        "title": "寄潘子善",
        "author": "徐宝之",
        "content": "少阳一疏折群姦，拂袖归来日月闲。\n误国小人犹法从，扣阍诸子自贤关。\n是非颇亦通千古，义利那能立两间。\n若向西湖浮画舫，好倾巵酒酹孤山。",
        "dynasty": "宋",
        "collection_info": null
    },
    {
        "uuid": "2804df3f6397b232568e1f47e0ec4dee",
        "title": "寄远词二首  其一",
        "author": "徐宝之",
        "content": "江头风雨多，蘼芜湿春香。\n皎皎千里心，闺中春梦长。\n晓城鼓声发，寄书问河阳。\n君行紫骝老，君母白髮黄。",
        "dynasty": "宋",
        "collection_info": null
    },
    {
        "uuid": "61f180c90e10458781dac10a55172ead",
        "title": "寄远词二首  其二",
        "author": "徐宝之",
        "content": "暮堂解罗衣，未洗别时泪。\n燕子雨中归，春寒门已闭。\n边城想如此，草色入湖地。\n花前教小郎，已解识侯字。",
        "dynasty": "宋",
        "collection_info": null
    },
    {
        "uuid": "8edb23b8a363ff67a651cab219a75c06",
        "title": "题荆公祠",
        "author": "徐宝之",
        "content": "草树荒凉门半开，管祠人去不曾来。\n漫装舒国簪貂坐，何似钟山策蹇回。\n后世诗名高北斗，向时国论冷残灰。\n近儒作记存东庑，一丈寒碑立翠苔。",
        "dynasty": "宋",
        "collection_info": null
    },
    {
        "uuid": "79c83ad51ac3a248edc2c04240d134cc",
        "title": "长沙",
        "author": "徐宝之",
        "content": "冬迫水逾瘦，湘梅岸岸开。\n云心岳麓树，雪意定王台。\n江晚船争集，山寒使未来。\n汉廷难用少，流落贾生材。",
        "dynasty": "宋",
        "collection_info": null
    },
    {
        "uuid": "86bfddcb84805f1437dc13094be91dd9",
        "title": "江涨",
        "author": "徐宝之",
        "content": "万里吴江湘浦图，一春摹在小村隅。\n南山欲霁北山雨，昨日平涛今日湖。\n荻岸出时知水减，桐花过后有寒无。\n老渔心在苍茫外，梦破三更水鸟呼。",
        "dynasty": "宋",
        "collection_info": null
    },
    {
        "uuid": "2ffe42196fcfe0633f6ffa41c908125d",
        "title": "秋日溪上",
        "author": "徐宝之",
        "content": "行尽苔阶碧甃长，早秋风味入思量。\n蕙香半在空堂梦，荷雨多于别岸凉。\n独夜玉絃知寂寞，旧愁湘月记微茫。\n采江节晚秋心远，一舸轻飔过夕阳。",
        "dynasty": "宋",
        "collection_info": null
    },
    {
        "uuid": "f800d9744574f40a72db3c6b1e58cc5e",
        "title": "秋风入我户",
        "author": "徐宝之",
        "content": "秋风入我户，翩翩动床帷。\n咄唶中夜起，奈何我心悲。\n四海岂不大，伤哉无己知。",
        "dynasty": "宋",
        "collection_info": null
    },
    {
        "uuid": "097d102f109a1db06b698b0483b0a977",
        "title": "湖上客舍睡起",
        "author": "徐宝之",
        "content": "湿云冉冉树藏鸦，秋岸无人小艇斜。\n细雨入帘新睡起，晚□吹落木犀花。",
        "dynasty": "宋",
        "collection_info": null
    },
    {
        "uuid": "ad2df99d7f8e27b44848a7ce8ec5d985",
        "title": "续湖阴曲",
        "author": "徐宝之",
        "content": "巴滇之马如游龙，宝鞭袅袅迴如风。\n将军梦断忽心战，五骑飞出寻无踪。\n道旁客姥头欲白，惊见归韀如电击。\n当时天子重丁宁，典午安危争一刻。\n大宁王气方中天，南阳青兖森戈鋋。\n金函诏下传羽檄，狂奴喑死如寒蝉。\n老骥志欲千里伸，晋天不覆鬼蜮臣。\n草间怅望可人土，老却江潭种柳人。",
        "dynasty": "宋",
        "collection_info": null
    },
    {
        "uuid": "4176f298ea07f4a8dc9d68e4dde5b130",
        "title": "句  其一",
        "author": "徐宝之",
        "content": "炊熟风瓢动，吟归雪砚枯。",
        "dynasty": "宋",
        "collection_info": null
    },
    {
        "uuid": "96eb48dee33828808732a676d5f57421",
        "title": "句  其二",
        "author": "徐宝之",
        "content": "尽日飞花急，隔溪芳草深。",
        "dynasty": "宋",
        "collection_info": null
    }
]