[
    {
        "uuid": "bd49957116cdc8112b6039b0e2cc179f",
        "title": "怀翁宏",
        "author": "王元",
        "content": "独夜思君切，无人知此情。\n沧洲归未得，华髮别来生。\n孤馆木初落，高空月正明。\n远书多隔岁，犹念没前程。",
        "dynasty": "宋",
        "collection_info": null
    },
    {
        "uuid": "ffa8bd7cd83992184e6556c5eab58afe",
        "title": "题邓真人遗址",
        "author": "王元",
        "content": "三千功满轻升去，留得山前旧隠基。\n但见白云长掩映，不知浮世几兴衰。\n松梢风触霓旌动，棕叶霜沾鹤翅垂。\n近代无人寻异事，野泉喷月泻秋池。",
        "dynasty": "宋",
        "collection_info": null
    },
    {
        "uuid": "acd04b28ec4a97980fb6fa2b49de9e20",
        "title": "悼李韶",
        "author": "王元",
        "content": "韶也命何奇，生前与世违。\n贫栖古梵剎，终着旧麻衣。\n雅句僧抄遍，孤坟客吊稀。\n故园今孰在，应见梦中归。",
        "dynasty": "宋",
        "collection_info": null
    },
    {
        "uuid": "0080198ee0dd6fdb4ed64c263abe82a2",
        "title": "句  其一",
        "author": "王元",
        "content": "伴行唯瘦鹤，寻寺入深云。",
        "dynasty": "宋",
        "collection_info": null
    },
    {
        "uuid": "b28910a8e3ce29711c9cffb0dfefb7e1",
        "title": "句  其二",
        "author": "王元",
        "content": "江城卖药常将鹤，古寺看碑不下馿。",
        "dynasty": "宋",
        "collection_info": null
    }
]