[
    {
        "uuid": "66aaf14db0ad50150f73a1891a3c0958",
        "title": "忆旧游 记铜驼载酒",
        "author": "刘应几",
        "content": "记铜驼载酒，翠陌吹箫，曾听相呼。\n不尽离离意，觉柔肠如剪，立马踟蹰。\n人生似此苍鬓，禁得几声疏。\n想怨入秋深，愁随天远，满目平芜。\n音书未曾寄，正人在燕台，忘却回车。\n奈菰蒲旧地，山空木落，霜老泉枯。\n月明仙掌何处，转首失栖乌。\n待说与云间，潇湘近日风卷湖。",
        "dynasty": "宋",
        "collection_info": null
    }
]