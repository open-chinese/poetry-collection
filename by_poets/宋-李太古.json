[
    {
        "title": "永遇乐 玉砌标鲜",
        "author": "李太古",
        "content": "玉砌标鲜，雪园风致，似曾相识。\n蝉锦霞香，乌丝云湿，吹渴蟾蜍滴。\n青青白白，关关滑滑，寒损铢衣狂客。\n尽声声、不如归去，归也怎生归得。\n含桃红小，香芹翠软，惆怅宜城山色。\n百折浮岚，几湾流水，那一些儿直。\n落花情味，露花魂梦，蒲花消息。\n抚纤眉，织乌西下，为君凝碧。",
        "dynasty": "宋",
        "collection_info": null
    },
    {
        "title": "恋绣衾 桔花风信满院香",
        "author": "李太古",
        "content": "桔花风信满院香。\n摘青梅、犹自怕尝。\n向绿密、红疏处，喜相逢、飞下一双。\n堪怜堪惜还堪爱，唤青衣、推上绣窗。\n暗记得、凭肩语，对菱花、啼损晚妆。",
        "dynasty": "宋",
        "collection_info": null
    },
    {
        "title": "南歌子 月下秦淮海",
        "author": "李太古",
        "content": "月下秦淮海，花前晏小山。\n二仙仙去几时还。\n留得月魂花魄、在人间。\n河汉流旌节，天风袅佩环。\n满空香雾湿云鬟。\n何处一声横笛、杏花寒。",
        "dynasty": "宋",
        "collection_info": null
    },
    {
        "title": "虞美人 西风海色秋无际",
        "author": "李太古",
        "content": "西风海色秋无际。\n双泪如铅水。\n白羊成队梦初平。\n挂杖敲云、云外晓鸿惊。\n小琼闲抱银筝笑。\n问有芳卿否。\n玉书分付莫开封。\n明日人间临水、拾流红。",
        "dynasty": "宋",
        "collection_info": null
    },
    {
        "title": "卜算子 尽道是伤春",
        "author": "李太古",
        "content": "尽道是伤春，不似悲秋怨。\n门外分明见远山，人不见，空肠断。\n朝来一霎晴，薄暮西风远。\n却忆黄花小雨声，误落下、三四点。",
        "dynasty": "宋",
        "collection_info": null
    }
]