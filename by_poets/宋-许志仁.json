[
    {
        "title": "寄衣曲",
        "author": "许志仁",
        "content": "貂裘虽云温，非妾手中迹。\n唯此万里衣，一鍼三叹息。\n叹息恐人闻，缝时常避人。\n开缄勿嫌涴，中有双泪痕。\n江南十月雁初飞，边地纔秋塞草衰。\n衣成妾手君宁见，寒到君边妾自知。\n寄书问征夫，好在何当还。\n西风吹妾梦，夜度鲁阳关。",
        "dynasty": "宋",
        "collection_info": null
    },
    {
        "title": "妾薄命",
        "author": "许志仁",
        "content": "双双林间鸟，雌雄相并栖。\n惊风忽吹散，各自东西飞。\n妾意如断絃，断絃犹可续。\n君心似流水，流水何当復。\n何当復，又是空房将泪宿。",
        "dynasty": "宋",
        "collection_info": null
    },
    {
        "title": "和姚令威春晚即事",
        "author": "许志仁",
        "content": "卧看游丝媚远天，起寻幽径却茫然。\n句成落絮飞花裏，心在残霞夕照边。\n无復双鱼传尺素，空余宝瑟思华年。\n老来情味人应笑，白首伤春只醉眠。",
        "dynasty": "宋",
        "collection_info": null
    },
    {
        "title": "繫冠船蓬自戏",
        "author": "许志仁",
        "content": "竹皮狗尾粗斓斑，神虎门前兴已阑。\n每恨误身诚可溺，殆将苴履不须弹。\n数茎渐觉胜簪怯，一免当知復冠难。\n柱后惠文非所志，宁从子夏学酸寒。",
        "dynasty": "宋",
        "collection_info": null
    },
    {
        "title": "和宝月弹桃源春晓",
        "author": "许志仁",
        "content": "何年凿源开混茫，桃香两岸吹红香。\n烟消远浦生微阳，鱼舟误行溪水长。\n溪回岸转山隙光，疑有绛阙仙人房。\n居民争出罗酒浆，花间笑语音琅琅。\n抱琴释子眉髮苍，响泉韵磬鸣长廊。\n能弹往事悲孟尝，昔时台沼今耕桑。\n又如勇士赴敌场，坐令游子思故乡。\n清猿抱木号鸿荒，孤吟划见丹凤翔。\n曲终待月西南厢，重调十指初不忙。\n如见古画秦衣裳，春天百鸟争颉颃。\n桃源归来今已忘，弹到落月空断肠。",
        "dynasty": "宋",
        "collection_info": null
    },
    {
        "title": "谢张学士惠灵寿杖",
        "author": "许志仁",
        "content": "九疑连绵青未了，郴江擘出蛟龙吼。\n雷公霹雳搜岩幽，化为鬰律黄蛇走。\n飞电迸火出奇节，黄蛇起立僵如铁。\n携看玉女洗头盆，拄上九疑探禹穴。\n莫挑马棰渡黄河，莫扣天门阍者诃。\n但挂百钱时一醉，从教风雨湿渔簑。\n青钱学士方年少，年少羞为老人调。\n即看飞步上蓬瀛，别有青藜夜相照。",
        "dynasty": "宋",
        "collection_info": null
    },
    {
        "title": "天竺道中",
        "author": "许志仁",
        "content": "紫兰含春风，日暮香更远。\n涧道水平分，曲折渡清浅。\n飞花当面堕，颠倒落苔藓。\n念此芳意阑，归思纷莫遣。",
        "dynasty": "宋",
        "collection_info": null
    },
    {
        "title": "雁荡道中",
        "author": "许志仁",
        "content": "千丈岩头一点红，春风吹落浅莎中。\n山僧倚杖移时去，说似溪边采药翁。",
        "dynasty": "宋",
        "collection_info": null
    },
    {
        "title": "湖上吟",
        "author": "许志仁",
        "content": "谁家短笛吹杨柳，何处扁舟唱采菱。\n湖水欲平风作恶，秋云太薄雨无凭。\n近人白鹭麾方去，隔岸青山唤不应。\n好景满前难着语，夜归茅屋望疏灯。",
        "dynasty": "宋",
        "collection_info": null
    },
    {
        "title": "折杨柳",
        "author": "许志仁",
        "content": "东风来何时，百花已飘零。\n独余堤上柳，惨淡含春荣。\n扁舟復何适，延客江上亭。\n顾无青玉案，何以送子行。\n攀条欲相赠，上有双流鶑。\n□□正求友，奈此别离情。",
        "dynasty": "宋",
        "collection_info": null
    },
    {
        "title": "采莲吟",
        "author": "许志仁",
        "content": "湖边日落鸳鸯飞，罗衣香转兰舟移，莲根断处手满丝。\n手满丝，不能理。\n秋云深，隔君子。",
        "dynasty": "宋",
        "collection_info": null
    },
    {
        "title": "杜宇",
        "author": "许志仁",
        "content": "四海常为客，三春却倦游。\n能飞归不得，虽去有何求。\n故国三千恨，行人万里愁。\n年来风过耳，无泪与君流。",
        "dynasty": "宋",
        "collection_info": null
    },
    {
        "title": "鹭",
        "author": "许志仁",
        "content": "春暗汀洲杜若香，风标公子白霓裳。\n碧天片雪忽飞去，何处人家水满塘。",
        "dynasty": "宋",
        "collection_info": null
    },
    {
        "title": "乌夜啼",
        "author": "许志仁",
        "content": "碧烟障楼天欲暮，飞乌夜集芜城戍。\n云外毕逋衔尾来，月明腷膊同枝语。\n楼中有人辍机杼，玉笙怨咽凝江雾。\n惆怅幽悽夜未阑，桂树秋风兰叶露。",
        "dynasty": "宋",
        "collection_info": null
    },
    {
        "title": "临高台",
        "author": "许志仁",
        "content": "高台跨崇冈，檐宇锁空雾。\n新晴洗双目，千里在跬步。\n霏霏渔浦烟，冉冉富春树。\n风花不我私，何以理愁绪。\n谁疏白玉窗，中有浮云度。\n浮云吹不开，不见行人去。",
        "dynasty": "宋",
        "collection_info": null
    },
    {
        "title": "架壁",
        "author": "许志仁",
        "content": "架壁珍藏万古书，世间清绝在吾庐。\n绿瓶香破分家酿，曲圃云开翦露蔬。\n白日渐随秋意短，故人尽向老来疏。\n今年种得回峰菊，乱点东篱玉不如。",
        "dynasty": "宋",
        "collection_info": null
    },
    {
        "title": "东门行",
        "author": "许志仁",
        "content": "东门杨柳暗藏鸦，东门行客欲离家。\n树头春风草头露，鸦自不飞人自去。\n妾家南浦桂为堂，房栊珉玉帘夜光。\n炉烟多，绮罗重，水槛风入笙箫凉。\n欢娱未毕车轮远，方寸秋丝纷百茧。\n愿郎功业落人间，长使春闺女无怨。",
        "dynasty": "宋",
        "collection_info": null
    },
    {
        "title": "窗间",
        "author": "许志仁",
        "content": "秋香烂熳入屏帷，金粟楼台富贵时。\n晓起旋收花上露，窗间闲写夜来诗。",
        "dynasty": "宋",
        "collection_info": null
    },
    {
        "title": "和虞智父登清溪阁",
        "author": "许志仁",
        "content": "叶脱林梢处处秋，壮怀易感更登楼。\n日斜钟阜烟凝碧，霜落秦淮水慢流。\n人似仲宣思故国，诗如杜老到夔州。\n十年前作金陵梦，重抚阑干说旧游。",
        "dynasty": "宋",
        "collection_info": null
    },
    {
        "title": "白苎歌",
        "author": "许志仁",
        "content": "大垂手，小垂手，江南白苎世希有。\n吴姬十指玉纤纤，白苎新裁舞衣小。\n秋江四面绕吴宫，吴宫霜橘树树红。\n吴王夜宴不知晓，但见红日昇曈眬。\n美人低鬟復回袖，持酒献君君一笑。\n人生得意不行乐，白日如梭夜催昼。\n吴山依旧吴江清，离宫故苑难为情。\n不知谁遣南山鹿，还向姑苏台下行。",
        "dynasty": "宋",
        "collection_info": null
    },
    {
        "title": "存目  其一",
        "author": "许志仁",
        "content": "诗题：倾城误人身寄内翰洪丈首句：倾城误人身。",
        "dynasty": "宋",
        "collection_info": null
    },
    {
        "title": "存目  其二",
        "author": "许志仁",
        "content": "诗题：蚁饮研槽歌首句：晴窗棐几风日舒。",
        "dynasty": "宋",
        "collection_info": null
    }
]