[
    {
        "uuid": "214fe43cbaab8669eb2e8c72eb245eb0",
        "title": "和周茂叔席上酬孟翱太博",
        "author": "傅耆",
        "content": "古人务乐善，见士即推毂。\n今也多忌才，对面远贤蜀。\n顾予尝喜学，幽室未偶烛。\n幸会才翘翘，深惭识碌碌。\n升堂听高论，惟愁日景促。\n经义许叩击，诗章容往復。\n荷公引重语，玞珉变良玉。\n一违几席来，羲娥变昏旭。\n远闻落帽节，宾朋相追逐。\n剩摘篱下黄，痛饮杯中醁。\n清谈已忘倦，佳篇又相勖。\n毕力为徒弟，强勉攀高躅。\n异时公行道，其势不可独。\n首愿策疲蹇，助公施藴蓄。\n舒张太平策，散作苍生福。\n此心答此惠，庶几不忝辱。",
        "dynasty": "宋",
        "collection_info": null
    }
]