[
    {
        "title": "诗一首",
        "author": "高荷",
        "content": "妄作非吾事，罢官饥尔曹。\n此心常去住，何日遂孤高。\n雁伴乌疮脱，蝇营狗跛劳。\n不如张仲蔚，门外长蓬蒿。",
        "dynasty": "宋",
        "collection_info": null
    },
    {
        "title": "上黄太史",
        "author": "高荷",
        "content": "万里南溪郡，黄香得赐环。\n盛名喧海内，摧翮返云间。\n太史资诚峻，郎官选亦悭。\n朝廷才特起，堂奥援谁扳。\n一梦追前事，羣公厄后艰。\n中伤皆死祸，放逐罕生还。\n别驾之戎僰，侨居傍草菅。\n想知谙鸟道，闻说异人寰。\n杨子家元窘，王维室久鳏。\n鵩来心破碎，猨叫泪湲潺。\n达观终难得，羁愁必易删。\n众情相恻悯，灵物自恬憪。\n迥阁澄秋晚，幽窗耸夜跧。\n蜀天何处尽，巴月几回弯。\n坠履魂空断，遗弓涕忽潸。\n石门凄殿楯，铜雀惨宫鬟。\n帝统联仁圣，皇恩感艷顽。\n网罗疏党禁，诛蔓扫朋姦。\n点检金闺彦，凋零玉笋班。\n尚令宗庙器，遥隔鬼门关。\n拊髀咨询及，含香诰命颁。\n笑谈趋赤县，吟咏落乌蛮。\n奏记怀东观，移文颔北山。\n应将九迁待，未补七年闲。\n士愧千钧弩，身谋五两纶。\n退藏欣望气，延仰窃窥斑。\n昌谷词源窄，浯溪笔力孱。\n斵轮深类扁，投斧欲随般。\n鹄卵真能伏，龙鳞敢冀攀。\n不嗔无绍介，试遣略承颜。",
        "dynasty": "宋",
        "collection_info": null
    },
    {
        "title": "国香",
        "author": "高荷",
        "content": "南溪太史还朝晚，息驾江陵颇从款。\n綵毫曾咏水仙花，可惜国香天不管。\n将花託意为罗敷，十七未有十五余。\n宋玉门墙纡贵从，蓝桥庭户怪贫居。\n十年目色遥成处，公更不来天上去。\n已嫁邻姬窈窕姿，空传墨客殷勤句。\n闻道离鸾别鹤悲，藁碪无赖鬻蛾眉。\n桃花结子风吹后，巫峡行云梦足时。\n田郎好事知渠久，酬赠明珠同石友。\n憔悴犹疑洛浦妃，风流固可章台柳。\n宝髻犀梳金凤翘，尊前初识董娇饶。\n来迟杜牧应须恨，愁杀苏州也合销。\n却把水仙花说似，猛省西家黄学士。\n乃能知妾妾当时，悔不书空作黄字。\n王子初闻话此祥，索诗裁与漫凄凉。\n只今驱豆无方法，徒使田郎号国香。",
        "dynasty": "宋",
        "collection_info": null
    },
    {
        "title": "和山谷题李亮功家周昉画美人琴阮图",
        "author": "高荷",
        "content": "丹青有神艺，周郎独能兼。\n图画绝世人，真态不可添。\n却怜如画者，相与落谁手。\n想像犹可言，雨重烟笼柳。",
        "dynasty": "宋",
        "collection_info": null
    },
    {
        "title": "诗一首",
        "author": "高荷",
        "content": "浪头送过皇天荡，夕阳引到乌衣巷。\n恶风退作六鹢飞，清秋不成一鹗上。\n故人情亲在千里，万金不如一番纸。\n望断云边鸿影稀，似听枝间鹊声喜。",
        "dynasty": "宋",
        "collection_info": null
    },
    {
        "title": "答山谷先生",
        "author": "高荷",
        "content": "四篇诗得褭蹄金，妙旨初临法语寻。\n要我尽除儿子气，知公全用老婆心。\n平章许事真难可，付嘱斯文岂易任。\n感激面东垂涕泗，高山从此少知音。",
        "dynasty": "宋",
        "collection_info": null
    },
    {
        "title": "蜡梅",
        "author": "高荷",
        "content": "少镕蜡泪装应似，多爇龙涎臭不如。\n只恐春风有机事，夜来开破几丸书。",
        "dynasty": "宋",
        "collection_info": null
    },
    {
        "title": "句  其一",
        "author": "高荷",
        "content": "所喜江陵得真处，沮漳依旧两川横。",
        "dynasty": "宋",
        "collection_info": null
    },
    {
        "title": "句  其二",
        "author": "高荷",
        "content": "亲祠堂主鸾曾驻，善梦先生蝶不归。",
        "dynasty": "宋",
        "collection_info": null
    },
    {
        "title": "句  其三",
        "author": "高荷",
        "content": "沙软绿头相并鸭，水深红尾自跳鱼。",
        "dynasty": "宋",
        "collection_info": null
    },
    {
        "title": "句  其四",
        "author": "高荷",
        "content": "威强九鼎惧，丧乱一台成。",
        "dynasty": "宋",
        "collection_info": null
    },
    {
        "title": "句  其五",
        "author": "高荷",
        "content": "勃兴连谷雨，闰位次花王。",
        "dynasty": "宋",
        "collection_info": null
    },
    {
        "title": "句  其六",
        "author": "高荷",
        "content": "佳人鬬草百，稚子击毬双。",
        "dynasty": "宋",
        "collection_info": null
    },
    {
        "title": "句  其七",
        "author": "高荷",
        "content": "辨虽豪白马，谗亦困青蝇。",
        "dynasty": "宋",
        "collection_info": null
    }
]