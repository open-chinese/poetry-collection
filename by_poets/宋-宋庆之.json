[
    {
        "uuid": "b9ee91a94f12f9355783f747916ee126",
        "title": "兰溪道中",
        "author": "宋庆之",
        "content": "朝买兰溪船，暮泊香头市。\n如何十月天，復此连夜雨。\n朔风寒似铁，晓色暗如土。\n道行不见人，路哭疑是鬼。\n栖栖远方士，忽忽乡心起。\n落叶响疎庭，空灯照寒被。\n离家能几时，旅况已如此。\n茫茫楚山云，渺渺楚江水。\n屈指计行程，此去復万里。",
        "dynasty": "宋",
        "collection_info": null
    },
    {
        "uuid": "36a9c77657d95f238de40f69065d7544",
        "title": "开炉日赋",
        "author": "宋庆之",
        "content": "筋力已非旧，逢寒亦自怜。\n风霜在檐外，妻子语灯前。\n纸被添新絮，茶瓯煮细泉。\n虽云方寸地，春意一陶然。",
        "dynasty": "宋",
        "collection_info": null
    },
    {
        "uuid": "de65fefc3b33c1b2f234dcc154eab84f",
        "title": "稽村",
        "author": "宋庆之",
        "content": "雪后寒增健，贪幽爱路生。\n羣儿烧叶坐，一鸟啄冰行。\n山色晴犹惨，梅花谢亦荣。\n小舆风割面，微醉任攲倾。",
        "dynasty": "宋",
        "collection_info": null
    },
    {
        "uuid": "d76786f054a25ed8f230ea6431470eea",
        "title": "哭赵东阁",
        "author": "宋庆之",
        "content": "秋风惨欲割，秋月明不发。\n谁令声名高，竟使寿命折。\n往年失四灵，诗道微一髪。\n缟素革织组，宫征节乱聒。\n力排唐末陋，意风雅轧。\n清庙不待陈，黄壤讵能没。\n新篇今寂寞，故墨慎无忽。",
        "dynasty": "宋",
        "collection_info": null
    },
    {
        "uuid": "f800120c4bc9e86345fdaf912799bc57",
        "title": "项园即事。",
        "author": "宋庆之",
        "content": "时节飞花尽，幽林亦自香。\n閒来看新水，独立又斜阳。\n檐角鸟鸣霁，树根鱼就凉。\n一春风雨过，游事极相妨。",
        "dynasty": "宋",
        "collection_info": null
    },
    {
        "uuid": "c9dfe6812c7c1e1dcde698cd10cea6ce",
        "title": "次惠上人冷泉夜坐",
        "author": "宋庆之",
        "content": "此景写不尽，此怀谁与俱。\n月来林影碎，云去石头孤。\n万籁各休息，天香乍有无。\n因师寄佳句，清梦更劳吾。",
        "dynasty": "宋",
        "collection_info": null
    },
    {
        "uuid": "21af5634f967c7a81364dfca095d91ee",
        "title": "郊行偶成",
        "author": "宋庆之",
        "content": "野水连天阔，孤舟尽日閒。\n会须风雨过，一济谅非难。",
        "dynasty": "宋",
        "collection_info": null
    },
    {
        "uuid": "46aa7340c5751a86ba78fe06d9ae01f2",
        "title": "碧鸡草堂呈刘后村",
        "author": "宋庆之",
        "content": "斯文海内声名阔，犹是干淳一脉余。\n须信昌黎曾得谤，可怜太史未书。\n碧鸡有地吟诗老，金马无心待诏初。\n甚欲见君三十载，春风今时侍巾车。",
        "dynasty": "宋",
        "collection_info": null
    },
    {
        "uuid": "5c425feac97d0c4845796ed5eb472c99",
        "title": "寓武昌报恩寺",
        "author": "宋庆之",
        "content": "孟宗祠下竹依然，借得空房竹树边。\n贫寺少逢僧过夏，远乡多是客经年。\n倩人汲水时煎茗，就佛分灯夜照眠。\n家信不来心欲断，明朝又买汉阳船。",
        "dynasty": "宋",
        "collection_info": null
    },
    {
        "uuid": "3682d93dbf4916854b5bd9b91e65661b",
        "title": "武昌怀古",
        "author": "宋庆之",
        "content": "极目平芜送落晖，六朝征战尚依稀。\n风生战舸周郎过，月落南楼庾老归。\n秋塞戍閒番马病，春江流下蜀鱼肥。\n神州北望知何处，父老犹能话岳飞。",
        "dynasty": "宋",
        "collection_info": null
    },
    {
        "uuid": "eeb2839806b47693fe9e66d74f61da38",
        "title": "放翁有五更读书示子诗予亦次韵",
        "author": "宋庆之",
        "content": "秋风蟋蟀床下鸣，茅茨耿耿秋灯明。\n老夫掩卷发深喟，起视河汉初参横。\n世人饮食几知味，眼底古今復泾渭。\n藩篱是笔屋是书，风叶尘埃力空费。\n六籍在天日月存，我亦收拾还本根。\n此事儿辈未可论，纷纷场屋争作元。",
        "dynasty": "宋",
        "collection_info": null
    },
    {
        "uuid": "224608d56e09bf798f10759fce383d88",
        "title": "戍归词",
        "author": "宋庆之",
        "content": "君去无还期，妾思无已时。\n军无女子，谁为补征衣。\n或传云中危，夫死贤王围。\n恐伤老姑心，有泪不敢垂。",
        "dynasty": "宋",
        "collection_info": null
    },
    {
        "uuid": "aafd94319ac52f205adef0b2a61288f0",
        "title": "废墓",
        "author": "宋庆之",
        "content": "山水不改色，残碑空藓衣。\n多年翁仲在，寒食子孙稀。\n魈鬼时凭树，虞人夜伏机。\n悲凉眼前事，火葬未全非。",
        "dynasty": "宋",
        "collection_info": null
    },
    {
        "uuid": "1dc86aa1b5431737f06cfe263c833d10",
        "title": "然上人还松台",
        "author": "宋庆之",
        "content": "白头宁俯仰，自觉住山非。\n旧业双松在，初秋一锡归。\n从人借茶具，就日补寒衣。\n不见新诗久，朝来叩我扉。",
        "dynasty": "宋",
        "collection_info": null
    },
    {
        "uuid": "8aa12afb1b4a4f38a172ebe28f1649bc",
        "title": "句  其一",
        "author": "宋庆之",
        "content": "城中岂云隘，我见无夷途。\n所以庞德公，车不向此驱。\n斜阳挂林杪，野花续春余。",
        "dynasty": "宋",
        "collection_info": null
    },
    {
        "uuid": "aded9ccd327c759016dbcb5ad2507263",
        "title": "句  其二",
        "author": "宋庆之",
        "content": "数年何处客，昨夜独归船。",
        "dynasty": "宋",
        "collection_info": null
    },
    {
        "uuid": "6542b41188023dc78e68c354ad01ffbd",
        "title": "句  其三",
        "author": "宋庆之",
        "content": "飘泊知何处，艰难亦到僧。",
        "dynasty": "宋",
        "collection_info": null
    },
    {
        "uuid": "c2697934b4e4b580d0be3c8e4544b22a",
        "title": "句  其四",
        "author": "宋庆之",
        "content": "更长初过雁，蛰后稍无蛩。",
        "dynasty": "宋",
        "collection_info": null
    }
]