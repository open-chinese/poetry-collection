[
    {
        "uuid": "9a4d6dc914b968a9e8f3f6bf792ad806",
        "title": "寄题明月禅院二首  其一",
        "author": "释赞宁",
        "content": "参差峰岫昼云昏，入望交萝浊浪奔。\n震泽涌山来北岸，华阳连洞到东门。\n日生树挂红霞脚，风起波摇白石根。\n闻有上方僧住处，橘花林下采兰荪。",
        "dynasty": "宋",
        "collection_info": null
    },
    {
        "uuid": "8afcf9bb56234a357b37665cbce7c228",
        "title": "寄题明月禅院二首  其二",
        "author": "释赞宁",
        "content": "积翠湖心迤逦长，洞台萧寺两交光。\n鸟行黑点波涛白，枫叶红连橘柚黄。\n人我绝时隈树石，是非来处接帆樯。\n如何遂得追游性，摆却营营不急忙。",
        "dynasty": "宋",
        "collection_info": null
    },
    {
        "uuid": "f59758419168d6c2555e3db5ec05506d",
        "title": "夜吟",
        "author": "释赞宁",
        "content": "独坐閒吟野思清，秋庭萧索暮烟轻。\n孤灯欲灺月未上，万籁寂然蛩一声。",
        "dynasty": "宋",
        "collection_info": null
    },
    {
        "uuid": "a6c94341d8915febefa68220b3280daf",
        "title": "居天柱山",
        "author": "释赞宁",
        "content": "四野豁家庭，柴门夜不扃。\n水边成半偈，月下了残经。\n虽逐诸尘转，终归一念醒。\n未知斯旨者，万役尽劳形。",
        "dynasty": "宋",
        "collection_info": null
    },
    {
        "uuid": "ee338b713b629f5e031474abeb28a2eb",
        "title": "秋日寄人",
        "author": "释赞宁",
        "content": "白鸟行从山嘴没，青鸥羣向水湄分。\n松斋独坐谁为侣，数片斜飞槛外云。",
        "dynasty": "宋",
        "collection_info": null
    },
    {
        "uuid": "7239b6319a0a078bf8fb6e767d89f652",
        "title": "括浙江潮候",
        "author": "释赞宁",
        "content": "午未未未申，申卯卯辰辰。\n巳巳巳午午，朔望一般轮。",
        "dynasty": "宋",
        "collection_info": null
    },
    {
        "uuid": "8941cb39b96c2678ad4a468a0f6bedb9",
        "title": "落花",
        "author": "释赞宁",
        "content": "蝶醉蜂狂香正浓，晚来阶下坠衰红。\n开时费尽阳和力，落处难禁一阵风。",
        "dynasty": "宋",
        "collection_info": null
    },
    {
        "uuid": "188348cca3411441ffe3945e091c9592",
        "title": "悟空塔",
        "author": "释赞宁",
        "content": "浮图萧瑟入虚空，一聚全身罔像中。\n传马祖心开佛印，识龙潜主示神通。\n毫光委坠江楼月，道气馨香海岸风。\n此地化缘才始尽，更于何处动魔宫。",
        "dynasty": "宋",
        "collection_info": null
    },
    {
        "uuid": "97bdb0a85bd06975f2a5959d3e7e7546",
        "title": "句  其三",
        "author": "释赞宁",
        "content": "登楼千里月，欹枕一声蝉。",
        "dynasty": "宋",
        "collection_info": null
    },
    {
        "uuid": "90553cf77f5d1041986db4d0829679a3",
        "title": "句  其四",
        "author": "释赞宁",
        "content": "要路花争发，閒门草易荒。",
        "dynasty": "宋",
        "collection_info": null
    },
    {
        "uuid": "6e89c3e753af34909c8f15fd10fd9e85",
        "title": "句  其五",
        "author": "释赞宁",
        "content": "与闲为活计。",
        "dynasty": "宋",
        "collection_info": null
    },
    {
        "uuid": "a0b01b411c1432f401bcfc2179088f86",
        "title": "句  其六",
        "author": "释赞宁",
        "content": "何用密防姦。",
        "dynasty": "宋",
        "collection_info": null
    }
]