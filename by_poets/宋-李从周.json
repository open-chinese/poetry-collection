[
    {
        "uuid": "e444e36ca89c8d2db6468fd543dcbda8",
        "title": "玲珑四犯 初拨琵琶",
        "author": "李从周",
        "content": "初拨琵琶，未肯信，知音真个稀少。\n尽日芳情，萦系玉人怀抱。\n须待化作杨花，特地过、旧家池沼。\n想绮窗、刺绣迟了，半缕茜茸微绕。\n旧时眉妩贪相恼。\n到春来、为谁浓扫。\n新归燕子都曾识，不敢教知道。\n长是倦出绣幕，向梦里、重谋一笑。\n怎得同携手，花阶月地，把愁勾了。",
        "dynasty": "宋",
        "collection_info": null
    },
    {
        "uuid": "dc20e71357d7e907daf53c4c8c17d22d",
        "title": "抛球乐 风罥荐红雨易晴",
        "author": "李从周",
        "content": "风罥荐红雨易晴。\n病花中酒过清明，绮窗幽梦乱于柳。\n罗袖泪痕凝似饧。\n冷地思量着，春色三停早二停。",
        "dynasty": "宋",
        "collection_info": null
    },
    {
        "uuid": "9a100b051030310cd97727ad353e5dbe",
        "title": "谒金门 花似匝",
        "author": "李从周",
        "content": "花似匝。\n两点翠蛾愁压。\n人又不来春且恰。\n谁留春一霎。\n消尽水沈金鸭。\n写尽杏笺红蜡。\n可奈薄情如此黠。\n寄书浑不答。",
        "dynasty": "宋",
        "collection_info": null
    },
    {
        "uuid": "76c6d85d3020c222669a5f0801be48f5",
        "title": "一丛花令・一丛花 梨花随月过中庭",
        "author": "李从周",
        "content": "梨花随月过中庭。\n月色冷如银。\n金闺平帖阳台路，恨酥雨、不扫行云。\n妆褪臂闲，髻慵簪卸，盟海浪花沈。\n洞箫清吹最关情。\n腔拍懒温寻。\n知音一去教谁听，再拈起、指法都生。\n天阔雁稀，帘空莺悄，相傍又春深。",
        "dynasty": "宋",
        "collection_info": null
    },
    {
        "uuid": "7f9319b455d022e35ed58ee01f5d4023",
        "title": "风流子 双燕立虹梁",
        "author": "李从周",
        "content": "双燕立虹梁。\n东风外、烟雨湿流光。\n望芳草云连，怕经南浦，葡萄波涨，怎博西凉。\n空记省，浅妆眉晕敛，罥袖唾痕香。\n春满绮罗，小莺捎蝶，夜留弦索，么凤求凰。\n江湖飘零久，频回首、无奈触绪难忘。\n谁信温柔牢落，翻坠愁乡。\n仗玉笺铜爵，花间陶写，宝钗金镜，月底平章。\n十二主家楼苑，应念萧郎。",
        "dynasty": "宋",
        "collection_info": null
    },
    {
        "uuid": "86e04913dd3fb8bdbb93fd1eeaf8cf92",
        "title": "清平乐 美人娇小",
        "author": "李从周",
        "content": "美人娇小。\n镜里容颜好。\n秀色侵人春帐晓。\n郎去几时重到。\n叮咛记取儿家。\n碧云隐映红霞。\n直下小桥流水，门前一树桃花。",
        "dynasty": "宋",
        "collection_info": null
    },
    {
        "uuid": "687af0b760a7b29e8f520001e608e551",
        "title": "风入松 霜风连夜做冬晴",
        "author": "李从周",
        "content": "霜风连夜做冬晴。\n晓日千门。\n香葭暖透黄钟管，正玉台、彩笔书云。\n竹外南枝意早，数花开对清樽。\n香闺女伴笑轻盈。\n倦绣停针。\n花砖一线添红景，看从今、迤逦新春。\n寒食相逢何处，百单五个黄昏。",
        "dynasty": "宋",
        "collection_info": null
    },
    {
        "uuid": "c6aa04211321e3b0f5395886945ca17c",
        "title": "乌夜啼 径藓痕沿碧甃",
        "author": "李从周",
        "content": "径藓痕沿碧甃，檐花影压红阑。\n今年春事浑无几，游冶懒情悭。\n旧梦莺莺沁水，新愁燕燕长干。\n重门十二帘休卷，三月尚春寒。",
        "dynasty": "宋",
        "collection_info": null
    },
    {
        "uuid": "a54f5579271eace0587175c3cd62d7a4",
        "title": "清平乐 东风无用",
        "author": "李从周",
        "content": "东风无用。\n吹得愁眉重。\n有意迎春无意送。\n门外湿云如梦。\n韶光九十悭悭。\n俊游回首关山。\n燕子可怜人去，海棠不分春寒。",
        "dynasty": "宋",
        "collection_info": null
    },
    {
        "uuid": "94b261db13bbe6e6c9bb836e0dc4844d",
        "title": "鹧鸪天 绿色吴笺覆古苔",
        "author": "李从周",
        "content": "绿色吴笺覆古苔。\n濡毫重拟赋幽怀。\n杏花帘外莺将老，杨柳楼前燕不来。\n倚玉枕，坠瑶钗。\n午窗轻梦绕秦淮。\n玉鞭何处贪游冶，寻遍春风十二街。",
        "dynasty": "宋",
        "collection_info": null
    },
    {
        "uuid": "7b25ffd22da7013296e7a223d09392d9",
        "title": "清平乐 梦魂寻遍",
        "author": "李从周",
        "content": "梦魂寻遍。\n忽向尊前见。\n好似乌衣春社燕。\n软语东风庭院。\n叮咛记取儿家。\n碧云隐映红霞。\n直下小桥流水，门前一树桃花。",
        "dynasty": "宋",
        "collection_info": null
    }
]