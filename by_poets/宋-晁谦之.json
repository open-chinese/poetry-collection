[
    {
        "uuid": "3a16205dc86a2b208c9c92ab99510637",
        "title": "送侄子靖还九经堂",
        "author": "晁谦之",
        "content": "少师睦宗族，誉望四海尊。\n具载涪翁诗，凛凛英气存。\n我方继先志，爱汝贤弟昆。\n郊天均霈泽，延赏光子孙。\n适当强而仕，青衫拜君恩。\n命驾易千里，玉麟共清樽。\n半年悦清话，膏车遽还辕。\n轩昂意气雄，下视鹏与鵾。\n我今归兴浓，倦游怀文园。\n送别已凄断，握手何忘言。\n九经在践履，勤劳穷渊源。\n勉为门户计，无使群议喧。\n行轻则招忧，世事难重论。\n勿贻内举羞，同姓古所敦。",
        "dynasty": "宋",
        "collection_info": null
    },
    {
        "uuid": "d8c8a6725f77584438e1d4cb01c5c995",
        "title": "南岩",
        "author": "晁谦之",
        "content": "南岩夫何为，山作天倚盖。\n山南溪山复，飞顶压其外。\n当空横广頟，架屋喉舌内。\n尝聆释氏说，仰覆各世界。\n千间未可着，五畆良不隘。\n清泠气射人，热恼从此溃。\n崖奔木疏瘦，谷逺鸟幽怪。\n朅予与二子，高兴偶相戒。\n松舟下清江，毛髪数鰕蟹。\n篮舆上峻岭，幢节望杉桧。\n李侯勋门胄，文彩山作绘。\n赵君儒林孙，嫮美兰结佩。\n不为城郭游，继此是于迈。\n宁知老逾拙，意在精力退。\n得居溪南山，食饮与山对。\n夔魈入奥穾，云雨出绅襘。\n顾此诚未逢，欣然与心会。\n彭湖两崖蹙，泉作一线霈。\n禅月古台空，灵境自明晦。\n平生所驱使，诗酒俱好在。\n天涯得吾侣，物外从所快。\n便欲登赤城，一观天宇大。",
        "dynasty": "宋",
        "collection_info": null
    }
]