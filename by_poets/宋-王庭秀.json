[
    {
        "title": "同舍弟泛舟西湖登昼锦堂步至紫翠亭望懒堂景物怀故龙舒先生",
        "author": "王庭秀",
        "content": "城中十顷湖，云水相演漾。\n春风破冰谷，拍岸新流涨。\n平铺鸭头绿，澹沲葡萄酿。\n朱甍媚孤屿，梵宇丽相向。\n万瓦生清晖，千花联锦帐。\n晨曦照炯炯，芳气浮泱泱。\n日暮姿态妍，烟霞渺空旷。\n谁将水仙镜，聊借诗人仗。\n卧护五羊城，追怀老诗将。\n微吟示清野，鏖战得闲放。\n变化无端倪，虚无落名状。\n坐令湖上景，胜绝神宇王。\n当时经行地，藻丽随屦杖。\n斯人今则亡，物色亦摧丧。\n它年牛马走，曾拜丈人行。\n尘埃久漂泊，岁月成漫浪。",
        "dynasty": "宋",
        "collection_info": null
    },
    {
        "title": "五峰寺",
        "author": "王庭秀",
        "content": "度崦得幽胜，遵溪步横斜。\n哀湍泻曲折，虬枝老蟠拏。\n危然五峰高，突兀凌晨霞。\n若有神物护，遗此瞿昙家。\n何年老苾蒭，巾钵寄枯槎。\n乳麀馈朝供，野禽或衔花。\n尔来三百年，拓址夷谽谺。\n缔架俯层巘，栋宇日就奢。\n古殿仪像设，栖云拥栏牙。\n董修奉檀施，钟鼓惊麕䴥。\n中有无尽灯，赓续岁踰赊。\n大千破幽暗，照了无等差。\n逢禅颇修洁，悃愊初无华。\n十年坐空谷，日月绝纤瑕。\n运水及搬柴，为罪作生涯。\n前山逢老妇，试问赵家茶。",
        "dynasty": "宋",
        "collection_info": null
    }
]