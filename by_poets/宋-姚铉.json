[
    {
        "uuid": "4fb6021840a6ba9ccd743f112ae50a5b",
        "title": "赏花钓鱼侍宴应制",
        "author": "姚铉",
        "content": "上苑烟花迥不同，汉皇何必幸回中。\n花枝冷溅昭阳雨，钓线斜牵太液风。\n绮萼惹衣朱槛近，锦鳞随手玉波空。\n小臣侍宴惊凡目，知是蓬莱第几宫。",
        "dynasty": "宋",
        "collection_info": null
    },
    {
        "uuid": "e8dddf46700c619434234f9c03bc99a5",
        "title": "曹娥庙碑",
        "author": "姚铉",
        "content": "箫鼓声中浪渺瀰，古枫阴砌藓封碑。\n行人到此自恭肃，不似巫山云雨祠。",
        "dynasty": "宋",
        "collection_info": null
    },
    {
        "uuid": "0dbecacdc371945de6df0d77c12604fe",
        "title": "翻经台",
        "author": "姚铉",
        "content": "康乐悟玄机，寂寥此栖息。\n经翻贝叶文，台近莲华石。",
        "dynasty": "宋",
        "collection_info": null
    },
    {
        "uuid": "dcc6aff8a785f94136e58bdfc794978e",
        "title": "过松江",
        "author": "姚铉",
        "content": "句吴奇胜绝无俦，更见松江八月秋。\n震泽波光连别派，洞庭山影落中流。\n汀芦拥雪藏鱼市，岸橘风香趁客舟。\n清兴不穷聊一望，烟空云霁倚层楼。",
        "dynasty": "宋",
        "collection_info": null
    },
    {
        "uuid": "e11ee2680f34c9ad1aef9b947438eba8",
        "title": "冷泉亭",
        "author": "姚铉",
        "content": "水石一栏桿，僧归四山静。\n携琴谱涧泉，月浸夜深冷。",
        "dynasty": "宋",
        "collection_info": null
    },
    {
        "uuid": "77a97b3407dc750870f2e24c3a3a9b02",
        "title": "句",
        "author": "姚铉",
        "content": "疏钟天竺晓，一鴈海门秋。",
        "dynasty": "宋",
        "collection_info": null
    }
]