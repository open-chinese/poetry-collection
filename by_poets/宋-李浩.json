[
    {
        "title": "东西船行",
        "author": "李浩",
        "content": "东船得风帆席高，千里瞬息轻鸿毛。\n西船见笑苦迟钝，汗流撑折百张篙。\n明日风翻波浪异，西笑东船却如此。\n东西相笑无已时，我但行藏任天理。",
        "dynasty": "宋",
        "collection_info": null
    },
    {
        "title": "寄同参严康朝偈",
        "author": "李浩",
        "content": "门有孙膑铺，家存甘贽妻。\n夜眠还早起，谁悟復谁迷。",
        "dynasty": "宋",
        "collection_info": null
    },
    {
        "title": "赠鬻胭脂者偈",
        "author": "李浩",
        "content": "不涂红粉自风流，往往禅徒到此休。\n透过古今圈后，却来这裏吃拳头。",
        "dynasty": "宋",
        "collection_info": null
    },
    {
        "title": "出疏山",
        "author": "李浩",
        "content": "忙中安得此身闲，杖策西风自往还。\n今日已偿云水债，篮舆带雨下疏山。",
        "dynasty": "宋",
        "collection_info": null
    },
    {
        "title": "述陂",
        "author": "李浩",
        "content": "数椽临苍波，我目得以寓。\n长溪山根来，澄潭一回互。\n万象森可掬，翛翛澹清素。\n草短牛羊饥，沙暖凫鹜聚。\n枯槎出断岸，孤艇横野渡。\n荒寒何代城，隐沦尚门户。\n昔时歌舞地，今日采樵路。\n回薄万古心，斜阳在烟树。",
        "dynasty": "宋",
        "collection_info": null
    }
]