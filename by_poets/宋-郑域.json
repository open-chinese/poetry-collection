[
    {
        "uuid": "4b09ba5f8270d81f079e25eea10a327b",
        "title": "昭君怨 道是花来春未",
        "author": "郑域",
        "content": "道是花来春未。\n道是雪来香异。\n竹外一枝斜。\n野人家。\n冷落竹篱茅舍。\n富贵玉堂琼榭。\n两地不同栽。\n一般开。",
        "dynasty": "宋",
        "collection_info": null
    },
    {
        "uuid": "46de540741c94c745673f7cc43d85e8a",
        "title": "念奴娇 水晶宫殿",
        "author": "郑域",
        "content": "水晶宫殿，放三千龙女，凌波浮浴。\n花里雕房分洞户，隐隐钉头齐簇。\n处子娇羞，碧裙无袖，密护圆瑳玉。\n堤头微露，半身犹掩金绿。\n知是紫府筵开，□随纤指，出玲珑窗屋。\n倩剥霓裳轻手搔，掐损些些香玉。\n端的中心，密藏芳意，苦苦何时足。\n巴城憔悴，采歌犹闻新曲。",
        "dynasty": "宋",
        "collection_info": null
    },
    {
        "uuid": "e5c13e04469fd45605278591951770c1",
        "title": "蓦山溪 嫣然一笑",
        "author": "郑域",
        "content": "嫣然一笑，风味人间没。\n来自广寒宫，直偷得、天香入骨。\n软金缕屑，点缀碧琼枝，花藏叶，叶笼花，刚被风吹拂。\n道人衾帐，不用沈烟熨。\n插满枕屏山，觉身在、蓝桥仙窟。\n一觞一咏，消得九秋愁，篱边菊，畹中兰，甘避芳尘不。",
        "dynasty": "宋",
        "collection_info": null
    },
    {
        "uuid": "69a4fbd6328a80837523c3eb739958fa",
        "title": "霜天晓角 绿云剪叶",
        "author": "郑域",
        "content": "绿云剪叶。\n低护黄金屑。\n占断花中声誉，香与韵、两清洁。\n胜绝。\n君听说。\n是他来处别。\n试看金衣犹带，金庭露、玉阶月。",
        "dynasty": "宋",
        "collection_info": null
    },
    {
        "uuid": "56db0007f7043e903d63818396eb90f6",
        "title": "念奴娇 素肌莹净",
        "author": "郑域",
        "content": "素肌莹净，隔鲛绡贴衬，猩红妆束。\n火伞飞空熔不透，一块玲珑冰玉。\n破暑当筵，褪衣剥带，微露真珠肉。\n中心些子，向人何大焦缩。\n应恨旧日杨妃，尘埃走遍，向南闽西蜀。\n困入筠笼消黯搅，香色精神愁蹙。\n赖有君谟，为传家谱，不弃青黄绿。\n到头甜口，是人都要圜熟。",
        "dynasty": "宋",
        "collection_info": null
    },
    {
        "uuid": "72eb64b5776c3a7d5dcd5d41ec3585e8",
        "title": "念奴娇 蕊宫仙子",
        "author": "郑域",
        "content": "蕊宫仙子，爱痴儿、不禁三偷家果。\n弃核成根传汉苑，依旧风烟难□。\n老养丹砂，长留红脸，点透胭脂颗。\n金盘盛处，恍然天上新堕。\n莫厌对此飞觞，千年一熟，异人间梨枣。\n刘阮尘缘犹未断，却向花间飞过。\n争似莲枝，摘来满把，莺嘴平分破。\n餐霞嚼露，镇长歌醉蓬岛。",
        "dynasty": "宋",
        "collection_info": null
    },
    {
        "uuid": "c75027bb9a6945bcbde5a2268da2da7a",
        "title": "念奴娇 东陵美景",
        "author": "郑域",
        "content": "东陵美景，有轻烟和月，斜风吹雨。\n一体龙须随地转，不学松萝儿女。\n结就员青，收来掌握，犹带金盘露。\n拍浮金井，水花零乱飞舞。\n谁信六月飘霜，破开落刃，散银丝金缕。\n冷碧凄香萦齿颊，洗我尘襟烦暑。\n杜老吟诗，已公留客，此兴无今古。\n安期非诞，世间有枣如许。",
        "dynasty": "宋",
        "collection_info": null
    },
    {
        "uuid": "c8c15a1e93b150414897c4901dcd0dad",
        "title": "画堂春 东风吹雨破花悭",
        "author": "郑域",
        "content": "东风吹雨破花悭。\n客毡晓梦生寒。\n有人斜倚小屏山。\n蹙损眉弯。\n合是一钗双燕，却成两镜孤鸾。\n暮云修竹泪留残。\n翠袖凝斑。",
        "dynasty": "宋",
        "collection_info": null
    },
    {
        "uuid": "d284175ffeb424062c3e1675c11c0178",
        "title": "桃源忆故人 东风料峭寒吹面",
        "author": "郑域",
        "content": "东风料峭寒吹面。\n低下绣帘休卷。\n憔悴怕他春见。\n一任莺花怨。\n新愁不受诗排遣。\n尘满玉毫金砚。\n若问此愁深浅。\n天阔浮云远。",
        "dynasty": "宋",
        "collection_info": null
    },
    {
        "uuid": "bd57293387bd4ff6d683e8c9009c8d18",
        "title": "念奴娇 嗟来咄去",
        "author": "郑域",
        "content": "嗟来咄去，被天公、把做小儿调戏。\n蹀雪龙庭归未久，还促炎州行李。\n不半年间，北胡南越，一万三千里。\n征衫着破，着衫人、可知矣。\n休问海角天涯，黄蕉丹荔，自足供甘旨。\n泛绿依红无个事，时舞斑衣而已。\n救蚁藤桥，养鱼盆沼，是亦经纶耳。\n伊周安在，且须学老莱子。",
        "dynasty": "宋",
        "collection_info": null
    },
    {
        "uuid": "4e84c7d244b19e3a3e599b6eba60272f",
        "title": "浣溪沙 酒薄愁浓醉不成",
        "author": "郑域",
        "content": "酒薄愁浓醉不成。\n夜长敧枕数残更。\n嫩寒时节过烧灯。\n已自孤鸾羞对镜，未能双凤怕闻笙。\n莫教吹作别离声。",
        "dynasty": "宋",
        "collection_info": null
    },
    {
        "uuid": "5ae2f67cf7714d783e22fde13000b7cb",
        "title": "玉蕊花",
        "author": "郑域",
        "content": "维扬后土庙琼花，安业唐昌宫玉蕊。\n判然二物本不同，唤作一般良未是。\n琼花雪白轻压枝，大率形模八仙耳。\n山溪野路多见之，樵夫摧残如狝薙。\n比之玉蕊似实非，金粟冰丝那有此。\n花鬚中有碧胆瓶，别出珑璁高半指。\n清馨静夜衝九天，招隠瑶台女仙子。\n乘风跃马汗漫游，偷折繁香分月姊。\n紫茎柘叶荼䕷条，少到寻常人眼底。\n翰林内苑集贤阁，雨露承天近尺咫。\n后生不识天上花，又把山矾轻比拟。\n叶酸而涩供染黄，不着霜缣偏入纸。\n江乡老少知此名，郑榐玚音无正字。\n方言土谚随舌讹，乌马成焉固应尔。",
        "dynasty": "宋",
        "collection_info": null
    },
    {
        "uuid": "d3b3deaa64f069861ea495fe6f7d2af7",
        "title": "山丹花",
        "author": "郑域",
        "content": "团栾蜂蕊簇枝间，铅鼎成丹七返还。\n乞与幽人伴幽壑，不妨相对两朱颜。",
        "dynasty": "宋",
        "collection_info": null
    },
    {
        "uuid": "c3a7ddd7a1dd0e95c2c577fba65b17f6",
        "title": "茉莉花  其一",
        "author": "郑域",
        "content": "风韵传天竺，随经入汉京。\n香飘山麝馥，露染雪衣轻。",
        "dynasty": "宋",
        "collection_info": null
    },
    {
        "uuid": "e8092551fafbcf1577c2245148fd2daa",
        "title": "茉莉花  其二",
        "author": "郑域",
        "content": "玉瑳莲子作尖丸，龙脑熏香簇满冠。\n好是莹无红一点，苦教红却不堪看。",
        "dynasty": "宋",
        "collection_info": null
    },
    {
        "uuid": "26bf2eaed54cc10e2e02dc8c9928977e",
        "title": "素馨花",
        "author": "郑域",
        "content": "妙香真色得之天，羞御铅华学女妍。\n只向温柔乡裏活，怕寒不许上林传。",
        "dynasty": "宋",
        "collection_info": null
    },
    {
        "uuid": "9890fee54d9c862e6701aa1492ac4898",
        "title": "阇提花",
        "author": "郑域",
        "content": "此花移种自招提，借佛为名识者希。\n优钵曼陀果何似，併参香争问因依。",
        "dynasty": "宋",
        "collection_info": null
    },
    {
        "uuid": "47f177c2f68549cd5765647995a5f711",
        "title": "槟榔",
        "author": "郑域",
        "content": "海角人烟百万家，蛮风未变事堪嗟。\n果堆羊豕乌青榄，菜饤丁香紫白茄。\n杨枣实酸薄蒳子，山荼无叶木棉花。\n一般气味真难学，日啖槟榔当啜茶。",
        "dynasty": "宋",
        "collection_info": null
    },
    {
        "uuid": "231518fe30d287e7991569cb943a50a6",
        "title": "题灵惠",
        "author": "郑域",
        "content": "高山如逸民，不肯近人迹。\n孤峭尺五天，空洞容数百。\n不招龙自来，其下为窟宅。\n天下待霖雨，胡为躭睡癖。\n我今唤飞廉，驾汝上空碧。\n吾鞭不妄施，慎勿惮劳瘠。",
        "dynasty": "宋",
        "collection_info": null
    },
    {
        "uuid": "ca5414d4b1a564b2caf98131a0f947de",
        "title": "游黄杨岩",
        "author": "郑域",
        "content": "暮秋访幽隠，谢屐凌崩空。\n行到山顶间，还与平地同。\n举手抉层云，下视无高峰。\n疏藤挂赤虬，粘苔糁青茸。\n面首三神山，缥缈沧海东。\n指点笑语高，吹声半天中。\n安得大鹏背，载我游无穷。",
        "dynasty": "宋",
        "collection_info": null
    },
    {
        "uuid": "f6f48fec833d38d46ebdbc7567426357",
        "title": "题法相岩",
        "author": "郑域",
        "content": "法相具诸相，宝方无定方。\n突兀虎豹立，嵌空蛟龙藏。\n入地转轮远，透天圆窦光。\n何人凿混沌，掷弃官路傍。",
        "dynasty": "宋",
        "collection_info": null
    },
    {
        "uuid": "171dfcd0fe7973f154c9be660ee03704",
        "title": "句  其一",
        "author": "郑域",
        "content": "九里花田地。",
        "dynasty": "宋",
        "collection_info": null
    },
    {
        "uuid": "bcd99752b3a3209bc90ad471c377126a",
        "title": "句  其二",
        "author": "郑域",
        "content": "槟榔共聘币。",
        "dynasty": "宋",
        "collection_info": null
    },
    {
        "uuid": "24ff64611479481da3b4fdfdb943629e",
        "title": "句  其三",
        "author": "郑域",
        "content": "果子庵摩勒。",
        "dynasty": "宋",
        "collection_info": null
    },
    {
        "uuid": "b7b43679ba50786a1b8d101659b61356",
        "title": "句  其四",
        "author": "郑域",
        "content": "旅程一见错欢喜，彷佛吾乡茉莉花。",
        "dynasty": "宋",
        "collection_info": null
    }
]