[
    {
        "title": "梅林分韵得今字",
        "author": "杨凯",
        "content": "兰亭久陈迹，修竹空自阴。\n龙山亦凄凉，鲜花谁与簪。\n英游旷千载，盛事新梅林。\n四海冯黎州，未妨铁石心。\n提携到诸子，遍赏江之浔。\n亭亭姑射仙，玉立何森森。\n谢氏六君子，对饮香满襟。\n西郊访老龙，奇怪尤可钦。\n宛然如先生，高卧岁月侵。\n从兹饱熏风，佳实共鼎鬵。\n正味悦天下，妙用无古今。\n去去好着鞭，江南春已深。",
        "dynasty": "宋",
        "collection_info": null
    }
]