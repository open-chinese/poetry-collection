[
    {
        "uuid": "867368c9fbe060d3a29e424d10bb2a43",
        "title": "书仙台观壁",
        "author": "周敦颐",
        "content": "到官处处须寻胜，惟此合阳无胜寻。\n赤水有山仙甚古，跻攀聊足到官心。",
        "dynasty": "宋",
        "collection_info": null
    },
    {
        "uuid": "ee012d45ab460617928be16b3e9cb8e0",
        "title": "游山上一道观三佛寺",
        "author": "周敦颐",
        "content": "琳宫金剎接林峦，一径潜通竹树寒。\n是处尘埃皆可息，时清终未忍辞官。",
        "dynasty": "宋",
        "collection_info": null
    },
    {
        "uuid": "3f3d0d74f7edcd5f30df0b765e09a96e",
        "title": "喜同费君长官游",
        "author": "周敦颐",
        "content": "寻山寻水侣尤难，爱利爱名心少閒。\n此亦有君吾甚乐，不辞高远共跻攀。",
        "dynasty": "宋",
        "collection_info": null
    },
    {
        "uuid": "0dd11886bbf57e39e65a880d7dd7b20f",
        "title": "和费君乐游山之什",
        "author": "周敦颐",
        "content": "云树岩泉景尽奇，登临深恨访寻迟。\n长楼未得于何记，犹有君能雅和诗。",
        "dynasty": "宋",
        "collection_info": null
    },
    {
        "uuid": "c5d61e18e5dc1c094dd02e80fc59621f",
        "title": "剑门",
        "author": "周敦颐",
        "content": "剑立溪峰信险深，吾皇大道正天心。\n百年外户都无闭，空有关名点贡琛。",
        "dynasty": "宋",
        "collection_info": null
    },
    {
        "uuid": "8033c7742b4b4e2733108e5e0e6f5bac",
        "title": "万安香城寺别虔守赵公",
        "author": "周敦颐",
        "content": "公暇频陪尘外游，朝天仍得送行舟。\n轩车更共入山脚，旌旆且从留渡头。\n精舍泉声清㶁㶁，高林云色淡悠悠。\n谈终道奥愁言去，明日瞻思上郡楼。",
        "dynasty": "宋",
        "collection_info": null
    },
    {
        "uuid": "39854e0d2a5221921046a2feacea2d64",
        "title": "行县至雩都邀余杭钱建侯拓四明沈几圣希颜同游罗岩",
        "author": "周敦颐",
        "content": "闻有山岩即去寻，亦跻云外入松阴。\n虽然未是洞中境，且异人间名利心。",
        "dynasty": "宋",
        "collection_info": null
    },
    {
        "uuid": "687ca0c5240ef886e3f52ef04627139e",
        "title": "同石守游",
        "author": "周敦颐",
        "content": "朝市谁知世外游，杉松影裏入吟幽。\n争名逐利千绳缚，度水登山万事休。\n野鸟不惊如得伴，白云无语似相留。\n傍人莫笑凭阑久，为恋林居作退谋。",
        "dynasty": "宋",
        "collection_info": null
    },
    {
        "uuid": "5c03c65cc02a887badb73dd6ad227ef7",
        "title": "江上别石郎中",
        "author": "周敦颐",
        "content": "落叶蝉声古渡头，渡头人拥欲行舟。\n别离情似长江水，远亦随公日夜流。",
        "dynasty": "宋",
        "collection_info": null
    },
    {
        "uuid": "56a0bed809ca33e9e47ebb6e9f990e19",
        "title": "忆江西提刑何仲容",
        "author": "周敦颐",
        "content": "兰自香为友，松何枯尚春。\n荣来天泽重，殁去绣衣新。\n尽作百年梦，终归一窖尘。\n痛心双泪下，无復见贤人。",
        "dynasty": "宋",
        "collection_info": null
    },
    {
        "uuid": "a97b5ab458012f4ab8f2962ff8ba7d6f",
        "title": "治平乙巳暮春十四日同宋復古游山巅至大林寺书四十字",
        "author": "周敦颐",
        "content": "三月山方暖，林花互照明。\n路盘层顶上，人在半空行。\n水色云含白，禽声谷应清。\n天风拂襟袂，缥缈觉身轻。",
        "dynasty": "宋",
        "collection_info": null
    },
    {
        "uuid": "419a7afcde755bdeb16cd34f6b622894",
        "title": "题冠顺之道院壁",
        "author": "周敦颐",
        "content": "一日復一日，一杯復一杯。\n青山无限好，俗客不曾来。\n往事已如此，朱颜安在哉。\n寄语地上客，历乱竟谁催。",
        "dynasty": "宋",
        "collection_info": null
    },
    {
        "uuid": "e228b4c7496788124bbf6f7b706e4700",
        "title": "题浩然阁",
        "author": "周敦颐",
        "content": "刘侯戴武弁，政则心吾儒。\n士茂先兴学，子贤勤读书。\n猷为莫不善，才力盖有余。\n西北方求帅，浩然宁久居。",
        "dynasty": "宋",
        "collection_info": null
    },
    {
        "uuid": "29ad13a1fc89d92be481b55ebfaa4c80",
        "title": "题酆都观 仙都观",
        "author": "周敦颐",
        "content": "山盘江上虬龙活，殿倚云中洞府深。\n钦想真风杳何在，偃松乔柏共萧森。",
        "dynasty": "宋",
        "collection_info": null
    },
    {
        "uuid": "6ef53e8c2d5814a04285fdf1f1e62003",
        "title": "题酆都观 读英真君丹诀",
        "author": "周敦颐",
        "content": "始观丹诀信希夷，盖得阴阳造化机。\n子自母生能致主，精神合后更知微。",
        "dynasty": "宋",
        "collection_info": null
    },
    {
        "uuid": "55cb229a4442caf05b5b4bae82c47ee5",
        "title": "题酆都观 宿山房",
        "author": "周敦颐",
        "content": "久厌尘坌乐静元，俸微犹乏买山钱。\n徘徊真境不能去，且寄云房一榻眠。",
        "dynasty": "宋",
        "collection_info": null
    },
    {
        "uuid": "979cc13815f6f4a45ec900359c7f6815",
        "title": "按部至潮州题大颠堂壁",
        "author": "周敦颐",
        "content": "退之自谓如夫子，原道深排释老非。\n不识大颠何似者，数书珍重更留衣。",
        "dynasty": "宋",
        "collection_info": null
    },
    {
        "uuid": "cfa193d1e1738d3110ded73fe8cb6c80",
        "title": "按部至春州",
        "author": "周敦颐",
        "content": "按部广东经数郡，若言岚瘴更无春。\n度山烟锁埋清昼，为国天终护吉人。\n万里诏音频降下，一方恩惠尽均匀。\n丈夫才略逢时展，仓廪皆无亟富民。",
        "dynasty": "宋",
        "collection_info": null
    },
    {
        "uuid": "4ea645ac940e574c7b055fc8fee8c1bb",
        "title": "题惠州罗浮山",
        "author": "周敦颐",
        "content": "红尘白日无閒人，况有鱼绯繫此身。\n关上罗浮閒送目，浩然心意復吾真。",
        "dynasty": "宋",
        "collection_info": null
    },
    {
        "uuid": "e76c299fb4066ed7bab8134274f4426f",
        "title": "赠虞部员外郎谭公昉致仕",
        "author": "周敦颐",
        "content": "清时望郎贵，白首故乡归。\n有子纡蓝绶，将孙着綵衣。\n松乔新道院，鹤老旧渔矶。\n知止自高德，宁为遁者肥。",
        "dynasty": "宋",
        "collection_info": null
    },
    {
        "uuid": "ddf4bbdf911bd92f67150f9825c72f3a",
        "title": "瀼溪书堂",
        "author": "周敦颐",
        "content": "元子溪曰瀼，诗传到于今。\n此俗良易化，不欺顾相钦。\n庐山我久爱，买田山之阴。\n田间有流水，清泚出山心。\n山心无尘土，白石磷磷沈。\n潺湲来数里，到此始澄深。\n有龙不可测，岸木寒森森。\n书堂构其上，隠几看云岑。\n倚梧或欹枕，风月盈中襟。\n或吟或冥默，或酒或鸣琴。\n数十黄卷轴，圣贤谈无音。\n窗前即畴囿，囿外桑麻林。\n芋蔬可卒岁，绢布足衣衾。\n饱暖大富贵，康宁无价金。\n吾乐盖易足，名濂朝暮箴。\n元子与周子，相邀风月寻。",
        "dynasty": "宋",
        "collection_info": null
    },
    {
        "uuid": "c090d21b0c7cbf1662cb915e52c4f7f8",
        "title": "思归旧隠",
        "author": "周敦颐",
        "content": "静思归旧隠，日出半山晴。\n醉榻云笼润，吟窗瀑泻清。\n闲方为达士，忙只是劳生。\n朝市谁头白，车轮未晓鸣。",
        "dynasty": "宋",
        "collection_info": null
    },
    {
        "uuid": "dac504aa7d8b64b673e0c7ec8ef6b371",
        "title": "夜雨书窗",
        "author": "周敦颐",
        "content": "秋风拂尽热，半夜雨淋漓。\n绕屋是芭蕉，一枕万响围。\n恰似钓鱼船，篷底睡觉时。",
        "dynasty": "宋",
        "collection_info": null
    },
    {
        "uuid": "56b2254efd2fac00540696e799d94ffd",
        "title": "石塘桥晚钓",
        "author": "周敦颐",
        "content": "旧隠濂溪上，思归復思归。\n钓鱼船好睡，宠辱不相随。\n肯为爵禄重，白髪犹羁縻。",
        "dynasty": "宋",
        "collection_info": null
    },
    {
        "uuid": "a868fe48e00f660c7f18c1f7eb5b124a",
        "title": "书舂陵门扉",
        "author": "周敦颐",
        "content": "有风还自掩，无事昼常关。\n开阖从方便，干坤在此閒。",
        "dynasty": "宋",
        "collection_info": null
    },
    {
        "uuid": "e67c7607f80678420252df2588249a12",
        "title": "任所寄乡关故旧",
        "author": "周敦颐",
        "content": "老子生来骨性寒，宦情不改旧儒酸。\n停杯厌饮香醪味，举筯常餐淡菜盘。\n事冗不知筋力倦，官清赢得梦魂安。\n故人欲问吾何况，为道舂陵只一般。",
        "dynasty": "宋",
        "collection_info": null
    },
    {
        "uuid": "c7da8a24299b83a81f3085f8b02e3df1",
        "title": "春晚",
        "author": "周敦颐",
        "content": "花落柴门掩夕晖，昏鸦数点傍林飞。\n吟余小立阑干外，遥见樵渔一路归。",
        "dynasty": "宋",
        "collection_info": null
    },
    {
        "uuid": "5c1f47e352184381fec9444c49dd6c43",
        "title": "牧童",
        "author": "周敦颐",
        "content": "东风放牧出长坡，谁识阿童乐趣多。\n归路转鞭牛背上，笛声吹老太平歌。",
        "dynasty": "宋",
        "collection_info": null
    },
    {
        "uuid": "c68ad687b56c7982eb09983d2c139e5f",
        "title": "宿崇圣",
        "author": "周敦颐",
        "content": "公程无暇日，暂得宿清幽。\n始觉空门客，不生浮世愁。\n温泉喧古洞，晚磬度危楼。\n彻晓都忘寐，心疑在沃洲。",
        "dynasty": "宋",
        "collection_info": null
    },
    {
        "uuid": "56596910203242a1f10ecb5afbfd713e",
        "title": "读易象",
        "author": "周敦颐",
        "content": "书房兀坐万机休，日暖风和草色幽。\n谁道二千年远事，而今只在眼前头。",
        "dynasty": "宋",
        "collection_info": null
    },
    {
        "uuid": "77e6d39fb97f2e4c302872ad4809cd05",
        "title": "题清芬阁",
        "author": "周敦颐",
        "content": "风雅久沦落，哇淫肆自陈。\n波澜嗟已靡，汗漫□无津。\n纷葩混仙蕊，谁可识清真。\n先生李郑辈，□态非拟伦。\n后生不识事，愈非句愈珍。\n至今桐庐水，相与流清新。\n蝉联十一世，奕叶扶阳春。\n十年问御史，邂逅章江滨。\n自惭无所有，衰嘆徒欣欣。\n樽酒发狂笑，微言入典坟。\n稍稍窥绪余，每每露经纶。\n因知相有术，源委本清淳。",
        "dynasty": "宋",
        "collection_info": null
    }
]