[
    {
        "title": "游黄山寺",
        "author": "葛起文",
        "content": "偶为寻幽出，扶筇亦懒拈。\n鹳巢依古塔，燕语入虚栏。\n笔下诗初就，樽中酒屡添。\n此游堪喜处，膝上一掀髯。",
        "dynasty": "宋",
        "collection_info": null
    },
    {
        "title": "咏竹阁",
        "author": "葛起文",
        "content": "岁寒编竹阁，蜗缩度穷年。\n日暴南窗纸，风垂北户帘。\n鑪深全火气，铛小聚茶烟。\n为索梅花笑，微醺步矮檐。",
        "dynasty": "宋",
        "collection_info": null
    },
    {
        "title": "窖岭道中",
        "author": "葛起文",
        "content": "屦穿苍藓滑，水复更山重。\n有圃春偏晚，无人碓自舂。\n乱云生峭壁，一鸟没高峰。\n随处桃花发，仙源似可逢。",
        "dynasty": "宋",
        "collection_info": null
    },
    {
        "title": "深院",
        "author": "葛起文",
        "content": "深院人閒酒浅斟，日长帘幕自沉沉。\n梅花可是因春瘦，洗雨梳风太不禁。",
        "dynasty": "宋",
        "collection_info": null
    },
    {
        "title": "偶成",
        "author": "葛起文",
        "content": "止水澄胸次，萧然远俗氛。\n静求徽外趣，时策酒中勋。\n风马檐前乐，香猊帐底云。\n破黄临小草，咄咄逼鹅群。",
        "dynasty": "宋",
        "collection_info": null
    }
]