[
    {
        "uuid": "ba2f597db88f359311f3f132c28c03b5",
        "title": "废观",
        "author": "林景英",
        "content": "羽衣人已化，无处问殊庭。\n春色桃谁种，天香药自灵。\n片霞飞绝顶，一鹤下青冥。\n荒藓空阶下，犹闻夜祭星。",
        "dynasty": "宋",
        "collection_info": null
    },
    {
        "uuid": "3867fee404386046c7d12f17d20e530d",
        "title": "寄陈莘村",
        "author": "林景英",
        "content": "玄冬梅半白，光接太丘星。\n雪月往来梦，溪山长短亭。\n利名成露草，行止付风萍。\n三十年来友，无如老典型。",
        "dynasty": "宋",
        "collection_info": null
    },
    {
        "uuid": "29795d84795352c27c1c800946111cad",
        "title": "秋风",
        "author": "林景英",
        "content": "飒然何处起，水国不成眠。\n触树人疑雨，开门月在天。\n渔舟移绝浦，雁阵落荒田。\n晓起伤漂荡，芦花走屋前。",
        "dynasty": "宋",
        "collection_info": null
    },
    {
        "uuid": "333a878ced6b83ef13e0f5bb23645bd4",
        "title": "言归",
        "author": "林景英",
        "content": "言归江海上，甘向石田耕。\n不愧为斯世，能閒过此生。\n地从邻竹占，树听野禽争。\n坐咏风涛外，南山尽日行。",
        "dynasty": "宋",
        "collection_info": null
    },
    {
        "uuid": "6e1d892a96c9e29056c5ecb2801af8fd",
        "title": "林氏庵呈周炼师",
        "author": "林景英",
        "content": "遥跨青田鹤，翩翩到此来。\n庭生自家草，山有主人梅。\n扫石夜朝斗，雨田秋起雷。\n谁知尘影裏，清趣似蓬莱。",
        "dynasty": "宋",
        "collection_info": null
    },
    {
        "uuid": "c91ad8ffd99fbdd60639d7c91acaa0f1",
        "title": "送友之石龙",
        "author": "林景英",
        "content": "一杯渭酒劝诗豪，杨柳西风拂去袍。\n行路正当金虎壮，登云不惮石龙高。\n水悬岩白惊残雪，日漾溪红认落桃。\n记取奚囊新句得，月三四幅寄东皋。",
        "dynasty": "宋",
        "collection_info": null
    },
    {
        "uuid": "7de593a05c337fc77d39707113f4bac6",
        "title": "日出入行",
        "author": "林景英",
        "content": "朝出扶桑来，莫入虞渊去。\n胡不缓驰驱，百岁一朝暮。",
        "dynasty": "宋",
        "collection_info": null
    }
]