[
    {
        "uuid": "a40376b0178bd35b6f46667051484cf5",
        "title": "秋步述所见",
        "author": "史卫卿",
        "content": "趁晴收断薪，破晓循幽浦。\n山寒树欲风，云重天将雨。\n兔奔初种畦，鸡拾穫残亩。\n叶深樵无踪，水落鱼可数。\n幽草不须生，千林秋已素。",
        "dynasty": "宋",
        "collection_info": null
    },
    {
        "uuid": "c3e2e5300f7812b465d30c196404ad34",
        "title": "捧檄家山",
        "author": "史卫卿",
        "content": "閒居愧未能，淮幕冷于冰。\n家檄官无俸，山吟客有僧。\n池荒眠鹭石，树折饮猿藤。\n寥落谁相问，孤明雨夜灯。",
        "dynasty": "宋",
        "collection_info": null
    },
    {
        "uuid": "1edfd921a2d0c84f23a26848e550a3d2",
        "title": "春晴",
        "author": "史卫卿",
        "content": "平明晴可爱，眼界一湖春。\n不见水中鹭，惟多堤上人。\n梅花已白尽，柳色正青新。\n日暮无歌舞，清幽属野身。",
        "dynasty": "宋",
        "collection_info": null
    },
    {
        "uuid": "87a0ce4f3aa3099b2b0b28eadceb8cbb",
        "title": "听演师琴",
        "author": "史卫卿",
        "content": "禅悟却参琴，山高水復深。\n七絃手共语，万籁耳无音。\n激烈鬼神泪，发挥天地心。\n秋风时一曲，怀古更伤今。",
        "dynasty": "宋",
        "collection_info": null
    },
    {
        "uuid": "98c267d22790690ae7cb236afeb38dbd",
        "title": "渔父",
        "author": "史卫卿",
        "content": "白头长是醉，湖海不知年。\n活业惟耕纲，全家只住船。\n荷花同鹭宿，杨柳得鱼穿。\n一笛吹明月，朱门谩管絃。",
        "dynasty": "宋",
        "collection_info": null
    },
    {
        "uuid": "f6afbe8153f84bb4416f4c789abba3ee",
        "title": "书里中所见",
        "author": "史卫卿",
        "content": "阑干十二缬帘遮，兽栋鳞鳞鼎贵家。\n莫道楼台无地起，满城秋色半槐花。",
        "dynasty": "宋",
        "collection_info": null
    },
    {
        "uuid": "ebdb0b1f21ac6f35db8af574a0b331f7",
        "title": "所见",
        "author": "史卫卿",
        "content": "齐眉沉醉绮罗丛，心事谁知付去鸿。\n不惜千金留粉黛，更无一语怨东风。",
        "dynasty": "宋",
        "collection_info": null
    },
    {
        "uuid": "d0a7061dfe2ac72cefb20a640f22c566",
        "title": "有所见",
        "author": "史卫卿",
        "content": "不着画罗金缕衣，寻常打扮最相宜。\n春风燕子楼前过，飘落梨花雪一枝。",
        "dynasty": "宋",
        "collection_info": null
    },
    {
        "uuid": "d863c87603bbc073c4ab02fd24abd185",
        "title": "冷泉观放水",
        "author": "史卫卿",
        "content": "溪流平地响晴雷，石上生风捲雪来。\n醉拍阑干衣袖湿，十分身在白云堆。",
        "dynasty": "宋",
        "collection_info": null
    },
    {
        "uuid": "002a2687086f5d494609aa1b16c85770",
        "title": "西湖山居灯夕",
        "author": "史卫卿",
        "content": "繁华隔湖水，全似远宸京。\n灯火少年梦，山林此夜情。\n鹤闲梅下立，人静月中行。\n长愿岁时好，吟身见太平。",
        "dynasty": "宋",
        "collection_info": null
    },
    {
        "uuid": "d3adc8cc977d7d27f8643cff909d4f62",
        "title": "依韵奉和司徒侍中龙兴灯夕",
        "author": "史卫卿",
        "content": "宝炬燃红映百坊，佛灯相照有余光。\n樽前尽被公孙礼，席上惟无处士狂。\n午夜笙歌欢是伯，几家帘幕醉成乡。\n都人犹怕春宵短，共乐何妨舞袖长。",
        "dynasty": "宋",
        "collection_info": null
    }
]