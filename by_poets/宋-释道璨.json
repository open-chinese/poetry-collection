[
    {
        "uuid": "679606cf9e7ee56d231ae55be0e00586",
        "title": "陪山泉登芝山和文正公旧韵",
        "author": "释道璨",
        "content": "培塿视崔巍，眼高如许哉。\n举头天在上，四面景皆来。\n渐老成多病，看山又一回。\n尽供诗世界，霁色为君开。",
        "dynasty": "宋",
        "collection_info": null
    },
    {
        "uuid": "20acc1d0644d57383daf3ef23ad82028",
        "title": "水月轩",
        "author": "释道璨",
        "content": "江水清无底，江月明如洗。\n开轩浥清明，道人清若此。\n春风不摇江面波，春云不载江头雨。\n天地无尘夜未央，照影轩中惟自许。\n我来风雨夜漫漫，水月俱忘无表裏。\n笑拍阑干问阿师，水在月兮月在水。",
        "dynasty": "宋",
        "collection_info": null
    },
    {
        "uuid": "9e0822a4dcf7f09b1e14ebc44397ac11",
        "title": "题物初蕙兰",
        "author": "释道璨",
        "content": "花短秋意长，神清颜色少。\n笔端有西风，国香来未了。",
        "dynasty": "宋",
        "collection_info": null
    },
    {
        "uuid": "b6021e2d35f20e676d330339290e94a2",
        "title": "仙巢海棠洞",
        "author": "释道璨",
        "content": "领客坐花阴，饮客酌花露。\n先生自家春，八荒一牖户。\n凄其望前修，一枝阅世故。\n鹤车来不来，东风吹日暮。",
        "dynasty": "宋",
        "collection_info": null
    },
    {
        "uuid": "0c3ff0338faa3adbcb0e5e2e8d4e9d07",
        "title": "野水横舟",
        "author": "释道璨",
        "content": "望之一叶轻，即之万钧重。\n天风吹不去，世波摇不动。\n送尽千帆飞，济川已无梦。\n月冷苹花秋，此兴白鸥共。",
        "dynasty": "宋",
        "collection_info": null
    },
    {
        "uuid": "436838e5bcf3d7dce6a2c512cb55c807",
        "title": "月窟",
        "author": "释道璨",
        "content": "凿开浑沌窍，豁见天地根。\n举瓢酌桂浆，引足蹈昆崙。\n湛然一精明，身外无干坤。\n我欲从之游，云深入无门。",
        "dynasty": "宋",
        "collection_info": null
    },
    {
        "uuid": "dadcbc63b5f0dfbd666b9278e059225d",
        "title": "兰溪夜泊",
        "author": "释道璨",
        "content": "我泛浙西船，夜泊兰溪岸。\n篷窗坐不眠，县鼓鸣夜半。\n桥上趁墟人，徃来彻清旦。\n办此朝夕劳，不博一日饭。\n复毡睡正暖，闭户有人嫌夜短。",
        "dynasty": "宋",
        "collection_info": null
    },
    {
        "uuid": "618d5dfa6fa43989e1625bce166f0201",
        "title": "赠观妙道士",
        "author": "释道璨",
        "content": "妙处不可观，可观非是妙。\n杳杳无方所，冥冥无朕兆。\n我观三十年，力尽不能透。\n及其会心时，忻然惟一笑。\n碧桃开晚花，黄鹂啭春昼。\n大哉众妙门，老子亲传授。",
        "dynasty": "宋",
        "collection_info": null
    },
    {
        "uuid": "30406eb2f94bc54d711a5e7adca339e5",
        "title": "题源虚叟庐山行卷",
        "author": "释道璨",
        "content": "胸中有庐山，笔下有庐山。\n窗下有庐山，眼中有庐山。\n别山十七年，见山一日间。\n韵险落鬼胆，语妙破天悭。\n永怀看山人，恨不同跻攀。\n摩挲青石砚，负山良厚颜。\n天风几时来，乘之欲西还。",
        "dynasty": "宋",
        "collection_info": null
    },
    {
        "uuid": "555dddf4e4b2abdc78a31ce5cffe86bc",
        "title": "题于潜西菩兼山阁参寥受业",
        "author": "释道璨",
        "content": "青山在屋头，易见甚难识。\n如玉有碎气，如土有正色。\n平生万里眼，付此千丈壁。\n云行山欲动，云深山更碧。\n动止同一机，兼处贵自得。\n心外无青山，身外无周易。\n安得识山人，倚阑论未画。",
        "dynasty": "宋",
        "collection_info": null
    },
    {
        "uuid": "a7b396e6f33d013e94a599d72c691ac7",
        "title": "题会稽孙竹阁望梅亭",
        "author": "释道璨",
        "content": "梅梁在屋东，梅溪在屋西。\n举头东西望，古意入双眉。\n彼溺犹己溺，彼饥犹己饥。\n皇皇圣人心，万世同一机。\n诚明与物欲，方寸分町畦。\n火然而泉达，扩充无边涯。\n禹亦何人哉，勉之宜及时。",
        "dynasty": "宋",
        "collection_info": null
    },
    {
        "uuid": "5b35b6629d4deea051aab3afb12ca43f",
        "title": "和雨崖吴提刑奉母夫人雨中登鲁公亭",
        "author": "释道璨",
        "content": "白髮照黄花，薄晚散幽步。\n何年乘五云，来自三神屿。\n膝下千载人，富贵等儒素。\n西风天地秋，细雨江城莫。\n酒酣拍阑干，忧时起愁绪。\n怀哉平原公，孤忠乃吾与。\n重此一臂力，日月容易去。",
        "dynasty": "宋",
        "collection_info": null
    },
    {
        "uuid": "61e26abbb392cbf369c387593dd17e67",
        "title": "喜雨呈梅石赵都大",
        "author": "释道璨",
        "content": "久旱天地焦，酷出秦法外。\n一雨中夜来，汉兵起丰沛。\n万物皆吐气，昭苏脱厄会。\n忧国有天人，爱民如子辈。\n心香彻九关，化为云叆叇。\n生意一万里，直在方寸内。\n老农相与言，晓晴坐牛背。",
        "dynasty": "宋",
        "collection_info": null
    },
    {
        "uuid": "f68355dd1ee0d3e72d9a9e25f663772c",
        "title": "寄题瑞昌簿厅景苏堂墨竹",
        "author": "释道璨",
        "content": "一叶復一叶，世道几翻覆。\n一点復一点，书脉要接续。\n亲见长公来，一节不肯曲。\n见竹如见公，北麓能不俗。\n回首熙丰间，几人愧此竹。\n翰墨直枝叶，点化到草木。\n长公有深意，此事付北麓。",
        "dynasty": "宋",
        "collection_info": null
    },
    {
        "uuid": "cbc8ef0600f99bb57c190f6cab1ca4ba",
        "title": "和卧龙招隠吟",
        "author": "释道璨",
        "content": "武侯与晦翁，千载两名流。\n各以一臂力，能镇百世浮。\n神游天地间，或为山阿留。\n心期有佳人，驾言写幽忧。\n水流崖华开，山空明月秋。\n桂树影团团，乳鹿鸣呦呦。\n荐菊秋盈筐，酌茶花满瓯。\n两翁来不来，徘徊驻归驺。",
        "dynasty": "宋",
        "collection_info": null
    },
    {
        "uuid": "8aab8080c57186090a3ffb53830521bf",
        "title": "和梅边汪提干",
        "author": "释道璨",
        "content": "我梦稽山阴，茂林映修竹。\n鉴湖八百里，眼看不盈掬。\n管领天下清，此乐梅边独。\n几欲驱车去，云根夜同宿。\n山空秋月明，安期未可卜。\n蓬莱水清浅，褰裳同往復。\n径谒蔡少霞，不待青童覆。\n共草新宫铭，调高语圆熟。",
        "dynasty": "宋",
        "collection_info": null
    },
    {
        "uuid": "a03aa083cad806e907228cd5e4ad70f1",
        "title": "和童敬重",
        "author": "释道璨",
        "content": "空山木叶下，坐观不二门。\n茶香舌本甘，直探天地根。\n两袖江海风，眼前见夫君。\n十年戎马间，未发诗与文。\n逐禄士之常，一廉减万想。\n六经在日用，论说漫深广。\n躬行能尺寸，光燄长万丈。\n世波易溺人，外此无保障。",
        "dynasty": "宋",
        "collection_info": null
    },
    {
        "uuid": "b9f068ec95e12a6d1715a0540c1a90b7",
        "title": "潜上人求菊山",
        "author": "释道璨",
        "content": "具郎号菊山，秀色已衰朽。\n潜郎号菊山，清香满襟袖。\n天地一东篱，万古一重九。\n绝爱陶渊明，揽之不盈手。\n后人不识秋，多向篱边守。\n璨璨万黄金，把玩岂长久。\n西风容易老，回首已如箒。\n因潜忆具郎，有泪如苦酒。",
        "dynasty": "宋",
        "collection_info": null
    },
    {
        "uuid": "3897bc51286698a93e53a5f0ab89690b",
        "title": "送愿上人过雪窦兼呈弁山",
        "author": "释道璨",
        "content": "去年无准死，今年痴绝丧。\n二老百世师，一去空天壤。\n玉磬与天球，满耳皆新响。\n堂堂万钟鼎，横列乳峰上。\n愿也天台来，双眉拥青嶂。\n要见乳峰人，不作行役相。\n碧树明秋花，吹香上藤杖。\n长松四十围，悬水一千丈。\n到门相见时，为我问无恙。",
        "dynasty": "宋",
        "collection_info": null
    },
    {
        "uuid": "af0e5e8576e3b1edad5df3ee568feacf",
        "title": "雪菊",
        "author": "释道璨",
        "content": "大雪冻不死，秋风吹不开。\n许大天地间，受得一气獃。\n生意在根本，肯趁阳和回。\n要从梅兄游，一笑霜雪堆。\n六花已飞舞，槁悴如根荄。\n下有返魂香，英英死不摧。\n老仙造化手，妙处能夺胎。\n唤醒万黄金，桃李皆奴侪。\n对花酌老仙，高致谁能陪。\n东篱有佳人，万些招不来。",
        "dynasty": "宋",
        "collection_info": null
    },
    {
        "uuid": "f84a508b04ee210f6da6b68ab0ae4548",
        "title": "坐圆常江天轩听谋西江示众语",
        "author": "释道璨",
        "content": "三洲相接连，断处直如割。\n中洲二十里，平沙浄如刷。\n云开天四垂，雨晴山一抹。\n绿波三万顷，乞与渔翁拨。\n纳之窗户间，道人巧点掇。\n我来不忍去，倚阑腕欲脱。\n草青烟冉冉，柳静浪聒聒。\n天风驾沧海，奔突不可遏。\n忻然见此翁，句险眼能活。\n遡流欲从之，水深春岸阔。",
        "dynasty": "宋",
        "collection_info": null
    },
    {
        "uuid": "ac915756f717efc4ad2b8f58b08b6a58",
        "title": "纪梦",
        "author": "释道璨",
        "content": "我不识灵溪，梦向溪边去。\n溪遶屋头流，桥通溪上路。\n轩窗水面开，水清石无数。\n煮茶僧请诗，茶香竹当户。\n花笺晕浅红，霜毫脱毛兔。\n引笔信手书，波峭含韵度。\n置笔喜语客，眼明失沉痼。\n梦觉秋满床，残月挂庭树。\n病眩二十年，万花舞深雾。\n梦中能楷书，以我心念故。\n人生孰非梦，百年等是寓。\n便欲驱车去，傍溪缚茅住。\n但恐秋雨来，溪深不可渡。",
        "dynasty": "宋",
        "collection_info": null
    },
    {
        "uuid": "555c4020c6c19502620311cc3875ad9f",
        "title": "赠明侍者",
        "author": "释道璨",
        "content": "好诗无音律，至文难言说。\n学之无他术，先要心路绝。\n兀坐送清昼，万事付一拙。\n如是三十年，大巧自发越。\n万象赴陶冶，百怪乞提挈。\n兴来忽运笔，妙处无前哲。\n古来翰墨士，外此别无诀。\n明也江南来，俊气方烈烈。\n乘潮观海门，入越探禹穴。\n须从言外参，莫向纸上窃。\n此方吾必秘，为子轻漏洩。\n慎勿语俗子，只可自怡悦。",
        "dynasty": "宋",
        "collection_info": null
    },
    {
        "uuid": "b700eaf48c258b8da8254444b8ebc118",
        "title": "吴太清有远役以诗寄别次韵",
        "author": "释道璨",
        "content": "宇宙入八窗，芙蓉制衣裳。\n两眼挂万古，深柱书传香。\n笔端肤寸合，要作天下凉。\n余事亦演雅，簸弄正未妨。\n颠倒走百怪，陆离罗众芳。\n气焰压牛斗，何止万丈光。\n笑他儿女曹，白道空茫茫。\n秋风三尺剑，尘土压下方。\n斫却月中桂，及此鬓未苍。\n我欲援北斗，酌以椒桂浆。\n文章于此道，太山一毫芒。\n洙泗到伊洛，波澜正泱泱。\n多少遡流人，褰裳復回翔。\n孰知方寸间，一苇直可航。\n勉哉吴夫子，此事当毋忘。",
        "dynasty": "宋",
        "collection_info": null
    },
    {
        "uuid": "0c7e094678309385ada1f3158cfc5f39",
        "title": "蹋雪下云居山宿崇寿寄草堂",
        "author": "释道璨",
        "content": "别山三十年，见山双眼碧。\n山灵喜我来，一笑作戏剧。\n纵横万花舞，变乱山颜色。\n圭璧拔地起，自在羣玉国。\n去兴纷莫留，下足深没膝。\n冻合坡长短，石碍路剞侧。\n跻攀脚未稳，失势落数尺。\n平生江海屐，常患天地窄。\n立处贵稳密，取道贵径直。\n只要缓步行，不在多用力。\n祇以到为期，半途肯休息。\n须臾到山趾，坦途随意适。\n回看行路处，倚天立青壁。\n极爱山上云，长年抱幽石。\n耐得许多清，一夜遥相忆。",
        "dynasty": "宋",
        "collection_info": null
    },
    {
        "uuid": "deba488b8e798d789607ba2dc71014e7",
        "title": "和郭澹溪",
        "author": "释道璨",
        "content": "秋气入我窗，秋风吹我裳。\n可人溪上来，语妙齿颊香。\n余味彻肝肺，散作六月凉。\n苦吟有天知，不知正无妨。\n譬如丛生兰，无人亦自芳。\n明珠遗我把，烂烂照乘光。\n疾风驾沧海，世波正茫茫。\n老气盖九州，老眼隘四方。\n黄尘暗长淮，蒹葭色苍苍。\n醉草马上檄，举瓢酌天浆。\n云开帝星明，妖彗收光芒。\n长江砥样平，鸥鸟水泱泱。\n照影东湖滨，矫首看横翔。\n钓竿拂珊瑚，凉意满归航。\n到海得明月，寄我毋相忘。",
        "dynasty": "宋",
        "collection_info": null
    },
    {
        "uuid": "1ca35b1e1546004a4f20528bbb4302ed",
        "title": "送西苑径上人见深居冯常簿求寺记",
        "author": "释道璨",
        "content": "西苑宝峰麓，占地宽一弓。\n梵放殷青冥，与峰相长雄。\n鬼域何方来，包举归提封。\n楼钟不敢鸣，僧趋邻寺钟。\n径也铁石姿，直欲笺天公。\n天高不可叫，虎豹守九重。\n六年长安道，往来如飞蓬。\n云开日正杲，死草生华风。\n青山復入手，尽埽狐兔踪。\n鱼鼓发新响，松桂还旧容。\n掘地寻泉源，锄荒理菊丛。\n桃李一家春，万古无异宗。\n玉色十丈辉，秀润浄磨砻。\n大书付谁氏，千载深居翁。\n他年来读碑，病眼摩朦胧。\n为碑三夕留，卧听寒岩松。",
        "dynasty": "宋",
        "collection_info": null
    },
    {
        "uuid": "330dca18c3dcadb960bd9b601d94c6c3",
        "title": "和萧太山韵相士李月斋",
        "author": "释道璨",
        "content": "心明于月过于月，广寒有殿无城阙。\n不须更服九转丹，目光射人如月寒。\n凌烟阁上公侯像，未必肩如山字样。\n玉川地上虮虱臣，未必文章非此人。\n口眼分明天不夜，输与月斋擅声价。",
        "dynasty": "宋",
        "collection_info": null
    },
    {
        "uuid": "6ca17a9164e9a45242c3bd0e4ed1bdb7",
        "title": "和沧洲尚书送坦上人",
        "author": "释道璨",
        "content": "貂蝉换却章甫冠，十年出入鹓行间。\n天门九重虎豹恶，手携谏疏归掩关。\n白鸥浩荡沧波阔，冷看诸公治三窟。\n庭院无人春日长，尚记向来频往復。\n平生眼裏无机云，建安余子不足吞。\n剔起枝叶见根本，上人将底酬公恩。",
        "dynasty": "宋",
        "collection_info": null
    },
    {
        "uuid": "61fd90cb0ed18864841d5001e2428e72",
        "title": "题饶德操关子长紫芝诗轴",
        "author": "释道璨",
        "content": "郭家墓田土花碧，轮菌紫芝大盈尺。\n淋浪雨泪种得成，不识春风生长力。\n晴云练练依遥岑，霁月烱烱悬崖阴。\n苦心实竹谁赏识，青山重迭黄泉深。\n两翁落笔九天上，发辉潜德光千丈。\n此卷长留天地间，灵芝万古常无恙。",
        "dynasty": "宋",
        "collection_info": null
    },
    {
        "uuid": "7be70675095acccdae34a43041f53c93",
        "title": "送诚上人",
        "author": "释道璨",
        "content": "长安城头秋日黄，长安道上秋风凉。\n游子念亲从定起，一衲卷云归故乡。\n七月八月吴楚路，十里五里东南疆。\n遥知子母相见处，篱落黄花吹晚香。\n我母今年六十四，千丈白髮应沧浪。\n石田茆屋归未得，西山几度明斜阳。\n因送君行发深省，天地阔远愁茫茫。\n他年相寻君勿忘，杨柳当门水满塘。",
        "dynasty": "宋",
        "collection_info": null
    },
    {
        "uuid": "b64d6d7554f910604d19609cc5f99d5f",
        "title": "题善住阁",
        "author": "释道璨",
        "content": "阁前溪水声潺湲，阁后山色空巑岏。\n取之不得舍不得，善住道人如是观。\n浩荡春风满天地，飞絮游丝无定处。\n去无所至来无踪，善住道人如是住。\n有所住兮成守株，鱼止泺兮鸟栖芦。\n无所住兮成漫浪，空中迹兮镜中像。\n道人一笑璨琳琅，住不住兮吾已忘。\n閒倚阑干春昼长，眼看白鸟浮沧浪。",
        "dynasty": "宋",
        "collection_info": null
    },
    {
        "uuid": "725ac0afff28c263b568b564a0be7bfc",
        "title": "题和山推蓬看梅",
        "author": "释道璨",
        "content": "沙头寒声入芦苇，沙际暝烟湿微雨。\n疎花明在树梢头，吟身卧在船蓬底。\n相看一笑大江横，白鸟不飞天似水。\n逃禅英骨閟九原，褚郎有神呼得起。\n倔强横枝不受屈，玲珑孤标浄如洗。\n春风满面吹不开，冰雪满身冻不死。\n岁寒心事谁得知，大似和山隠君子。\n我有扁舟簑笠盟，落在吴头并楚尾。\n挑灯今夜不成眠，免得相寻来梦裏。",
        "dynasty": "宋",
        "collection_info": null
    },
    {
        "uuid": "fbb73e7943dde31a2e3070eb4c7bdba1",
        "title": "寄题赵山台莲花方丈",
        "author": "释道璨",
        "content": "四壁纵横都十尺，门对若耶溪水碧。\n画阑漠漠吹香风，绿窗练练浮秋色。\n中有诗家白玉颜，饮露沐芳度朝夕。\n当轩大坐眼波横，只许诗人来入室。",
        "dynasty": "宋",
        "collection_info": null
    },
    {
        "uuid": "04bccb48156dc9dab14c85226ed16e12",
        "title": "和郑半溪",
        "author": "释道璨",
        "content": "词林丈夫安晚氏，笔端有口吞余子。\n阿戎在傍横点头，万言不直一杯水。\n文词于道祇毫芒，枉劳平生两鬓苍。\n落花植实愿自□，□□□□□□□。",
        "dynasty": "宋",
        "collection_info": null
    },
    {
        "uuid": "eacda7bbde418aa3e97840c098f06e15",
        "title": "和腾可赵司户",
        "author": "释道璨",
        "content": "可人久别喜逢迎，分坐南窗晓放晴。\n竹所多时无此乐，梅兄一笑让渠清。\n字如晋样神饶韵，诗比唐人语更精。\n隽永韦编有真味，更须分我一杯羹。",
        "dynasty": "宋",
        "collection_info": null
    },
    {
        "uuid": "e6ed661c6b507039c0f6841e6e5ae0db",
        "title": "赋张寺丞樗寮",
        "author": "释道璨",
        "content": "樗寮先生千载士，草木有谁同臭味。\n外无刀斧斫削痕，中有冰霜不老气。\n红紫纷纷满上林，我自无心趁桃李。\n苏秦张仪自纵横，宠辱不惊鲁连氏。\n梁栋峨峨入阿阁，我自无心为杞梓。\n杜乔李固自党锢，网罗不及徐孺子。\n故家乔木百世阴，有此孙枝能蔽芾。\n落去英华植本根，深培不朽圣贤事。\n牺尊青黄互翻覆，眼看世事如醒醉。\n愿言善保丘壑姿，留取清风在天地。",
        "dynasty": "宋",
        "collection_info": null
    },
    {
        "uuid": "064fd1f2cbaefc433c4561a885ca89ab",
        "title": "樗寮生日",
        "author": "释道璨",
        "content": "长庚流辉千丈强，斗南夜气浮耿光。\n晋唐以前旧人物，翩然乘风下大荒。\n平生厌官不爱做，自歌招隠山中住。\n后园明月手自锄，多种山前老梅树。\n岁寒心事梅花清，沧浪白髮梅花明。\n有时指花对客道，此是吾家难弟兄。\n上国春风醉桃李，过眼纷纷付流水。\n禁得清寒耐后霜，幽独何曾有如许。\n今年枝间着子无，黄金作颗应纍纍。\n想见日长庭院静，时时绕枝如哺雏。\n摘来不用供调鼎，且唤麯生相管领。\n等閒一醉一千年，莫遣东风吹酒醒。",
        "dynasty": "宋",
        "collection_info": null
    },
    {
        "uuid": "e9dcb3f1c5a782bc479ddfe4950a697e",
        "title": "和余山南佥判清溪观荷",
        "author": "释道璨",
        "content": "东风已老南风急，浪蕊浮花和露泣。\n翠袖盈盈波上来，相向美人如玉立。\n轩渠一笑俱动容，彼此一样冰雪踪。\n明珠散不论斛斗，清溪化作骊龙宫。\n大江以东北山北，时样新粧皆失色。\n古心一寸谁得知，江上晚来数峰碧。\n普天之下率土滨，容着不尽胸中春。\n濂溪爱花我爱叶，难将此意轻语人。\n探寻胜处到深杳，两眼眈眈天地小。\n不离枝叶见花实，红白纷纷迹如埽。\n膝间不着无絃琴，酒中清浊时自斟。\n兴寄超然八方内，身在水流香世界。\n绿云冉冉拨不开，乐地可中能许大。\n中通外直真绝奇，一语能觉千古迷。\n二百年后谁传衣，清溪滚滚通濂溪。",
        "dynasty": "宋",
        "collection_info": null
    },
    {
        "uuid": "46f5bcbd1f9becac2b84a4c802cb4c67",
        "title": "和陈东庐提干",
        "author": "释道璨",
        "content": "髮白为忧时，思家日念归。\n涉春问行李，隔岁理征衣。\n夜雨翻书屋，秋风把钓矶。\n叮咛旧僮仆，拂拭藓痕微。",
        "dynasty": "宋",
        "collection_info": null
    },
    {
        "uuid": "1955ca254f59e648ed4c8757a0e7b682",
        "title": "和吴山泉知府",
        "author": "释道璨",
        "content": "乱来谁访古，杖屦竹边闻。\n小立真堪画，閒谈亦自文。\n长翁千载语，中允百年坟。\n寂寞庐山下，幽寻独有君。",
        "dynasty": "宋",
        "collection_info": null
    },
    {
        "uuid": "1b335860e23038686c68f3aeba86c4a1",
        "title": "和冯叔炎梅桂二首  其一",
        "author": "释道璨",
        "content": "色香俱第一，知己是华光。\n风味嫌肤浅，精神贵敛藏。\n一生虽抱独，千古却流芳。\n若论调羹事，还他一日长。",
        "dynasty": "宋",
        "collection_info": null
    },
    {
        "uuid": "309c04c50c961026979bfc8217e4d7dd",
        "title": "和冯叔炎梅桂二首  其二",
        "author": "释道璨",
        "content": "风露透枝叶，团团翠满坡。\n但教秋思足，不必月明多。\n骚在谁招隠，山空自放歌。\n故家射科手，折取莫蹉跎。",
        "dynasty": "宋",
        "collection_info": null
    },
    {
        "uuid": "103dd252ded10b3abc6c5b2564d113f3",
        "title": "和致轩送余魁",
        "author": "释道璨",
        "content": "眉睫功名气，笔端天地春。\n孰知心念苦，祇与圣贤亲。\n味淡有真乐，眼高无古人。\n金鸾行夜直，坐听漏声频。",
        "dynasty": "宋",
        "collection_info": null
    },
    {
        "uuid": "6d6eb9300aa6e0cc0c53935e90b71b2a",
        "title": "哭冯深居常簿",
        "author": "释道璨",
        "content": "泛宅江湖上，萧萧两鬓皤。\n祇知衣可典，不厌客来多。\n文富家安有，名高实若何。\n身前身后事，令我起悲歌。",
        "dynasty": "宋",
        "collection_info": null
    },
    {
        "uuid": "08ebd15ed8577c1882ee63cbf34ec1e9",
        "title": "致轩赵使君领客及妻子入山即事原韵",
        "author": "释道璨",
        "content": "戴家湖上宅，近市有山林。\n雨足四郊润，云低尽日阴。\n竹疎和翠减，松老受春深。\n留得行窝住，楼头午漏沉。",
        "dynasty": "宋",
        "collection_info": null
    },
    {
        "uuid": "269b6bdab5148a3a6ad942f8cac25ae6",
        "title": "和致轩赵使君午日读骚",
        "author": "释道璨",
        "content": "君王爱不均，不信问江滨。\n却是一江水，能知千载人。\n仲连宁蹈海，百里忍之秦。\n先死依兰芷，还他不二臣。",
        "dynasty": "宋",
        "collection_info": null
    },
    {
        "uuid": "23db03ef4057e2f81ce19c5067ce99bf",
        "title": "西湖除夜",
        "author": "释道璨",
        "content": "又来上国看新元，细嚼梅花嚥冷泉。\n阿母在家年六十，孤儿为客路三千。\n身居东海沧波上，心在西山落照边。\n碧户朱门杨柳岸，不知归日是何年。",
        "dynasty": "宋",
        "collection_info": null
    },
    {
        "uuid": "aec199b5fe910d27cf20b90e36908d67",
        "title": "送松冈黄提干",
        "author": "释道璨",
        "content": "人物如公岂久淹，极和平处极森严。\n无心为禄长思去，直道从人肯避嫌。\n学务躬行惟恐失，贫于未仕不言廉。\n书边大有閒田地，有口从今只学钳。",
        "dynasty": "宋",
        "collection_info": null
    },
    {
        "uuid": "9e06d078717073f4c016000854050db8",
        "title": "和恕斋吴提刑秋阳庵居",
        "author": "释道璨",
        "content": "截断人间名利尘，横塘深碧护新坟。\n昏明不定霜天月，开合无心竹屋云。\n风雨对床差可喜，干坤万事不堪闻。\n栽松种竹閒功课，却为忧时一半分。",
        "dynasty": "宋",
        "collection_info": null
    },
    {
        "uuid": "0286d879158f0723802e597eb7b47793",
        "title": "和邓讲书",
        "author": "释道璨",
        "content": "杨柳阴阴水一涯，无边天地入窗纱。\n土阶过雨苔生润，竹径无人草自花。\n圣处工夫期我立，吟边生活頼成家。\n夜来梦泛沧浪水，两袖清风钓岸沙。",
        "dynasty": "宋",
        "collection_info": null
    },
    {
        "uuid": "1993030c4f41831018afb30d7fcf876d",
        "title": "贺恕斋除兵部侍郎",
        "author": "释道璨",
        "content": "面无老色气精明，南海归来住未成。\n不道山中无宰相，要从恕上做功名。\n云屯万骑西风急，月浸三更夜柝清。\n谋国定知有长算，胡雏不树向南旌。",
        "dynasty": "宋",
        "collection_info": null
    },
    {
        "uuid": "3633e9b16c22da919fb6b4e23a700d17",
        "title": "和谢君泽题弋阳桃花寺并弔郑盘翁",
        "author": "释道璨",
        "content": "一曲清溪十二阑，分明常在画中安。\n千年药竈和云暖，五色丹光彻夜寒。\n魂梦不来怀好友，山居能久是苍官。\n葛翁颜色红如染，不信桃花树上看。",
        "dynasty": "宋",
        "collection_info": null
    },
    {
        "uuid": "46ca3a93478a849c2122254546f49edf",
        "title": "和杨在轩剂院",
        "author": "释道璨",
        "content": "箭下曾亲一鹄来，一簑风雨霅川回。\n近诗不逐唐声变，燕服多依晋样裁。\n竹屋逢僧閒煮茗，梅边领客惯行杯。\n终当夜直金鸾去，要试平生倚马才。",
        "dynasty": "宋",
        "collection_info": null
    },
    {
        "uuid": "f6d5e1c6f2b1476850f517b6cb35265e",
        "title": "和君泽谢主簿",
        "author": "释道璨",
        "content": "掉臂纷纷桃李场，声名暴耀急收藏。\n春风未解瞻颜色，落月长思满屋梁。\n大学十年心独苦，天门一疏日争光。\n弟兄千载诗书泽，染得人间草木香。",
        "dynasty": "宋",
        "collection_info": null
    },
    {
        "uuid": "d14a629c93544214e0133f3a27b252fa",
        "title": "和耕道赵制干与贾秋壑同科",
        "author": "释道璨",
        "content": "家近芝山傍淡湖，城居清似隠人庐。\n凌烟阁上同年在，光范门前一字无。\n信口语言多得忌，谋身术数不嫌疎。\n人生要是閒中好，轩冕何须苦见拘。",
        "dynasty": "宋",
        "collection_info": null
    },
    {
        "uuid": "4bf9ee997863c48929ea2140bd484ee9",
        "title": "和谢君直新除史馆检阅",
        "author": "释道璨",
        "content": "久矣常峨豸角冠，未应上缀史臣班。\n名高自是难推去，才大如何爱得閒。\n斋阁不须垂绛帐，精神留取上蓬山。\n散人梦落沧浪外，白鸟冥冥去不还。",
        "dynasty": "宋",
        "collection_info": null
    },
    {
        "uuid": "ecc41ee06ecba57e8f5bb71b235abcfa",
        "title": "和山泉喜雪",
        "author": "释道璨",
        "content": "高下随风自在吹，纵横万里急还迟。\n园林顷刻生春意，天地中间有此奇。\n深入重城垂缚处，不持寸刃令行时。\n夜来竹外生盈尺，冻损梅花人未知。",
        "dynasty": "宋",
        "collection_info": null
    },
    {
        "uuid": "edf9013bea2edec39e998d8c98e52ada",
        "title": "和春谷赵泉使贺端斋赵宪使喜雪",
        "author": "释道璨",
        "content": "蕊宫仙子下明湖，剪水桃花更滴酥。\n洁白十分天下瑞，光明一片剡溪图。\n园林春到何嫌早，阊阖云开不待呼。\n方寸去天纔尺五，笑他上界觅玄都。",
        "dynasty": "宋",
        "collection_info": null
    },
    {
        "uuid": "53238e9bc0c10dedc78eca488668cc0e",
        "title": "和菊隠陈知县西庵有感",
        "author": "释道璨",
        "content": "轻云卷雨过檐牙，杨柳池塘合乱蛙。\n四壁月华春夜永，一年风物此时嘉。\n诗当淡处工差退，心到平时语不夸。\n睡眼醒来人不见，杏花散影满窗纱。",
        "dynasty": "宋",
        "collection_info": null
    },
    {
        "uuid": "d0f3adbfd9ec0a1edac82a4f5bc698af",
        "title": "上安晚节丞相三首  其一",
        "author": "释道璨",
        "content": "相国归来卧旧山，功名虽好不如閒。\n向来北望中原眼，送在沧波白鸟间。",
        "dynasty": "宋",
        "collection_info": null
    },
    {
        "uuid": "7aed902dd551706dafd49342ccfd8d1b",
        "title": "上安晚节丞相三首  其二",
        "author": "释道璨",
        "content": "清于独鹤瘦于梅，小袖春衫晋样裁。\n推出柴车人不指，前身曾住洛中来。",
        "dynasty": "宋",
        "collection_info": null
    },
    {
        "uuid": "ba5cc9bf94012288b8784d96299fcb38",
        "title": "上安晚节丞相三首  其三",
        "author": "释道璨",
        "content": "日食何曾费万钱，只将苜蓿荐春盘。\n俸余不用肥奴马，留买青山取性看。",
        "dynasty": "宋",
        "collection_info": null
    },
    {
        "uuid": "890886516d08c681de3b9425052a45b0",
        "title": "迎晦静汤先生",
        "author": "释道璨",
        "content": "向来九虎守天关，已是无心便出山。\n宇裏春风閒不得，又携桃李种人间。",
        "dynasty": "宋",
        "collection_info": null
    },
    {
        "uuid": "c24f73ea4956ed5ac7a3ec934f65a77e",
        "title": "寄无闻知侍者",
        "author": "释道璨",
        "content": "手把黄花语后期，孤山雪后早梅时。\n春风不管人无信，又要吹香上北枝。",
        "dynasty": "宋",
        "collection_info": null
    },
    {
        "uuid": "175100df3fd8aca8f608452127f26f8e",
        "title": "题水墨草虫",
        "author": "释道璨",
        "content": "蜻蜓低傍豆花飞，络纬无声抱竹枝。\n忆得西湖烟雨裏，小园清晓独行时。",
        "dynasty": "宋",
        "collection_info": null
    },
    {
        "uuid": "c059d92c955d9e04e0a6bbde0bd89b23",
        "title": "过桃花寺怀东叟",
        "author": "释道璨",
        "content": "主人去后客来过，丹竈重重锁薜萝。\n满院碧桃花寂寞，春风不似旧时多。",
        "dynasty": "宋",
        "collection_info": null
    },
    {
        "uuid": "9d989e3a3bb24e4ec198295770c0ed91",
        "title": "疏山问竹",
        "author": "释道璨",
        "content": "坐对青青仔细看，别来且喜尚平安。\n山中岁晚风霜恶，不易孤标耐得寒。",
        "dynasty": "宋",
        "collection_info": null
    },
    {
        "uuid": "6a694d5da96603eb00f33cc560fe7b92",
        "title": "立秋",
        "author": "释道璨",
        "content": "碧树萧萧凉气回，一年怀抱此时开。\n槿花篱下占秋事，早有牵牛上竹来。",
        "dynasty": "宋",
        "collection_info": null
    },
    {
        "uuid": "8a518353a569b4505b9aba7de6f6263e",
        "title": "睡起",
        "author": "释道璨",
        "content": "青青岸草绿于袍，雨后江流数尺高。\n庭院日长春睡足，幽兰花底读离骚。",
        "dynasty": "宋",
        "collection_info": null
    },
    {
        "uuid": "0a9f7717e6ba4068fe820342bbf956f0",
        "title": "秋思",
        "author": "释道璨",
        "content": "草根无数候虫鸣，月在梧桐树上明。\n庭院无人过夜半，自携团扇绕阶行。",
        "dynasty": "宋",
        "collection_info": null
    },
    {
        "uuid": "933aa6f2e911b72cc56e35ad6adbc347",
        "title": "国祥斋中晚坐",
        "author": "释道璨",
        "content": "垆香烧罢欲黄昏，风雨潇潇懒闭门。\n听得疎钟林后发，上方道士正朝元。",
        "dynasty": "宋",
        "collection_info": null
    },
    {
        "uuid": "7e5114d4ce16ca943bc8945694445ffa",
        "title": "过舅氏宅",
        "author": "释道璨",
        "content": "墙头杨柳老无枝，门外新泥淤旧泥。\n因看儿童骑竹马，忆曾随母北归时。",
        "dynasty": "宋",
        "collection_info": null
    },
    {
        "uuid": "cbc3889a49be97ce7ae368d327bad3e9",
        "title": "超师房",
        "author": "释道璨",
        "content": "岩桂花开满院香，青莎叶底有鸣螀。\n人家只在西林住，鷄犬声中又夕阳。",
        "dynasty": "宋",
        "collection_info": null
    },
    {
        "uuid": "f7936583ec203cd8d8e991f82e241ca0",
        "title": "悼延庆教僧",
        "author": "释道璨",
        "content": "灯火青青照夜堂，诵经辛苦早年亡。\n白莲花发秋池上，谁住池边旧日房。",
        "dynasty": "宋",
        "collection_info": null
    },
    {
        "uuid": "1bac84496e1029468c59afd842572c31",
        "title": "送薛野鹤子侄过洛阳秋壑制使",
        "author": "释道璨",
        "content": "笙鹤孤云宿子围，写诗阿买已能诗。\n旧时先友今谁贵，红叶花开有牧之。",
        "dynasty": "宋",
        "collection_info": null
    },
    {
        "uuid": "21ff21552cf8e299e85f645a830bcf68",
        "title": "和南屏汤司户",
        "author": "释道璨",
        "content": "望断南屏眼力穷，吟边不见玉璁珑。\n日长十二阑干外，谁共庭槐一院风。",
        "dynasty": "宋",
        "collection_info": null
    },
    {
        "uuid": "2f16b72e2a223f666af5be55cda24add",
        "title": "寄题高大清东村",
        "author": "释道璨",
        "content": "浮花浪蕊易飘零，看着桑麻眼便青。\n荷锸归来春昼永，案头重读相牛经。",
        "dynasty": "宋",
        "collection_info": null
    },
    {
        "uuid": "f592c6fe819c801be1340d9a45ebc35c",
        "title": "和蔡提干二首  其一",
        "author": "释道璨",
        "content": "新吟痛快底能加，八月秋风万里槎。\n海上诗家无行辈，分明春雨一池蛙。",
        "dynasty": "宋",
        "collection_info": null
    },
    {
        "uuid": "b6e4c101709fbd6a862c18cb9edcaced",
        "title": "和蔡提干二首  其二",
        "author": "释道璨",
        "content": "落尽灯花独倚阑，四檐风雨夜漫漫。\n也知忧乐先天下，不是推敲字未安。",
        "dynasty": "宋",
        "collection_info": null
    },
    {
        "uuid": "61944f2968f766bbdf74df9b12e3e38e",
        "title": "和吴山泉万竹亭",
        "author": "释道璨",
        "content": "风流不减晋诸贤，冰雪精神已凛然。\n岁晚莫教冰雪盛，听他明月下青天。",
        "dynasty": "宋",
        "collection_info": null
    },
    {
        "uuid": "d55328b6ae197cf5901e4133bd77a5da",
        "title": "陈了翁祠",
        "author": "释道璨",
        "content": "一窗南日照芳祠，忧国空存两鬓丝。\n更化早知成绍述，平舟悔不用元龟。",
        "dynasty": "宋",
        "collection_info": null
    },
    {
        "uuid": "809d642c5488514b2e0725435449cd2c",
        "title": "和恕斋濂溪书院二首  其一",
        "author": "释道璨",
        "content": "满目青山满面风，谁云太极在图中。\n晦翁去后僧来少，苔满空堂晓日融。",
        "dynasty": "宋",
        "collection_info": null
    },
    {
        "uuid": "871eb367f05f75dabf9de705d82b704f",
        "title": "和恕斋濂溪书院二首  其二",
        "author": "释道璨",
        "content": "洙泗渊源水一溪，藓花绿遍考亭碑。\n白云散尽青山出，一卷通书未写时。",
        "dynasty": "宋",
        "collection_info": null
    },
    {
        "uuid": "6d5ad9a8d4e816275d169cbb4fe88245",
        "title": "和题洪内翰野航",
        "author": "释道璨",
        "content": "学海无边心自谋，天风满棹去还留。\n庆源以后波澜小，老却湖边月一舟。",
        "dynasty": "宋",
        "collection_info": null
    },
    {
        "uuid": "b88646b151928a13d6b70498743c6eef",
        "title": "题信国墨梅",
        "author": "释道璨",
        "content": "太耐冰霜老玉关，北风满面不知寒。\n无边生意天难泄，春色教人纸上看。",
        "dynasty": "宋",
        "collection_info": null
    },
    {
        "uuid": "b9594186e58169b14cf6a2b2cc6b61c6",
        "title": "病起和徐处士并寄致轩二首  其一",
        "author": "释道璨",
        "content": "卧闻开到碧桃花，病起情怀属自家。\n报到春风无可得，呼童洗鼎煮新茶。",
        "dynasty": "宋",
        "collection_info": null
    },
    {
        "uuid": "e789e27f51488dd5218427830beb2509",
        "title": "病起和徐处士并寄致轩二首  其二",
        "author": "释道璨",
        "content": "读易年深眼易花，尚余心力到诗家。\n日长更有幽忧病，临罢兰亭品建茶。",
        "dynasty": "宋",
        "collection_info": null
    },
    {
        "uuid": "9ff2655da7101c3bbd046fcc389baaca",
        "title": "读陆云西志供定城墓有感书呈子勉总干三首  其一",
        "author": "释道璨",
        "content": "汲水伤多井水浑，刈葵放手损葵根。\n不能误国宁归去，无愧忠宣直下孙。",
        "dynasty": "宋",
        "collection_info": null
    },
    {
        "uuid": "cccae25c3e14f8fd0701ef17b06e54ff",
        "title": "读陆云西志供定城墓有感书呈子勉总干三首  其二",
        "author": "释道璨",
        "content": "到家差晚两眉颦，直气轮囷吐未伸。\n却恨青山埋骨早，不教眼见洛阳人。",
        "dynasty": "宋",
        "collection_info": null
    },
    {
        "uuid": "cb7503c951d2e2d7fcb0b7988d9aa80d",
        "title": "读陆云西志供定城墓有感书呈子勉总干三首  其三",
        "author": "释道璨",
        "content": "一艇东来公已仙，午天花柳为谁妍。\n深培根本存生意，把握春风有阿连。",
        "dynasty": "宋",
        "collection_info": null
    },
    {
        "uuid": "896711f93b37c779dfe9374c847cec74",
        "title": "和渊明祠",
        "author": "释道璨",
        "content": "一寸归心酒得知，门前官道是危机。\n道傍也有人归去，不似先生真个归。",
        "dynasty": "宋",
        "collection_info": null
    },
    {
        "uuid": "e0aa103e96bdfb881168093cd0a7dc4a",
        "title": "和庆兄览镜",
        "author": "释道璨",
        "content": "清癯骨相瘦观流，诗不能工满面羞。\n镜裏新愁无一点，却因吟事上眉头。",
        "dynasty": "宋",
        "collection_info": null
    },
    {
        "uuid": "a974ce98b1167ef15545e6215087f6d9",
        "title": "和红梅",
        "author": "释道璨",
        "content": "姑射真人笑脸开，肯将颜色涴香腮。\n仙游曾向桃源过，引得春风上面来。",
        "dynasty": "宋",
        "collection_info": null
    },
    {
        "uuid": "2395065ad9825f3ebee42771b58f140a",
        "title": "怀旧业",
        "author": "释道璨",
        "content": "云满空阶书满床，开门对面是清江。\n多时不看梅花影，閒却中庭月一窗。",
        "dynasty": "宋",
        "collection_info": null
    },
    {
        "uuid": "b025b3f0c5d3af6edac2154240786486",
        "title": "投笔",
        "author": "释道璨",
        "content": "无心检点笔头春，疎懒从教到十分。\n留取半生挥翰手，崖前无事学耕云。",
        "dynasty": "宋",
        "collection_info": null
    },
    {
        "uuid": "79afd629fffa8603a9c6ca48c3d6eeba",
        "title": "为邓子辉赋拙斋",
        "author": "释道璨",
        "content": "历尽风波学得獃，全无伎俩口慵开。\n门前不厌频来客，要学聪明莫入来。",
        "dynasty": "宋",
        "collection_info": null
    },
    {
        "uuid": "440251ec9f57dd8e34e56eec7caf9550",
        "title": "钓台",
        "author": "释道璨",
        "content": "汉室兴亡一聚尘，山河社稷几翻新。\n独余七里滩头水，只属严家不属人。",
        "dynasty": "宋",
        "collection_info": null
    },
    {
        "uuid": "b4b5e9b94f4850b34d689db199b2126b",
        "title": "偈颂十八首  其一",
        "author": "释道璨",
        "content": "天高地厚，日盈月昃。\n全提半提，天地悬隔。",
        "dynasty": "宋",
        "collection_info": null
    },
    {
        "uuid": "c0ce9ae43a2f94897f4b448f3af4dc7c",
        "title": "偈颂十八首  其二",
        "author": "释道璨",
        "content": "弟兄财本不多争，共驾官船各自撑。\n撑去撑来回首看，依前不离蓼花汀。",
        "dynasty": "宋",
        "collection_info": null
    },
    {
        "uuid": "9d69558003e3a662a89b8f9d6f890f22",
        "title": "偈颂十八首  其三",
        "author": "释道璨",
        "content": "鼓棹扬帆，驾没底船。\n横行海上，神头鬼面。",
        "dynasty": "宋",
        "collection_info": null
    },
    {
        "uuid": "a395df9da4838d0fbdebfacf1858b817",
        "title": "偈颂十八首  其四",
        "author": "释道璨",
        "content": "云门放洞山三顿棒，黄蘗打临济三顿棒。\n减竈添兵，伤盐费醤。\n一不成单，二不成两。\n多少芦花对蓼红，时人只看丝纶上。",
        "dynasty": "宋",
        "collection_info": null
    },
    {
        "uuid": "e9f21f8b01bf3da75cd7c0617a0b9483",
        "title": "偈颂十八首  其五",
        "author": "释道璨",
        "content": "自小离家住日边，去家只道路三千。\n从人问得来时路，回首元来在目前。",
        "dynasty": "宋",
        "collection_info": null
    },
    {
        "uuid": "cf05ed7ef07f8b9dd0dbf795d61c11fc",
        "title": "偈颂十八首  其六",
        "author": "释道璨",
        "content": "即心即佛，山无重数。\n非心非佛，水无重数。\n不是心不是佛，白云又无重数。\n荐福恁么告报，灞陵桥上望西川。",
        "dynasty": "宋",
        "collection_info": null
    },
    {
        "uuid": "bd9cba4c1766c7144203f1b347698dbd",
        "title": "偈颂十八首  其七",
        "author": "释道璨",
        "content": "寒一上，热一上。\n普通年事只在，于今更无三般两样。",
        "dynasty": "宋",
        "collection_info": null
    },
    {
        "uuid": "1ae74307244c2c02f54a93b7f5b2efdc",
        "title": "偈颂十八首  其八",
        "author": "释道璨",
        "content": "临济处一杓，末山处半杓。\n玉本无暇，妄自雕琢。\n有年无德老睦州，无端拶折云门脚。",
        "dynasty": "宋",
        "collection_info": null
    },
    {
        "uuid": "78211140debb267d65a201075195be46",
        "title": "偈颂十八首  其九",
        "author": "释道璨",
        "content": "玉关度了久班师，犹向人前动鼓鼙。\n只道马行荒草地，不知身已陷重围。",
        "dynasty": "宋",
        "collection_info": null
    },
    {
        "uuid": "0f3111be73616871ac7d474055f9357e",
        "title": "偈颂十八首  其一○",
        "author": "释道璨",
        "content": "闹浩浩，闲寂寂。\n不动一丝头，如对万人敌。\n惺惺直是惺惺，历历直是历历。\n捉象亦全其力，捉兔亦全其力。",
        "dynasty": "宋",
        "collection_info": null
    },
    {
        "uuid": "8769fdc8b59e11ed6dc3ac2ed8e4e942",
        "title": "偈颂十八首  其一一",
        "author": "释道璨",
        "content": "符不书，药不采。\n起死禁不祥，幸有这箇在。\n满院熏风夏日长，人在藕花香世界。",
        "dynasty": "宋",
        "collection_info": null
    },
    {
        "uuid": "0e91828cdeefe964a99efaf9aadf45be",
        "title": "偈颂十八首  其一二",
        "author": "释道璨",
        "content": "秋深夜长，露寒月皎。\n钟声短底短长底长，虫声大底大小底小。\n山僧闻得，展转反侧，不寐到晓。\n一片祖师心，狼藉知多少。",
        "dynasty": "宋",
        "collection_info": null
    },
    {
        "uuid": "1f4ac7221077751d36eee7009a28fa1c",
        "title": "偈颂十八首  其一三",
        "author": "释道璨",
        "content": "至日书云，云作何色。\n眼裏无筋，青黄赤白。",
        "dynasty": "宋",
        "collection_info": null
    },
    {
        "uuid": "6abdee7ab1f9e46af352cb8fd11e2835",
        "title": "偈颂十八首  其一四",
        "author": "释道璨",
        "content": "江月照，松风吹，永夜清宵何所为。",
        "dynasty": "宋",
        "collection_info": null
    },
    {
        "uuid": "356b3420d80692aae2675020a40294f6",
        "title": "偈颂十八首  其一五",
        "author": "释道璨",
        "content": "漏尽夜沉沉，山房风露深。\n无云生岭上，有月落波心。",
        "dynasty": "宋",
        "collection_info": null
    },
    {
        "uuid": "5fd7dc85e4efe9dc6818c1a25e42903e",
        "title": "偈颂十八首  其一六",
        "author": "释道璨",
        "content": "道在目前，全无罅缝。\n左之右之，百发百中。\n是风动，是旛动。",
        "dynasty": "宋",
        "collection_info": null
    },
    {
        "uuid": "83b8ecd82c87b113a5b441a7a2f8a07e",
        "title": "偈颂十八首  其一七",
        "author": "释道璨",
        "content": "临济四料拣，洞山四宾主。\n甜瓜彻蒂甜，苦瓠连根苦。\n倒腹倾肠说向人，恰似杏花枝上雨。",
        "dynasty": "宋",
        "collection_info": null
    },
    {
        "uuid": "f4620a6734b416d60fa86883dd477af8",
        "title": "偈颂十八首  其一八",
        "author": "释道璨",
        "content": "登芝山，望五老。\n云静日月正，眼高天地小。\n达磨大师脊骨等闲踏折，释迦老子心肝五臟一时见了。\n因思扰扰尘寰，茫茫宇宙。\n手把夜明符，几箇知天晓。",
        "dynasty": "宋",
        "collection_info": null
    },
    {
        "uuid": "01fc2606d891939bb3061c63b9f0c583",
        "title": "偈颂十二首  其一",
        "author": "释道璨",
        "content": "无箇入处，奔走杀人。\n有箇入处，碍塞杀人。",
        "dynasty": "宋",
        "collection_info": null
    },
    {
        "uuid": "92014106b747c6e75309e4ac7ff5481a",
        "title": "偈颂十二首  其二",
        "author": "释道璨",
        "content": "五日风，十日雨。\n江面不惊，边烽不举。\n眼前渐见太平，耳畔多闻好雨。\n山人只管看青山，有口不须吞佛祖。",
        "dynasty": "宋",
        "collection_info": null
    },
    {
        "uuid": "112e212c8f102d3053abc3cb28d92665",
        "title": "偈颂十二首  其三",
        "author": "释道璨",
        "content": "一言已出驷难追，道了如何悔得来。\n冷地被人相讦露，牙关咬定口慵开。",
        "dynasty": "宋",
        "collection_info": null
    },
    {
        "uuid": "9a09f5e2fbee0f4a1cc317f16de40b6f",
        "title": "偈颂十二首  其四",
        "author": "释道璨",
        "content": "扰扰匆匆，晨鸡暮钟。\n唤冬作夏，唤夏作冬。\n一线短长谁管得，雪霜尽处是春风。",
        "dynasty": "宋",
        "collection_info": null
    },
    {
        "uuid": "72d17c82eb3b139f0bcce3b522b29a13",
        "title": "偈颂十二首  其五",
        "author": "释道璨",
        "content": "睚到虚空粉碎时，空花一任眼前飞。\n若还别觅安心法，客路漫漫何处归。",
        "dynasty": "宋",
        "collection_info": null
    },
    {
        "uuid": "9da003d4a8c6dedab1e0dae571937d2f",
        "title": "偈颂十二首  其六",
        "author": "释道璨",
        "content": "今日则有，明日则无。\n天何高，地何极。\n谓吾灭度，谓吾不灭度。\n一箇死尸，许多狼藉。\n我观灵山百万大众，惟波旬却有丈夫气息，面赤不如语直。",
        "dynasty": "宋",
        "collection_info": null
    },
    {
        "uuid": "da41c0b87ee842a5a2825c426abe12f1",
        "title": "偈颂十二首  其七",
        "author": "释道璨",
        "content": "临济一喝，德山一棒。\n霹雳电光，宁容近傍。",
        "dynasty": "宋",
        "collection_info": null
    },
    {
        "uuid": "73d70fc10d0f7351a146c0164cf53d0a",
        "title": "偈颂十二首  其八",
        "author": "释道璨",
        "content": "不拨一境，不露一机。\n锦包特石，绵裹秤椎。",
        "dynasty": "宋",
        "collection_info": null
    },
    {
        "uuid": "2758c668e9e22f9233be5da346305db2",
        "title": "偈颂十二首  其九",
        "author": "释道璨",
        "content": "天晴盖却屋，乘时刈却禾。\n输纳王租了，秋冬事转多。\n阿呵呵，唤不回头争奈何。",
        "dynasty": "宋",
        "collection_info": null
    },
    {
        "uuid": "c49932acb9febdd3e70edcab88f49232",
        "title": "偈颂十二首  其一○",
        "author": "释道璨",
        "content": "土木场中辊一回，平生己眼豁然开。\n广寒宫殿无关钥，撞破髑髅归去来。",
        "dynasty": "宋",
        "collection_info": null
    },
    {
        "uuid": "f1120857e5e3cd1ced0546be28495fc3",
        "title": "偈颂十二首  其一一",
        "author": "释道璨",
        "content": "一冬不雨，一春不雨。\n九土皆焦枯，天高叫无路。\n开先拄杖子忽然变作空行龙王，油然起云霈然洪澍。\n直得枯者荣甲者拆萌者吐，发机须是千钧弩。",
        "dynasty": "宋",
        "collection_info": null
    },
    {
        "uuid": "bd855da9fb02d66cd68903795672f50d",
        "title": "偈颂十二首  其一二",
        "author": "释道璨",
        "content": "肥不剩肉，瘦不露骨。\n动地放光明，眼睛乌律律。",
        "dynasty": "宋",
        "collection_info": null
    },
    {
        "uuid": "68b5f8c4536dc8419688fe51b1ee457a",
        "title": "偈颂二十五首  其一",
        "author": "释道璨",
        "content": "去去实不去，是法住法位。\n来来实不来，世间相常住。",
        "dynasty": "宋",
        "collection_info": null
    },
    {
        "uuid": "be9be26c67396ba4ec66d3dc46f2890b",
        "title": "偈颂二十五首  其二",
        "author": "释道璨",
        "content": "桃花无数，李花无数。\n若向这裏活眼不开，平地上死人更是无数。\n去年踏青人今年不来，今年上坟底明年何处。\n日月急如梭，生死无定据。\n谨白参玄人，光阴莫虚度。",
        "dynasty": "宋",
        "collection_info": null
    },
    {
        "uuid": "1809a46a49e0f7bbce031c97bc2773d0",
        "title": "偈颂二十五首  其三",
        "author": "释道璨",
        "content": "趺坐迭足，问讯起手。\n眼若透青，一见便了。\n更待说心说性，山僧未曾问人借得口。",
        "dynasty": "宋",
        "collection_info": null
    },
    {
        "uuid": "bb5a843e1d72dbb9b96bcb2951d05c1c",
        "title": "偈颂二十五首  其四",
        "author": "释道璨",
        "content": "风萧萧，雨萧萧。\n天高地厚，水阔山遥。\n达磨大师无端游梁历魏，二祖大师平白失了一臂。\n水潦和尚不合吃马师一踏，天下大禅佛枉自吃了四藤条，说着令人恨不消。",
        "dynasty": "宋",
        "collection_info": null
    },
    {
        "uuid": "10237ec87efbf6ebd3de079c9be8c9ba",
        "title": "偈颂二十五首  其五",
        "author": "释道璨",
        "content": "静处具足闹中境界，闹处显示静中消息。\n达磨面壁少林，普化摇铃闹市。\n皆是眼观东南，意在西北。\n若是向上巴鼻，毕竟何曾会得。",
        "dynasty": "宋",
        "collection_info": null
    },
    {
        "uuid": "3bcb38e025dd7dbacc6a98544598c0aa",
        "title": "偈颂二十五首  其六",
        "author": "释道璨",
        "content": "今日雨，明日雨。\n春流岸岸深，屋漏无干处。\n鲁公亭上望番城，祇有湖水无行路。",
        "dynasty": "宋",
        "collection_info": null
    },
    {
        "uuid": "42c305d1ee4f9a400602a6c8e5bb194d",
        "title": "偈颂二十五首  其七",
        "author": "释道璨",
        "content": "一出五六月，往返三千里。\n信脚踢得着，信手提得起。\n不曾轻示人，深藏怀袖裏。\n归来普请大众做箇入门欢，是什么浙东山浙西水。",
        "dynasty": "宋",
        "collection_info": null
    },
    {
        "uuid": "3e27662dd028a85985b17fb5b171f0bb",
        "title": "偈颂二十五首  其八",
        "author": "释道璨",
        "content": "仰山撼树，沩山良久。\n说体说用，互扬家丑。",
        "dynasty": "宋",
        "collection_info": null
    },
    {
        "uuid": "c70c1956ecb7bf878a5d6d7537ecfdd7",
        "title": "偈颂二十五首  其九",
        "author": "释道璨",
        "content": "开眼便是，开口便是。\n举手便是，举足便是。\n虽然如是，未是未是。",
        "dynasty": "宋",
        "collection_info": null
    },
    {
        "uuid": "63f149f8dabdb46142ddc01a5cef3695",
        "title": "偈颂二十五首  其一○",
        "author": "释道璨",
        "content": "百不知，百不会，吃饱饭，熟打睡。\n要得剋期，取灯取灯，如是三昧。",
        "dynasty": "宋",
        "collection_info": null
    },
    {
        "uuid": "97ccdcf04cd02ea03023df4d310e2367",
        "title": "偈颂二十五首  其一一",
        "author": "释道璨",
        "content": "如来禅，祖师意。\n儿啼子哭，鸡鸣犬吠。\n是汝诸人，瞥地也未。",
        "dynasty": "宋",
        "collection_info": null
    },
    {
        "uuid": "716310c401f86985f0dad203b45db411",
        "title": "偈颂二十五首  其一二",
        "author": "释道璨",
        "content": "堂奥虽深无锁钥，包容大地与山河。\n草窠裏辊人多少，唤不回头争奈何。",
        "dynasty": "宋",
        "collection_info": null
    },
    {
        "uuid": "cd5435661cba2b8957230abfd6a82ce8",
        "title": "偈颂二十五首  其一三",
        "author": "释道璨",
        "content": "京师出大黄，价直极相当。\n未曾识道地，枉自费商量。",
        "dynasty": "宋",
        "collection_info": null
    },
    {
        "uuid": "50f66a5fb5b7f1f9dc9aadf589dec2b2",
        "title": "偈颂二十五首  其一四",
        "author": "释道璨",
        "content": "放开也在我，捏聚也在我。\n睦州担板汉，开口成话堕。",
        "dynasty": "宋",
        "collection_info": null
    },
    {
        "uuid": "0933e4095939a81565915001a8e0dca2",
        "title": "偈颂二十五首  其一五",
        "author": "释道璨",
        "content": "溪东是国王水草，溪西是国王水草。\n随分纳些些，佛法休寻讨。\n堪笑水潦和尚，枉被马师踏倒。\n荐福与么告报，犹较王老师一线道。",
        "dynasty": "宋",
        "collection_info": null
    },
    {
        "uuid": "c26ad51a6b61243919f76ccbe9765341",
        "title": "偈颂二十五首  其一六",
        "author": "释道璨",
        "content": "篷底欹眠醉復醒，君山只在两眉青。\n浑家不管兴亡事，一味和云看洞庭。",
        "dynasty": "宋",
        "collection_info": null
    },
    {
        "uuid": "f4b879c689be3c1ccb94f7db96333cd9",
        "title": "偈颂二十五首  其一七",
        "author": "释道璨",
        "content": "语言上着到，身心上着到。\n要透纳僧关，料掉復料掉。",
        "dynasty": "宋",
        "collection_info": null
    },
    {
        "uuid": "f7c7392da8269b62b84931e9d917fa7e",
        "title": "偈颂二十五首  其一八",
        "author": "释道璨",
        "content": "天地一东篱，万古一重九。\n黄花三两枝，东湖随分有。\n逢人不拈出，只么空双手。\n醉杀天下人，不是茱萸酒。",
        "dynasty": "宋",
        "collection_info": null
    },
    {
        "uuid": "38efb11ad511099dab27bae597131dc7",
        "title": "偈颂二十五首  其一九",
        "author": "释道璨",
        "content": "重围身入脱身难，再拜投降得活还。\n手脚一时都露了，如何遮掩得傍观。",
        "dynasty": "宋",
        "collection_info": null
    },
    {
        "uuid": "054e1fb259e533ab8918801a55fe7669",
        "title": "偈颂二十五首  其二○",
        "author": "释道璨",
        "content": "释迦不是佛，达磨不是祖。\n佛法满天下，诸人还知否。\n青草池头处处蛙，黄梅时节家家雨。",
        "dynasty": "宋",
        "collection_info": null
    },
    {
        "uuid": "ec9b102d5eb58c6f74e3040e1a843fef",
        "title": "偈颂二十五首  其二一",
        "author": "释道璨",
        "content": "诸人病是山僧病，山僧病是诸人病。\n诸人痛处山僧能忍，山僧痛处诸人欲忍不能。\n单方一服当下和平，不必松根采茯苓。",
        "dynasty": "宋",
        "collection_info": null
    },
    {
        "uuid": "f86f5a9869b2c2ec88c68f712d826860",
        "title": "偈颂二十五首  其二二",
        "author": "释道璨",
        "content": "北人偶与南人会，借问如何吃荔枝。\n口未开时先话堕，香甜二字且酬伊。",
        "dynasty": "宋",
        "collection_info": null
    },
    {
        "uuid": "be33a6316a69957b000e8175124b0805",
        "title": "偈颂二十五首  其二三",
        "author": "释道璨",
        "content": "信口道一句，栗棘金圈皆露布。\n信脚行一步，柳陌花衢非活路。\n未开口，未举足，已前荐得，许你有箇入头处。\n东湖一箭落双鵰，凤栖不在梧桐树。",
        "dynasty": "宋",
        "collection_info": null
    },
    {
        "uuid": "1a312ecfefd6a5615db29d675f5fec8a",
        "title": "偈颂二十五首  其二四",
        "author": "释道璨",
        "content": "无蒲团禅板与诸人厮睚，无金圈栗蓬与诸人吞吐。\n水清月分明，云散山呈露。\n山僧结夏来，赢得紧闭户。",
        "dynasty": "宋",
        "collection_info": null
    },
    {
        "uuid": "1f2a29771134f022738071309b92f966",
        "title": "偈颂二十五首  其二五",
        "author": "释道璨",
        "content": "雨不来，旱弥烈。\n草木枯，金石裂。\n江流断，井泉竭。\n尽大地，生意绝。\n东湖上，干坤别。\n最清凉，无恼热。\n优昙花正开，清香来不彻。",
        "dynasty": "宋",
        "collection_info": null
    },
    {
        "uuid": "727b289d95e0725dcde76d24d9681c99",
        "title": "观音讚",
        "author": "释道璨",
        "content": "声以眼闻，色以耳见。\n下与众生同一悲仰，上与诸佛同一悲愿。\n大海枯，盘石烂，我此大心方了办。",
        "dynasty": "宋",
        "collection_info": null
    },
    {
        "uuid": "181bafeb3ee8c6a9b66aa1e61e019456",
        "title": "又",
        "author": "释道璨",
        "content": "如屿兮媚川，如山兮倚天。\n大哉圆通之道，民无得而名焉。",
        "dynasty": "宋",
        "collection_info": null
    },
    {
        "uuid": "42e77e5bbb6395666c20c21f38e75251",
        "title": "布袋讚",
        "author": "释道璨",
        "content": "布袋无口，拄杖无枝。\n靠定这箇，有甚了期。",
        "dynasty": "宋",
        "collection_info": null
    },
    {
        "uuid": "30a2bc623584a3f005a6bc9cee247ed0",
        "title": "又",
        "author": "释道璨",
        "content": "明皎皎，暗昏昏。\n未曾举首，烁破面门。\n若更停机停思，苦哉弥勒世尊。",
        "dynasty": "宋",
        "collection_info": null
    },
    {
        "uuid": "39a7cac076108dece2a669d2f4892c00",
        "title": "寒拾讚",
        "author": "释道璨",
        "content": "苍崖锁寒色，题目分明极。\n无端书两字，刬地失平仄。\n扬却笔，放却墨，一句了然超百亿。",
        "dynasty": "宋",
        "collection_info": null
    },
    {
        "uuid": "59d777bf7593f9db93f11577d50e2f77",
        "title": "又",
        "author": "释道璨",
        "content": "淡墨磨虚空，秃笔蘸沧海。\n点污天台山，是他这一对。",
        "dynasty": "宋",
        "collection_info": null
    },
    {
        "uuid": "388b09e8a52d454296967330c31906de",
        "title": "半身达磨讚",
        "author": "释道璨",
        "content": "毒药医不活，风雪冻不死。\n自己欠一半，说甚传宗旨。\n天自天，地自地，枉自东游十万里。",
        "dynasty": "宋",
        "collection_info": null
    },
    {
        "uuid": "38c505799f80197163e6110cdbbb5fe9",
        "title": "临济讚",
        "author": "释道璨",
        "content": "开眼受睦州厮瞒，甘心吃黄蘗痛棒。\n握定拳以当平热生，除一喝别无伎俩。\n何曾梦见无位真人，刚要灭却正法眼藏。\n见人家则尽情藉没，併与性命一时扫荡。\n不可闻名，如何近傍。\n自有佛法以至于今，少曾见有箇样，不覩是底和尚。",
        "dynasty": "宋",
        "collection_info": null
    },
    {
        "uuid": "0699788375cc5224cb9b9d3a5989bc08",
        "title": "商山四皓讚",
        "author": "释道璨",
        "content": "橘大天地窄，眼高秦汉小。\n一片隠沦心，商山青未了。",
        "dynasty": "宋",
        "collection_info": null
    },
    {
        "uuid": "90e461fb64368408baa8722496aad1db",
        "title": "吕洞宾讚",
        "author": "释道璨",
        "content": "提起绦头，垂下衣袖。\n信脚阔步行，亲见黄龙后。",
        "dynasty": "宋",
        "collection_info": null
    },
    {
        "uuid": "81346de2b174155747a2341781a442f6",
        "title": "自讚  其一",
        "author": "释道璨",
        "content": "头小面狭，眼横鼻直。\n难亲易忘，易见难识。\n刚道笑翁手脚缓慢，无准痴绝，尺寸短窄。\n视秦山乔岳不过一拳，视长江大河不过一滴。\n西天此土要横行，有祖以来无此僧。",
        "dynasty": "宋",
        "collection_info": null
    },
    {
        "uuid": "d6e3c54be24860134ec93ae404325090",
        "title": "自讚  其二",
        "author": "释道璨",
        "content": "读书不识字，行脚不会禅。\n有拳爷不识，有口佛不吞。\n惟康第一莫学他，学他陷汝到黄泉。",
        "dynasty": "宋",
        "collection_info": null
    },
    {
        "uuid": "8f5af74d03b6c19aa3b2ebf6ae929d78",
        "title": "佛成道",
        "author": "释道璨",
        "content": "迷是谁兮悟是谁，山僧赢得眼如眉。\n新糊纸被烘来暖，睡到天明日上时。",
        "dynasty": "宋",
        "collection_info": null
    },
    {
        "uuid": "8ccc233189ef1002cb487a07a80d5d60",
        "title": "钓雪",
        "author": "释道璨",
        "content": "百尺竿头一缕丝，没提撕处急提撕。\n离鈎三寸忽抛却，正是虚空粉碎时。",
        "dynasty": "宋",
        "collection_info": null
    },
    {
        "uuid": "c1f0a94afda2ae6563d851d83237c1d1",
        "title": "送东上人",
        "author": "释道璨",
        "content": "上头上面得人憎，少见生狞箇样僧。\n莫道无又轻放过，病来无力举乌藤。",
        "dynasty": "宋",
        "collection_info": null
    },
    {
        "uuid": "6b7801faacd00fcf9178c68de7eb3662",
        "title": "赠禅客",
        "author": "释道璨",
        "content": "空拳打入长蛇阵，杀气连云战更酣。\n辊到了无交涉处，牛头向北马头南。",
        "dynasty": "宋",
        "collection_info": null
    },
    {
        "uuid": "b598381f0c3f54e70da9e59c0d7760c7",
        "title": "赠相士",
        "author": "释道璨",
        "content": "面如生铁铸昆崙，有底荣枯到你论。\n谩说青青亭畔竹，春风几箇有儿孙。",
        "dynasty": "宋",
        "collection_info": null
    },
    {
        "uuid": "e27ae92da3c3703b58f7bc6292212587",
        "title": "一庵",
        "author": "释道璨",
        "content": "万法须从皈处参，难将皈处与人谈。\n檐头昨夜风和雨，说得分明落二三。",
        "dynasty": "宋",
        "collection_info": null
    },
    {
        "uuid": "a62e3d043082721adfeda117acbceeb3",
        "title": "送人之圆通",
        "author": "释道璨",
        "content": "无数飞花舞晓风，天开二十五圆通。\n要知门户从何入，问取溪边石耳峰。",
        "dynasty": "宋",
        "collection_info": null
    },
    {
        "uuid": "29acea6b44e4c096f18c40f347e24d0c",
        "title": "摘茶",
        "author": "释道璨",
        "content": "拈一旗兮放一鎗，多从枝叶上抟量。\n全身入草全身出，那箇师僧无寸长。",
        "dynasty": "宋",
        "collection_info": null
    },
    {
        "uuid": "4fce804657427a50f670226cbb48a8b6",
        "title": "送仙知客总侍者",
        "author": "释道璨",
        "content": "对面相看千里隔，手持史君招隠檄。\n一条拄杖两人扶，面带东湖秋水碧。\n口裏只安三寸匙，平生懒病无药医。\n菜羹白饭随处有，谁能辛苦贪住持。\n向来春风满两手，如今零落能多少。\n尽情包裹付二妙，散与青青湖上柳。",
        "dynasty": "宋",
        "collection_info": null
    },
    {
        "uuid": "93815b71c8867b7605afcad9404aee40",
        "title": "松月轩",
        "author": "释道璨",
        "content": "白云岩上月，太平松下影。\n东山大导师，指作一片境。\n若作境会孤东山，不作境会隔重关。\n盖天盖地这一着，分明似镜见还难。\n认作清凉转炎热，扫除光影成途辙。\n广寒宫殿等虚空，不信问取苍髯翁。",
        "dynasty": "宋",
        "collection_info": null
    },
    {
        "uuid": "965a5e0639c5a03e713c92722c7cc38f",
        "title": "送奕上人",
        "author": "释道璨",
        "content": "金华道人少而壮，学道苦心知趣向。\n俊如秋鹰方振扬，快似马驹绝超放。\n无准软顽痴绝痴，领过不消渠一状。\n前年相别五峯巅，今年相见松江上。\n无影枝头拾得春，要去北山呈伎俩。\n北山老人眼𦞂痴，毒手恶拳难近傍。\n跨门一机我识渠，脚跟定与三十棒。",
        "dynasty": "宋",
        "collection_info": null
    },
    {
        "uuid": "9f29542eb19145d8e4e9b0f9c68b0b0b",
        "title": "送覃侍者住庵",
        "author": "释道璨",
        "content": "门上书心字，窗上书心字。\n长啸住庵人，不知庵内事。\n除却煨芋头，无力收寒涕。\n我观从上来，懒瓒较些子。\n君勿轻住庵，住庵不容易。\n手中长柄锄，上有千古意。\n前山粟自锄，后山禾自刈。\n客来问有么，牢把柴门闭。",
        "dynasty": "宋",
        "collection_info": null
    },
    {
        "uuid": "cadd0b728a0aef94a76da211af6ecbcf",
        "title": "送开上人",
        "author": "释道璨",
        "content": "道人家住庐山寺，信脚东游二千里。\n三年饱吃浙西饭，不曾咬着浙西米。\n大川恶拳打不活，石溪浅水浸不死。\n自言辣手难近傍，祇有痴绝较些子。\n要从窗下看庐山，归卧溪声山色裏。\n了无玄字涴胸怀，肯将佛法挂唇齿。\n漠漠重湖五老前，衮衮九江千嶂底。\n空手携锄种白石，赤脚提篮挈流水。\n有问参寻事若何，向道今年秋芋多。",
        "dynasty": "宋",
        "collection_info": null
    },
    {
        "uuid": "3caba5e53d8e80ff3258fa0de925724e",
        "title": "偈颂十二首  其一",
        "author": "释道璨",
        "content": "隠山无量罪过，復被公安追到。\n要得重整颓纲，不免再升此座。",
        "dynasty": "宋",
        "collection_info": null
    },
    {
        "uuid": "489f1ccf261b8e87feac15bb27bdb13e",
        "title": "偈颂十二首  其二",
        "author": "释道璨",
        "content": "心心急要入岩隈，不合谈禅信口开。\n引得王臣多爱重，遮回又被捉将来。",
        "dynasty": "宋",
        "collection_info": null
    },
    {
        "uuid": "0c3b3e998657f1d93ba6a6ccdbb22f76",
        "title": "偈颂十二首  其三",
        "author": "释道璨",
        "content": "报恩门庭，别无道理。\n长连床上，大众努觜。\n本无佛法可商量，亦不坐在鬼窟裏。\n蓦然洗面摸着鼻，便知得饭元是米。\n更若迟迟疑疑，白云千里万里。",
        "dynasty": "宋",
        "collection_info": null
    },
    {
        "uuid": "68c1bad046d960a2a9f41926f16a7d78",
        "title": "偈颂十二首  其四",
        "author": "释道璨",
        "content": "风和日暖，牡丹生卵。\n露柱吹笙，灯笼拍版。\n城上游人，三杯两盏。\n报恩禅和，努觜不管。\n一念不生，前后际断。\n踢倒巩县茶瓶，打破饶州瓷碗。",
        "dynasty": "宋",
        "collection_info": null
    },
    {
        "uuid": "3e98b6e03e29c5f88cf594c5712650bc",
        "title": "偈颂十二首  其五",
        "author": "释道璨",
        "content": "隠山夜来梦吃攧，筑着脚指头出血。\n就地摸得丽水金，元来却是新罗铁。\n翻身撞倒凤凰峯，赤面山神惊吐舌。\n唤起前庵卧如来，休来向这裏入灭。\n一棒打杀麻姑仙，说甚长生真秘诀。\n叮咛五通与三郎，切莫向李太白说。\n怕他俗士不甘，打你头破脑裂。",
        "dynasty": "宋",
        "collection_info": null
    },
    {
        "uuid": "987245e07925fd1799548b80663d5e8b",
        "title": "偈颂十二首  其六",
        "author": "释道璨",
        "content": "夺得胡儿马便休，何须抵死觅封侯。\n草鞋直挂龙床角，争似山间煨芋头。",
        "dynasty": "宋",
        "collection_info": null
    },
    {
        "uuid": "de90c14867cb8e9cfed037eaf64fac0a",
        "title": "偈颂十二首  其七",
        "author": "释道璨",
        "content": "身世悠悠不繫舟，莫将闲事挂心头。\n休言佛法无人会，且说晚冬又倍收。\n又倍收，蚁穴百年能几久，龟肠一饱更何求。\n大众拍手唱啰哩，算得生来不解愁。",
        "dynasty": "宋",
        "collection_info": null
    },
    {
        "uuid": "2c3e6ba5294143c2010f71d5640cf076",
        "title": "偈颂十二首  其八",
        "author": "释道璨",
        "content": "箭穿杨叶未为亲，透得金尘有几人。\n多谢汾阳曾说破，重阳九日菊花新。",
        "dynasty": "宋",
        "collection_info": null
    },
    {
        "uuid": "e9219d638dfff3a1ef9bf5386b1f8831",
        "title": "偈颂十二首  其九",
        "author": "释道璨",
        "content": "天下老隠山，丑怪百千状。\n不依本分说禅，一向横拈竖放。\n有时放夜市于蟭螟眼中，有时驾铁船于须弥顶上。\n有时倒骑骏马骤高楼，有时轻引藕丝牵大象。\n证鳖成龟，唤三作两。\n黑豆换人眼睛，偏做遮般伎俩。",
        "dynasty": "宋",
        "collection_info": null
    },
    {
        "uuid": "9a4659062572aa5abcc65160dde13bff",
        "title": "偈颂十二首  其一○",
        "author": "释道璨",
        "content": "天工剪水作花飞，为瑞为祥也大奇。\n管取明年禾麦熟，山河大地尽光辉。\n千树万树银花结，也是普贤呈丑拙。\n谢三郎在南台江，手指东山笑不歇。",
        "dynasty": "宋",
        "collection_info": null
    },
    {
        "uuid": "f204a11aff7f9d6b1d2fe664550aa971",
        "title": "偈颂十二首  其一一",
        "author": "释道璨",
        "content": "捏不成团拨不开，衲僧一见莫轻猜。\n今朝为汝明明说，花奴花奴吃饭来。",
        "dynasty": "宋",
        "collection_info": null
    },
    {
        "uuid": "3234b50d9bbf312e69640c703d2ee3df",
        "title": "偈颂十二首  其一二",
        "author": "释道璨",
        "content": "释迦弥勒是他奴，二十年来心胆粗。\n甘与魔王为眷属，休将恶语张荼糊。",
        "dynasty": "宋",
        "collection_info": null
    },
    {
        "uuid": "00d8992456ad715726d72e31c83c1333",
        "title": "和云壑",
        "author": "释道璨",
        "content": "纷纷世事几昏明，仙计还山又未成。\n欲学种松消永日，不徒煨芋博虚名。\n云开衡岳鹏程阔，秋入鄱阳雁影清。\n也欲摩挲病来眼，春风暖处望前旌。",
        "dynasty": "宋",
        "collection_info": null
    }
]