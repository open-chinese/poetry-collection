[
    {
        "title": "妙相寺清节轩",
        "author": "徐良弼",
        "content": "此君高节抗浮云，环寺幽亭分外清。\n凌厉雪霜真有守，招邀日月自多情。\n更无一点红尘到，但觉中襟爽气生。\n争似南墙相对处，萧萧流水遶除鸣。",
        "dynasty": "宋",
        "collection_info": null
    },
    {
        "title": "桃花洲",
        "author": "徐良弼",
        "content": "历骋禅扉到暮钟，苦无胜事可深穷。\n归来唤渡青溪上，唯有山桃满路红。",
        "dynasty": "宋",
        "collection_info": null
    },
    {
        "title": "秋霜阁",
        "author": "徐良弼",
        "content": "秋霜阁下水潺潺，一片清泉漱玉寒。\n试把尘襟来此濯，要看披腹吐琅玕。",
        "dynasty": "宋",
        "collection_info": null
    },
    {
        "title": "东峰亭",
        "author": "徐良弼",
        "content": "东峰亭上共徜徉，列嶂低衔夕照黄。\n酒兴未阑归骑促，一鸥轻泛白云乡。",
        "dynasty": "宋",
        "collection_info": null
    },
    {
        "title": "句",
        "author": "徐良弼",
        "content": "青春不再汝知乎。",
        "dynasty": "宋",
        "collection_info": null
    }
]