[
    {
        "uuid": "1f01867dffd1a38ae9726e9ee5186359",
        "title": "大观二年戊子三月二十九日请假祀坟和族人升之韵",
        "author": "阳孝本",
        "content": "连日阴云拂晓开，欢声九族一时来。\n江山奇秀浑如画，鼓乐喧阗却似雷。\n三爵香醪浇故壠，满天春色绝纤埃。\n自从菲德叨荣甚，八行初从帝里来。",
        "dynasty": "宋",
        "collection_info": null
    },
    {
        "uuid": "66489a4b2bf70b1879e9c627e1b19e7f",
        "title": "步韵奉酬林郡守二首  其一",
        "author": "阳孝本",
        "content": "六槐何日起商岩，未许蟠龙卧碧潭。\n天下苍生还有待，郡中善政却无惭。\n锦囊珠玉成咳唾，绮席风云出笑谈。\n千载通天蒙品藻，恐教虚誉满江南。",
        "dynasty": "宋",
        "collection_info": null
    },
    {
        "uuid": "51d6f24eed08489693cd2b94e732d921",
        "title": "步韵奉酬林郡守二首  其二",
        "author": "阳孝本",
        "content": "家世中条旧素贫，尘编堆积漫缤纷。\n未甘末俗成虚老，却笑劳生漫逐群。\n为爱严陵滩上月，还思巢父岭头云。\n闾阎莫怪衡门陋，旌节曾来有使君。",
        "dynasty": "宋",
        "collection_info": null
    }
]