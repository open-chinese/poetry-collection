[
    {
        "title": "题资州东岩",
        "author": "郑钢",
        "content": "径转得幽谷，云岩屹相向。\n谽谺偃重檐，弯环依迭嶂。\n缅想融结初，镌镵自天匠。\n了无斧凿迹，但觉盘根壮。\n深可数千尺，广逾八九丈。\n洞穴既窈窕，松门亦昭旷。\n廓舍三千界，中列五百像。\n巨楠布幢盖，翠蔓垂帷帐。\n木灵不知名，境幽或难状。\n我时驰征轺，奔走倦尘鞅。\n获此一段奇，欣然惬微尚。\n欲去兴未阑，行行重回望。",
        "dynasty": "宋",
        "collection_info": null
    }
]