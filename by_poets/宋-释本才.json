[
    {
        "uuid": "4266dd5fef6a437e759b205dbca85765",
        "title": "偈十二首  其一",
        "author": "释本才",
        "content": "上封一句，海墨难诠。\n墙壁瓦砾，昼夜流传。\n若住听莹，鹞子冲天。",
        "dynasty": "宋",
        "collection_info": null
    },
    {
        "uuid": "dd5584b128f6877b80c2e2659e81dd24",
        "title": "偈十二首  其二",
        "author": "释本才",
        "content": "当阳不显迹，文彩未生前。\n只箇平常处，壶中别是天。\n别是天，唯自到，缓行急行俱蹉过。\n红尘数尽去来人，李白元是痴措大。",
        "dynasty": "宋",
        "collection_info": null
    },
    {
        "uuid": "765ed134828a633e8a6f85d4acd59372",
        "title": "偈十二首  其三",
        "author": "释本才",
        "content": "色本殊质像，声元异乐苦。\n眼耳绝见闻，半夜日轮午。\n日输午，与谁说，休向虚空重钉橛。\n烱烱森罗相对看，如浄琉璃含宝月。\n无智人前莫说，打汝头破脑裂。",
        "dynasty": "宋",
        "collection_info": null
    },
    {
        "uuid": "3e4fee38c59ba81542efe2d2e29ad202",
        "title": "偈十二首  其四",
        "author": "释本才",
        "content": "二由一有，一亦莫守。\n拂子朝到西天，暮归唐土。\n也无佛，也无祖，夜半日输正当午。\n露柱灯笼𡎺着时，谁道黄金如粪土。",
        "dynasty": "宋",
        "collection_info": null
    },
    {
        "uuid": "83dab380fc9e25bb1f270e17bd49e873",
        "title": "偈十二首  其五",
        "author": "释本才",
        "content": "清机历掌，同道方知，格外称提。\n徒劳䧟啄，句中有句。\n埋没已灵，句中无句。\n藏身北斗，拈灯笼向佛殿裏。\n即且置将三门来，灯笼上又作么生。\n自是觑不见，刚道有遮护。",
        "dynasty": "宋",
        "collection_info": null
    },
    {
        "uuid": "2ecbf1bae5b7ff718927d9fb65cbc7f0",
        "title": "偈十二首  其六",
        "author": "释本才",
        "content": "智身迥出先天地，大用纵横不易知。\n鼓舞灵源宣众妙，人间天上仰无为。",
        "dynasty": "宋",
        "collection_info": null
    },
    {
        "uuid": "9e6ad972a40cf7f7087644b61b4c17cf",
        "title": "偈十二首  其七",
        "author": "释本才",
        "content": "鸡鸣丑，一颗圆光明已久。\n忽然抖擞起来时，问着依前还漏逗。\n还漏逗，拟欲藏身北斗前，应须合掌南辰后。",
        "dynasty": "宋",
        "collection_info": null
    },
    {
        "uuid": "5fa5f7e0980120b6e84064683ea01c69",
        "title": "偈十二首  其八",
        "author": "释本才",
        "content": "三界无法，何处求心。\n四大本空，佛依何住。\n直得清寥寥白滴滴，犹是真常流注。",
        "dynasty": "宋",
        "collection_info": null
    },
    {
        "uuid": "d0075769dae78abc39a61bc64bc98629",
        "title": "偈十二首  其九",
        "author": "释本才",
        "content": "上无攀仰，下绝已躬。\n唤起怀州牛吃禾，捺下益州马腹胀。\n从教天下觅医人，炙猪左膊上。\n奇，奇，是是非非总不知。\n梦回瞥起临明镜，洎被张公错画眉。",
        "dynasty": "宋",
        "collection_info": null
    },
    {
        "uuid": "9f5f3d42156c708ea17b757725c4f38e",
        "title": "偈十二首  其一○",
        "author": "释本才",
        "content": "诸佛放光明，助发真实相。\n希有诸比丘，是中无比况。",
        "dynasty": "宋",
        "collection_info": null
    },
    {
        "uuid": "4818601db3f1793b081af459968c7df2",
        "title": "偈十二首  其一一",
        "author": "释本才",
        "content": "袖裏暂闲医国手，岸巾来访卧云人。\n相逢一笑千峰顶，高下森罗百亿身。\n相逢一笑，万壑风清。\n大冶精金，应无变色。\n黄檗昔遇裴相国，当头一札，冷暖自知。\n睦州久契陈尚书，剖露肝肠，清虚廓落。\n正当今日，宾主互换。\n觌体唱酬，似空藏空，如镜照镜。\n芥子拈来敲石窟，须知渠是箇中人。",
        "dynasty": "宋",
        "collection_info": null
    },
    {
        "uuid": "32e50fe65805a94069f87d0f76386680",
        "title": "偈十二首  其一二",
        "author": "释本才",
        "content": "画餠不足以充饥，大羹必资于敏手。\n浄瓶趯倒，目前赢得大沩山。\n铁钵擎来，八万毛孔皆香发。\n口吞三世即且置，铁牛不食连鞭草。\n机梭不犯风云势，石笋从教劫外抽。",
        "dynasty": "宋",
        "collection_info": null
    },
    {
        "uuid": "59121d1f98ca9739b7fe8cdb9a0c4edb",
        "title": "偈十二首  其一三",
        "author": "释本才",
        "content": "秋风浩浩来，芙蓉花半开。\n秋风萧萧去，黄叶填山路。\n大块本无私，恩威各有遇。\n藏头白海头黑，明眼衲僧辨不得。",
        "dynasty": "宋",
        "collection_info": null
    },
    {
        "uuid": "030f9da6ed6848571437ebc2f1412030",
        "title": "颂古二首 达磨见梁武帝。",
        "author": "释本才",
        "content": "远泛鲸波入大梁，廓然无圣对君王。\n可怜径寸无人鑑，却与相如依旧藏。",
        "dynasty": "宋",
        "collection_info": null
    },
    {
        "uuid": "98045020764869dc359ce9398602eaa9",
        "title": "颂古二首 宝寿开堂，三圣推出一僧。",
        "author": "释本才",
        "content": "丰城收宝剑，宇宙识人稀。\n不入张华手，焉能别是非。",
        "dynasty": "宋",
        "collection_info": null
    },
    {
        "uuid": "8b106a7e2a94887bb235638051b1cf84",
        "title": "偈二首  其一",
        "author": "释本才",
        "content": "达磨未来，怀藏至宝，顶髻有珠。\n达磨既来，卞和刖足，杨朱途穷。\n拟议之间，知君罔措。",
        "dynasty": "宋",
        "collection_info": null
    },
    {
        "uuid": "4902cd498ea25ec49ace4e0502631dc3",
        "title": "偈二首  其二",
        "author": "释本才",
        "content": "一法有形该动植，百川湍激竞朝宗。\n昭琴不鼓云天淡，想像毗耶老病翁。",
        "dynasty": "宋",
        "collection_info": null
    },
    {
        "uuid": "73208d8c3f51950b90739306159390e0",
        "title": "颂古二首 风幡。",
        "author": "释本才",
        "content": "指出风幡俱不是，直言心动亦还非。\n夜来一片曹溪月，却照侬家旧翠微。",
        "dynasty": "宋",
        "collection_info": null
    },
    {
        "uuid": "4dd0520a5cf5bcd064a5f8ff7435a237",
        "title": "颂古二首 大禅佛参仰山后到霍山。",
        "author": "释本才",
        "content": "子陵滩水急如弦，摸得黄鱼缩项鳊。\n提向市中频索价，他家不着半分钱。",
        "dynasty": "宋",
        "collection_info": null
    },
    {
        "uuid": "610b133c42e7972ca53703c52f01d410",
        "title": "偈二首  其一",
        "author": "释本才",
        "content": "彻，彻，大海干枯，虚空迸裂。\n四方八面绝遮拦，万象森罗齐漏泄。",
        "dynasty": "宋",
        "collection_info": null
    }
]