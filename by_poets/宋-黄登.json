[
    {
        "title": "万峰庵",
        "author": "黄登",
        "content": "上到山巅晓色分，眼看残月待朝昕。\n望迷四顾浑如海，立欲移时祇是云。\n隠隠楼台平地见，行行钟磬半天闻。\n举头顿觉青霄近，我欲乘风谒帝君。",
        "dynasty": "宋",
        "collection_info": null
    },
    {
        "title": "题三岩  其一",
        "author": "黄登",
        "content": "占断烟霞老一丘，玉岩阅历几春秋。\n削成四壁开三面，比似他山出一头。\n几欲登临寻胜概，偶然休沐得佳游。\n醉磨浓墨书岩石，恨不携琴更少留。",
        "dynasty": "宋",
        "collection_info": null
    },
    {
        "title": "题三岩  其二",
        "author": "黄登",
        "content": "飘然投绂卧云林，一片平生铁石心。\n不是遗文能动我，谁令弔古便沾襟。\n身同逝水几寒暑，名在空山无古今。\n仰止高风琴床下，还教三嘆薄朝簪。",
        "dynasty": "宋",
        "collection_info": null
    }
]