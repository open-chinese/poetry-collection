[
    {
        "uuid": "177c8e79d53d2a17fa0557f8ed565abf",
        "title": "柳梢青 露冷仙梯",
        "author": "赵与仁",
        "content": "露冷仙梯。\n霓裳散舞，记取人归。\n月度层霄，雨连深夜，谁管花飞。\n金铺满地苔衣。\n似一片、斜阳未移。\n生怕清香，又随凉信，吹过东篱。",
        "dynasty": "宋",
        "collection_info": null
    },
    {
        "uuid": "8da3001810e48683a50f861e26f2fad3",
        "title": "相思引 冰箔纱帘小院清",
        "author": "赵与仁",
        "content": "冰箔纱帘小院清。\n晴尘不动地花平。\n昨宵风雨，凉到木樨屏。\n香月照妆秋粉薄，水云飞佩藕丝轻。\n好天良夜，闲理玉靴笙。",
        "dynasty": "宋",
        "collection_info": null
    },
    {
        "uuid": "b1b7cfa6b9b60bfdfe0f3b9f1e921b20",
        "title": "西江月 夜半河痕依约",
        "author": "赵与仁",
        "content": "夜半河痕依约，雨馀天气冥蒙。\n起行微月遍池东。\n水影浮花、花影动帘栊。\n量减难追醉白，恨长莫尽题红。\n雁声能到画楼中。\n也要玉人、知道有秋风。",
        "dynasty": "宋",
        "collection_info": null
    },
    {
        "uuid": "5cb531faabb8de4d3cef0a01a767ed0d",
        "title": "清平乐 柳丝摇露",
        "author": "赵与仁",
        "content": "柳丝摇露。\n不绾兰舟住。\n人宿溪桥知那处。\n一夜风声千树。\n晓楼望断天涯。\n过鸿影落寒沙。\n可惜些儿秋意，等闲过了黄花。",
        "dynasty": "宋",
        "collection_info": null
    },
    {
        "uuid": "c6e293c35ef74b3481923c80eec8dcad",
        "title": "好事近 春色醉酴醿",
        "author": "赵与仁",
        "content": "春色醉酴醿，昼永篆烟初绝。\n临水杨花千树，尽一时飞雪。\n穿帘度竹弄轻盈，东风老犹劣。\n睡起凭栏无绪，听几声啼鴂。",
        "dynasty": "宋",
        "collection_info": null
    }
]