[
    {
        "uuid": "1d9a7155b7a2c6dced06e4fc38576813",
        "title": "润州",
        "author": "释仲殊",
        "content": "北固楼前一笛风，断云飞出建昌宫。\n江南二月多芳草，春在蒙蒙细雨中。",
        "dynasty": "宋",
        "collection_info": null
    },
    {
        "uuid": "b627f46d2b0a63a590d3d818890daa7a",
        "title": "题李伯时支遁相马图",
        "author": "释仲殊",
        "content": "月窟精神不受羁，白云野老太支离。\n当时若也无人识，骏骨灵心各自知。",
        "dynasty": "宋",
        "collection_info": null
    },
    {
        "uuid": "992025ff34ef845473e3c19fc3ec4233",
        "title": "访子通",
        "author": "释仲殊",
        "content": "多年不见玉川翁，今日相逢小榭东。\n依旧清凉无长物，只余松桧养秋风。",
        "dynasty": "宋",
        "collection_info": null
    },
    {
        "uuid": "3bd96e84b57f225dfece66754d768efc",
        "title": "黄左丞席上作",
        "author": "释仲殊",
        "content": "瑞麟香暖玉芙蓉，画蜡凝辉到晓红。\n数点漏移衙仗北，一番雨滴甲楼东。\n梦游黄阙鸾巢外，身卧彤帏虎帐中。\n报道谯门初日上，起来帘幕杏花风。",
        "dynasty": "宋",
        "collection_info": null
    },
    {
        "uuid": "062a2c6b4f4f634fd879a71450352173",
        "title": "题玉泉",
        "author": "释仲殊",
        "content": "分出瑶池万怪惊，昆墟引落最高层。\n十分清是泉中玉，一漱寒生齿下冰。\n浄照更无云影杂，素光疑有露华凝。\n莫教明月从中现，澈底无心伴老僧。",
        "dynasty": "宋",
        "collection_info": null
    },
    {
        "uuid": "814d444c0af0db4e087ff93765edf57d",
        "title": "京口怀古  其一",
        "author": "释仲殊",
        "content": "北顾横江尽，东南第一州。\n六朝都在望，回首倦登楼。",
        "dynasty": "宋",
        "collection_info": null
    },
    {
        "uuid": "ae221bfbf7e37eeca1aa5473632b52f9",
        "title": "京口怀古  其二",
        "author": "释仲殊",
        "content": "一昨丹阳王气销，尽将豪侈谢尘嚣。\n衣冠不復宗唐代，父老犹能道晋朝。\n万岁楼边谁唱月，千秋桥上自吹箫。\n青山不与兴亡事，只共垂杨伴海潮。",
        "dynasty": "宋",
        "collection_info": null
    },
    {
        "uuid": "466bda216fd2faccbc5ec4f22b514f26",
        "title": "题洞虚观",
        "author": "释仲殊",
        "content": "古观多松桧，幽奇近暮秋。\n坐看新月上，閒见断云愁。\n野思同花鸟，乡情隔岛洲。\n轻寒披鹤氅，隠几自搔头。",
        "dynasty": "宋",
        "collection_info": null
    },
    {
        "uuid": "cd00e806a573d0388bdd9eec08b6b420",
        "title": "荷花",
        "author": "释仲殊",
        "content": "水中仙子并红腮，一点芳心两处开。\n想是鸳鸯头白死，双魂化作好花来。",
        "dynasty": "宋",
        "collection_info": null
    },
    {
        "uuid": "3a3d1d1538a5f3a26d88004cd8783621",
        "title": "破山光明庵",
        "author": "释仲殊",
        "content": "身是光明幢，语是光明经。\n光明聚不散，妙有成真形。\n示现三界前，何劳问丹青。\n坐断龙鬬山，宝月孤亭亭。",
        "dynasty": "宋",
        "collection_info": null
    },
    {
        "uuid": "c58f9ef1ef5db7b91d4a0c7d3becd80a",
        "title": "望湖亭",
        "author": "释仲殊",
        "content": "凝华浮藻五云间，下压凌虚万象闲。\n湖水际天天欲尽，落霞照出洞庭山。",
        "dynasty": "宋",
        "collection_info": null
    },
    {
        "uuid": "84c7c1a51c5db8447c64f269a9fd9bbf",
        "title": "中峰",
        "author": "释仲殊",
        "content": "聚远最高亭，登临喜倍增。\n贪陪青眼客，不见白头僧。\n闭户三十载，压云千万层。\n龙珠弹落处，一点白莲灯。",
        "dynasty": "宋",
        "collection_info": null
    },
    {
        "uuid": "583c3e8a7a0dc85f789ba938679e8d95",
        "title": "题翠麓亭",
        "author": "释仲殊",
        "content": "素虬盘屈走灵泉，槲叶涂红作画船。\n幡转玉绳光影旋，杯衔金镜酒痕圆。\n篆形綵字方传世，星落光缠忽下天。\n远想螭蟠殊未若，小图河曲宛依然。\n缓浮松酿环云际，不动兰桡到席边。\n上巳浮恩非此日，山阴盛事掩多年。\n从欢未省向尊俎，屡酒何尝议圣贤。\n翰墨主人今独步，双鹅应復降飞仙。",
        "dynasty": "宋",
        "collection_info": null
    },
    {
        "uuid": "8424c281702610ea54aa393e6e1e3721",
        "title": "题君山洗心堂",
        "author": "释仲殊",
        "content": "朝随初日上烟沙，极望淮南不见涯。\n今日江东寒食节，春閒桃李自开花。",
        "dynasty": "宋",
        "collection_info": null
    },
    {
        "uuid": "53f096bee9b39f81fed2ccff0f065f42",
        "title": "句  其一",
        "author": "释仲殊",
        "content": "凉生宫殿不因秋。",
        "dynasty": "宋",
        "collection_info": null
    },
    {
        "uuid": "785cbfe6e9ef35b0a33043704645b684",
        "title": "句  其二",
        "author": "释仲殊",
        "content": "霁色澄千里，潮声带两州。",
        "dynasty": "宋",
        "collection_info": null
    },
    {
        "uuid": "e6dab00766be1a36bf7e605274014635",
        "title": "句  其三",
        "author": "释仲殊",
        "content": "天长地久大悠悠，尔既无心我亦休。",
        "dynasty": "宋",
        "collection_info": null
    },
    {
        "uuid": "0e101109e2c3f9782b5eda10af99ccc4",
        "title": "句  其四",
        "author": "释仲殊",
        "content": "海门碍日山双耸，江北迎人树几行。",
        "dynasty": "宋",
        "collection_info": null
    }
]