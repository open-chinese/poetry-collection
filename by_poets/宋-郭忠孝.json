[
    {
        "title": "赠吴德夫",
        "author": "郭忠孝",
        "content": "云霄拂衣早，幽意满江湖。\n天地英声在，风流何代无。\n属辞还两汉，垂钓合三吴。\n倚棹伤今古，长歌击唾壶。",
        "dynasty": "宋",
        "collection_info": null
    },
    {
        "title": "与吕微仲范彝叟登福山寺",
        "author": "郭忠孝",
        "content": "夹路东风花欲燃，羣仙携傍翠微巅。\n空阶遍撒金莲火，虚殿高烧宝篆烟。\n禅寂静谈支遁后，道源真悟伏羲前。\n寻僧未及鸠莲社，且共清樽石榻连。",
        "dynasty": "宋",
        "collection_info": null
    },
    {
        "title": "寄张元德秘书",
        "author": "郭忠孝",
        "content": "良觌暌违数载余，故人踪迹近何如。\n春秋藉子发精义，周易惭余无特书。\n山阁停云愁绝处，屋梁落月梦回初。\n何时共剪西堂烛，尊酒论文剪野蔬。",
        "dynasty": "宋",
        "collection_info": null
    }
]