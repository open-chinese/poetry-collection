[
    {
        "uuid": "d5acebb044406c788a6efffc4d7a3ba0",
        "title": "留鹤赠廖融",
        "author": "潘若冲",
        "content": "峭格数年同野兴，一官才罢共船归。\n稻粱少饲教长瘦，羽翼无伤任远飞。\n侧耳听吟侵静烛，衔花作舞带斜晖。\n朝天万里不将去，留伴高人向钓矶。",
        "dynasty": "宋",
        "collection_info": null
    },
    {
        "uuid": "63a48389071638fae3d9bc1086e02ed6",
        "title": "寄南岳廖融",
        "author": "潘若冲",
        "content": "曾经别墅住行踪，春浪和烟撼钓筒。\n共步幽亭连石藓，寄眠静榻带松风。\n秋来频梦岳云白，别后应添鹤顶红。\n又泛汴舟随汴水，不堪南望思忡忡。",
        "dynasty": "宋",
        "collection_info": null
    },
    {
        "uuid": "939b8b92cca79eed78040b8ad448dc99",
        "title": "闻融与鹤相继而亡感赋绝句",
        "author": "潘若冲",
        "content": "南岳僧来共叹吁，风亭月榭已荒芜。\n先生去世未十日，留伴高吟鹤亦徂。",
        "dynasty": "宋",
        "collection_info": null
    },
    {
        "uuid": "ba8fda5f1871e018f8f00a44d2e0b5be",
        "title": "哭廖融",
        "author": "潘若冲",
        "content": "天丧我良知，无言双泪垂。\n惟求相见梦，永绝寄来诗。\n应有异人吊，从兹雅道衰。\n春风古原上，新冢草离离。",
        "dynasty": "宋",
        "collection_info": null
    },
    {
        "uuid": "3404d64a48e7488484a04d55acf960d6",
        "title": "赠王正己",
        "author": "潘若冲",
        "content": "两捧歌诗寄，公余即展开。\n无时惟北望，何日逐南来。\n梦裏得芳草，笛中闻落梅。\n终朝一携手，江上有楼台。",
        "dynasty": "宋",
        "collection_info": null
    }
]