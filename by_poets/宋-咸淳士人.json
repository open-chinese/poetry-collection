[
    {
        "title": "刺贾平章",
        "author": "咸淳士人",
        "content": "鼙鼓惊天动地来，九州赤子哭哀哀。\n庙堂不问平戎策，多把金钱媚秀才。",
        "dynasty": "宋",
        "collection_info": null
    },
    {
        "title": "刺贾似道",
        "author": "咸淳士人",
        "content": "厚我藩垣长彼贪，不然衔璧小邦男。\n庙堂从谏真如转，竟用先生策第三。",
        "dynasty": "宋",
        "collection_info": null
    },
    {
        "title": "刺贾秋壑诗  其一",
        "author": "咸淳士人",
        "content": "深院无人草已荒，漆屏金字尚辉煌。\n祇知事去身宜去，岂料人亡国亦亡。\n理考发身端自有，郑人应梦果何祥。\n卧龙不肯留渠住，空使晴光满画墙。",
        "dynasty": "宋",
        "collection_info": null
    },
    {
        "title": "刺贾秋壑诗  其二",
        "author": "咸淳士人",
        "content": "事到穷时计亦穷，此行难倚鄂州功。\n木棉庵上千年恨，秋壑堂中一梦空。\n石砌苔稠猿步月，松庭叶落鸟呼风。\n客来未用多惆怅，试向吴山望故宫。",
        "dynasty": "宋",
        "collection_info": null
    },
    {
        "title": "题贾似道养乐园",
        "author": "咸淳士人",
        "content": "老壑曾居葛岭西，游人谁敢问苏堤。\n势将覆餗不回首，事到出师方噬脐。\n废圃久无人作主，败垣惟有客留题。\n算来祇有孤山耐，依旧梅花片月低。",
        "dynasty": "宋",
        "collection_info": null
    }
]