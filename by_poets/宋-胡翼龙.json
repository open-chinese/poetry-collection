[
    {
        "title": "宴清都 梦雨随春远",
        "author": "胡翼龙",
        "content": "梦雨随春远。\n征衫薄、短篷犹逗寒浅。\n裁芳付叶，书愁沁壁，水窗竹院。\n别来被篝梅润，暗尘积、旧题纨扇。\n许多时，闲了阑干，放得藓痕青满。\n谁念。\n杜若还生，苹花又绿，不堪重□。\n山程水记，茶经砚谱，共谁闲展。\n湖山旧曾游遍。\n不怪得、近番心懒。\n恰今朝、水落洲平，江上楚帆风转。",
        "dynasty": "宋",
        "collection_info": null
    },
    {
        "title": "征招 苹花又绿江南岸",
        "author": "胡翼龙",
        "content": "苹花又绿江南岸，宾鸿带将寒去。\n几许落梅愁，渺暗香何处。\n一春长是雨。\n剩费却、翠篝沉炷。\n冷隔帘旌，润销窗纸，有人吟苦。\n燕垒渍芹香，画堂永、关心去年情绪。\n愁压曲屏深，更小山无数。\n溅裙前事误。\n□□□、□□□□。\n□朱阑，不了销凝，移损秦筝柱。",
        "dynasty": "宋",
        "collection_info": null
    },
    {
        "title": "八声甘州 甚年年、心事占秋多",
        "author": "胡翼龙",
        "content": "甚年年、心事占秋多，芳洲乱芜生。\n正小山已桂，东篱又菊，秋为人清。\n肠断洞庭叶下，倚西风、谁可寄芳蘅。\n袅袅愁予处，欲醉还醒。\n为问素娥饮否，自谪仙去后，知与谁明。\n耿盈盈如此，分影落瑶觥。\n步高台、夜深人静，有飞仙、同跨海山鲸。\n归来也，远游歌罢，失却秋声。",
        "dynasty": "宋",
        "collection_info": null
    },
    {
        "title": "洞仙歌 半栏花雨",
        "author": "胡翼龙",
        "content": "半栏花雨。\n是夜来凭处。\n梦过溪桥逢柳住。\n乱莺声残酒醒，正是关情，山枕上、吟就回纹锦句。\n归鸿应别浦。\n绿涨弥茫，早近湖阴唤船路。\n览芳菲，歌窈窕，独立莎根，剩一掬、闲情凄楚。\n欲待折、微馨寄相思，又生怕相思，带将春去。",
        "dynasty": "宋",
        "collection_info": null
    },
    {
        "title": "满庭芳 秋彻檐花",
        "author": "胡翼龙",
        "content": "秋彻檐花，吟苦砚海，日长多费茶烟。\n怀芳心苦，持此过年年。\n雨外飞红何许，应流到、采绿洲边。\n销凝处，别离情绪，正是海棠天。\n吹花题叶事，如今梦里，记得依然。\n料归来、莺居春后，燕占人先。\n谁念文园倦客，琴空在、懒向人弹。\n愁何极，楚天老月，偏是到窗前。",
        "dynasty": "宋",
        "collection_info": null
    },
    {
        "title": "鹧鸪天 六曲银屏梦隔云",
        "author": "胡翼龙",
        "content": "六曲银屏梦隔云。\n半分鸾影匣生尘。\n别来可是春愁觉，试着经衫不贴身。\n风月夜，短长亭。\n也须闻得子规声。\n归时莫看花梢上，但看芳洲绿浅深。",
        "dynasty": "宋",
        "collection_info": null
    },
    {
        "title": "少年游 晓莺声脆雨花干",
        "author": "胡翼龙",
        "content": "晓莺声脆雨花干。\n倦枕梦初残。\n衣渍香留，窗深纸暗，把镜近檐看。\n断云压损溪桥柳，花迳雪阑斑。\n深倚屏根，闲敲诗字，酒醒倍春寒。",
        "dynasty": "宋",
        "collection_info": null
    },
    {
        "title": "霓裳中序第一 江郊雨正歇",
        "author": "胡翼龙",
        "content": "江郊雨正歇。\n燕子飞来人忆别。\n未了残梅怨结。\n渺野色波光，春与天接。\n相思辽阔。\n怕柳风、吹老吟发。\n关情处，满汀芳草，遮莫是鶗鴂。\n时节。\n一饷愁绝。\n谩料理、新翻几阕。\n山尊堪共谁设。\n梦到断桥，飞絮仍雪。\n岁华休省阅。\n早霍地、小园花发。\n已办着、海棠开后，独立半廊月。",
        "dynasty": "宋",
        "collection_info": null
    },
    {
        "title": "夜飞鹊・夜飞鹊慢 星桥度情处",
        "author": "胡翼龙",
        "content": "星桥度情处，地久天长。\n尘世无此匆忙。\n纤云淡荡凉蝉小，家家瓜果钱唐。\n愁人独无那，叹紫箫易断，青翼难将。\n返魂何在，漫空留、荀令馀香。\n忍记穿针儿女，篝尘想都暗，叠损衣裳。\n谁念才情减灭，老来何逊，少日卢郎。\n柳风荷露，黯销凝、罗扇綀囊。\n更银河曲曲，玉签点点，都是凄凉。",
        "dynasty": "宋",
        "collection_info": null
    },
    {
        "title": "西江月 水霁芹香燕觜",
        "author": "胡翼龙",
        "content": "水霁芹香燕觜，林深风暖莺吭。\n一春心事锦机傍。\n忘却寻芳模样。\n柳絮池塘昼午，梨花院落昏黄。\n阑干曲曲是回肠。\n倚到西厢月上。",
        "dynasty": "宋",
        "collection_info": null
    },
    {
        "title": "踏莎行 合数冰莲",
        "author": "胡翼龙",
        "content": "合数冰莲，注情金叶。\n臂痕犹记嗔时迹。\n小楼几个月黄昏，荷香柳影都知得。\n问字灯深，学书窗黑。\n衣襟诗卷留残墨。\n想思不抵藕丝长，梦云断处吴山碧。",
        "dynasty": "宋",
        "collection_info": null
    },
    {
        "title": "南歌子 山枕莺声晓",
        "author": "胡翼龙",
        "content": "山枕莺声晓，羽觞花片飞。\n昨朝犹道未成归。\n不记春衫襟上、旧题诗。\n愁眼垂杨见，苦心红烛知。\n翻成怕见别离时。\n只寄一声将息、当相思。",
        "dynasty": "宋",
        "collection_info": null
    },
    {
        "title": "长相思 南山钟",
        "author": "胡翼龙",
        "content": "南山钟。\n北山钟。\n一听钟声百念空。\n古今昏晓中。\n望秋风。\n数秋风。\n等得秋来等过鸿。\n灯前书一封。",
        "dynasty": "宋",
        "collection_info": null
    }
]