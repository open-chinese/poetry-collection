[
    {
        "uuid": "21b0aed5aecda852011a0fba33dec2a3",
        "title": "和丁宝臣游五泄",
        "author": "胡宗愈",
        "content": "喜陪诗伯寻幽去，从此风骚觉有神。\n明代应无高遯士，奇峰尽属苦吟人。\n欲名地巧题难得，却恨图经说未真。\n回想天童山迤逦，更多形胜亦非伦。",
        "dynasty": "宋",
        "collection_info": null
    },
    {
        "uuid": "36ff692be024c95d0b50c4e785487712",
        "title": "众乐亭  其一",
        "author": "胡宗愈",
        "content": "平湖拍岸海潮通，亭在平湖杳霭中。\n庄艷含春云岛晚，波光照夜玉壶空。\n动摇人影两桥月，洗涤尘襟四面风。\n野老半酣亭下笑，渔樵今日与民同。",
        "dynasty": "宋",
        "collection_info": null
    },
    {
        "uuid": "1c81878b7fcf204c0bc81f411d422d84",
        "title": "众乐亭  其二",
        "author": "胡宗愈",
        "content": "平芜十顷绿含烟，胜事兴衰已百年。\n岛榭漫随民意乐，溪山应喜主人贤。\n点粧野趣滩边鹭，彷佛妖容水上莲。\n日日流风转谣俗，棹歌长在钓鱼船。",
        "dynasty": "宋",
        "collection_info": null
    },
    {
        "uuid": "c2e3fbc641cc863a739aa39058e0f1ab",
        "title": "咏左伯桃羊角哀",
        "author": "胡宗愈",
        "content": "古有二烈士，羊左哀与桃。\n结交事游学，心若胶漆牢。\n远闻楚王贤，待士皆英髦。\n负笈首燕路，不惮千里劳。\n行行及梁山，雨雪填岩肧。\n途穷食不继，饿口空嗸嗸。\n无为俱死尔，原野涂身膏。\n我留子独往，命各繫所遭。\n慷慨示一诀，併粮解衣袍。\n僵坐空穴中，视死轻鸿毛。\n角哀既仕楚，爵位联执羔。\n顾怀交旧心，血泣声号咷。\n王闻义其事，礼葬迁蓬蒿。\n孤风激颓俗，千古清萧飈。\n叔世忠义丧，友道皆滔滔。\n平居论莫逆，握手相游遨。\n利害一轧己，所得无秋毫。\n挤壑又下石，反若豺狼嘷。\n秦末余耳辈，遇时方绎骚。\n誓为刎颈交，名节初相高。\n一旦成眦睚，亲勒兵相鏖。\n斩余泜水上，论功传子敖。\n较此岂不愧，清议安能逃。\n凛凛溧水傍，危坟望江皋。\n蔚宗宰兹邑，梦睹斯人曹。\n衣冠甚奇古，晤语开鬰陶。\n时示古祭文，百本皆旌褒。\n其间记一二，花落空奠醪。\n薄诉魏伦者，相侵意贪饕。\n诘朝究其详，伦果邑之豪。\n墓木合数抱，私欲挥斧刀。\n移文禁采伐，表识严芟薅。\n英灵俨如旧，虽久不闻韬。\n哀我今之人，五交戒所操。",
        "dynasty": "宋",
        "collection_info": null
    },
    {
        "uuid": "71332edace58a0fdf07e81bfef4fb5c2",
        "title": "凫鹥亭",
        "author": "胡宗愈",
        "content": "君为凫鹥亭，更作凫鹥诗。\n凫鹥为鸟虽甚微，君心仁爱乃在兹。\n不忍壮者弋其母，儿童捕其儿，凫鹥母子何嬉嬉。\n城头草静烟云迷，城下水暖菰蒲低。\n凫鹥朝傍云烟飞，倦来暮入菰蒲栖。\n寄巢生子冬復夏，巢稳子大无人知。\n我思入境观君为，坐见三异于今时。\n知君官久行亦归，亭上引满伤别离。\n岂惟丰人惜君去，虽我亦为凫鹥悲。",
        "dynasty": "宋",
        "collection_info": null
    }
]