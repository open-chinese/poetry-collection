[
    {
        "uuid": "a1de90bdae0403d761481bbbcbc331e3",
        "title": "临溪楼",
        "author": "敖迈",
        "content": "花溪老子昔喜花，红云紫霞香满家。\n竹溪逸士昔爱竹，翠霭苍烟阴绕屋。\n羌兹伟人临溪楼，唐相之裔来溪头。\n奄有花竹着楼所，日与溪山作宾主。\n手抉银汉地上流，仰送飞鸿俯盟鸥。\n沧浪濯缨尘化雪，清泉烹茶团碎月。\n曾似元龙意气豪，湖海偃卧百尺高。\n又似仲宣销忧赋，客居江左非吾土。\n不如祝翁画栏前，梯身此楼近青天。\n湔心此溪赴沧海，楼名溪声可千载。",
        "dynasty": "宋",
        "collection_info": null
    }
]