[
    {
        "uuid": "99103b9aeac155bf0b93380d77015f2f",
        "title": "贺杜清献入相  其一",
        "author": "戴木",
        "content": "玉陛传呼宰相来，欢腾海内翕如雷。\n律身清介祁公操，佐主谋谟如晦才。\n梦弼已知符众望，生贤益信应三台。\n从容宰席调天纪，协气从头徧九垓。",
        "dynasty": "宋",
        "collection_info": null
    },
    {
        "uuid": "2b80f88cf51b1401c6e2342fc4197f12",
        "title": "贺杜清献入相  其二",
        "author": "戴木",
        "content": "相公出处繫安危，当务何先谅熟思。\n守令近民须选择，憸壬蠹国亟芟夷。\n精蒐边面三军帅，早建皇储万世基。\n纳诲进贤尤素志，伫看经济大猷为。",
        "dynasty": "宋",
        "collection_info": null
    }
]