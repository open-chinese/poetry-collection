[
    {
        "uuid": "51008a2290149fdbd6035c8f253eca35",
        "title": "清风十韵",
        "author": "薛映",
        "content": "爽气乘秋至，凉飙荡暑初。\n泠泠含远籁，槭槭动轻裙。\n翠幕波无际，修篁韵有余。\n潜惊塞草绿，乍拂井桐疏。\n素髮悲郎将，霜纨感婕妤。\n窗光流熠耀，帘影乱蟾蜍。\n尘袭青丝骑，香飘绀幰车。\n故宫经馺娑，别馆度储胥。\n薄暮来金埒，凌晨上玉除。\n宁同起穷巷，剩欲赋愁予。",
        "dynasty": "宋",
        "collection_info": null
    },
    {
        "uuid": "67a522f8c17b1a62a8ff95644f050e33",
        "title": "戊申年七夕五绝  其一",
        "author": "薛映",
        "content": "月放冰轮傍绛河，相期宝婺夜经过。\n嫦娥不惜宫中桂，乞与天香分外多。",
        "dynasty": "宋",
        "collection_info": null
    },
    {
        "uuid": "7d2dc6bb7cad8e6140a5f236cc8d26f5",
        "title": "戊申年七夕五绝  其二",
        "author": "薛映",
        "content": "碧天如水月如鈎，金露盘高玉殿秋。\n青鸟潜来报消息，一时西望九花虬。",
        "dynasty": "宋",
        "collection_info": null
    },
    {
        "uuid": "6bcd8a5fbc1eafeacfa6370838ccc63e",
        "title": "戊申年七夕五绝  其三",
        "author": "薛映",
        "content": "汉殿初呈楚舞时，月台风榭镇相随。\n如何牛女佳期夕，又待銮舆百子池。",
        "dynasty": "宋",
        "collection_info": null
    },
    {
        "uuid": "f9e9a8a6e69f6bde0b307495a1000492",
        "title": "戊申年七夕五绝  其四",
        "author": "薛映",
        "content": "月露庭中锦绣筵，神光五色一何鲜。\n世间工巧如求得，四至卿曹亦偶然。",
        "dynasty": "宋",
        "collection_info": null
    },
    {
        "uuid": "2bb8227b9db3f27069b16512f3e46bcb",
        "title": "戊申年七夕五绝  其五",
        "author": "薛映",
        "content": "银河耿耿露漙漙，彩缕金针玉佩环。\n天媛贪忙为灵匹，几时留巧与人间。",
        "dynasty": "宋",
        "collection_info": null
    },
    {
        "uuid": "78f87ac39f10364f8e3d975b1a854973",
        "title": "送高学士知越",
        "author": "薛映",
        "content": "晋朝名理汉循良，胡粉宫闱紫界墙。\n得请仍辞史官笔，忆归重换会稽章。\n閒寻岳寺茶香细，盛会江楼鲙缕长。\n官是秋曹俱老大，异时同约棹沧浪。",
        "dynasty": "宋",
        "collection_info": null
    },
    {
        "uuid": "51d1dc2ef8914fd8ef1887e0cc887116",
        "title": "典水亭",
        "author": "薛映",
        "content": "台盘疏石渠，激流不四面。\n夏屋有余清，羽觞随意转。\n宾告醉言归，主称情未惓。\n虽非禊饮辰，岂谢兰亭讌。",
        "dynasty": "宋",
        "collection_info": null
    },
    {
        "uuid": "5fd4b80eb5bb8fc90e8df2f660ec80a0",
        "title": "句",
        "author": "薛映",
        "content": "黄鹄晨霞傍楼起，头陀秋草绕碑荒。",
        "dynasty": "宋",
        "collection_info": null
    }
]