[
    {
        "uuid": "9d15c58f4a15fe0175b1073bc3d43ae3",
        "title": "大涤洞  其一",
        "author": "槻伯圜",
        "content": "洞霄问路觅青梯，尚恐岩阿有勒移。\n暂许寻山留信宿，何由税驾息驱驰。\n七仙不死今仍在，五洞交扃昔所知。\n信有灵丹藏箬下，刀圭分乞岂无时。",
        "dynasty": "宋",
        "collection_info": null
    },
    {
        "uuid": "6b930371888cc54c4b4fdb77019c4a0c",
        "title": "大涤洞  其二",
        "author": "槻伯圜",
        "content": "飞饷江淮脱此身，聊寻九锁浣兵氛。\n笑呼天柱峰前月，共踏栖真洞裏云。\n阴谷神泉霜后王，阳坡灵草雨余熏。\n十年洗髓除凡骨，傥契仙翁迈与文。",
        "dynasty": "宋",
        "collection_info": null
    },
    {
        "uuid": "cd6b7a5becca226d71b988cbc8c69e2a",
        "title": "大涤洞  其三",
        "author": "槻伯圜",
        "content": "余杭晓旆籋飞梯，大涤松阴午未移。\n羣从追随巾屦集，众真参会佩环驰。\n白鸦翻舞仙如在，黄鹤迎来圣得知。\n老□□□□□□，□□□□□□□。",
        "dynasty": "宋",
        "collection_info": null
    },
    {
        "uuid": "6eda2589e9e1ee69acdba8be068e0f3d",
        "title": "大涤洞  其四",
        "author": "槻伯圜",
        "content": "□□□□□□□，□□□□□□□。\n□□□□□□□，捲壑飞泉日夜驰。\n龙蜕洞深神所蛰，凤鸣岩隐世谁知。\n坡仙一去无消息，相见清游彼一时。",
        "dynasty": "宋",
        "collection_info": null
    },
    {
        "uuid": "df27fa3a7a8283434820d77bc048e8ba",
        "title": "大涤洞  其五",
        "author": "槻伯圜",
        "content": "快上篮舆晓色分，松风满袂涤埃氛。\n三竿未放高峰日，一笑先开洞府云。\n忆昔曾留天帝坐，至今犹带御炉熏。\n莫教俗驾来相尾，只恐诒讥晋郭文。",
        "dynasty": "宋",
        "collection_info": null
    },
    {
        "uuid": "9f4f583715aa5eb313c0b6e10867ae39",
        "title": "大涤洞  其六",
        "author": "槻伯圜",
        "content": "人间安得倚天梯，欲访真源志不移。\n大涤乃今追胜迹，清都何待更神驰。\n已逃萧斧杉难老，不逐秦鞭石有知。\n尚觉林泉佳气王，难忘羽卫幸临时。",
        "dynasty": "宋",
        "collection_info": null
    },
    {
        "uuid": "c216561f314c8fe7cf9f783cb76beaf8",
        "title": "大涤洞  其七",
        "author": "槻伯圜",
        "content": "松筠玉美育见长身，琼馆沉沉远楚氛。\n裂石看倾三峡雪，解衣同试一瓯云。\n朮畦晓露初收药，兰径秋风静吐熏。\n为拂苍崖题岁月，重来应復感斯文。",
        "dynasty": "宋",
        "collection_info": null
    }
]