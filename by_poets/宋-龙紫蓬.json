[
    {
        "title": "齐天乐 雨帘云栋重寻处",
        "author": "龙紫蓬",
        "content": "雨帘云栋重寻处，青红半空飞去。\n槛影侵鸥，檐光送雁，摇荡秋容千里。\n歌珠舞翠。\n怎禁得无情，一江流水。\n可是西山，半眉新绿向人觑。\n千年留下剩赏，尽登临无限，须付才思。\n坏堞闲愁，危樯往恨，欲拍阑干无路。\n新碑旧记。\n更今古匆匆，一番兴废。\n立尽斜阳，共谁评半语。",
        "dynasty": "宋",
        "collection_info": null
    }
]