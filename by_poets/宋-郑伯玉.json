[
    {
        "uuid": "3fc889a133c37d15acef83b323c601d9",
        "title": "清明林下",
        "author": "郑伯玉",
        "content": "游丝百尺飞到地，野蝶寻春有狂意。\n一番轻雨洗梨花，啼出玉真无限泪。\n老夫不入少年场，直向南轩亭午睡。\n觉来历省梦中事，却忆邯郸枕中记。",
        "dynasty": "宋",
        "collection_info": null
    },
    {
        "uuid": "da7d00a5c53cc252c567dd33a947664e",
        "title": "和王太傅游国清塘",
        "author": "郑伯玉",
        "content": "寒日一观眺，四天云色稀。\n水风迎棹起，沙鹜背人飞。\n玉缕鲈新脍，金膏蟹正肥。\n斜阳促归旆，那得恋渔矶。",
        "dynasty": "宋",
        "collection_info": null
    },
    {
        "uuid": "b99895136f1e9bf82d3bc22040a5e26d",
        "title": "远亭",
        "author": "郑伯玉",
        "content": "亭势孤高映小池，盘盘一道出林霏。\n平诛岩腹草茅尽，直望海门烟火微。\n树石满前供胜赏，溪山无处隠清晖。\n宣城丽句人争诵，珍重阳春和者稀。",
        "dynasty": "宋",
        "collection_info": null
    },
    {
        "uuid": "7805c224336b923f9cb4cccba28c23ff",
        "title": "绿野亭  其一",
        "author": "郑伯玉",
        "content": "二月池边景色好，天与人意相怡融。\n鹅毛絮轻扬晴日，鸭头波暖摇青空。\n幽鸟间关变新咔，高花乱旋飞斜红。\n樽前忽尔感时节，酌酒醉倒酬东风。",
        "dynasty": "宋",
        "collection_info": null
    },
    {
        "uuid": "fb57ee92107da4971c95d5eddfd9cbd7",
        "title": "绿野亭  其二",
        "author": "郑伯玉",
        "content": "雨过黄梅夏将半，园亭清洒如山家。\n白鸟窥鱼立閒暇，红蜓弄水飞交加。\n垣衣重重长旧晕，萱草节节含新花。\n薤叶簟凉一就枕，起来日抱西山斜。",
        "dynasty": "宋",
        "collection_info": null
    },
    {
        "uuid": "36ff8f5336a6cd1781882d5f6cf2a193",
        "title": "绿野亭  其三",
        "author": "郑伯玉",
        "content": "吾爱高秋亭上望，水风凉澹惬幽情。\n山形左右互拱揖，海气旦暮多阴晴。\n西畴农歌罢亚熟，北埭渔唱沧浪清。\n人生得酒且自适，何必身后立空名。",
        "dynasty": "宋",
        "collection_info": null
    },
    {
        "uuid": "07f1bd8928364bc6b124b52782f187d5",
        "title": "绿野亭  其四",
        "author": "郑伯玉",
        "content": "路出烟村俗驾少，江天落莫憎寒威。\n依依壶峤草树变，蔼蔼海门烟火微。\n日脚下时一雁度，风头起处双鸦归。\n却拥残炉拨灰坐，冷暖世途空险巇。",
        "dynasty": "宋",
        "collection_info": null
    },
    {
        "uuid": "829e71fb98e9af7595d34b8d8ce987f9",
        "title": "和夏日国清塘泛舟",
        "author": "郑伯玉",
        "content": "三篙摇漾綵帆轻，胜赏宁辞远郡城。\n水满人如天上坐，波澄舟在镜中行。\n都无暑气侵衣袖，时有荷香入酒觥。\n野老岸前争拥看，知公威霁不喧惊。",
        "dynasty": "宋",
        "collection_info": null
    },
    {
        "uuid": "e80617179b191472ee729c6280e26eac",
        "title": "宿僧寺",
        "author": "郑伯玉",
        "content": "亭宇无尘落叶天，西风一榻称高眠。\n夜深更爱松间月，破碎清光落枕前。",
        "dynasty": "宋",
        "collection_info": null
    }
]