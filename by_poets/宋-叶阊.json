[
    {
        "uuid": "0af790606b5cbf298daf5cbf2da7ad58",
        "title": "摸鱼儿 倚熏风、画阑亭午",
        "author": "叶阊",
        "content": "倚熏风、画阑亭午。\n采莲柔橹如语。\n红裙溅水鸳鸯湿，几度云朝雨暮。\n游冶处。\n是好是、小桥芳树寻幽趣。\n绣帘低护。\n任凉入霜纨，月侵冰簟，长夏等闲度。\n都如梦，怅望游仙旧侣。\n遗踪今在何许。\n愁予渺渺潇湘浦。\n槛竹空敲朱户。\n黯无绪。\n念多情文园，曾草长门赋。\n酒酣自舞。\n笑满袖缁尘，数茎霜鬓，羞杀照溪鹭。",
        "dynasty": "宋",
        "collection_info": null
    }
]