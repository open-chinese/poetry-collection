[
    {
        "uuid": "1ab3f3805c6f6ae0fa328ad68c301a59",
        "title": "题法华山天衣寺",
        "author": "曾会",
        "content": "十里湖光十里松，松阴路到十高峰。\n窗看渡口随湖月，楼听云门度岭钟。\n梁帝钵含山雨润，普贤台鏁藓花重。\n谁人的是忘机子，香稻寒蔬养瘦容。",
        "dynasty": "宋",
        "collection_info": null
    },
    {
        "uuid": "91dba4633363436fee32e4db21e24a20",
        "title": "送张无梦归天台",
        "author": "曾会",
        "content": "九重留不住，乘兴返天台。\n青嶂未为静，彤庭应更来。\n御歌编隠诀，卧榻近丹台。\n衣袂含香气，蓬莱醉几迴。",
        "dynasty": "宋",
        "collection_info": null
    },
    {
        "uuid": "89782f83676e7e3cacb796bd346cb827",
        "title": "寄泉僧定诸",
        "author": "曾会",
        "content": "赤城山去刺桐城，还往都无一月程。\n日日焚香遥稽首，五更河露湿人衣。",
        "dynasty": "宋",
        "collection_info": null
    },
    {
        "uuid": "c95079688754d75256dcf5f0aa3adf7d",
        "title": "题仙都山二首  其一",
        "author": "曾会",
        "content": "时常展画图，今喜到仙都。\n尽得烟霞景，方知手笔粗。\n擎天成一柱，镇地出三吴。\n苔片封车辙，莲香泛鼎湖。\n占风来海国，迎日上云衢。\n似笋千寻直，如蓝四面铺。\n秀能通造化，高岂碍抟扶。\n雷雨生岩窦，星辰遶药炉。\n金华惭叱石，玉女望投壶。\n观古坛尤在，碑荒字半无。\n未曾迷阮肇，何倦醉麻姑。\n尘外标名异，空中立影孤。\n笑秦铭泰岳，嫌舜葬苍梧。\n夏月风长满，秋霜草不枯。\n步虚吟羽客，滴翠湿樵夫。\n独称瀛洲侣，吟看典郡符。",
        "dynasty": "宋",
        "collection_info": null
    },
    {
        "uuid": "86015d4ee9405e25ab62a17c1b43a929",
        "title": "题仙都山二首  其二",
        "author": "曾会",
        "content": "瀛洲风月十年余，东出云堂典郡符。\n更到烟霞最深处，分明景物是仙都。",
        "dynasty": "宋",
        "collection_info": null
    },
    {
        "uuid": "6330eac1760de8a37df5b42aa8d2b7bc",
        "title": "重登萧相楼",
        "author": "曾会",
        "content": "不见当年李翰林，江天为我结层阴。\n九华门外柳三尺，萧相楼前松千寻。\n物在人亡空有泪，时殊事变独伤心。\n隻鸡斗酒江干市，白首风前楚些吟。",
        "dynasty": "宋",
        "collection_info": null
    },
    {
        "uuid": "a84ae727fb82b6d33dbe5af84a68c0e4",
        "title": "上齐山",
        "author": "曾会",
        "content": "秋日悬光八使来，笙歌十里郡筵开。\n六朝草色铺堤路，九日花香泛酒杯。\n红袖歌长凝粉黛，紫微诗久蔽尘埃。\n贤人此会知无尽，不畏年华似箭催。",
        "dynasty": "宋",
        "collection_info": null
    },
    {
        "uuid": "f383201aac04702fe3caa9d005ff5ed6",
        "title": "香积寺",
        "author": "曾会",
        "content": "松门石径乱云粘，四顾蓝光冷射檐。\n鏁雾楼台阴自润，啸风猿鸟韵相兼。\n寒岩路僻凭僧指，古篆香残待客添。\n须信苾蒭堪爱处，满阶芳草正纤纤。",
        "dynasty": "宋",
        "collection_info": null
    },
    {
        "uuid": "4f4d8847163a9131039a83f44951a96f",
        "title": "题砚水",
        "author": "曾会",
        "content": "落笔重重见险津，不堪凭仗洗埃尘。\n无波浪处生波浪，愁杀孤帆过海人。",
        "dynasty": "宋",
        "collection_info": null
    },
    {
        "uuid": "5d730d3a1a581c541689fbdd70e5f573",
        "title": "句",
        "author": "曾会",
        "content": "松间忽被青童指，金箓犀仙第二人。",
        "dynasty": "宋",
        "collection_info": null
    },
    {
        "uuid": "a479f5a0983198081016b724b615d761",
        "title": "存目  其一",
        "author": "曾会",
        "content": "诗题：捣砧词首句：星斿耿耿寒烟浮。",
        "dynasty": "宋",
        "collection_info": null
    },
    {
        "uuid": "6fd87079bea85ba32f58d14a90089948",
        "title": "存目  其二",
        "author": "曾会",
        "content": "诗题：六月吟首句：曦轮猎野枯杉松。",
        "dynasty": "宋",
        "collection_info": null
    }
]