[
    {
        "uuid": "21a83e112025b1e89ff0d72b7ca2621b",
        "title": "偈颂七首  其一",
        "author": "释亮",
        "content": "一叶落，天下秋，几人于此辨来由。\n衲僧冷地呵呵笑，南岳天台拄杖头。",
        "dynasty": "宋",
        "collection_info": null
    },
    {
        "uuid": "ff466c59ddb6c885d4c45c5349fd237b",
        "title": "偈颂七首  其二",
        "author": "释亮",
        "content": "两箇屎橛，合作一团。\n熏天炙地谁能嗅，千古丛林作话端。",
        "dynasty": "宋",
        "collection_info": null
    },
    {
        "uuid": "747489812631c21e42815e28b0ffbf88",
        "title": "偈颂七首  其三",
        "author": "释亮",
        "content": "今朝十一月十五，光阴似箭岁将莫。\n参禅学道如何，切忌守株而待兔。\n若是金毛师子儿，翻身一掷无回互。\n无回互，惊杀南山白额虎。",
        "dynasty": "宋",
        "collection_info": null
    },
    {
        "uuid": "a41398779a28df1c522e4b4fb188a800",
        "title": "偈颂七首  其四",
        "author": "释亮",
        "content": "今朝三月半，百花开烂熳。\n祖意甚分明，何妨着眼看。\n看看，忽然花谢树头空，又被风吹别调中。",
        "dynasty": "宋",
        "collection_info": null
    },
    {
        "uuid": "651ca3976949399a0b7949e46f83f8c4",
        "title": "偈颂七首  其五",
        "author": "释亮",
        "content": "者僧问处绝誵讹，就便拈来付与它。\n嫩绿枝头红一点，动人春色不消多。",
        "dynasty": "宋",
        "collection_info": null
    },
    {
        "uuid": "f994e6ed999c16f0f18c13aaecc22618",
        "title": "偈颂七首  其六",
        "author": "释亮",
        "content": "九旬禁足今朝满，漆桶掀翻快活人。\n莫怪点胸夸独步，只缘过夏在清真。",
        "dynasty": "宋",
        "collection_info": null
    },
    {
        "uuid": "687c875e4f4cc029b36108cf372a00f3",
        "title": "偈颂七首  其七",
        "author": "释亮",
        "content": "说参禅，弥天过，缘是见成行货。\n可怜背觉合尘，饭箩边忍饥饿。",
        "dynasty": "宋",
        "collection_info": null
    },
    {
        "uuid": "85add2eb61779eb5c37429b14da6a33a",
        "title": "指三门",
        "author": "释亮",
        "content": "蹋断千差路，泼天门户开。\n抬头空荡荡，脚下起风雷。",
        "dynasty": "宋",
        "collection_info": null
    },
    {
        "uuid": "0f427d8038bc88b6121c265cf7a6ec5e",
        "title": "偈颂五首  其一",
        "author": "释亮",
        "content": "八十老婆心已灰，强颜抹粉与涂蚽。\n自知潦倒无羞耻，遇兴何妨舞一回。",
        "dynasty": "宋",
        "collection_info": null
    },
    {
        "uuid": "e3ce57efe05a6c882e23aec5fc9f0473",
        "title": "偈颂五首  其二",
        "author": "释亮",
        "content": "柳缘花红春鸟啼，明明祖意报君知。\n箇中直下知端的，已落吾家第二机。",
        "dynasty": "宋",
        "collection_info": null
    },
    {
        "uuid": "62f02a09b7d6f937d36c6f661e3dbf70",
        "title": "偈颂五首  其三",
        "author": "释亮",
        "content": "参学事，绝商量，急着眼，快承当，处处无非安乐乡。\n阿呵呵，好快活，万两黄金也消得。",
        "dynasty": "宋",
        "collection_info": null
    },
    {
        "uuid": "bba4ac6c8a603307af0abad152cf3e64",
        "title": "偈颂五首  其四",
        "author": "释亮",
        "content": "狂风暴雨轰霹坜，满庭撼动花狼籍。\n红红白白已周遮，何劳饭袋重拈出。",
        "dynasty": "宋",
        "collection_info": null
    },
    {
        "uuid": "ade171d3af815fee1e91d3c6f415ec4c",
        "title": "偈颂五首  其五",
        "author": "释亮",
        "content": "金风起，树叶落，体露堂堂活鱍鱍。\n报君知，快领略。\n回头转脑拟思量，错认笊篱作木杓。",
        "dynasty": "宋",
        "collection_info": null
    },
    {
        "uuid": "5dbff7849e99b418455de1b174e7f597",
        "title": "颂古四首  其一",
        "author": "释亮",
        "content": "你有主丈与主丈，你无主丈夺主丈。\n拨乱干坤几箇知，鶑啼不在花枝上。",
        "dynasty": "宋",
        "collection_info": null
    },
    {
        "uuid": "a4b98a08f7b10acc262b144b9aa91034",
        "title": "颂古四首  其二",
        "author": "释亮",
        "content": "几年湖海不知羞，一见桃花自点头。\n堪笑傍观犹眼热，也来趁队逞风流。",
        "dynasty": "宋",
        "collection_info": null
    },
    {
        "uuid": "add3cb278c68f0097f44cc628ff823ac",
        "title": "颂古四首  其三",
        "author": "释亮",
        "content": "饥时定闻饥，饱时定闻饱。\n婆子在台山，赵州勘破了。",
        "dynasty": "宋",
        "collection_info": null
    },
    {
        "uuid": "3b5c124c2ca03f8a78f45ae9f6049787",
        "title": "颂古四首  其四",
        "author": "释亮",
        "content": "一色通身白，天然绝点尘。\n咤沙当古路，不吼也惊人。",
        "dynasty": "宋",
        "collection_info": null
    },
    {
        "uuid": "f2545ce9b08aac005b72aa5b78dab784",
        "title": "建康黄尚书请住清真曾以颂却之",
        "author": "释亮",
        "content": "彻骨穷来不厌穷，横眠倒卧白云中。\n饥餐一钵和罗饭，此外无能振祖风。",
        "dynasty": "宋",
        "collection_info": null
    },
    {
        "uuid": "a99e421fde89296ced7734264b342f00",
        "title": "悼遯庵",
        "author": "释亮",
        "content": "无端拗曲作直，平白换人眼睛。\n而今双履归去，且喜天下太平。",
        "dynasty": "宋",
        "collection_info": null
    },
    {
        "uuid": "45808628f007d17c52881d828bffa470",
        "title": "藤簟",
        "author": "释亮",
        "content": "打成一片凝如水，风吹不动寒光起。\n饭饱齁齁快活眠，不知身在秋波裏。",
        "dynasty": "宋",
        "collection_info": null
    },
    {
        "uuid": "de9208030059b7532513e18c62679584",
        "title": "开涂田道者求语",
        "author": "释亮",
        "content": "大海波涛涌，道人愿力坚。\n当头一截断，万顷看平田。",
        "dynasty": "宋",
        "collection_info": null
    },
    {
        "uuid": "01c6553845480df3c118428ce056b98b",
        "title": "光维那归乡",
        "author": "释亮",
        "content": "光境俱亡了，寒潭彻底清。\n泝流翻巨浪，五十四州惊。",
        "dynasty": "宋",
        "collection_info": null
    },
    {
        "uuid": "e63ae40cd73396e8fb1b10e0b389204c",
        "title": "寄天童痴绝和尚",
        "author": "释亮",
        "content": "潦倒西山百不能，随身頼有一枝藤。\n东撑西拄消閒日，甘作荒山小院僧。",
        "dynasty": "宋",
        "collection_info": null
    },
    {
        "uuid": "95ea1bd0fae10bd01201b6ab209b708b",
        "title": "达上人乞语",
        "author": "释亮",
        "content": "达道应须併六贼，六贼併了何所得。\n十方坐断眼头空，观音院裏无弥勒。",
        "dynasty": "宋",
        "collection_info": null
    },
    {
        "uuid": "cc6794f041d76fdbaede51028c1ae776",
        "title": "碧云寄华藏故旧",
        "author": "释亮",
        "content": "碧云深处望湖山，时步松门独往还。\n眼底故人都不见，但闻幽鸟语关关。",
        "dynasty": "宋",
        "collection_info": null
    },
    {
        "uuid": "fb9ecaaa256dad828b61620c4b073133",
        "title": "见侍者求语",
        "author": "释亮",
        "content": "三呼三应箭锋拄，不呼不应全体露。\n汝从雪窦到灵山，步步蹋着无差互。",
        "dynasty": "宋",
        "collection_info": null
    },
    {
        "uuid": "843d00f583265a778ad7180f36da02a5",
        "title": "光上人求语",
        "author": "释亮",
        "content": "光明寂照徧河沙，认着依前满眼花。\n丧尽诸缘回首看，寥寥四顾绝周遮。\n绝周遮处未为是，更须知有祖师关。\n透得关，生死佛魔甚屎屁。\n时来平地一声雷，四海五湖如鼎沸。",
        "dynasty": "宋",
        "collection_info": null
    },
    {
        "uuid": "2f37d4ac6dacb08007df80cd0b09e4be",
        "title": "古禅人乞语",
        "author": "释亮",
        "content": "底事完全亘古今，何劳特地徧参寻。\n草鞋蹋破知端的，悔涉山川恨转深。",
        "dynasty": "宋",
        "collection_info": null
    }
]