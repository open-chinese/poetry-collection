[
    {
        "title": "赋秀远堂",
        "author": "赵德孺",
        "content": "翰林李谪仙，埋骨青山下。\n平生爱此山，老去终不舍。\n放逐鹓鹭行，追随鸡黍社。\n文采今尚存，英风满松槚。\n寥寥五百年，好尚世所寡。\n韩子荆州后，为求袭良冶。\n乃祖当时辈，异代同潇洒。\n结堂山之阳，真趣非少假。\n秀色来天外，远势包平野。\n烟岚浮翠黛，揽之不容把。\n徜徉盘谷游，屡请秣吾马。\n时无谪仙人，登临谁赋者。\n九原如可作，一奠招魂斝。",
        "dynasty": "宋",
        "collection_info": null
    },
    {
        "title": "中隠庵",
        "author": "赵德孺",
        "content": "在昔避世贤，隠居岂自喜。\n甘守西山饿，清洗颍阳耳。\n一旦事高尚，万古激贪鄙。\n孰谓乐山林，便可轻朝市。\n窃笑效颦人，不知捧心美。\n妄将凡庸姿，敢希明哲轨。\n盗此嘉遯名，纷若干时子。\n仕途指捷径，矫僞污青史。\n圣朝扬仄陋，采录无遐迩。\n不遗下体葑，况乃中乡芑。\n多士生此时，贫且贱焉耻。\n梦自傅岩来，猎从渭滨起。\n隠君闻此风，翻然乌可已。\n聊为知者道，庶达名庵旨。",
        "dynasty": "宋",
        "collection_info": null
    }
]