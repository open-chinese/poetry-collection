[
    {
        "uuid": "ca3da183502722c44cb98015d5323af2",
        "title": "玉楼春 谪仙暂下金銮殿",
        "author": "李朝卿",
        "content": "谪仙暂下金銮殿。\n开宴瑶池春未晚。\n飞琼献舞锦靴寒，弄玉吹箫银字暖。\n奉觞阿母年年劝，犹道碧桃香尚浅。\n花开更待几东风，应见年华千岁换。",
        "dynasty": "宋",
        "collection_info": null
    },
    {
        "uuid": "f498f92c5218f2e023cd77b49f3bd13f",
        "title": "玉楼春 炉烟不断腾金兽",
        "author": "李朝卿",
        "content": "炉烟不断腾金兽。\n香雾入帘波影皱。\n秋堂锦席艳群仙，不惜绮罗萦舞袖。\n昼弦素管春风手，娇妙如花轻似柳。\n劝君须尽眼中欢，绿酒十分千秋寿。",
        "dynasty": "宋",
        "collection_info": null
    },
    {
        "uuid": "5b813ac990171d42fd6be5b381d14b02",
        "title": "玉楼春 厌玉为浆麟作□",
        "author": "李朝卿",
        "content": "厌玉为浆麟作□。\n玉树琼葩长不谢。\n翠帘绣暖燕归来，宝鸭花香蜂上下。\n沙堤佩马催公驾，月白风清天不夜。\n重来赫赫照岩廊，不动堂堂凝泰华。",
        "dynasty": "宋",
        "collection_info": null
    },
    {
        "uuid": "de6a016506f32a4597c48636eb67c65e",
        "title": "小重山 春正浓时月正圆",
        "author": "李朝卿",
        "content": "春正浓时月正圆。\n华堂初燕喜，雨真仙。\n霞衣相对旧貂蝉。\n人间少，福寿子孙贤。\n□□佳非烟。\n花光羞粉艳，敢争妍。\n笑歌声里捧金舡。\n深深愿，松柏永同坚。",
        "dynasty": "宋",
        "collection_info": null
    },
    {
        "uuid": "a96f4480477b84ac04f6a8bd5dd40575",
        "title": "鹧鸪天 万里霜空爽气高",
        "author": "李朝卿",
        "content": "万里霜空爽气高。\n翩翩天雁薄云霄。\n佳祥已协当年梦，岂但非熊可珥貂。\n金笏带，紫花袍。\n朱衣双引玉宸朝。\n百年富贵须平步，仍有功名信史褒。",
        "dynasty": "宋",
        "collection_info": null
    },
    {
        "uuid": "3ccf39fc88aa87c50e46f473b91089fc",
        "title": "西江月 盛德须知异禀",
        "author": "李朝卿",
        "content": "盛德须知异禀，天教占尽秋光。\n一轮明月照华堂。\n荐寿笙歌嘹亮。\n座上簪缨并列，庭前兰玉成行。\n只应难老胜松篁。\n五福人间供仰。",
        "dynasty": "宋",
        "collection_info": null
    },
    {
        "uuid": "718382d2064803a0f64ee6127128e9a5",
        "title": "踏莎行 月挂琼钩",
        "author": "李朝卿",
        "content": "月挂琼钩，日添绣线。\n骑花翻浪重帘卷。\n风传环佩晓珊珊，画堂羯鼓催开宴。\n翠缕香凝，玉膏酒滟。\n仙翁莫诉玻璃满。\n凤衔丹诏下云电。\n千秋长在黄金殿。",
        "dynasty": "宋",
        "collection_info": null
    },
    {
        "uuid": "bc2f26bfcad491627e5fb0f402e51678",
        "title": "鹧鸪天 九凤箫低彩雾高",
        "author": "李朝卿",
        "content": "九凤箫低彩雾高。\n鸾车鹤驭下层霄。\n天教来辅长生帝，宝殿千秋侍赭袍。\n飞急召，促归朝。\n沙路稳为马蹄娇。\n功成并画兰台上，奎画重看御赞褒。",
        "dynasty": "宋",
        "collection_info": null
    }
]