[
    {
        "uuid": "9291945208406fa2de22d1992dd34ae6",
        "title": "钓鱼台",
        "author": "陈允升",
        "content": "罗浮山崒嵂，安有钓鱼台。\n台居观东隅，此名从何来。\n昔时爨下童，辛勤水与柴。\n岁久功行完，豹变山阴霾。\n一朝采幽涧，恍然江海涯。\n篙师舣舟在，相与语诙谐。\n爨童有行计，篙师相与偕。\n得鱼馈主翁，辞去挽不回。\n傍者蹑其踪，扁舟往岩崖。\n始信武陵源，有路通尘埃。\n回视所遗鱼，化作沟中材。\n古有恒真人，事岂欺我哉。\n太公渭水滨，白头佐□□。\n子陵七里滩，清风永可怀。\n爨人去几秋，鱼台尚崔嵬。\n此名照青史，此石封苍苔。\n我来笔其事，灵踪救沈埋。\n山中胜事多，对此空徘徊。",
        "dynasty": "宋",
        "collection_info": null
    }
]