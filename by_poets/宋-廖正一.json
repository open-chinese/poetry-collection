[
    {
        "title": "瑶池宴令・越江吟 飞花成阵",
        "author": "廖正一",
        "content": "飞花成阵。\n春心困。\n寸寸。\n别肠多少愁闷。\n无人问。\n偷啼自搵。\n残妆粉。\n抱瑶琴、寻出新韵。\n玉纤趁。\n南风未解幽愠。\n低云鬓。\n眉峰敛晕。\n娇和恨。",
        "dynasty": "宋",
        "collection_info": null
    },
    {
        "title": "题汝坟驿壁三首  其一",
        "author": "廖正一",
        "content": "阿怜二十颇有余，秀眉丰颊冰琼肤。\n无端欲作商人妇，更枉方寻海畔夫。",
        "dynasty": "宋",
        "collection_info": null
    },
    {
        "title": "题汝坟驿壁三首  其二",
        "author": "廖正一",
        "content": "阿梅笄岁得同欢，懊恼情深解梦兰。\n鶑语轻清花裏话，柳条柔嫩掌中看。",
        "dynasty": "宋",
        "collection_info": null
    },
    {
        "title": "题汝坟驿壁三首  其三",
        "author": "廖正一",
        "content": "淮源距襄阳，亭候逾十舍。\n征鞍背绣帏，云雨□四夜。\n双艷尽倾城，一姝偏擅价。\n独怒蕙心轻，误许商人嫁。",
        "dynasty": "宋",
        "collection_info": null
    },
    {
        "title": "答张十八画",
        "author": "廖正一",
        "content": "玉人风味夙相亲，骨法多奇巫峡神。\n何幸丹青烦右相，坐令虚室四时春。",
        "dynasty": "宋",
        "collection_info": null
    },
    {
        "title": "和吴可权长官",
        "author": "廖正一",
        "content": "士元应展骥，百里聊尔绊。\n函继三异声，江述凭东观。",
        "dynasty": "宋",
        "collection_info": null
    },
    {
        "title": "和李主簿彦和",
        "author": "廖正一",
        "content": "李侯持尺璧，十五城不换。\n倦飞偶栖棘，孤鸣异巢鹳。\n淮海一俊乂，博洽识理乱。\n国论匪与闻，偷将经术断。\n君家文多豪，陵峤贺白观。",
        "dynasty": "宋",
        "collection_info": null
    },
    {
        "title": "和补之梅花",
        "author": "廖正一",
        "content": "蕙兰芳草久睽离，偶洩春光此一枝。\n自许轻盈羞粉白，何人閒丽得邻窥。\n寒欺薄酒魂消夜，月入重帘梦破时。\n幸有暗香襟袖暖，江南归信不应迟。",
        "dynasty": "宋",
        "collection_info": null
    }
]