[
    {
        "uuid": "e835a204c3140835a2497815e5aab8a2",
        "title": "许希",
        "author": "颜太初",
        "content": "京城名利涂，车马相奔驰。\n其间取富贵，往往输巫医。\n前后十数辈，身没名已隳。\n独有许希者，藴蓄何瑰奇。\n始自下蔡来，所处尤喧卑。\n西市三十年，汩汩无人知。\n一朝仗至艺，骤登文石墀。\n三鍼愈上疾，神速不移时。\n酬以六尚官，着籍通端闱。\n旌以三品服，佩紫垂金龟。\n于时称谢毕，西向復陈仪。\n当宁惊且问，历历宣其辞。\n臣传扁鹊术，遇主今得施。\n特此一展谢，臣心不自私。\n主上惜其意，击赏为嘘唏。\n仍给水衡钱，国西命立祠。\n復加灵应号，金额照华榱。\n自此辇毂下，求祷何祁祁。\n我过庆成坊，见之心且悲。\n秦医术虽妙，五腑及四肢。\n所习得其人，千龄祀不亏。\n鲁圣术至大，帝道与民彝。\n所习非其人，一朝反相持。\n小吏师荀况，窃为辨说资。\n作相劝焚书，诈云愚蚩蚩。\n后之为儒者，其心皆李斯。\n昔在布衣日，动守先王规。\n朝谈十二经，夕诵三百诗。\n依凭稽古力，荣进无他歧。\n及居庙堂上，长剑冠峨巍。\n自谓天所赋，焉知有宣尼。\n宣尼断袭封，十经寒暑移。\n他姓为邑官，乡老皆惊疑。\n上章寝不报，九重遭面欺。\n谏官不举失，御史不言非。\n尽为许希笑，得路忘先师。",
        "dynasty": "宋",
        "collection_info": null
    },
    {
        "uuid": "ddc465208801050886c324ccd2ecdf21",
        "title": "东州逸党",
        "author": "颜太初",
        "content": "天之有常度，躔次绝乖离。\n地之有常理，沈潜无变亏。\n人之有常道，高下遵轨仪。\n三才各定位，万古永不移。\n二仪设有变，修德可以祈。\n人道或反常，其乱何由支。\n昔在典午朝，国祚向陵夷。\n日向中夜出，赫赫来东陲。\n地向太极裂，中有苍鹅飞。\n高厚灾且异，人妖亦繁滋。\n始有竹林民，怪诞名不羁。\n次有夷甫辈，高谈慕无为。\n沈湎多越礼，阮籍兼辅之。\n虚名能饰诈，光逸与王尼。\n何曾有先见，不能救其衰。\n张华徒竭力，无以扶其危。\n至今西晋书，读之堪涕洟。\n尔来历千年，炎宋运重熙。\n东州有逸党，尊大自相推。\n号曰方外交，荡然绝四维。\n六籍被诋诃，三皇遭毁訾。\n坑儒愚黔首，快哉秦李斯。\n与世立宪度，迂哉鲁先师。\n流宕终忘反，恶闻有民彝。\n或为童牧饮，垂髽以相嬉。\n或作概量歌，无非市井辞。\n或作薤露唱，发声令人悲。\n或称重气义，金帛不为赀。\n或曰外形骸，顶踵了无丝。\n麀聚復优杂，何者为尊卑。\n遥闻风波民，未见如调饥。\n偶逢绅带士，相对如拘縻。\n不知二纪来，此风肇自谁。\n都缘极显地，多用宁馨儿。\n斯人之一唱，翕然天下随。\n斯人之一趋，靡然天下驰。\n乡老为品状，不以逸为嗤。\n宗伯主计偕，不以逸为非。\n私庭训子弟，多以逸为宜。\n公朝论人物，翻以逸为奇。\n家国尽为逸，礼法从何施。\n我常病其事，中夜起思惟。\n平地三尺限，空车登无歧。\n重载历百仞，所来因陵迟。\n万一染成俗，虽悔何由追。\n众人皆若梦，焉能分其糜。\n众人皆若醉，不知啜其醨。\n天下皆病痿，俾谁就鲁医。\n天下皆病狂，何暇灸其眉。\n幸有名教党，可与决雄雌。\n所嗟九品贱，不得立文墀。\n贾谊惟恸哭，梁鸿空五噫。\n终削南山竹，冒死指其疵。\n愿乘九庙灵，感悟宸心知。\n赫尔奋独断，去邪在勿疑。\n分捕復大索，憸人无孑遗。\n大者肆朝市，其徒窜海湄。\n杀一以戒万，是曰政之基。\n千奴共一胆，胆破众自隳。\n无使永嘉风，败乱昇平时。",
        "dynasty": "宋",
        "collection_info": null
    },
    {
        "uuid": "a0e55cfd8a931d95bb5928e758fb089d",
        "title": "寿冯北部",
        "author": "颜太初",
        "content": "五百年终遘圣朝，相门何日降英髦。\n星杓影射金枢正，月魄光浮碧汉高。\n三世密传张颢印，贰车新得吕虔刀。\n他年善继良弓慕，金字重重有赐袍。",
        "dynasty": "宋",
        "collection_info": null
    }
]