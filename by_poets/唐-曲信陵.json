[
    {
        "title": "移居洞庭",
        "author": "曲信陵",
        "content": "重林将迭嶂，此处可逃秦。\n水隔人间世，花开洞裏春。\n荷锄分地利，纵酒乐天真。\n万事更何有，吾今已外身。",
        "dynasty": "唐",
        "collection_info": null
    },
    {
        "title": "吴门送客",
        "author": "曲信陵",
        "content": "乱山吴苑外，临水让王祠。\n素是伤情处，春非送客时。\n不须愁落日，且愿驻青丝。\n千里会应到，一尊谁共持。",
        "dynasty": "唐",
        "collection_info": null
    },
    {
        "title": "长安道",
        "author": "曲信陵",
        "content": "朱门暎绿杨，双阙抵通庄。\n玉佩声逾远，红尘犹自香。",
        "dynasty": "唐",
        "collection_info": null
    },
    {
        "title": "出自贼中谒恒上人",
        "author": "曲信陵",
        "content": "再拜吾师喜復悲，誓心从此永归依。\n浮生恍忽若真梦，何事于中有是非。",
        "dynasty": "唐",
        "collection_info": null
    },
    {
        "title": "过真律师旧院",
        "author": "曲信陵",
        "content": "寂然秋院闭秋光，过客闲来礼影堂。\n坚冰销尽还成水，本自无形何足伤。",
        "dynasty": "唐",
        "collection_info": null
    },
    {
        "title": "酬谈上人咏海石榴",
        "author": "曲信陵",
        "content": "真僧相劝外浮华，万法无常可叹嗟。\n但试寻思阶下树，何人种此我看花。",
        "dynasty": "唐",
        "collection_info": null
    },
    {
        "title": "句",
        "author": "曲信陵",
        "content": "台笠冒山雨，渚田耕荇花。",
        "dynasty": "唐",
        "collection_info": null
    }
]