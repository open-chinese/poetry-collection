[
    {
        "uuid": "8d46113fbbb5fbc6379a5861b2d5dc6c",
        "title": "谋创领要亭",
        "author": "汪熙",
        "content": "生平酷爱山，好山宁相远。\n知吾入山意，幽致竞牵輓。\n信步杖藜轻，升高腰脚健。\n小雨着黄落，索索声相溷。\n僧窗事事幽，蕉肥野菊曼。\n尘市仅隔水，心安即为遯。\n有岩瞰清溪，古木鬰萝蔓。\n前冈连远嶂，万象纷自献。\n人生有物缘，参合甚符券。\n缘外倘强求，十一失千万。\n此地乃天与，一亭吾欲建。\n寄言岩下石，为偿把钓愿。",
        "dynasty": "宋",
        "collection_info": null
    }
]