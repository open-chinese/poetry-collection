[
    {
        "uuid": "d1898558c6d716b6c5ff1b81418b7a05",
        "title": "诫子弟词  其一",
        "author": "陆九韶",
        "content": "听听听听听听听，劳我以生天理定。\n若还惰懒必饥寒，莫到饥寒方怨命。\n虚空自有神明听。",
        "dynasty": "宋",
        "collection_info": null
    },
    {
        "uuid": "c983cf00dd059f8f1bdae673c6f20d3c",
        "title": "诫子弟词  其二",
        "author": "陆九韶",
        "content": "听听听听听听听，衣食生身天付定。\n酒肉贪多折人寿，经营太甚违天命。\n定定定定定定定。",
        "dynasty": "宋",
        "collection_info": null
    },
    {
        "uuid": "2c18deebeb2d785a1402031ea9c7f0a7",
        "title": "诫子弟词  其三",
        "author": "陆九韶",
        "content": "听听听听听听听，好将孝弟酬身命。\n更将勤俭答天心，莫把妄思损真性。\n定定定定定定定，早猛省。",
        "dynasty": "宋",
        "collection_info": null
    },
    {
        "uuid": "3c1dd36656e4655f7f613854aa2f1e0c",
        "title": "诫子弟词  其四",
        "author": "陆九韶",
        "content": "凡闻声，须有省。\n照自心，察前境。\n若方驰骛速回光，悟得昨非由一顷。\n昔人五观一时领。",
        "dynasty": "宋",
        "collection_info": null
    },
    {
        "uuid": "3c69a20fbcb08cfbabf9ae0c659dcd2e",
        "title": "跃马泉",
        "author": "陆九韶",
        "content": "灵泉蓄幽愤，跃石作良马。\n奔腾曳练驶，追风非泛驾。\n行健石有迹，气骄珠汗洒。\n何当奋厥志，万骑阴山下。",
        "dynasty": "宋",
        "collection_info": null
    },
    {
        "uuid": "7c0bfb8ff559f5c78bd429a9a5463d91",
        "title": "鸣玉泉",
        "author": "陆九韶",
        "content": "朅来坐幽亭，恍在昆山曲。\n清越声盈耳，群工琢良玉。\n又疑跻金阙，仙班佩相属。\n圆环碎琼琚，登降互击触。\n洒然襟袍爽，无处着利欲。\n不贪以为宝，对此景高躅。",
        "dynasty": "宋",
        "collection_info": null
    },
    {
        "uuid": "4e77fac0c99a7dbbf2b89e0c8975681f",
        "title": "试茗泉",
        "author": "陆九韶",
        "content": "邂逅成山行，往往有异景。\n奇峰争呈露，独不见试茗。\n逶迤即道周，澄泓得幽井。\n淆之不可浊，凝然如自省。\n龟蒙于越来，傥亦煮石鼎。\n岂为渴者甘，醉梦当一警。",
        "dynasty": "宋",
        "collection_info": null
    },
    {
        "uuid": "ceebf26cbe7c29e3a566f8aed5cc784a",
        "title": "月石",
        "author": "陆九韶",
        "content": "玉兔爱佳泉，饮泉化为石。\n规圆立山趾，万古终不息。\n应厌旧星躔，盈稀多缺夕。\n自从寄兹踪，表表无晦蚀。\n光彩虽暂埋，体素得不易。\n神物岂终潜，早晚照九域。",
        "dynasty": "宋",
        "collection_info": null
    }
]