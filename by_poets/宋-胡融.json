[
    {
        "uuid": "0e117a15e566cac91a60c2ce883ed630",
        "title": "望海石",
        "author": "胡融",
        "content": "枯藤拄苔磴，长啸凌秋风。\n天空白露下，碧落摩青铜。\n夜半见海日，发轫扶桑红。\n黄支与流求，出没白浪中。\n久夸坎井见，始知天壤空。\n招手唤海童，寄书蓬莱宫。\n我欲蹲此石，投竿慕任公。\n巨鳌傥可得，持压江之东。",
        "dynasty": "宋",
        "collection_info": null
    },
    {
        "uuid": "1d19f9ede04a93ce6009a6bcaeab86c9",
        "title": "炼丹井",
        "author": "胡融",
        "content": "荒巅有野井，古意豁冥搜。\n藓石已摧剥，云萝閟清幽。\n忆昔抱朴翁，炼液栖高丘。\n朝饮井中泉，暮濯井下流。\n丹成已蝉蜕，岩花几春秋。\n但见虎豹蹏，印迹碧甃头。\n举瓢酌寒泉，一饮销百忧。\n日暮洞恍惚，攀桂聊淹留。",
        "dynasty": "宋",
        "collection_info": null
    },
    {
        "uuid": "f8f8c6dd79800d09677bf358c8449939",
        "title": "墨池",
        "author": "胡融",
        "content": "吾闻逸少笔，人手铦如戈。\n结庐在华顶，凿池派天河。\n书将鬼汗写，墨遣神手磨。\n掞藻卧白云，秃兔堆成坡。\n临池日月远，素流变玄波。\n咨嗟抚遗蹟，寒猨啼薜萝。\n搏壁寻瘗鹤，入洞求换鹅。\n长松落青荫，石巘空摩挲。",
        "dynasty": "宋",
        "collection_info": null
    },
    {
        "uuid": "6e50d88de06da76b11b870f62e96f7ab",
        "title": "书堂",
        "author": "胡融",
        "content": "右军本清真，名题列仙籍。\n朝披赤城霞，凭崖望南极。\n不读人閒书，诛茅近东壁。\n松窗拂青霭，石架横野色。\n草圣天仙求，竹扇山猨觅。\n不有铁石心，敢迩虎豹迹。\n高歌振林木，上与霄汉迫。\n时有太一星，拥杖照几席。",
        "dynasty": "宋",
        "collection_info": null
    },
    {
        "uuid": "9d94c5add8d50cfd13987e39d652966f",
        "title": "黄经洞",
        "author": "胡融",
        "content": "平生山水癖，遐往心独歖。\n采秀凌丹丘，忽遇白云子。\n腰剑苍龙活，野袂青霞起。\n邀我石洞行，共坐啖石髓。\n架有黄庭经，犹是东晋纸。\n粲若锥画沙，其字大如指。\n口传却老术，长跪与进履。\n吾心在魏阙，焉得给薪水。",
        "dynasty": "宋",
        "collection_info": null
    },
    {
        "uuid": "e660479b357d41c64f3f6990b5b0c2bc",
        "title": "伏虎坛",
        "author": "胡融",
        "content": "顗公天人师，猛虎屡欲瞋。\n形体掘槁木，鸷心化为仁。\n猥厕龙象侧，而作猫犬驯。\n砺齿怖天魔，掉尾迎山君。\n西伯困羑里，仲尼畏匡人。\n人心害贤圣，宁与猛虎邻。",
        "dynasty": "宋",
        "collection_info": null
    },
    {
        "uuid": "216e732c90868da4a9f150d49f6e0c85",
        "title": "葛仙茗园",
        "author": "胡融",
        "content": "绝巘匿精庐，苍烟路孤迥。\n草秀仙翁园，春风坼幽茗。\n野僧四五人，脑绀瞳子炯。\n携壶汲飞瀑，呼我烹石鼎。\n风涛泻江滩，松籁起林岭。\n七椀鏖郝源，一水斗双井。\n我虽冠屦缚，心乐祇园静。\n濯足卧禅扃，幽梦堕蒙顶。",
        "dynasty": "宋",
        "collection_info": null
    },
    {
        "uuid": "b5252ad64bf5c4d81bed16eb0d2d7ccc",
        "title": "葛仙宅",
        "author": "胡融",
        "content": "仙翁卧云日，种松药炉东。\n千载鳞鬣古，突兀成老龙。\n蜕骨入霄汉，横身饮长风。\n上有玄鹤巢，下有白蚁宫。\n先生昔羽化，鸡犬尽凌空。\n如何刀圭妙，失此十八公。",
        "dynasty": "宋",
        "collection_info": null
    },
    {
        "uuid": "68a4b898cf95ab32185be67ff6c61306",
        "title": "桐柏山",
        "author": "胡融",
        "content": "清晓骑白鹿，直上桐柏山。\n山环若城郭，琪树鬰参天。\n青猨导我路，如入崆峒巅。\n瑶草被阪绿，琼蕊凌霜繁。\n旁瞰老子宫，玲珑隠林閒。\n垩栋天马出，绛柱雕龙盘。\n歖与冥寂士，共谈秋水篇。\n散髮松下啸，拂霞石上眠。\n赠我玄玉膏，相期凌紫烟。",
        "dynasty": "宋",
        "collection_info": null
    },
    {
        "uuid": "f4c5bf1011bf16728f350093a3b16113",
        "title": "琼台",
        "author": "胡融",
        "content": "璇台插中天，仙圣展游眺。\n亭亭珠玕树，蒙日光照曜。\n上有天乐鸣，嘈杂声要妙。\n浮丘倚岩听，玉女排云笑。\n兹游偿夙心，时闻八鸾啸。\n搴茎茹金芝，援藟爱青峭。\n琅琊失孤岫，渤海播圆峤。\n抵掌嗤客星，石濑坐投钓。",
        "dynasty": "宋",
        "collection_info": null
    },
    {
        "uuid": "873b5203a4dcb6a60c09a455f6874987",
        "title": "双阙",
        "author": "胡融",
        "content": "朝游双阙下，遂登双阙上。\n峻壁束清溪，石扇阖奔嶂。\n旁通风云气，下蓄关键状。\n高踰剑阁竦，狭过彭门壮。\n我行季秋月，霜飙扫霾瘴。\n崖枯水还壑，巴峡失清涨。\n矫步凌丹梯，陟崄神愈王。\n作书遗家人，咋指悔狂妄。",
        "dynasty": "宋",
        "collection_info": null
    },
    {
        "uuid": "66cad7af96caa31dc1479b7a55c18fc1",
        "title": "玉霄峰",
        "author": "胡融",
        "content": "青冥玉霄顶，静夜无纤埃。\n手携赤松子，拂石坐苍苔。\n举瓢呼海月，长虹贯金罍。\n挂剑桂树枝，洗手天河洄。\n我欲铲崖嶂，涉海登蓬莱。\n要观中州碑，鼓枻云涛堆。\n风波虽可越，长鲸正崔嵬。",
        "dynasty": "宋",
        "collection_info": null
    },
    {
        "uuid": "1a6e66fc579a5c7ee26d06c4d1339883",
        "title": "桐柏碑",
        "author": "胡融",
        "content": "韩公在大历，高名悬日月。\n游戏翰墨场，八分独奇绝。\n遥嗤程邈钝，近鄙伯喈拙。\n我来桐柏巅，洗眼见碑碣。\n峍屼挟风霜，钟簴粲成列。\n龟跗閟琳宇，铁画照清越。\n至今毡墨工，石本走胡越。\n引袖拂台山，山尽字乃灭。",
        "dynasty": "宋",
        "collection_info": null
    },
    {
        "uuid": "7d4710d69210233c37c7520f14393dbf",
        "title": "登石台山与刘次皋李揆王度周仲卿联句",
        "author": "胡融",
        "content": "璇台插中天，干坤发端倪。\n荆榛夹险道，自古谁攀跻。\n嘉予二三友，乘兴同杖藜。\n行行陟其巅，一游手自携。\n上摩白兔宫，下蹑青云梯。\n傲晲羣动间，太仓米一稊。\n俯瞰万家邑，户牖开蜜脾。\n羣峦尽东骛，驶若万骥驰。\n马秦忽破碎，象岛尤瑰琦。\n杜鹃状雄尊，白鲤波连漪。\n视城横朱鸟，秀连秋水湄。\n崟崟摘星岭，上可扪南箕。\n羽人炼丹丘，迄今有遗基。\n维西控桐柏，岩壑争献奇。\n鴈荡直括苍，势自金庭□。\n奔雷三十六，赶起龙凤姿。\n继北际四明，坞岙非人窥。\n天门何荡荡，香岩独嵬嵬。\n帽峰冠朝霞，髻山染夕霏。\n眼阔浮世狭，身高众山低。\n清游慨俗子，险语惊山魑。\n持杯迭献酬，磨石共镌题。\n短李才调逸，手力拔象犀。\n髯胡诗之豪，鼻息干云霓。\n閒雅推王子，皎然霞外期。\n刘君一癯仙，胸中无町畦。\n周节万夫敌，猛将闻鼓声。\n或倦而憇石，或勇而临涯。\n或袖手冥搜，或抵掌滑稽。\n或倚松盘桓，或望云惨悽。\n矫矫出笼鹤，卑卑在樊篱。\n静躁各异物，物情无不齐。\n来涂逢野妪，问我何所知。\n自言石出世，曾梦金仙栖。\n献岁买官酒，登山酹地祇。\n君今契我梦，从此开山蹊。\n彼妪尚尔耳，我曹焉已而。\n他年五君咏，永勒兹山陲。",
        "dynasty": "宋",
        "collection_info": null
    }
]