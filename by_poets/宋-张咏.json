[
    {
        "uuid": "1f8b270f5f64632460a3e8bb28ed910d",
        "title": "悼蜀四十韵",
        "author": "张咏",
        "content": "蜀国富且庶，风俗矜浮薄。\n奢僭极珠贝，狂佚务娱乐。\n虹桥吐飞泉，烟柳闭朱阁。\n烛影逐星沈，歌声和月落。\n斗鸡破百万，呼卢纵大噱。\n游女白玉珰，骄马黄金络。\n酒肆夜不扃，花市春惭怍。\n禾稼暮云连，纨绣淑气错。\n熙熙三十年，光景倏如昨。\n天道本害盈，侈极祸必作。\n当时布政者，冈思救民瘼。\n不能宣淳化，移风復俭约。\n情性非方直，多为声色着。\n从欲窃虚誉，随性纵贪攫。\n蚕食生灵肌，作威恣暴虐。\n佞冈天子听，所利唯剥削。\n一方仇恨兴，千里攘臂跃。\n火气烘寒空，雪彩挥莲锷。\n无人能却敌，何暇施击柝。\n害物黜货辈，皆为白刃烁。\n瓦砾积台榭，荆棘迷城郭。\n里第锁苔芜，庭轩喧燕雀。\n斗粟金帛市，束蒭罗绮博。\n悲夫骄奢民，不能饱葵藿。\n朝廷命元戎，帅师荡凶恶。\n虎旅一以至，枭巢一何弱。\n燎毛焰晶荧，破竹锋熠爚。\n兵骄不可戢，杀人如戏谑。\n悼耄皆丽诛，玉石何所度。\n朱能翦强暴，争先谋剽掠。\n良民生计空，赊死心陨穫。\n四野构豺狼，五亩孰耕凿。\n出师不以律，余孽何由却。\n鄙夫炽蜂虿，寡术能笼络。\n边陲未肃清，胡颜食天爵。\n世方尚奔竞，谁復振謇谔。\n黄屋远万里，九重高寥廓。\n时称多英雄，才岂无卫霍。\n近闻命良臣，拭目观奇略。",
        "dynasty": "宋",
        "collection_info": null
    },
    {
        "uuid": "bec15cec8820643d3317fa6cee1fa3fc",
        "title": "劝学",
        "author": "张咏",
        "content": "大化不自言，委之在英才。\n玄门非有闭，苦学当自开。\n世上百代名，莫遣寒如灰。\n晨鸡固自勉，男子胡为哉。\n胸中一片地，无使容纤埃。\n海鸥尚可狎，人世何嫌猜。\n勤慎君子职，颜闵如琼瑰。\n剋薄小人事，斯辈真可哀。\n放荡功不遂，满盈身亦灾。\n将心须内疚，祸福本无媒。",
        "dynasty": "宋",
        "collection_info": null
    },
    {
        "uuid": "da0dedf830d3e383990046c585a753ab",
        "title": "愍农",
        "author": "张咏",
        "content": "悠悠世事称无穷，千灵万象生虚空。\n活人性命由百谷，还须着意在耕农。\n自有奸民逃禁律，农夫倍费耕田力。\n青巾短褐皮肤干，不避霜风与毒日。\n暮即耕兮朝即耘，东坻南壠无闲人。\n春秋生成一百倍，天下三分二分贫。\n天意昭昭怜下土，英贤比迹生寰宇。\n惩奸济美号长材，来救黎元暗中苦。\n我闻愍农之要简而平，先销坐食防兼并。\n更禁贪官与豪吏，愍农之道方始行。",
        "dynasty": "宋",
        "collection_info": null
    },
    {
        "uuid": "d66dae1982dfd6965a76c1fb54c1d787",
        "title": "缉书斋",
        "author": "张咏",
        "content": "绿流北面桃花中，书斋闲锁尘蒙笼。\n纱窗挂户明月空，阶前草深鸣细虫。\n千书閟久阴生蠹，治世之文欲无绪。\n雕梁语燕不復归，华池皓鹤先飞去。\n我来憩驾吟青春，呼奴啸匠连挥斤。\n一日整庭户，二日芟荆榛。\n薙草留蕙若，扫径连松筠。\n千花万木似得意，幽香细韵来相亲。\n众口藉藉道，一以如初新。\n伊余世上耽书客，古今万事罗胸臆。\n运海抟风当振翼，任是青天更高碧。",
        "dynasty": "宋",
        "collection_info": null
    },
    {
        "uuid": "3c41364d81460552bc1f83c9ec7d51cb",
        "title": "阳春曲",
        "author": "张咏",
        "content": "东风习习吹庭树，知道春权移日驭。\n青红独解露春心，凝冷无言避春去。\n大有閒阶白日长，清词丽句祝春皇。\n春皇不肯论功烈，惟有年年君道昌。",
        "dynasty": "宋",
        "collection_info": null
    },
    {
        "uuid": "3320488b266e677f4a8c5c540d167810",
        "title": "劝酒惜别",
        "author": "张咏",
        "content": "春日迟迟辗空碧，绿杨红杏描春色。\n人生年少不再来，莫把青春枉抛掷。\n思之可不令人惊，中有万恨千愁并。\n今日就花始畅饮，座中行客酸离情。\n我欲为君舞长剑，剑歌苦悲人苦厌。\n我欲为君弹瑶琴，淳风死去无回心。\n不如转海为饮花为幄，赢取青春片时乐。\n明朝匹马嘶春风，洛阳花发臙脂红。\n车驰马走狂似沸，家家帐幕临晴空。\n天子盛明君正少，勿恨功名苦不早。\n富贵有时来，偷閒强欢笑。\n莫与离忧贾生老。",
        "dynasty": "宋",
        "collection_info": null
    },
    {
        "uuid": "7df10f1279d5744bca27d9aa3d1c0599",
        "title": "解嘲",
        "author": "张咏",
        "content": "我本高阳徒，平生意气凌清虚。\n词锋即日未见试，壮年束手来穷途。\n蛟龙岂是池中物，风雨不夹狂不得。\n五都年少莫相猜，鸾凤鸡犬非朋侪。\n志士抱全节，愚下焉復知。\n宁作鸾凤饥，不为鸡犬肥。\n君不见淮阴汉将未逢时，市人颇解相轻欺。\n又不闻宣尼孜孜救乱治，厄宋围陈亦何已。\n往者尚有然，余生勿多耻。\n休夸捷给饶声光，莫以柔滑胜刚方。\n我爱前贤似松柏，肯随秋草凋寒霜。\n道在康民致尧禹，岂要常徒论可否。\n兴来转脚上青云，何必赢馿苦相侮。",
        "dynasty": "宋",
        "collection_info": null
    },
    {
        "uuid": "a42d5e99b5e5a5be3e8b58c46d58c56d",
        "title": "师凤谣",
        "author": "张咏",
        "content": "我闻丹山之凤非有八翼四足兮，又何羽毛之称奇。\n盖仁于不杀，义于知时。\n既信厚于动止，而淳音其用希，是以众鸟乐而从之。\n吾疾夫世之小人兮，曾不知仁义之所为。\n帮卷耳蹙颈背而疾走兮，吾凤之师。",
        "dynasty": "宋",
        "collection_info": null
    },
    {
        "uuid": "e958cb66b186a050ca990a3892c704db",
        "title": "惊栖曲",
        "author": "张咏",
        "content": "天昏昏，月娟娟，惊栖之乌伊哑而翩翾。\n岂非海寒天风恶，扶桑半折枝巢落。\n又非鵰鹗之不仁，邓林何苦难容身。\n吁嚱哉，雏雏弄翼出蓬蒿，欲就鸾凰高垒巢。\n安巢待何时，平林容低枝。\n低枝苦贱良可越，却厌争飞笑鹈鴂。\n星稀夜寒啼转多，恐作枝间断肠血。\n人生功名难与期，听之永夜生忧思。\n援琴欲理惊栖曲，调苦声悲不相续。",
        "dynasty": "宋",
        "collection_info": null
    },
    {
        "uuid": "ebb155685352d226d28c9fd97203b34e",
        "title": "赠刘吉",
        "author": "张咏",
        "content": "天地有至私，刘生与英气。\n学必摘其真，文能取诸类。\n叫回尧舜天，聒破周孔耳。\n通寒不我知，要在欢生意。\n居危不苟全，凭艰立忠义。\n归国有贤名，天子闻之喜。\n倒海塞横流，掀天建高议。\n冒死雪忠臣，谠言警贵侍。\n四海多壮夫，望风毛骨起。\n如今竟陵城，榷司茶菽利。\n鹤情终是孤，仁性困亦至。\n劳劳忧众民，咄咄駡贪吏。\n方期与叫阍，此实不可弃。\n如何不自持，稍负纤人累。\n酣歌引酒徒，乱入垂杨市。\n狂来拔剑舞，踏破青苔地。\n羣口咤若奇，我心忧尔碎。\n请料高阳徒，何如东山器。\n请料酒仙人，何如留侯志。\n去矣刘跋江，深心自为计。",
        "dynasty": "宋",
        "collection_info": null
    },
    {
        "uuid": "2e8f3e2806c5870310f13bcdc788fd56",
        "title": "送韩使君赴任越州十一韵",
        "author": "张咏",
        "content": "圣皇忧越人，与之求良牧。\n矗侯简帝心，受诏荒东服。\n再拜陈苦词，臣生非碌碌。\n未得灭匈奴，虽荣亦为辱。\n戎丑方款盟，宸恩倦兵黩。\n难展穷北威，遂作东南福。\n况有重慎资，足致奸巢覆。\n况有明恕怀，可使夷人伏。\n行歌烟霭空，坐啸江山绿。\n无忧报政迟，只怕征还速。\n他日遗远书，幸勿忘兰菊。",
        "dynasty": "宋",
        "collection_info": null
    },
    {
        "uuid": "0f0a632127f67cd5b28abbccc470e33a",
        "title": "留别博州推官杨丹",
        "author": "张咏",
        "content": "郊亭欲别时，霜叶翻空日。\n男儿志在乘长风，去便离忧惨颜色。\n镆铘煌煌对尊酒，醉舞不成空握手。\n耻唱悠悠易水歌，羞折丝丝关外柳。\n我欲为君操峻节，研清词，古来贤圣同驱驰。\n连城白璧不足道，济时才略为藩篱。\n一以答惠贶，再欲酬心知。\n从今明月夜，应有远相思。",
        "dynasty": "宋",
        "collection_info": null
    },
    {
        "uuid": "0bf8e9d1659a30329a04ca0c9c27435a",
        "title": "淮西叙别",
        "author": "张咏",
        "content": "天门高兮未我揭，驱马淮西阻风雪。\n高阳狂客夜敲门，清谈大笑倾金尊。\n一饮使君楼，腾腾醉未休。\n再约娱宾曲，歌舞喧耳目。\n宛若是子之哲兮，精神多崛奇。\n穆矣簪缨之后兮，动止饶令仪。\n繁花不染君子道，大鹏自有飞鸣时。\n何顾我之弥弥，不可无言而辞。",
        "dynasty": "宋",
        "collection_info": null
    },
    {
        "uuid": "a3ae01c2e49d081736e3f8708a3e4cae",
        "title": "淮西有答",
        "author": "张咏",
        "content": "天教明道知经纶，只在尊君兼庇民。\n鹤板未征身且贱，轻车素佩游红尘。\n飘飘飖飖齐与鲁，半醉半醒陈復楚。\n夜倚西风拔剑舞，拔剑舞，击剑歌，青云路遥心奈何。",
        "dynasty": "宋",
        "collection_info": null
    },
    {
        "uuid": "eb50b1afacc1342e7aba82472a471547",
        "title": "寄晁同年",
        "author": "张咏",
        "content": "昔同白日昇穹碧，还同水国司民籍。\n三年不见频寄书，两月相过忘行役。\n桃花江上雪霏霏，黄鹤楼中风力微。\n幽胜逼人魂欲飞，此时不醉无与归。\n人间美事应有主，别马蹄霑边塞土。\n南楼一望心凄迷，昨夜疏檐滴寒雨。\n休夸笔力驱真风，勿忆云山千万重。\n但偶西风一行雁，杀青相问莫辞慵。",
        "dynasty": "宋",
        "collection_info": null
    },
    {
        "uuid": "bbddbf8a9ab3c03f59f7607c655e3772",
        "title": "寄程说傅逸人",
        "author": "张咏",
        "content": "绿杨阴映长楸道，桃杏初花红影小。\n手扶大白口谈天，得意相欢不知老。\n一从召入金马门，三载长缨事边徼。\n几欲含毫寄别离，悠悠乱思如芳草。",
        "dynasty": "宋",
        "collection_info": null
    },
    {
        "uuid": "c3fc281a83da51259b7f47f5f4732c60",
        "title": "与进士宋严话别",
        "author": "张咏",
        "content": "人之相知须知心，心通道气情转深。\n凌山跨陆不道远，蹑屩佩剑来相寻。\n感君见我开口笑，把臂要我谈王道。\n几度微言似惬心，投杯着地推案叫。\n此事置之无復言，且须举乐催金船。\n人生通塞未可保，莫将閒事萦心田。\n兴尽忽告去，挑灯夜如何。\n弹琴起双舞，拍手聊长歌。\n我辈本无流俗态，不教离恨上眉多。",
        "dynasty": "宋",
        "collection_info": null
    },
    {
        "uuid": "ee641c14a5afcf81ded4cf7e3b5dfac9",
        "title": "赠聂尧",
        "author": "张咏",
        "content": "聂尧怀抱何翘然，游心圣道三十年。\n智泉湍激横碧海，文山奇崛凌青天。\n神充气溢眸子好，常谈尽是经纶道。\n早求入用活苍黔，莫向尘中虚自老。",
        "dynasty": "宋",
        "collection_info": null
    },
    {
        "uuid": "28eda1a9539036c489ae2c23d5d1453e",
        "title": "酬所知",
        "author": "张咏",
        "content": "皇风浩荡吹天地，天下英髦连凤起。\n海鹏一飞一万里，三尺微风何足谓。",
        "dynasty": "宋",
        "collection_info": null
    },
    {
        "uuid": "a2fe0bf027cfe36155b27d3cb24380b1",
        "title": "送张及三人赴举",
        "author": "张咏",
        "content": "才雄扬子云，古称蜀川秀。\n千载遗英声，三贤继其后。\n文章积学成，孝友亦天授。\n远郡得充庭，期将免固陋。",
        "dynasty": "宋",
        "collection_info": null
    },
    {
        "uuid": "1266981b6ce526d96e10d01c32c84695",
        "title": "萧兰",
        "author": "张咏",
        "content": "种萧芳兰中，萧生兰亦瘁。\n它日秋风来，萧兰一齐败。\n自古贤者心，所忧在民泰。\n不復梦周公，中夜独慷慨。",
        "dynasty": "宋",
        "collection_info": null
    },
    {
        "uuid": "5efd2fc6db038199451b62581e290798",
        "title": "东门行",
        "author": "张咏",
        "content": "茫茫六合生万灵，周公孔子留贤名。\n伊余志尚未着调，秋风拔剑东门行。\n金龟典酒知是谁，逢君使我抬双眉。\n眼前万事不足问，要须醉倒高阳池。",
        "dynasty": "宋",
        "collection_info": null
    },
    {
        "uuid": "cd561b1194a2fe14a729dcb1315492ea",
        "title": "白驹谣",
        "author": "张咏",
        "content": "白驹如龙兮逶而迤，红缰未绊兮天之涯。\n秋风万里思乡时，伤离羣兮嘶復悲。",
        "dynasty": "宋",
        "collection_info": null
    },
    {
        "uuid": "cf5af87c31ba70e2736cb2cf9ec2ffb8",
        "title": "悯旱",
        "author": "张咏",
        "content": "皇天诏龙司下土，谷苗干死天未雨。\n如何不念苍生苦，村落𣀃𣀃椎旱鼓。",
        "dynasty": "宋",
        "collection_info": null
    },
    {
        "uuid": "0e3bea0e15a7fbf38481842cab8c7a7a",
        "title": "结交",
        "author": "张咏",
        "content": "古人死恨为交难，交心不移诚可欢。\n须知闇水生波澜，壮夫一欲摧心肝。",
        "dynasty": "宋",
        "collection_info": null
    },
    {
        "uuid": "b62d4d82e44c4b00722006ebb62da467",
        "title": "祛惑",
        "author": "张咏",
        "content": "过与夜光不肯要，捉得泥丸弄到老。\n因嗟蜀望无胸怀，至今号作思归鸟。",
        "dynasty": "宋",
        "collection_info": null
    },
    {
        "uuid": "61c5173b6461ea18a0df2fdae3d92347",
        "title": "酣饮",
        "author": "张咏",
        "content": "不敢指天象，象中皆有神。\n不敢说人事，谩致奸邪嗔。\n岂若内酣饮，兀然陶吾真。\n吾真小不见，吾真大无伦。\n真苟无所适，亦免招悲辛。\n堪笑古人愚，刺轹徒殒身。",
        "dynasty": "宋",
        "collection_info": null
    },
    {
        "uuid": "39e25358590901b9a5e74cee81414e26",
        "title": "二月二日游宝历寺马上作",
        "author": "张咏",
        "content": "春游千万家，美女颜如花。\n三三两两映花立，飘飖尽似乘烟霞。\n我身岂比浮游辈，蜀地重来治凋瘵。\n见人非理即伤嗟，见人欢乐生慈爱。\n花间歌管媚春阳，花外行人欲断肠。\n更觉花心妒兰麝，风来绕郭闻轻香。\n昔贤孜孜戒骄荡，猖狂不是风流样。\n但使家肥存礼让，岁岁春光好游赏。",
        "dynasty": "宋",
        "collection_info": null
    },
    {
        "uuid": "90540c1a5053047037c335e0b2478ae2",
        "title": "书园吏申花开榜子",
        "author": "张咏",
        "content": "后园花开红满枝，太守倦游红不知。\n看花小吏报花信，太守茫然心忽悲。\n头上光阴瞥尔过，昨日少年今老大。\n见说花间舞蝶狂，翻飞更着游蜂和。",
        "dynasty": "宋",
        "collection_info": null
    },
    {
        "uuid": "a150361d2bc50be96d1959210aa3bc34",
        "title": "孟孟词",
        "author": "张咏",
        "content": "胡中不识春时节，门外春迴花未发。\n奴家闻道汉宫春，遥望南天拜新月。\n拜新月，攒双眉。\n别部胡茄声亦悲，低头自叹胡无知。",
        "dynasty": "宋",
        "collection_info": null
    },
    {
        "uuid": "3da55a3bf87535713abc095d86a02e16",
        "title": "筵上赠小英",
        "author": "张咏",
        "content": "天教传百花，抟作小英明如花。\n住近桃花坊北面，门庭掩映如仙家。\n美人宜称言不得，龙脑熏衣香入骨。\n维扬软縠如云英，毫郡轻纱若蝉翼。\n我疑天上婺女星之精，偷入筵中名小英。\n又疑王母侍儿初失意，谪向人间为饮妓。\n不然何得肤如红玉初碾成，眼似秋波双脸横。\n舞态因风欲飞去，歌声遏云长且清。\n有时歌罢下香砌，几人魂魄遥相惊。\n人看小英心不足，我看小英心本足。\n为我高歌送一杯，我今赠尔新翻曲。",
        "dynasty": "宋",
        "collection_info": null
    },
    {
        "uuid": "ec6c27227e7e7bfac5354c157ee0c762",
        "title": "登崇阳县北峰亭",
        "author": "张咏",
        "content": "高榭临公宅，凭轩万木秋。\n乱云横岛屿，鸣雁下汀州。\n到此欲长醉，何门销旧愁。\n若为陶靖节，容易赋归休。",
        "dynasty": "宋",
        "collection_info": null
    },
    {
        "uuid": "c7cc6bb906f1c4fb53f3302d5052163f",
        "title": "登崇阳县美美亭",
        "author": "张咏",
        "content": "万象盘迴处，年来此创亭。\n喧阗当邑地，清绝倚禅扃。\n砌迥波流碧，空凉洞壑青。\n人家晴渡口，渔钓暖沙汀。\n岸竹风成韵，皋禽晓晒翎。\n栽花多是药，题壁半书经。\n远客凭销恨，高僧与勒铭。\n扫苔朝復暮，闲日醉还醒。\n不可穷吟思，将须列画屏。\n浮虚莫轻赏，美美独丁宁。",
        "dynasty": "宋",
        "collection_info": null
    },
    {
        "uuid": "6886f29131e572ad419b5be5fba5c829",
        "title": "县斋秋夕",
        "author": "张咏",
        "content": "才薄难胜任，空销懒惰情。\n公堂羣吏散，苔地乱蛩声。\n隔岁乡书绝，新寒酒病生。\n方今圣明代，不敢话辞荣。",
        "dynasty": "宋",
        "collection_info": null
    },
    {
        "uuid": "a9f1c264b4cf4a2ddcae5d09d330b894",
        "title": "登黄鹤楼",
        "author": "张咏",
        "content": "重重轩槛与云平，一度登临万想生。\n黄鹤信稀烟树老，碧魂乱晚风清。\n何年紫陌红尘息，终日空江白浪声。\n莫道安邦是高致，此身终约到蓬瀛。",
        "dynasty": "宋",
        "collection_info": null
    },
    {
        "uuid": "f82c18a1ad21adc8e923464623800339",
        "title": "新秦遣怀",
        "author": "张咏",
        "content": "貂褐久从戎，因令笔砚慵。\n梳中见白髮，枕上忆孤峰。\n风动沙昏画，寒多雪折松。\n此心无与问，长愿酒盈钟。",
        "dynasty": "宋",
        "collection_info": null
    },
    {
        "uuid": "53160170f58a12135a1719edafdee813",
        "title": "登麟州城楼",
        "author": "张咏",
        "content": "莫问戎庭苦，高栏是夕攀。\n时清官事少，边静戍人閒。\n雉堞临寒水，穹庐倚乱山。\n皇恩正无外，不拟更移关。",
        "dynasty": "宋",
        "collection_info": null
    },
    {
        "uuid": "6ff647aed352ed1914cda0b8f2a61fe6",
        "title": "郡斋秋夕",
        "author": "张咏",
        "content": "久负嵩云约，年来半白头。\n风惊落叶夕，雨滴戍城秋。\n调古将谁合，心狂谩自愁。\n迟迴不能寐，重起凭危楼。",
        "dynasty": "宋",
        "collection_info": null
    },
    {
        "uuid": "f0f64bf9f281521b56be881962e8e22d",
        "title": "邺中留别平仲",
        "author": "张咏",
        "content": "闻说怀经济，乘閒过隠庐。\n话言殊不逆，交分合何如。\n道愧将时背，心非与世疏。\n凄凄重惜别，蝉噪古槐初。",
        "dynasty": "宋",
        "collection_info": null
    },
    {
        "uuid": "2c36415749f6aaa6d89d0dfc07a58f5b",
        "title": "至道乙未蜀中送人东归",
        "author": "张咏",
        "content": "绿杨阴裏卓旌旃，一曲离歌独泫然。\n顾我无才狂似鹿，羡君清节直如弦。\n锦城冠难初平日，帝里春和入谒天。\n好竭忠诚佐真主，莫教寻佞苦妨贤。",
        "dynasty": "宋",
        "collection_info": null
    },
    {
        "uuid": "ebb009763d4ab2f0ccf077a6ae208396",
        "title": "再任蜀川感怀",
        "author": "张咏",
        "content": "官职过身鬓已衰，傍人应讶退休迟。\n从来蜀地称难制，此是君恩岂合违。\n兵火因由难即问，郡城牢落不胜悲。\n无烦苦意思诸葛，只可颁条使众知。",
        "dynasty": "宋",
        "collection_info": null
    },
    {
        "uuid": "6dab2b0949a6bba0fdca33317fbd7a1b",
        "title": "蜀中伤陈恕左丞",
        "author": "张咏",
        "content": "英贤去世世同悲，管葛才能更比谁。\n心尽西山离隠后，名喧深殿受恩时。\n谋猷不枉称人杰，精审真堪作吏师。\n漫就高原向东哭，路长天远岂能知。",
        "dynasty": "宋",
        "collection_info": null
    },
    {
        "uuid": "c6fc4ef7193f8b3f59b845ddf9339605",
        "title": "寄傅逸人",
        "author": "张咏",
        "content": "鸥鹭怜疏野，朝昏绕户飞。\n有谁知此意，独立对斜晖。\n落叶堆荒径，澄泉照白衣。\n圣郡方急善，应好下鱼矶。",
        "dynasty": "宋",
        "collection_info": null
    },
    {
        "uuid": "cac0ab4ae14972f2b5f1ce49af732391",
        "title": "每忆家园乐蜀中寄傅逸人  其一",
        "author": "张咏",
        "content": "每忆家园乐，当年枉用心。\n翻身期济物，明代已腰金。\n守道知无取，防奸似不任。\n休今得休去，谁肯羡为霖。",
        "dynasty": "宋",
        "collection_info": null
    },
    {
        "uuid": "b6690984241eb63762f4761e78bb8273",
        "title": "每忆家园乐蜀中寄傅逸人  其二",
        "author": "张咏",
        "content": "每忆家园乐，名贤共里闾。\n剧谈祛夜疟，幽梦得乡书。\n渐长性情懒，隔年音信疏。\n终嫌累高节，不得荐相如。",
        "dynasty": "宋",
        "collection_info": null
    },
    {
        "uuid": "de6d0445d0d4a2c2b8f36578dad76481",
        "title": "送张及之任谷城",
        "author": "张咏",
        "content": "不求灼灼不卑垂，自爱先贤力自为。\n德行旧多乡曲誉，文章新受圣皇知。\n辞亲西国春方好，去路千峰鹤亦随。\n若到县封修政术，汉南良牧是元龟。",
        "dynasty": "宋",
        "collection_info": null
    },
    {
        "uuid": "511e20aad0d7c191dbaefe165cef96d4",
        "title": "送赵寺丞罢秩游青城山",
        "author": "张咏",
        "content": "公余长闭目，只是老心情。\n闻道寻山去，连忙出户迎。\n好峰须到顶，灵迹要知名。\n迴日从容说，余将少解酲。",
        "dynasty": "宋",
        "collection_info": null
    },
    {
        "uuid": "c8df58722cd6ecd139aad1f94694a3df",
        "title": "金陵郡斋述怀",
        "author": "张咏",
        "content": "傍人往往羡清途，野逸情怀亦自扶。\n官舍四边多种竹，潮沟一面近生芦。\n病嫌见客低徊甚，老觉临官气味麤。\n不信浮名是身累，有时閒捻白髭鬚。",
        "dynasty": "宋",
        "collection_info": null
    },
    {
        "uuid": "0eee8d83488d9e1c93805ff36d687d2e",
        "title": "郡斋书情寄仙游张及",
        "author": "张咏",
        "content": "老去慵仍甚，荣名旧日疏。\n又因经岁病，不答故人书。\n闭閤僧归后，看山吏散初。\n何因问心迹，之子最相于。",
        "dynasty": "宋",
        "collection_info": null
    },
    {
        "uuid": "1bdc9feea95d1350307d829b002ba8e4",
        "title": "淮阳书怀寄朝中亲旧",
        "author": "张咏",
        "content": "圣恩重迭念龙钟，新赐淮阳地望崇。\n纔有筋骸堪策杖，更无情绪可忧公。\n日思旧隠归何计，或问前程笑指空。\n昨日凭高向西望，满川烟树雨蒙蒙。",
        "dynasty": "宋",
        "collection_info": null
    },
    {
        "uuid": "4b8fb42d06dbeb3115009a551ae8380c",
        "title": "游赵氏西园",
        "author": "张咏",
        "content": "蜀中春艷世间殊，比并陈园恐未如。\n数里花光浮暖日，六街尘浄见香车。\n翻空雅乐催欢处，入格新诗上板初。\n方信承平无一事，淮阳閒杀老尚书。",
        "dynasty": "宋",
        "collection_info": null
    },
    {
        "uuid": "cd8ed539668a791373e65685e4086ada",
        "title": "上杨大谏",
        "author": "张咏",
        "content": "东南云物异，端正产贤人。\n才大可高古，名雄始入秦。\n文江横舫檝，艺圃刬荆榛。\n民事忧偏切，金门老更亲。\n天教任孤直，帝亦赏清贫。\n功业荣书史，铨题洽缙绅。\n苦闻辞禄绶，远拟访仙真。\n却顾希颜者，迟留塞草春。",
        "dynasty": "宋",
        "collection_info": null
    },
    {
        "uuid": "0bd4150672ba416ab3066213b3f9403b",
        "title": "寄田锡舍人",
        "author": "张咏",
        "content": "当年心计此心知，忽忽逢人亦自疑。\n枉是忧公生白髮，有何长略谢清时。\n林僧已怪抽身晚，朝侣犹嫌到阙迟。\n多喜通规识幽抱，路遥无处寄相思。",
        "dynasty": "宋",
        "collection_info": null
    },
    {
        "uuid": "d1722073004251f35d319756cdf446a4",
        "title": "寄潭州刘郎中",
        "author": "张咏",
        "content": "宦途声称旧便蕃，朝列皆推比并难。\n受任已过唐刺史，结衔犹是汉郎官。\n遥知万井嗟何暮，酷爱诸峰病亦看。\n老大情怀更多感，相思重迭倚危栏。",
        "dynasty": "宋",
        "collection_info": null
    },
    {
        "uuid": "37e303c5077baad903d356e9d20d175d",
        "title": "寄柏阁宗涓上人",
        "author": "张咏",
        "content": "周衰风雅言为，诗匠着禅衣。\n身世閒云片，烟霞共鹤归。\n引泉凉月动，扫径落花飞。\n自信干时拙，终求对掩扉。",
        "dynasty": "宋",
        "collection_info": null
    },
    {
        "uuid": "51a50dfa44f1ee2eb6e766d04308e8b9",
        "title": "寄郝太冲",
        "author": "张咏",
        "content": "閒愁休问意休疑，此事关身合再思。\n心静易求长世法，气狂难与少年时。\n新编到底将何用，旧好如今更有谁。\n犹忆公堂秋会否，绕窗寒竹夜风吹。",
        "dynasty": "宋",
        "collection_info": null
    },
    {
        "uuid": "649860c09b41a79e8b0acbf6c64038b7",
        "title": "送别苏寺丞",
        "author": "张咏",
        "content": "公身多不定，何路慰飘离。\n莫以微言合，苦将幽思悲。\n山程朝醉少，雪屋夜眠迟。\n即问逢春约，芳菲折赠谁。",
        "dynasty": "宋",
        "collection_info": null
    },
    {
        "uuid": "7525e38ca4d1b7198e2673268881a3ef",
        "title": "送别祝隠士",
        "author": "张咏",
        "content": "龙钟尘满衣，特特叩柴扉。\n暂慰经年别，人惊千里归。\n山川秋末后，风雪雁来稀。\n莫便长休去，明时待发挥。",
        "dynasty": "宋",
        "collection_info": null
    },
    {
        "uuid": "a5d28f22b435bbdf038fa4ca0dc1983a",
        "title": "送马道人归天台",
        "author": "张咏",
        "content": "逢山长欲便辞荣，见说天台益自惊。\n绝顶要归终久住，此时无计伴师行。\n囊携鼎药身难老，路接仙桥眼更明。\n莫笑宦途滋味薄，五湖曾有片帆轻。",
        "dynasty": "宋",
        "collection_info": null
    },
    {
        "uuid": "2d14a87804e878685f0fc30c04472ad6",
        "title": "送人北游",
        "author": "张咏",
        "content": "慈亲别几时，又作北游期。\n万马方征虏，单车欲访谁。\n远身孤剑共，幽抱素琴知。\n应渡黄河夕，波涛惊梦思。",
        "dynasty": "宋",
        "collection_info": null
    },
    {
        "uuid": "31c6a1a0e74672913ba2d0a1c3401b64",
        "title": "归越东旧隠留别秦中知己",
        "author": "张咏",
        "content": "客亭杨柳叶初残，歌咽秋空惨别颜。\n吟爱好峰归越路，醉衝寒雨出秦关。\n烟萝庭户重栖倚，渔浦人家旧往还。\n纵使功名无分得，免教心在怨尤间。",
        "dynasty": "宋",
        "collection_info": null
    },
    {
        "uuid": "1a0878cbfa74705ed6f8f34ba68576b8",
        "title": "送祝隠者",
        "author": "张咏",
        "content": "当年辞聘币，高卧鲁郊西。\n道与常流别，名将往哲齐。\n细虫喧四壁，芳草暗前蹊。\n犹有谈玄叟，时时一杖藜。",
        "dynasty": "宋",
        "collection_info": null
    },
    {
        "uuid": "c5cf090a27250aae61ab76085e9703ac",
        "title": "赠孙曹二生",
        "author": "张咏",
        "content": "西洛繁华外，幽奇二隠同。\n喧卑不主耳，贤达许高风。\n宫水当门落，僧园旧径通。\n看书悲往事，坐石啸晴空。\n世界搜吟内，山川旷望中。\n忧人过忧己，岂是卧云翁。",
        "dynasty": "宋",
        "collection_info": null
    },
    {
        "uuid": "238ad912f92e8bd2171398328ac5c1aa",
        "title": "郊居会傅逸人",
        "author": "张咏",
        "content": "久客倦惊魂，田居乞堑安。\n义宁忘力学，贫要奉亲欢。\n枕外河声老，门前野色宽。\n支流狂绕砌，丛苇品当栏。\n书叶招邻彦，扶筇话肺肝。\n吟怀难契遇，醉语动辛酸。\n隠几岁时变，凭轩雷雨残。\n致君须有分，会此掷鱼竿。",
        "dynasty": "宋",
        "collection_info": null
    },
    {
        "uuid": "820212cf5f7bd37664d0739fec3eaafd",
        "title": "再会传逸人",
        "author": "张咏",
        "content": "分到知心死不轻，几年曾是怆离情。\n微风吹雨雁初下，落叶满阶虫正鸣。\n时静苦嫌论剑略，簟凉频喜转琴声。\n从来共约云泉老，肯向人间占好名。",
        "dynasty": "宋",
        "collection_info": null
    },
    {
        "uuid": "5d9fc3415f848ed5f7c892663050a5c6",
        "title": "贻傅逸人",
        "author": "张咏",
        "content": "少年名节动人羣，避俗深居积水濆。\n几为典衣留远客，半来欹枕看閒云。\n门连酒舍青苔滑，路近沙汀白鸟分。\n谁道无心活黎庶，数篇新制咏南熏。",
        "dynasty": "宋",
        "collection_info": null
    },
    {
        "uuid": "38f81b977c888d6ec87c460d52ced007",
        "title": "郊居寄朝中知己",
        "author": "张咏",
        "content": "年来流水坏平田，客径穷愁自可怜。\n汀苇乱摇寒夜雨，沙鸥閒弄夕阳天。\n狂嫌浊酒难成醉，冷笑清诗不直钱。\n碧落故人知我否，几回相忆上渔船。",
        "dynasty": "宋",
        "collection_info": null
    },
    {
        "uuid": "3dc16a2852bb1bf95f90d1867fe5b229",
        "title": "怀张白逸人",
        "author": "张咏",
        "content": "昔年吟社偶通邻，常贵高风入格真。\n名好已期天共歇，性孤翻与世无亲。\n梁园醉别花烧眼，楚寺秋归鹤伴身。\n从此幽怀不能说，五湖烟月二京尘。",
        "dynasty": "宋",
        "collection_info": null
    },
    {
        "uuid": "63a9cbb9f94c8073798eba656498c86c",
        "title": "访有不遇",
        "author": "张咏",
        "content": "旧径莓苔合，儿童独闭门。\n踏霜归远店，凉月照空尊。\n雁响蒹葭浦，风惊橘柚村。\n知音在何处，凝寂欲销魂。",
        "dynasty": "宋",
        "collection_info": null
    },
    {
        "uuid": "efe490477a2d74161baa98f32303a127",
        "title": "和人惜春",
        "author": "张咏",
        "content": "白日不堑住，催春去忽赊。\n频须倾绿蚁，未忍扫残花。\n渐恐凋双鬓，堪惊远别家。\n歌台重一望，烟柳数行斜。",
        "dynasty": "宋",
        "collection_info": null
    },
    {
        "uuid": "5868da46fa79eabfdbe5e5fee0103488",
        "title": "酬宗人殿院见示诗集",
        "author": "张咏",
        "content": "句好如天设，看来字字精。\n功夫能到此，心意可知清。\n已得风雅正，任从时士轻。\n何当较才用，期与二南并。",
        "dynasty": "宋",
        "collection_info": null
    },
    {
        "uuid": "d7da1f1a75c1244425b5f59ecd0fb9bb",
        "title": "依韵答人九华山图",
        "author": "张咏",
        "content": "每忆眠云处，当檐列翠屏。\n有时聊极目，尽日坐忘形。\n去此心惟苦，悬图恨忽醒。\n数峰秋欲活，虚籁夜重听。\n地镇三吴远，天连万古青。\n几人曾得道，是草即通灵。\n松鹤閒窥鼎，龛僧闇诵经。\n终须卜长往，迴首谢明庭。",
        "dynasty": "宋",
        "collection_info": null
    },
    {
        "uuid": "029633a8dedae58088610878282d08f6",
        "title": "和人登朗州江亭",
        "author": "张咏",
        "content": "城上江亭簇暮烟，城根老树浸江澜。\n何人临静夜歌罢，独客凭高秋兴宽。\n直下路通诸国远，偏东山隔半溪寒。\n渔翁似会清吟意，笑逐江鸥过浅滩。",
        "dynasty": "宋",
        "collection_info": null
    },
    {
        "uuid": "f28d0fe8ae947b5219ad2f68dd8318e8",
        "title": "答人惠四明山蕉叶扇",
        "author": "张咏",
        "content": "团团休復颂齐纨，蕉叶精新举世传。\n更爱四明来处异，可量三伏用时便。\n已无酷暑侵肌骨，肯放青蝇触几筵。\n因藉仁风慰黎庶，宁知不及古人贤。",
        "dynasty": "宋",
        "collection_info": null
    },
    {
        "uuid": "c95508fa0a693e79e5a30a1728f13e98",
        "title": "旅怀",
        "author": "张咏",
        "content": "移文休诮客衣尘，欲去终惭未了身。\n一夕乱蛩惊别恨，满阶红叶怆吟神。\n东周住久知音少，白社抛来旧业贫。\n犹喜陶潜绕篱菊，带霜开得数枝新。",
        "dynasty": "宋",
        "collection_info": null
    },
    {
        "uuid": "5c37d9ff637e35dcf349411fa5bc823c",
        "title": "洛中寓居",
        "author": "张咏",
        "content": "风尘籍籍伴穷迷，旋赁高斋洛水西。\n绿树不知游子恨，夕阳閒引杜鹃啼。\n苔侵旧径来人绝，花满南轩翠竹低。\n自笑诗书冷无味，抱琴阶下草萋萋。",
        "dynasty": "宋",
        "collection_info": null
    },
    {
        "uuid": "0db56abbb8d9f520fffbd348e72a253a",
        "title": "公暇偶作",
        "author": "张咏",
        "content": "世情多与道相违，偶忽公閒便息机。\n贪竞已从心下绝，爱憎还觉眼中稀。\n时文炼漉教归正，圣易参研尽入微。\n本要资身兼报国，安知四十九年非。",
        "dynasty": "宋",
        "collection_info": null
    },
    {
        "uuid": "681ef70025e09c58090a9f01e9c61030",
        "title": "舟行感怀",
        "author": "张咏",
        "content": "风帆江上往来频，渔叟应多笑此身。\n自愧无才酬圣泽，已甘行乐负青春。\n疲赢未復空忘味，纲绪难条欲问津。\n更拟倾杯祝天地，世间不用长奸人。",
        "dynasty": "宋",
        "collection_info": null
    },
    {
        "uuid": "dfd16c98fa9c6a24e4affe112b793d53",
        "title": "舟次辰阳",
        "author": "张咏",
        "content": "昔贤劳苦为忧官，我自无才欲忘餐。\n鸣棹几程滩势恶，宿亭一夜雨声寒。\n山连古洞蛮烟合，地落秋畬楚俗欢。\n虽指公余便东下，好峰犹得捲帘看。",
        "dynasty": "宋",
        "collection_info": null
    },
    {
        "uuid": "a320d540f7ad79b7a3f7c247d98b81b6",
        "title": "游桃源观",
        "author": "张咏",
        "content": "一从仙去失仙源，树老台荒又几番。\n尘世莫嗟无分到，星坛空自有名存。\n竹边风建秋醒眼，花底泉香夜断魂。\n多少寻真旧题处，我来重与拂苔痕。",
        "dynasty": "宋",
        "collection_info": null
    },
    {
        "uuid": "59286a1002b9e3c059c51626122e3e36",
        "title": "舟中晚望桃源山",
        "author": "张咏",
        "content": "仙山初指眼初明，倚棹因妨半日程。\n云裏未忘寻去路，世间争合有浮名。\n岩空闇老松千尺，天静时闻鹤一声。\n更谢暮霞怜惜别，满坡红影照峥嵘。",
        "dynasty": "宋",
        "collection_info": null
    },
    {
        "uuid": "754b705e4677b5c0ad02fc65128cd4ac",
        "title": "幽居",
        "author": "张咏",
        "content": "落花时节掩关初，请绝江城旧酒徒。\n满屋烟霞春睡足，一溪风雨夜灯孤。\n易中有象闲消息，身外无求免叹吁。\n多谢岩僧频见访，欲迴流水又踟蹰。",
        "dynasty": "宋",
        "collection_info": null
    },
    {
        "uuid": "1eab5ffbbe750cb03762c1fde92b8401",
        "title": "旅怀",
        "author": "张咏",
        "content": "儒术精穷久，风尘鬓欲衰。\n知音岂易得，搔首独何为。\n寓舍思亲处，秋原坠叶时。\n乐天吟更苦，笑杀五陵儿。",
        "dynasty": "宋",
        "collection_info": null
    },
    {
        "uuid": "e90b7c8bb9a64410f9476963c9f0285d",
        "title": "吴宫石四正题曰醉石、晒药石、翫月台、朝天坛",
        "author": "张咏",
        "content": "何人移置向何年，牢落空庭见断顽。\n竹外松间滋澹竚，土昏苔染更斓斑。\n贪怜翫月名偏好，莫问朝天信不还。\n閒醉閒吟聊自得，渐无魂梦忆归山。",
        "dynasty": "宋",
        "collection_info": null
    },
    {
        "uuid": "725c81b79a17f38d144986428f7a2e67",
        "title": "旅中感怀",
        "author": "张咏",
        "content": "人世贪名岂是閒，几回思算几凄然。\n故乡路远不得信，寒月夜来还復圆。\n霜趁悲鸿归楚泽，风移残烧下秦川。\n莫言酒作销忧物，更有新诗一两篇。",
        "dynasty": "宋",
        "collection_info": null
    },
    {
        "uuid": "95cb9410e44ba12dc20576457a41fd38",
        "title": "退居近墅",
        "author": "张咏",
        "content": "选得烟村寄掩扉，拙谋翻似解忘机。\n名场未入老将至，乡信不来春欲归。\n窗背晚阴黄鸟语，簟横幽径落花飞。\n何由尽会苍苍意，时復携筇上翠微。",
        "dynasty": "宋",
        "collection_info": null
    },
    {
        "uuid": "c71561097bdb55544b6e10f9f7177253",
        "title": "归隠嵩阳",
        "author": "张咏",
        "content": "浮世事无限，何须要到头。\n壮心为客尽，孤迹卧云休。\n匣剑已全弃，林僧亦少酬。\n从来愁恨意，乞待外人愁。",
        "dynasty": "宋",
        "collection_info": null
    },
    {
        "uuid": "330f2b02d04f3a3b46d0cacaa2510a86",
        "title": "本农",
        "author": "张咏",
        "content": "奢竞苦不息，生民只有冤。\n谁搜元化窟，凿断丽华根。\n使绝侵夺苦，着为明圣恩。\n何烦重师古，即此是羲轩。",
        "dynasty": "宋",
        "collection_info": null
    },
    {
        "uuid": "3f8644d6c04e902737d06d2e46ecaeee",
        "title": "喜雨",
        "author": "张咏",
        "content": "救旱功何远，淋漓昼復昏。\n风雷潜助势，草木岂知恩。\n积霭消残影，枯源涨旧痕。\n朗吟浑得意，重起凭前轩。",
        "dynasty": "宋",
        "collection_info": null
    },
    {
        "uuid": "47caac212b61fc4fac943dd887f7763a",
        "title": "秋霖",
        "author": "张咏",
        "content": "触石便溟蒙，经旬失远空。\n深疑竹箭浪，兼起蓼花风。\n浄长苔痕绿，寒催木叶红。\n苍苍不可问，惆怅汉陵东。",
        "dynasty": "宋",
        "collection_info": null
    },
    {
        "uuid": "4416d6537d4879cae2f538a7a02157c3",
        "title": "庭竹",
        "author": "张咏",
        "content": "挺秀诚堪贵，萧疏在藓庭。\n小桃遮不得，深雪放教青。\n射影池光冷，声敲鹤梦醒。\n牵吟莫可极，重写上前屏。",
        "dynasty": "宋",
        "collection_info": null
    },
    {
        "uuid": "7488df5d7de5dae7a5a9fd861dd2322f",
        "title": "朝日莲",
        "author": "张咏",
        "content": "少得方为贵，根茎岂异莲。\n高低全頼水，舒卷自知天。\n已任羣芳妒，难妨后笑偏。\n向明终有待，呈艷不争先。\n爱重频移席，征求苦费钱。\n兰荪饶酷烈，桃杏愧奢妍。\n应瑞花中绝，标名世上传。\n须栽禁池内，用表太平年。",
        "dynasty": "宋",
        "collection_info": null
    },
    {
        "uuid": "976d1a222ebf6c74c4a157a51c43fbef",
        "title": "弱柳",
        "author": "张咏",
        "content": "枝茎何弱种何缘，着架扶持势可怜。\n但见低垂长卫足，更无疏疏欲参天。\n离情谩指千条线，野兴堪惊一点烟。\n最惜柔谦似君子，夜凉重起绕栏边。",
        "dynasty": "宋",
        "collection_info": null
    },
    {
        "uuid": "624440dec2300b5f8110b0fbacd427bd",
        "title": "曲湖种柳",
        "author": "张咏",
        "content": "曲湖连曲接平芜，前事因循好叹吁。\n不见有源堪畎凿，便来此地费工夫。\n蛙能聚响难停息，莲本含香旧已无。\n夹岸近教多种柳，少延春色向城隅。",
        "dynasty": "宋",
        "collection_info": null
    },
    {
        "uuid": "1582e6718ea20877bd0e7a2085cd38ab",
        "title": "新移蓼花",
        "author": "张咏",
        "content": "蓼丛疏淡老相宜，移傍清流曲岸西。\n红穗已霑巫峡雨，绿痕犹带锦江泥。\n吟狂不觉惊幽鹭，立困翻疑在旧溪。\n官满便应离此去，可怜心绪更难齐。",
        "dynasty": "宋",
        "collection_info": null
    },
    {
        "uuid": "54365382662fc33047c973742d118fda",
        "title": "秋日登美美亭",
        "author": "张咏",
        "content": "野人官职与心违，何况经年未得归。\n一夕秋风无限思，偶来凭槛到斜晖。",
        "dynasty": "宋",
        "collection_info": null
    },
    {
        "uuid": "59cbeba25ef09c1ecf720e96ce9daeae",
        "title": "县斋感怀二首  其一",
        "author": "张咏",
        "content": "前朝官政似无端，彭泽先生百日还。\n堪愧崇阳九河客，明时不敢自归山。",
        "dynasty": "宋",
        "collection_info": null
    },
    {
        "uuid": "e538da8e30517975b176f0dba408c233",
        "title": "县斋感怀二首  其二",
        "author": "张咏",
        "content": "傍人休爱命皇华，即问何能报国家。\n长忆乡园旧庐舍，会须抛印自锄瓜。",
        "dynasty": "宋",
        "collection_info": null
    },
    {
        "uuid": "1792bfa87d6250d91fd1af5383248628",
        "title": "寄高主簿",
        "author": "张咏",
        "content": "青霄数日路歧通，何惜江头暂驻踪。\n犹有同来未归者，县斋寥落倚千峰。",
        "dynasty": "宋",
        "collection_info": null
    },
    {
        "uuid": "8223e329b7ae74b7c5abdd7e0e21c497",
        "title": "同韦主簿祈雨",
        "author": "张咏",
        "content": "栖鸾声誉喧羣口，掷地辞华众莫俦。\n□□□□□祷处，万家瞻仰□□□。",
        "dynasty": "宋",
        "collection_info": null
    },
    {
        "uuid": "1eb79d6be5173037b040ad292864b714",
        "title": "新市驿别郭同年",
        "author": "张咏",
        "content": "驿亭门外叙分携，酒尽扬鞭泪湿衣。\n莫讶临歧再迴首，江山重迭故人稀。",
        "dynasty": "宋",
        "collection_info": null
    },
    {
        "uuid": "a70816cd491cbb1a45e921d250a1b98a",
        "title": "早发鄂渚",
        "author": "张咏",
        "content": "五里亭东晓色分，数峰连络倚青云。\n迴头却愧公车役，孤负沧洲野鹤羣。",
        "dynasty": "宋",
        "collection_info": null
    },
    {
        "uuid": "9d29c49dd9bfba7baf93d685da8ca192",
        "title": "晚泊长台驿",
        "author": "张咏",
        "content": "驿亭斜掩楚城东，满引浓醪劝谏慵。\n自恋明时休未得，好山非是不相容。",
        "dynasty": "宋",
        "collection_info": null
    },
    {
        "uuid": "6ee136012e592181b9c6381dd9abce64",
        "title": "新秦送人东归",
        "author": "张咏",
        "content": "郡斋空古塞垣西，纔喜相逢又解携。\n若值山东豪侠问，嵇生慵更作书题。",
        "dynasty": "宋",
        "collection_info": null
    },
    {
        "uuid": "7298eb39215357165d11f577d4afc4c9",
        "title": "相州官舍",
        "author": "张咏",
        "content": "林木千重闭郡楼，西山浓翠去无由。\n思量自古逃名者，多少清閒到白头。",
        "dynasty": "宋",
        "collection_info": null
    },
    {
        "uuid": "fa685d4a49ab06aae0fba17a296b2fa9",
        "title": "赴职荆湖途中作",
        "author": "张咏",
        "content": "阙下过从礼数频，到官忧事更劳神。\n每逢山驿连宵住，似待孤云悯此身。",
        "dynasty": "宋",
        "collection_info": null
    },
    {
        "uuid": "ebe955f462805663bd559af38127d8e7",
        "title": "杭州一百五日水心亭留题",
        "author": "张咏",
        "content": "湖边三月百花红，湖上游人处处通。\n莫怪此渠来便去，都缘心地似虚空。",
        "dynasty": "宋",
        "collection_info": null
    },
    {
        "uuid": "0a314c88935c43101ac0276a8d740fda",
        "title": "夫差庙",
        "author": "张咏",
        "content": "由来邪正是安危，不信忠廊任伯嚭。\n自古家家有容冶，何须亡国殢西施。",
        "dynasty": "宋",
        "collection_info": null
    },
    {
        "uuid": "f02f8d78cdf20c9c35c5b7cba54874bd",
        "title": "过华山怀白云陈先生",
        "author": "张咏",
        "content": "性愚不肯林泉住，强要清流拟致君。\n今日星驰剑南去，迴头惭愧华山云。",
        "dynasty": "宋",
        "collection_info": null
    },
    {
        "uuid": "f632f529b2aee6f9e31ab414ff29e502",
        "title": "途中",
        "author": "张咏",
        "content": "人情到底重官荣，见我东归夹路迎。\n不免旧溪高士笑，天真丧尽得浮名。",
        "dynasty": "宋",
        "collection_info": null
    },
    {
        "uuid": "59b2126d3cec7c5889440bac980501da",
        "title": "骊山感事",
        "author": "张咏",
        "content": "古来仁圣最忧多，合倚承平纵逸么。\n行幸未停歌未阕，羯胡兵已渡黄河。",
        "dynasty": "宋",
        "collection_info": null
    },
    {
        "uuid": "71b541fc5ad47e160e518d7235552376",
        "title": "再任益州迴留题剑门石壁",
        "author": "张咏",
        "content": "剑门山势碧摩天，匹马重来鬓已斑。\n多頼皇明烛幽远，两川无事得生还。",
        "dynasty": "宋",
        "collection_info": null
    },
    {
        "uuid": "8d8871381c30aaafd3a6712b8142e679",
        "title": "洛中",
        "author": "张咏",
        "content": "翠辇西巡未有期，玉楼烟锁凤参差。\n可怜三月花如锦，狂杀满城年少儿。",
        "dynasty": "宋",
        "collection_info": null
    },
    {
        "uuid": "84461bedf32a208c0426ca48e8cc0a5c",
        "title": "舟行",
        "author": "张咏",
        "content": "江边烟草湿烟江，沙白频翘鹭一双。\n□细不知吟爱甚，雨中时起闭船窗。",
        "dynasty": "宋",
        "collection_info": null
    },
    {
        "uuid": "93b921e3352bcf6750083cf2e5d20aa4",
        "title": "峡路阻风",
        "author": "张咏",
        "content": "嵩云草草失前期，佐主无才鬓有丝。\n牢落江滩阻风夜，峡猿声裏坐多时。",
        "dynasty": "宋",
        "collection_info": null
    },
    {
        "uuid": "ac14f45f8b1897e198eb8faf139a4135",
        "title": "过武陵溪二首  其一",
        "author": "张咏",
        "content": "生平苦爱山兼水，南国晴凝尽可携。\n即问世间谁见我，扁舟初下武陵溪。",
        "dynasty": "宋",
        "collection_info": null
    },
    {
        "uuid": "53592c10446191c5307d07630d1fdef0",
        "title": "过武陵溪二首  其二",
        "author": "张咏",
        "content": "武陵山下水冲溶，往事追寻兴莫穷。\n欲就渔人问閒趣，叶舟齐过蓼湾东。",
        "dynasty": "宋",
        "collection_info": null
    },
    {
        "uuid": "48b75aea75864605d8901abb1a09354d",
        "title": "桃源观",
        "author": "张咏",
        "content": "檐下山光砌下苔，人间重遇眼重开。\n旧林诸子休移诮，已许孤云作计迴。",
        "dynasty": "宋",
        "collection_info": null
    },
    {
        "uuid": "00fd96c3ccf784b59651031285d83b81",
        "title": "夜坐",
        "author": "张咏",
        "content": "流水涓涓落砌莎，竹窗残月冷无多。\n傍人不念思乡苦，独奏南楼一曲歌。",
        "dynasty": "宋",
        "collection_info": null
    },
    {
        "uuid": "1571eecf47ae9176b6c3cf48c3045aa2",
        "title": "弔屈原",
        "author": "张咏",
        "content": "楚王不识圣人风，纵有英贤志少通。\n可惜灵均好才术，一身空死乱离中。",
        "dynasty": "宋",
        "collection_info": null
    },
    {
        "uuid": "22c3f0f78356c29b30237ca59316f707",
        "title": "苦热",
        "author": "张咏",
        "content": "赫日炎炎烁远窗，泉边树底亦无风。\n行人莫便多辞苦，犹胜东郊炙背翁。",
        "dynasty": "宋",
        "collection_info": null
    },
    {
        "uuid": "ef2951506887fb0dc55c66a8f32d449c",
        "title": "雨夜  其一",
        "author": "张咏",
        "content": "四檐寒雨滴秋声，醉起重挑背壁灯。\n世事不穷身不定，令人閒忆虎溪僧。",
        "dynasty": "宋",
        "collection_info": null
    },
    {
        "uuid": "f29fadf3a2195b669b3e176b5fdc3eaf",
        "title": "雨夜  其二",
        "author": "张咏",
        "content": "帘幕萧萧竹院深，客怀孤寂伴灯吟。\n无端一夜空阶雨，滴破思乡万里心。",
        "dynasty": "宋",
        "collection_info": null
    },
    {
        "uuid": "1fd7cc328fcbf665350ce962e21ca42b",
        "title": "谕意",
        "author": "张咏",
        "content": "但求报国莫求名，说着阴功是有情。\n楚汉既分寰宇定，留侯先意便辞荣。",
        "dynasty": "宋",
        "collection_info": null
    },
    {
        "uuid": "ce7bcf99b775c6889b66b9648cb6303b",
        "title": "方竹  其一",
        "author": "张咏",
        "content": "笋从初箨已方坚，峻节凌霜更可怜。\n为报世间邪佞者，如何不似竹枝贤。",
        "dynasty": "宋",
        "collection_info": null
    },
    {
        "uuid": "6d7b9caf88ac3a76bd43409bcdc19fe0",
        "title": "方竹  其二",
        "author": "张咏",
        "content": "枝枝方直绿参参，林叶疏红始见心。\n却恐当时恶圆佞，结根遥向楚云深。",
        "dynasty": "宋",
        "collection_info": null
    },
    {
        "uuid": "c1a1219b1910d1795f5d266dd0c331e9",
        "title": "方竹杖寄苏内翰",
        "author": "张咏",
        "content": "一寻方直剪湘烟，欲寄先愁见赏难。\n指佞扶危两堪试，惟凭不作瘦藤看。",
        "dynasty": "宋",
        "collection_info": null
    },
    {
        "uuid": "d855d59d7cec5f2c2a96dcd85881d619",
        "title": "柳枝词七首  其一",
        "author": "张咏",
        "content": "玉门关外絮飞空，破虏营前画影浓。\n可便消兵无好术，忍教攀折怨春风。",
        "dynasty": "宋",
        "collection_info": null
    },
    {
        "uuid": "4ad87577d74d49af28546ee8d839f971",
        "title": "柳枝词七首  其二",
        "author": "张咏",
        "content": "青连远戍和烟重，静映疏栊窣缕轻。\n游子不归春梦断，南轩一树有啼鸾。",
        "dynasty": "宋",
        "collection_info": null
    },
    {
        "uuid": "705e54453e28ea67103098b2d6c2fe3f",
        "title": "柳枝词七首  其三",
        "author": "张咏",
        "content": "远映天街近绕池，长条无力自相依。\n上阳宫女愁方绝，又是东风有絮飞。",
        "dynasty": "宋",
        "collection_info": null
    },
    {
        "uuid": "5f6d8e233523d72ebd61d78ccf34dd07",
        "title": "柳枝词七首  其四",
        "author": "张咏",
        "content": "轻柔多称地多宜，纔种纤桃又引枝。\n不及垂阴向黎庶，春风一路送亡隋。",
        "dynasty": "宋",
        "collection_info": null
    },
    {
        "uuid": "d8c34cf4ac681f7bedece23745273ca5",
        "title": "柳枝词七首  其五",
        "author": "张咏",
        "content": "海潮声裏越溪头，谁种千株夹乱流。\n安是辞荣同范蠡，绿丝和雨繫扁舟。",
        "dynasty": "宋",
        "collection_info": null
    },
    {
        "uuid": "ffa2bea85887368a91d56850e10114c6",
        "title": "柳枝词七首  其六",
        "author": "张咏",
        "content": "帐偃缨垂已有名，水边花外更分明。\n前贤可得轻词句，几变新声入郑声。",
        "dynasty": "宋",
        "collection_info": null
    },
    {
        "uuid": "9aaf2d8e8b6aa303b6a3ebefc368caea",
        "title": "柳枝词七首  其七",
        "author": "张咏",
        "content": "吴王爱重为游从，岁岁添栽后苑中。\n家国旋亡台榭毁，数株临水尚牵风。",
        "dynasty": "宋",
        "collection_info": null
    },
    {
        "uuid": "9f34afeaf3ff00c7a858580dabe4b8e3",
        "title": "和人牡丹",
        "author": "张咏",
        "content": "桃源分散恨无期，忽意江城见有时。\n歌绕醉围抛不得，几人终夜起题诗。",
        "dynasty": "宋",
        "collection_info": null
    },
    {
        "uuid": "ea28c8ea348da993ae73c6b4e89b6f8b",
        "title": "寄傅逸人",
        "author": "张咏",
        "content": "当年失脚下鱼矶，苦为明朝未得归。\n寄语巢由莫相笑，此心不是爱轻肥。",
        "dynasty": "宋",
        "collection_info": null
    },
    {
        "uuid": "cdb53bf6a1f731dcc1c821a4d7efa7d4",
        "title": "阙下寄傅逸人",
        "author": "张咏",
        "content": "疏疏芦苇映门墙，更有新秋脍味长。\n何事轻抛来帝里，至今魂梦绕寒塘。",
        "dynasty": "宋",
        "collection_info": null
    },
    {
        "uuid": "21ee7a7e29d2ae5a3273e082a2c67560",
        "title": "秋日寄友人",
        "author": "张咏",
        "content": "柳条风暖会吟时，林下池边屐齿移。\n别后过从更疏懒，暮蝉嘹乱不胜悲。",
        "dynasty": "宋",
        "collection_info": null
    },
    {
        "uuid": "b3c766b35dc976bd5b07ab76589da4f8",
        "title": "送别王秘丞",
        "author": "张咏",
        "content": "帝乡三十年前别，江外相逢鬓已衰。\n清论未穷行计速，为君临水立多时。",
        "dynasty": "宋",
        "collection_info": null
    },
    {
        "uuid": "c1af57e99cbe5dd966affa300a265668",
        "title": "送别李司直",
        "author": "张咏",
        "content": "亭下依微见远村，亭中离恨若为论。\n数声歌罢扬帆去，民吏相看有泪痕。",
        "dynasty": "宋",
        "collection_info": null
    },
    {
        "uuid": "25a0df777ba857ede919be768c04f3a7",
        "title": "送魏道士",
        "author": "张咏",
        "content": "江上萧萧木叶飞，天台狂客杖藜归。\n莫嫌俗吏勤相顾，曾是嵩阳旧掩扉。",
        "dynasty": "宋",
        "collection_info": null
    },
    {
        "uuid": "644d68d7d80ce35b6a7e0413171dde34",
        "title": "答刘道人",
        "author": "张咏",
        "content": "嵩阳峰底洞中天，曾共浮丘对掩关。\n知道高閒少兼济，折腰从此到人间。",
        "dynasty": "宋",
        "collection_info": null
    },
    {
        "uuid": "79a922478dae0040acf471b344f9c298",
        "title": "暮春忆友人",
        "author": "张咏",
        "content": "杨花零落暮春风，醉起南轩夕照红。\n閒倚焦桐坐无语，故人相隔海门东。",
        "dynasty": "宋",
        "collection_info": null
    },
    {
        "uuid": "226695778e66172be126f89a2b0eac22",
        "title": "遣兴勉友人",
        "author": "张咏",
        "content": "人生三万六千日，二万日中愁苦身。\n惟有无心消遣得，有心到了是痴人。",
        "dynasty": "宋",
        "collection_info": null
    },
    {
        "uuid": "fbdb3b3eca85cc9a05e7f0dc94414b3f",
        "title": "谢云居山人草鞋",
        "author": "张咏",
        "content": "云居山客草为鞋，路转千峰此寄来。\n昨日公余偷步蹑，万端心绪忆天台。",
        "dynasty": "宋",
        "collection_info": null
    },
    {
        "uuid": "3c812218138b31ed9c1350265ccede21",
        "title": "请人画嵩山图",
        "author": "张咏",
        "content": "嵩阳三十六峰寒，向为明时隠遁难。\n却顾事繁思不及，如何与作画图看。",
        "dynasty": "宋",
        "collection_info": null
    },
    {
        "uuid": "15f0b964e737bc40f37480bda3669152",
        "title": "鹭鸾",
        "author": "张咏",
        "content": "碧芦风暖健精神，烟澹烟浓片影分。\n天怪觅鱼心未足，不教名兴鹤同羣。",
        "dynasty": "宋",
        "collection_info": null
    },
    {
        "uuid": "f6a77ec5e6dc7d09fa719dacf23fc0c7",
        "title": "闻鹧鹕",
        "author": "张咏",
        "content": "画中曾见曲中闻，不是伤情即断魂。\n北客南来心未稳，数声相应过前村。",
        "dynasty": "宋",
        "collection_info": null
    },
    {
        "uuid": "8c1a0f8bd8b332fd4c735eb4ade3b97b",
        "title": "孤舟",
        "author": "张咏",
        "content": "汴水汤汤，维舟中央。\n其去也茫茫，其来也茫茫。\n与其济兮，焉知古之人不同舟而乐康。",
        "dynasty": "宋",
        "collection_info": null
    },
    {
        "uuid": "44b4b53c6ec6554abfdb8c9ef7eb571d",
        "title": "馆中新蝉",
        "author": "张咏",
        "content": "脱尘还与比仙游，露腹何妨近品流。\n嫩殻半遗红药地，细声偏傍绿杨楼。\n诗家取象吟难尽，画格偷真意不休。\n正好儒林拟緌绋，凭栏无苦预悲秋。",
        "dynasty": "宋",
        "collection_info": null
    },
    {
        "uuid": "de96446e8b753c0ab415399628d2dd1c",
        "title": "鹤",
        "author": "张咏",
        "content": "共怜洁白本天姿，纵在泥尘性不卑。\n况是稻粱厌足日，好寻烟月却归时。\n迹参诗雅何年尽，名繫仙经四海知。\n应到昆丘指来历，曾陪鸳鹭浴华池。",
        "dynasty": "宋",
        "collection_info": null
    },
    {
        "uuid": "f26c05895cb9c61bb9df7892d922e717",
        "title": "阙下元夕令领寄大有",
        "author": "张咏",
        "content": "月华潇洒始徘徊，时起平津雅宴开。\n照座玉山皆俊彩，惊人绮句尽仙才。\n秋风未泛鸱夷檝，浮世皆登郢隗台。\n的被邻翁深鄙诮，尚迷繁盛不归来。",
        "dynasty": "宋",
        "collection_info": null
    },
    {
        "uuid": "434df9e7c3873665f19923f9cc4d2733",
        "title": "竹",
        "author": "张咏",
        "content": "卷帘阴薄漏山色，欹枕韵疑寒雨声。\n春晚不知桃李谢，岁寒非避雪霜深。",
        "dynasty": "宋",
        "collection_info": null
    },
    {
        "uuid": "c34f21639bcf7e78f7736d9f4bbfee01",
        "title": "发冷水铺",
        "author": "张咏",
        "content": "冷水东南去路赊，水边山掩见人家。\n无端下马寻幽处，鸥鹭飞飞出荻花。",
        "dynasty": "宋",
        "collection_info": null
    },
    {
        "uuid": "ba28e4599a15bb2a11b880f9ab3aa032",
        "title": "句  其一",
        "author": "张咏",
        "content": "莫嗟黑鬓从头白，终见黄河到底清。",
        "dynasty": "宋",
        "collection_info": null
    },
    {
        "uuid": "b8ec6389fd3e7596cb82439cbe426306",
        "title": "句  其二",
        "author": "张咏",
        "content": "满屋烟霞春睡足，一溪风雨夜灯孤。",
        "dynasty": "宋",
        "collection_info": null
    },
    {
        "uuid": "316ed60c5b14e2efab4e356fc83da924",
        "title": "存目  其一",
        "author": "张咏",
        "content": "诗题：伍员庙首句：胥也应无憾。",
        "dynasty": "宋",
        "collection_info": null
    },
    {
        "uuid": "1529a5716306310f72f0fa195f3e1c73",
        "title": "存目  其二",
        "author": "张咏",
        "content": "诗题：泰伯庙首句：至德本无名。",
        "dynasty": "宋",
        "collection_info": null
    }
]