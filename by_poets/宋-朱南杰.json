[
    {
        "uuid": "7839a13cb613208657d7ffacc2c782c1",
        "title": "垂虹亭",
        "author": "朱南杰",
        "content": "凭虚蝃蝀逼人寒，中有危亭百尺宽。\n天接水腰呈绝景，风回帆脚涨狂澜。\n半篙落日吟将就，一抹晴烟画亦难。\n不是酒杯今日窄，直须邀月上栏干。",
        "dynasty": "宋",
        "collection_info": null
    },
    {
        "uuid": "679b94ca2162e5fcdaf080c2570a58a3",
        "title": "舟行过平江",
        "author": "朱南杰",
        "content": "踪迹平生马少游，功名外物等虚舟。\n不多饮酒常成醉，自在吟诗祇遣愁。\n已幸一帆离锡邑，更宽两日到杭州。\n晓来忽见盘门塔，疑是西湖大佛头。",
        "dynasty": "宋",
        "collection_info": null
    },
    {
        "uuid": "6e0a655968f523636102c845d27dd8fa",
        "title": "枫桥湾酒家有枫桥千古压波光之句用韵以纪所见",
        "author": "朱南杰",
        "content": "枫桥酒味胜官坊，随分红裙取次粧。\n月照乍圆新气象，僧闲不减旧风光。\n一桥地势横分水，两岸人家竞采桑。\n惟有塔铃太多管，笑人来往自玎珰。",
        "dynasty": "宋",
        "collection_info": null
    },
    {
        "uuid": "e767ba3f7fd926bb9971be839d07272a",
        "title": "出嘉兴",
        "author": "朱南杰",
        "content": "舟出嘉禾五里城，僧楼山塔互峥嵘。\n酒旗密比随风舞，渔网横拖漾日晴。\n画舫贵人帆去稳，单衣游女着来轻。\n山歌已接长河堰，到得临平月又明。",
        "dynasty": "宋",
        "collection_info": null
    },
    {
        "uuid": "8f85fe2ee03f825915449bb3b9bd34f2",
        "title": "过长河堰",
        "author": "朱南杰",
        "content": "帆指长河风力微，渔舟箇箇有鱼归。\n一声水际笛三弄，几处梅边竹四围。\n桑伐远扬蚕事熟，花消浓艷柳绵飞。\n西湖只在钱塘外，又见孤山梅子肥。",
        "dynasty": "宋",
        "collection_info": null
    },
    {
        "uuid": "2e0a722bc6ebbb4aef7a6d20f604032f",
        "title": "同刘朋山游湖边作",
        "author": "朱南杰",
        "content": "谁立西湖造化功，峰分南北境相通。\n四时风物絃歌裏，两岸人家图画中。\n堤柳送迎忘尔汝，棹声来往自西东。\n风波便作恩波看，此乐君王与众同。",
        "dynasty": "宋",
        "collection_info": null
    },
    {
        "uuid": "0cc99060f38179719d529c1ea883f878",
        "title": "同陈明叔游湖作",
        "author": "朱南杰",
        "content": "四月湖边冷若秋，先贤堂下繫扁舟。\n山头积翠来新意，波面飘红忆旧游。\n无柰杨花欺倦客，已多荷叶护轻鸥。\n堤边谁道春归了，犹有一声黄栗留。",
        "dynasty": "宋",
        "collection_info": null
    },
    {
        "uuid": "84b4dddc58abf519426379d8feaf191f",
        "title": "和吴𡼣岩韵",
        "author": "朱南杰",
        "content": "春回笔底露潜机，为怯高吟且遯肥。\n又见牛鞭春到日，羞披鹑结旧来衣。\n雪随着处分单厚，梅不关人自密稀。\n归计商量今始定，乐哉心事看云飞。",
        "dynasty": "宋",
        "collection_info": null
    },
    {
        "uuid": "04a8e21dd8f2bb8ff23b7bcf81405a3b",
        "title": "春日呈𡼣岩",
        "author": "朱南杰",
        "content": "朝来惭愧又逢春，总把官身换客身。\n堤柳未归新气象，窗梅犹带旧精神。\n村居牢落谁沽我，吏醉清闲却笑人。\n打迭故书排日去，一樽随意踏芳尘。",
        "dynasty": "宋",
        "collection_info": null
    },
    {
        "uuid": "8f2b81962e5a876175128d5b6b3129f9",
        "title": "张玉轩南园",
        "author": "朱南杰",
        "content": "南园不与昔时同，绵亘规模十里通。\n万石倚山如踞虎，一亭跨水似垂虹。\n虚堂旧占梅边月，曲径新添竹外风。\n诗料满前吟不尽，主人樽酒未应空。",
        "dynasty": "宋",
        "collection_info": null
    },
    {
        "uuid": "d70f84624dd65ec271d4cf39f6191de0",
        "title": "寿实斋侍郎王先生",
        "author": "朱南杰",
        "content": "崧高维岳诵生申，整顿干坤属旧臣。\n天下安危关出处，性中存养自真纯。\n便归紫橐酬公论，已草黄麻授正人。\n天为皇家锡难老，愿将霖雨福斯民。",
        "dynasty": "宋",
        "collection_info": null
    },
    {
        "uuid": "65a515018b103570347d54a3e0a36d48",
        "title": "七夕呈坐间诸友时留平江宿和靖书院次日",
        "author": "朱南杰",
        "content": "叶已鸣秋夜渐长，年年织女会牛郎。\n龙梭暂歇七襄驾，云袖轻飘百和香。\n输我晚凉和月饮，任渠明发渡河忙。\n要知工巧元无用，乐得身闲拙不妨。",
        "dynasty": "宋",
        "collection_info": null
    },
    {
        "uuid": "7621c372383d83536c00f4be02ec7b14",
        "title": "和吴梅庵同登白龙对月韵",
        "author": "朱南杰",
        "content": "秋容满目带微寒，帆稳兰舟驾碧澜。\n照我湖光天共色，袭人花气露初干。\n笑谈红袖日中舞，惊动苍龙水底蟠。\n最是一清无着处，却惭狼籍草杯盘。",
        "dynasty": "宋",
        "collection_info": null
    },
    {
        "uuid": "bb938913a93b1f593b61da6004853f55",
        "title": "饯徐衍道知县",
        "author": "朱南杰",
        "content": "事业文章属当家，刃游余地宰金沙。\n挽回凶岁作丰稔，安集流民绝嘆嗟。\n两载秋霜威盗贼，一犂春雨沃桑麻。\n宽民实意言难尽，胜种河阳满县花。",
        "dynasty": "宋",
        "collection_info": null
    },
    {
        "uuid": "6395b61c5674ae844f90a998772d22a9",
        "title": "饯海盐史后乐",
        "author": "朱南杰",
        "content": "秦溪邑大号难治，后乐三年以德为。\n海阔有楼还旧观，堂深无日不新诗。\n虚舟祇载来时物，实惠常教去后思。\n相业真传公不忝，苍生况是望霖时。",
        "dynasty": "宋",
        "collection_info": null
    },
    {
        "uuid": "cb34695b9fd8a2c403f1391dbc560f5a",
        "title": "朱知镇戎服警盗不惮雪夜酒库在镇外不得与戏呈",
        "author": "朱南杰",
        "content": "戎装元不碍儒冠，盗贼潜窥胆自寒。\n金鼓声闻三里外，旌旗影庇四民安。\n肯从叶力多君子，愧不同盟是酒官。\n龢气酿成年可卜，晓来喜见雪漫漫。",
        "dynasty": "宋",
        "collection_info": null
    },
    {
        "uuid": "8c2e088df4b5923d18606bc07db56bc8",
        "title": "除夜怀刘朋山为坑司干官",
        "author": "朱南杰",
        "content": "失脚糟丘又一春，岁除牢落颇关情。\n谁家不换桃符句，比屋相闻竹爆声。\n旧友未知能铸冶，新年宜入孰陶成。\n来朝无甚人交往，乐得齁齁睡到明。",
        "dynasty": "宋",
        "collection_info": null
    },
    {
        "uuid": "0a9ab368f9b20748b1204f6388e3b5e3",
        "title": "夜坐书怀",
        "author": "朱南杰",
        "content": "挑灯看彻后村诗，忽尔憧憧百所思。\n不待人言已知错，要知分定盍如斯。\n但求甘旨安无事，浪说荣华自有时。\n倒指新篘当已熟，且煨闽芋一中之。",
        "dynasty": "宋",
        "collection_info": null
    },
    {
        "uuid": "80ddefe07d26dc3f2a88786deb058ec7",
        "title": "晓发嘉兴府",
        "author": "朱南杰",
        "content": "晓发嘉兴府，人家门未开。\n闸关船侧过，水涨堰平推。\n浓绿暗官柳，肥红绽野梅。\n城中箫鼓发，知是使君回。",
        "dynasty": "宋",
        "collection_info": null
    },
    {
        "uuid": "68ed0d7d132cfeada5d99cb8568d94bb",
        "title": "舟过吴江县",
        "author": "朱南杰",
        "content": "寺满吴江县，钟声两岸分。\n买鱼嫌少室，沽酒欠文君。\n平地桥边浪，无心岭外云。\n篙人添德色，为策过湖勋。",
        "dynasty": "宋",
        "collection_info": null
    },
    {
        "uuid": "e4ff40e42d545602343252f1460edb48",
        "title": "泊崇德",
        "author": "朱南杰",
        "content": "堰未抵长河，先从古县过。\n诗舟寻旧岸，酒市鬻新歌。\n傍水人家密，依山僧寺多。\n夷犹观未足，无柰月明何。",
        "dynasty": "宋",
        "collection_info": null
    },
    {
        "uuid": "68e53fd2f95aed767ac6a6d6fdbac815",
        "title": "东新桥值雪",
        "author": "朱南杰",
        "content": "间关入帝乡，飞雪断覊肠。\n天地皆明白，山川忽老苍。\n柳眉遮旧影，梅额上新粧。\n客裏急先务，湖边问短航。",
        "dynasty": "宋",
        "collection_info": null
    },
    {
        "uuid": "a40dc858a4a6a01a20f0baf433bd1f73",
        "title": "甲辰入京春深犹雪和吴𡼣岩二首  其一",
        "author": "朱南杰",
        "content": "岁事客裏过，今年祇去年。\n甘贫常寂寂，知己孰拳拳。\n花艷卑崇帐，江流羡祖鞭。\n家山芳意动，野骑盍言还。",
        "dynasty": "宋",
        "collection_info": null
    },
    {
        "uuid": "ae727edd9a55befab0493c0dc84f5d13",
        "title": "甲辰入京春深犹雪和吴𡼣岩二首  其二",
        "author": "朱南杰",
        "content": "掀髯论时事，莫问是邪非。\n绿句池边得，青阳柳外归。\n夜深嫌薄酒，春浅怯单衣。\n门巷雪撩乱，低头且掩扉。",
        "dynasty": "宋",
        "collection_info": null
    },
    {
        "uuid": "6f9e86e967cf1ffc19d495c6d90da6f6",
        "title": "富民犯米四十字以喻之",
        "author": "朱南杰",
        "content": "彼此有人心，人心即讼庭。\n初无深利害，倒自费调亭。\n私意生荆棘，公家有典刑。\n落便宜是益，座右可刊铭。",
        "dynasty": "宋",
        "collection_info": null
    },
    {
        "uuid": "bd0d84c3b2c580c13dbd625123ed0ddc",
        "title": "孤山观梅",
        "author": "朱南杰",
        "content": "费尽年年造化功，精神全在雪霜中。\n一枝映带窗前月，消得逋仙作主翁。",
        "dynasty": "宋",
        "collection_info": null
    },
    {
        "uuid": "113ff44c4d3ce22aad4bc62853baa7c3",
        "title": "陈梅隠求诗",
        "author": "朱南杰",
        "content": "旱岁走江湖，那堪又岁除。\n隠梅非活计，行李盍宁居。\n自有珠玑集，不携朝贵书。\n酬君无好语，索笑谩踌躇。",
        "dynasty": "宋",
        "collection_info": null
    },
    {
        "uuid": "ecf7a4ad092cb73d5574719e1541468d",
        "title": "林竹翁求跋",
        "author": "朱南杰",
        "content": "何物耐交情，林翁竹借名。\n霜严不改操，风劲镇长清。\n袖裏森珠玉，胸中富甲兵。\n江湖莫相笑，已播逸民声。",
        "dynasty": "宋",
        "collection_info": null
    },
    {
        "uuid": "2d2d7910521e5648c76d8f3d267b8b9e",
        "title": "书考",
        "author": "朱南杰",
        "content": "人说宦途好，元来是险途。\n不亲真利害，难话细工夫。\n下考初书一，中心有愧无。\n官卑何展布，三载且糊涂。",
        "dynasty": "宋",
        "collection_info": null
    },
    {
        "uuid": "c96435f8ca0e0a8da0a4c11f4db3a945",
        "title": "刘直孺示拙逸诗编且命着语",
        "author": "朱南杰",
        "content": "拙自愚中来，逸与怠相比。\n限界固分明，差忒亦容易。\n人心自有机，天下本无事。\n更参大学章，终始一诚意。",
        "dynasty": "宋",
        "collection_info": null
    },
    {
        "uuid": "7d98d198999b074a33405b1017158ada",
        "title": "尹楼岩久留华亭",
        "author": "朱南杰",
        "content": "风雷昨夜揭窗纱，未信楼岩不忆家。\n和靖山头春到了，莫因寻鹤负梅花。",
        "dynasty": "宋",
        "collection_info": null
    },
    {
        "uuid": "ad4e3b10d6098d435c382d8de382efbe",
        "title": "摄事华亭归舟口占",
        "author": "朱南杰",
        "content": "挈来司市正花时，补陋支倾费品题。\n顾影自惭身是客，片帆又逐晓风西。",
        "dynasty": "宋",
        "collection_info": null
    },
    {
        "uuid": "336733defbef82fe88809c17c7cd7376",
        "title": "延陵道中即事三绝  其一",
        "author": "朱南杰",
        "content": "笋舆取道自吴干，东作村村喜一般。\n已拜劝农田畯赐，旧租何似放令宽。",
        "dynasty": "宋",
        "collection_info": null
    },
    {
        "uuid": "f924ce3c287875e091a8d8b8a0fb0d74",
        "title": "延陵道中即事三绝  其二",
        "author": "朱南杰",
        "content": "人家密簇近溪旁，旧袂青裙竞采桑。\n相唤相呼相叹息，茧丝岁岁为官忙。",
        "dynasty": "宋",
        "collection_info": null
    },
    {
        "uuid": "592998a3c30443ca932231902a0e8caa",
        "title": "延陵道中即事三绝  其三",
        "author": "朱南杰",
        "content": "小立青帘卖酒家，味虽薄薄胜空茶。\n今年春满疎篱外，数朶轻红出杏花。",
        "dynasty": "宋",
        "collection_info": null
    },
    {
        "uuid": "8785907deb232b2aaeaca5ad836418e2",
        "title": "题吴梅庵和靖索句图",
        "author": "朱南杰",
        "content": "童寒鹤冷雪霏霏，正是先生得句时。\n一段孤清图不尽，梅花从此厌人诗。",
        "dynasty": "宋",
        "collection_info": null
    },
    {
        "uuid": "83236d8cb57b847e352d1d0d052f576f",
        "title": "入京",
        "author": "朱南杰",
        "content": "客怀醉杀也醒醒，昨夜思家梦几惊。\n道阻且长无信息，只将喜鹊验安平。",
        "dynasty": "宋",
        "collection_info": null
    },
    {
        "uuid": "f9e470a282e530ed640457e9d3f4430b",
        "title": "横林遇雨  其一",
        "author": "朱南杰",
        "content": "断当篙师到锡山，片云尼我竹林间。\n短篷展转浑无寐，祇听邮铃去復还。",
        "dynasty": "宋",
        "collection_info": null
    },
    {
        "uuid": "3ac528afa53cfc0ef4a1976e5a3a2744",
        "title": "横林遇雨  其二",
        "author": "朱南杰",
        "content": "雨湿桅竿风飐帆，不禁篷漏滴衣单。\n苍头更说无眠处，始信人生行路难。",
        "dynasty": "宋",
        "collection_info": null
    },
    {
        "uuid": "63e94923607b0a3c2e956002abb1599a",
        "title": "自库入镇十二里皆山径邢侯以马相招道间口占问梅",
        "author": "朱南杰",
        "content": "蹇馿突兀万山间，欲雨还晴雪又悭。\n一路梅花寻不见，多应开向小溪湾。",
        "dynasty": "宋",
        "collection_info": null
    },
    {
        "uuid": "6db653b351558075b1f1ea1dfce1e511",
        "title": "烟雨楼",
        "author": "朱南杰",
        "content": "锦绣囊开城角东，规模绵亘境相通。\n一亭旧占梅边月，两径新添竹外风。\n山色有无烟变态，湖光浓淡雨收功。\n凭栏正好催归去，横笛数声芦苇中。",
        "dynasty": "宋",
        "collection_info": null
    }
]