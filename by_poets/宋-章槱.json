[
    {
        "uuid": "61d5b12730defee70ec05d82fabb66e9",
        "title": "千顷山  其一",
        "author": "章槱",
        "content": "琼叶半开童女颊，蕨芽初长小儿拳。\n山中云雨虽无味，何似山河走暮烟。",
        "dynasty": "宋",
        "collection_info": null
    },
    {
        "uuid": "99ea7e7244aa2c03a719f28589b8d728",
        "title": "千顷山  其二",
        "author": "章槱",
        "content": "一池春水应江潮，中起沙鸥数尺高。\n谁谓风云远朝市，乱山深处亦波涛。",
        "dynasty": "宋",
        "collection_info": null
    },
    {
        "uuid": "f129e0d041ac2732b17ddb613fe65d9e",
        "title": "千顷山  其三",
        "author": "章槱",
        "content": "欲为龙池游，束装戒蓐食。\n鷄鸣天未曙，呼儿重蜡屐。\n潆洄遡寒溪，确荦疲乱石。\n迢迢万丈岭，宛转苍龙脊。\n山高吐朝气，恍不辨咫尺。\n俯听雷雨声，仰逐猿猱迹。\n委蛇度花坞，绿浄草可席。\n喜如出笼槛，身轻飞鸟掷。\n不辞双足茧，远探蛟龙窟。\n传闻此山巅，旧有沧海色。\n迩来三十年，潭湫变枯荻。\n至今应江潮，尚浮鸥鹭集。\n至理竟未解，对之空太息。\n不如西湖游，挥篙泛瑶碧。",
        "dynasty": "宋",
        "collection_info": null
    }
]