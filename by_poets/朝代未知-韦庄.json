[
    {
        "uuid": "c398f55b10843f172298d4a087dbd4bf",
        "title": "浣溪沙·清晓妆成寒食天",
        "author": "韦庄",
        "content": "清晓妆成寒食天，柳球斜袅间花钿，卷帘直出画堂前。\n指点牡丹初绽朵，日高犹自凭朱栏，含颦不语恨春残。",
        "dynasty": null,
        "collection_info": null
    },
    {
        "uuid": "c65aae83fe804a0042984bb565da6250",
        "title": "浣溪沙·欲上秋千四体慵",
        "author": "韦庄",
        "content": "欲上秋千四体慵，拟教人送又心忪。\n画堂帘幕月明风。\n此夜有情谁不极，隔墙梨雪又玲珑，玉容憔悴惹微红。",
        "dynasty": null,
        "collection_info": null
    },
    {
        "uuid": "0d2d9af414e50e7b23b77ab34c5a29f0",
        "title": "浣溪沙·惆怅梦余山月斜",
        "author": "韦庄",
        "content": "惆怅梦余山月斜，孤灯照壁背窗纱，小楼高阁谢娘家。\n暗想玉容何所似，一枝春雪冻梅花，满身香雾簇朝霞。",
        "dynasty": null,
        "collection_info": null
    },
    {
        "uuid": "ad0840dd1a0fcda80144ad42949e28c5",
        "title": "浣溪沙·绿树藏莺莺玉啼",
        "author": "韦庄",
        "content": "绿树藏莺莺玉啼，柳丝斜拂白铜堤，弄珠江上草萋萋。\n日暮饮归何处客，绣鞍骢马一声嘶，满身兰麝醉如泥。",
        "dynasty": null,
        "collection_info": null
    },
    {
        "uuid": "87f9a999f94a84c0841c957c8a5d0cc6",
        "title": "浣溪沙·夜夜相思更漏残",
        "author": "韦庄",
        "content": "夜夜相思更漏残，伤心明月凭栏干，想君思我锦衾寒。\n咫尺画堂深似海，忆来唯把旧书看，几时携手入长安。",
        "dynasty": null,
        "collection_info": null
    },
    {
        "uuid": "efffc1303fd862b9d269089780387220",
        "title": "菩萨蛮·红楼别夜堪惆怅",
        "author": "韦庄",
        "content": "红楼别夜堪惆怅，香灯半卷流苏帐。\n残月出门时，美人和泪辞。\n琵琶金翠羽，弦上黄莺语。\n劝我早归家，绿窗人似花。",
        "dynasty": null,
        "collection_info": null
    },
    {
        "uuid": "22b49cafb36296a867c4ecb0dc0bb8e7",
        "title": "菩萨蛮·人人尽说江南好",
        "author": "韦庄",
        "content": "人人尽说江南好，游人只合江南老。\n春水碧于天，画船听雨眠。\n垆边人似月，皓腕凝双雪。\n未老莫还乡，还乡须断肠。",
        "dynasty": null,
        "collection_info": null
    },
    {
        "uuid": "d82fe7b360b2e1a85448fdaaa2a8a37a",
        "title": "菩萨蛮·如今却忆江南乐",
        "author": "韦庄",
        "content": "如今却忆江南乐，当时年少春衫薄。\n骑马倚斜桥，满楼红袖招。\n翠屏金屈曲，醉入花丛宿。\n此度见花枝，白头誓不归。",
        "dynasty": null,
        "collection_info": null
    },
    {
        "uuid": "478db46c995ee59b09cf2eaec86ec088",
        "title": "菩萨蛮·劝君今夜须沉醉",
        "author": "韦庄",
        "content": "劝君今夜须沉醉，樽前莫话明朝事。\n珍重主人心，酒深情亦深。\n须愁春漏短，莫诉金杯满。\n遇酒且呵呵，人生能几何。",
        "dynasty": null,
        "collection_info": null
    },
    {
        "uuid": "97c8feb1b057f9ae0164c1442844e9c9",
        "title": "菩萨蛮·洛阳城里春光好",
        "author": "韦庄",
        "content": "洛阳城里春光好，洛阳才子他乡老。\n柳暗魏王堤，此时心转迷。\n桃花春水绿，水上鸳鸯浴。\n凝恨对残晖，忆君君不知。",
        "dynasty": null,
        "collection_info": null
    },
    {
        "uuid": "9be51cf140fcb7ff8925a4a539a9dc35",
        "title": "归国遥·春欲暮",
        "author": "韦庄",
        "content": "春欲暮，满地落花红带雨。\n惆怅玉笼鹦鹉，单栖无伴侣。\n南望去程何许，问花花不语。\n早晚得同归去，恨无双翠羽。",
        "dynasty": null,
        "collection_info": null
    },
    {
        "uuid": "18cfd3098425355fbb1c2a424c4086de",
        "title": "归国遥·金翡翠",
        "author": "韦庄",
        "content": "金翡翠，为我南飞传我意。\n罨画桥边春水，几年花下醉。\n别后只知相愧，泪珠难远寄。\n罗幕绣帷鸳被，旧欢如梦里。",
        "dynasty": null,
        "collection_info": null
    },
    {
        "uuid": "2a6ea451e03117516372423638bb97ae",
        "title": "归国遥·春欲晚",
        "author": "韦庄",
        "content": "春欲晚，戏蝶游蜂花烂漫。\n日落谢家池馆，柳丝金缕断。\n睡觉绿鬟风乱，画屏云雨散。\n闲倚博山长叹，泪流沾皓腕。",
        "dynasty": null,
        "collection_info": null
    },
    {
        "uuid": "61f59d758e41bcba1179f33d41c7fcad",
        "title": "应天长·绿槐阴里黄莺语",
        "author": "韦庄",
        "content": "绿槐阴里黄莺语，深院无人春昼午。\n画帘垂，金凤舞，寂寞绣屏香一炷。\n碧天云，无定处，空有梦魂来去。\n夜夜绿窗风雨，断肠君信否。",
        "dynasty": null,
        "collection_info": null
    },
    {
        "uuid": "65e8734b22adb0e1b204f8bca9f91603",
        "title": "应天长·别来半岁音书绝",
        "author": "韦庄",
        "content": "别来半岁音书绝，一寸离肠千万结。\n难相见，易相别，又是玉楼花似雪。\n暗相思，无处说，惆怅夜来烟月。\n想得此时情切，泪沾红袖黦。",
        "dynasty": null,
        "collection_info": null
    },
    {
        "uuid": "e4703ebaf6eab2badc7083ecccf41cfe",
        "title": "荷叶杯·绝代佳人难得",
        "author": "韦庄",
        "content": "绝代佳人难得，倾国，花下见无期。\n一双愁黛远山眉，不忍更思惟。\n闲掩翠屏金凤，残梦，罗幕画堂空。\n碧天无路信难通，惆怅旧房栊。",
        "dynasty": null,
        "collection_info": null
    },
    {
        "uuid": "3be405b3cafc3ef83a567a65189dc2e0",
        "title": "荷叶杯·记得那年花下",
        "author": "韦庄",
        "content": "记得那年花下，深夜，初识谢娘时。\n水堂西面画帘垂，携手暗相期。\n惆怅晓莺残月，相别，从此隔音尘。\n如今俱是异乡人，相见更无因。",
        "dynasty": null,
        "collection_info": null
    },
    {
        "uuid": "8643d266c2418f535835db55ffe6eaef",
        "title": "清平乐·春愁南陌",
        "author": "韦庄",
        "content": "春愁南陌，故国音书隔。\n细雨霏霏梨花白，燕拂画帘金额。\n尽日相望王孙，尘满衣上泪痕。\n谁向桥边吹笛，驻马西望销魂。",
        "dynasty": null,
        "collection_info": null
    },
    {
        "uuid": "417001bc63ff9c4eeaa1814bf384247a",
        "title": "清平乐·野花芳草",
        "author": "韦庄",
        "content": "野花芳草，寂寞关山道。\n柳吐金丝莺语早，惆怅香闺暗老。\n罗带悔结同心，独凭朱栏思深。\n梦觉半床斜月，小窗风触鸣琴。",
        "dynasty": null,
        "collection_info": null
    },
    {
        "uuid": "7e2b55856a238b2268ddced0ebf80214",
        "title": "清平乐·何处游女",
        "author": "韦庄",
        "content": "何处游女，蜀国多云雨。\n云解有情花解语，窣地绣罗金缕。\n妆成不整金钿，含羞待月秋千。\n住在绿槐阴里，门临春水桥边。",
        "dynasty": null,
        "collection_info": null
    },
    {
        "uuid": "d8a42d383ec09d292165220feb48c237",
        "title": "清平乐·莺啼残月",
        "author": "韦庄",
        "content": "莺啼残月，绣阁香灯灭。\n门外马嘶郎欲别，正是落花时节。\n妆成不画蛾眉，含愁独倚金扉。\n云路香尘莫扫，扫即郎去归迟。",
        "dynasty": null,
        "collection_info": null
    },
    {
        "uuid": "1e93d5852264e80920bb54fb40ef1992",
        "title": "望远行·欲别无言倚画屏",
        "author": "韦庄",
        "content": "欲别无言倚画屏，含恨暗伤情。\n谢家庭树锦鸡鸣，残月落边城。\n人欲别，马频嘶，绿槐千里长堤。\n出门芳草路萋萋，云雨别来易东西。\n不忍别君后，却入旧香闺。",
        "dynasty": null,
        "collection_info": null
    },
    {
        "uuid": "ea6eb2a7c3820e556ca59735103db2bb",
        "title": "谒金门·春漏促",
        "author": "韦庄",
        "content": "春漏促，金烬暗挑残烛。\n一夜帘前风撼竹，梦魂相断续。\n有个娇娆如玉，夜夜绣屏孤宿。\n宋袍琵琶寻旧曲，远山眉黛绿。",
        "dynasty": null,
        "collection_info": null
    },
    {
        "uuid": "815c37d557e8f0a6574579f85e9b7b5c",
        "title": "谒金门·空相忆",
        "author": "韦庄",
        "content": "空相忆，无计得传消息。\n天上嫦娥人不识，寄书何处觅。\n新睡觉来无力，不忍把伊书迹。\n满院落花春寂寂，断肠芳草碧。",
        "dynasty": null,
        "collection_info": null
    },
    {
        "uuid": "aa194f8c27c54d92d8575379cd19c40b",
        "title": "江城子·恩重娇多情易伤",
        "author": "韦庄",
        "content": "恩重娇多情易伤，漏更长，解鸳鸯。\n朱唇未动，先觉口脂香。\n缓揭绣衾抽皓腕，移凤枕，枕潘郎。",
        "dynasty": null,
        "collection_info": null
    },
    {
        "uuid": "96779d6a96d488247e83434faeed9cc7",
        "title": "江城子·髻鬟狼藉黛眉长",
        "author": "韦庄",
        "content": "髻鬟狼藉黛眉长，出兰房，别檀郎。\n角声呜咽，星斗渐微茫。\n露冷月残人未起，留不住，泪千行。",
        "dynasty": null,
        "collection_info": null
    },
    {
        "uuid": "7033b73f7b4447ba64fe482c51549854",
        "title": "河传·何处",
        "author": "韦庄",
        "content": "何处，烟雨，隋堤春暮。\n柳色葱笼，画桡金缕，翠旗高飐香风，水光融。\n青娥殿脚春妆媚，轻云里，绰约司花妓。\n江都宫阙，清淮月映迷楼，古今愁。",
        "dynasty": null,
        "collection_info": null
    },
    {
        "uuid": "6b98b132ef57b21fc4d83154d6c721a4",
        "title": "河传·春晚",
        "author": "韦庄",
        "content": "春晚，风暖，锦城花满。\n狂杀游人，玉鞭金勒，寻胜驰骤轻尘，惜良晨。\n翠娥争劝临邛酒，纤纤手，拂面垂丝柳。\n归时烟里，钟鼓正是黄昏，暗销魂。",
        "dynasty": null,
        "collection_info": null
    },
    {
        "uuid": "a5b89ce963a63ae08c7868bf562d7211",
        "title": "河传·锦浦",
        "author": "韦庄",
        "content": "锦浦，春女，绣衣金缕。\n雾薄云轻，花深柳暗，时节正是清明，雨初晴。\n玉鞭魂断烟霞路，莺莺语，一望巫山雨。\n香尘隐映，遥见翠槛红楼，黛眉愁。",
        "dynasty": null,
        "collection_info": null
    },
    {
        "uuid": "436b0448adb00c2d235e0aa3db2a51b6",
        "title": "天仙子·怅望前回梦里期",
        "author": "韦庄",
        "content": "怅望前回梦里期，看花不语苦寻思。\n露桃花里小腰肢，眉眼细，鬓云垂，唯有多情宋玉知。",
        "dynasty": null,
        "collection_info": null
    },
    {
        "uuid": "2986bbbc4c38c2311a5fd75b3e63f104",
        "title": "天仙子·深夜归来长酩酊",
        "author": "韦庄",
        "content": "深夜归来长酩酊，扶入流苏犹未醒。\n醺醺酒气麝兰和，惊睡觉，笑呵呵，长道人生能几何。",
        "dynasty": null,
        "collection_info": null
    },
    {
        "uuid": "7892c80e03c6d43ac3162fc89d69d57c",
        "title": "天仙子·蟾彩霜华夜不分",
        "author": "韦庄",
        "content": "蟾彩霜华夜不分，天外鸿声枕上闻，绣衾香冷懒重熏。\n人寂寂，叶纷纷，才睡依前梦见君。",
        "dynasty": null,
        "collection_info": null
    },
    {
        "uuid": "5589abc178c2b91c1aa6fd2c7a070673",
        "title": "天仙子·梦觉云屏依旧空",
        "author": "韦庄",
        "content": "梦觉云屏依旧空，杜鹃声咽隔帘栊，玉郎薄倖去无踪。\n一日日，恨重重，泪界莲腮两线红。",
        "dynasty": null,
        "collection_info": null
    },
    {
        "uuid": "1402a3b6673ffedf99fd8ce4009b054f",
        "title": "天仙子·金似衣裳玉似身",
        "author": "韦庄",
        "content": "金似衣裳玉似身，眼如秋水鬓如云，霞裙月帔一群群。\n来洞口，望烟分，刘阮不归春日曛。",
        "dynasty": null,
        "collection_info": null
    },
    {
        "uuid": "8429fd3e5beb607becb07ad91155cc21",
        "title": "喜迁莺·人汹汹",
        "author": "韦庄",
        "content": "人汹汹，鼓冬冬，襟袖五更风。\n大罗天上月朦胧，骑马上虚空。\n香满衣，云满路，鸾凤绕身飞舞。\n霓旌绛节一群群，引见玉华君。",
        "dynasty": null,
        "collection_info": null
    },
    {
        "uuid": "8c2195eb819c3b79dcf602bbf74fa09d",
        "title": "喜迁莺·街鼓动",
        "author": "韦庄",
        "content": "街鼓动，禁城开，天上探人回，凤衔金榜出云来，平地一声雷。\n莺已迁，龙已化，一夜满城车马。\n家家楼上簇神仙，争看鹤冲天。",
        "dynasty": null,
        "collection_info": null
    },
    {
        "uuid": "77083a223a8381483d8b4c099a2df7f3",
        "title": "思帝乡·云髻坠",
        "author": "韦庄",
        "content": "云髻坠，凤钗垂。\n髻坠钗垂无力，枕函欹。\n翡翠屏深月落，漏依依。\n说尽人间天上，两心知。",
        "dynasty": null,
        "collection_info": null
    },
    {
        "uuid": "d7dd02cbf9e757f1f679ba8af0adb753",
        "title": "思帝乡·春日游",
        "author": "韦庄",
        "content": "春日游，杏花吹满头。\n陌上谁家年少，足风流。\n妾拟将身嫁与，一生休。\n纵被无情弃，不能羞！",
        "dynasty": null,
        "collection_info": null
    },
    {
        "uuid": "a0b6473efeb84610436335db3084225e",
        "title": "诉衷情·烛尽香残帘半卷",
        "author": "韦庄",
        "content": "烛尽香残帘半卷，梦初惊。\n花欲谢，深夜，月胧明。\n何处按歌声，轻轻。\n舞衣尘暗生，负春情。",
        "dynasty": null,
        "collection_info": null
    },
    {
        "uuid": "85425811c29223edeccc6c5926f99a5e",
        "title": "诉衷情·碧沼红芳烟雨静",
        "author": "韦庄",
        "content": "碧沼红芳烟雨静，倚兰桡。\n垂玉佩，交带，袅纤腰。\n鸳梦隔星桥，迢迢。\n越罗香暗销，坠花翘。",
        "dynasty": null,
        "collection_info": null
    },
    {
        "uuid": "1b75e869c4607bc99e38b4895c889ff0",
        "title": "上行杯·芳草灞陵春岸",
        "author": "韦庄",
        "content": "芳草灞陵春岸，柳烟深，满楼弦管，一曲离声肠寸断。\n今日送君千万，红楼玉盘金镂盏，须劝珍重意，莫辞满。",
        "dynasty": null,
        "collection_info": null
    },
    {
        "uuid": "ac3dbc31b441f58590650d0b05c6c586",
        "title": "上行杯·白马玉鞭金辔",
        "author": "韦庄",
        "content": "白马玉鞭金辔，少年郎，离别容易，迢递去程千万里。\n惆怅异乡云水，满酌一杯劝和泪，须愧珍重意，莫辞醉。",
        "dynasty": null,
        "collection_info": null
    },
    {
        "uuid": "7992cba3f31d4269daa2ed3af165ddda",
        "title": "女冠子·四月十七",
        "author": "韦庄",
        "content": "四月十七，正是去年今日。\n别君时，忍泪佯低面，含羞半敛眉。\n不知魂已断，空有梦相随。\n除却天边月，没人知。",
        "dynasty": null,
        "collection_info": null
    },
    {
        "uuid": "38b6ffb32b8e905cb68e7690b117fd21",
        "title": "女冠子·昨夜夜半",
        "author": "韦庄",
        "content": "昨夜夜半，枕上分明梦见：语多时，依旧桃花面，频低柳叶眉。\n半羞还半喜，欲去又依依。\n觉来知是梦，不胜悲。",
        "dynasty": null,
        "collection_info": null
    },
    {
        "uuid": "5f70e8408741e47234299430cb216ed1",
        "title": "更漏子·钟鼓寒",
        "author": "韦庄",
        "content": "钟鼓寒，楼阁暝，月照古桐金井。\n深院闭，小庭空，落花香露红。\n烟柳重，春雾薄，灯背水窗高阁。\n闲倚户，暗沾衣，待郎郎不归。",
        "dynasty": null,
        "collection_info": null
    },
    {
        "uuid": "4bb6b3716921300e4e930a0bea343a13",
        "title": "酒泉子·月落星沉",
        "author": "韦庄",
        "content": "月落星沉，楼上美人春睡。\n绿云倾，金枕腻，画屏深。\n子规啼破相思梦，曙色东方才动。\n柳烟轻，花露重，思难任。",
        "dynasty": null,
        "collection_info": null
    },
    {
        "uuid": "9b55622b031381b96813f8953391a324",
        "title": "木兰花·独上小楼春欲暮",
        "author": "韦庄",
        "content": "独上小楼春欲暮，愁望玉关芳草路。\n消息断，不逢人，欲敛细眉归绣户。\n坐看落花空叹息，罗袂湿斑红泪滴。\n千山万水不曾行，魂梦欲教何处觅。",
        "dynasty": null,
        "collection_info": null
    },
    {
        "uuid": "68939c6597a2e13a23e09adea849d208",
        "title": "小重山·一闭昭阳春又春",
        "author": "韦庄",
        "content": "一闭昭阳春又春，夜寒宫漏永，梦君恩。\n昏思陈事暗消魂，罗衣湿，红袂有啼痕。\n歌吹隔重阍，绕庭芳草绿，倚长门。\n万般惆怅向谁论？凝情立，宫殿欲黄昏。",
        "dynasty": null,
        "collection_info": null
    }
]