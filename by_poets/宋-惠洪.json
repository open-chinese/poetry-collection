[
    {
        "uuid": "d99c398223dad09e8cfda5b981787e70",
        "title": "浣溪沙 南涧茶香笑语新",
        "author": "惠洪",
        "content": "南涧茶香笑语新。\n西州春涨小舟横。\n困顿人归烂熳晴。\n天迥游丝长百尺，日高飞絮满重城。\n一番花信近清明。",
        "dynasty": "宋",
        "collection_info": null
    },
    {
        "uuid": "e3bc614d152ae63384b5a5ec24c0c4c4",
        "title": "浣溪沙 日暮江空船自流",
        "author": "惠洪",
        "content": "日暮江空船自流。\n谁家院落近沧洲。\n一枝闲暇出墙头。\n数朵幽香和月暗，十分归意为春留。\n风撩片片是闲愁。",
        "dynasty": "宋",
        "collection_info": null
    },
    {
        "uuid": "83775798c66bfb734728578697dd3f9f",
        "title": "渔父词・渔父 玉带云袍童顶露",
        "author": "惠洪",
        "content": "玉带云袍童顶露。\n一生笑傲知何故。\n万里归来方旦暮。\n休疑虑。\n大千捏在豪端聚。\n不解犁田分亩步。\n却能对客鸣花鼓。\n忽共老安相耳语。\n还推去。\n莫来拦我球门路。",
        "dynasty": "宋",
        "collection_info": null
    },
    {
        "uuid": "8fb038d8dcfda08b499a72e02d933353",
        "title": "渔父词・渔父 不怕石头行路滑",
        "author": "惠洪",
        "content": "不怕石头行路滑。\n归来那爱驹儿踏。\n言下百骸俱拨撒。\n无剩法。\n灵然昼夜光通达。\n古寺天寒还恶发。\n夜将木佛齐烧杀。\n炙背横眠真快活。\n憨抹挞。\n从教院主无须发。",
        "dynasty": "宋",
        "collection_info": null
    },
    {
        "uuid": "a72a93e2d580d6f9c74bbf0408095a41",
        "title": "渔父词・渔父 来往独龙冈畔路",
        "author": "惠洪",
        "content": "来往独龙冈畔路。\n杖头落索闲家具。\n后事前观如目睹。\n非谶语。\n须知一念无今古。\n长笑老萧多病苦。\n笑中与药皆狼虎。\n蜡炬一枝非嘱付。\n聊戏汝。\n热来脱却娘生裤。",
        "dynasty": "宋",
        "collection_info": null
    },
    {
        "uuid": "ebc4f7a27a60b606e239bdcd6557e355",
        "title": "渔父词・渔父 画饼充饥人笑汝",
        "author": "惠洪",
        "content": "画饼充饥人笑汝。\n一庵归扫南阳坞。\n击竹作声方省悟。\n徐回顾。\n本来面目无藏处。\n却望沩山敷坐具。\n老师头角浑呈露。\n珍重此恩逾父母。\n须荐取。\n堂堂密密声前句。",
        "dynasty": "宋",
        "collection_info": null
    },
    {
        "uuid": "51df313416d8a3e30af64cccf3d6a02a",
        "title": "渔父词・渔父 野鹤精神云格调",
        "author": "惠洪",
        "content": "野鹤精神云格调。\n逼人气韵霜天晓。\n松下残经看未了。\n当斜照。\n苍烟风撼流泉绕。\n闺阁珍奇徒照耀。\n光无渗漏方灵妙。\n活计现成谁管绍。\n孤峰表。\n一声月下闻清啸。",
        "dynasty": "宋",
        "collection_info": null
    },
    {
        "uuid": "b256455a8a1867804717a04d929ee7cd",
        "title": "渔父词・渔父 讲虎天华随玉麈",
        "author": "惠洪",
        "content": "讲虎天华随玉麈。\n波心月在那能取。\n旁舍老僧偷指注。\n回头觑。\n虚空特地能言语。\n归对学徒重自诉。\n从前见解都欺汝。\n隔岸有山横暮雨。\n翻然去。\n千岩万壑无寻处。",
        "dynasty": "宋",
        "collection_info": null
    },
    {
        "uuid": "2bdf5aa78f29185c900080aa93e1de36",
        "title": "渔父词・渔父 急雨颠风花信早",
        "author": "惠洪",
        "content": "急雨颠风花信早。\n枝枝叶叶春俱到。\n何待小桃方悟道。\n休迷倒。\n出门无限青青草。\n根不覆藏尘亦扫。\n见精明树唯心造。\n试借疑情看白皂。\n回头讨。\n灵云笑杀玄沙老。",
        "dynasty": "宋",
        "collection_info": null
    },
    {
        "uuid": "cb8d4449d5f2c243a1c6d26796c3695c",
        "title": "渔父词・渔父 万叠空青春杳杳",
        "author": "惠洪",
        "content": "万叠空青春杳杳。\n一蓑烟雨吴江晓。\n醉眼忽醒惊白鸟。\n拍手笑。\n清波不犯鱼吞钓。\n津渡有僧求法要。\n一桡为汝除玄妙。\n已去回头知不峭。\n犹迷照。\n渔舟性懆都翻了。",
        "dynasty": "宋",
        "collection_info": null
    },
    {
        "uuid": "542b6bcedf01a159ebe0972892f69319",
        "title": "凤栖梧・蝶恋花 碧瓦笼晴烟雾绕",
        "author": "惠洪",
        "content": "碧瓦笼晴烟雾绕。\n水殿西偏，小立闻啼鸟。\n风度女墙吹语笑。\n南枝破腊应开了。\n道骨不凡江瘴晓。\n春色通灵，医得花重少。\n爆暖酿寒空杳杳。\n江城画角催残照。",
        "dynasty": "宋",
        "collection_info": null
    },
    {
        "uuid": "144469317dc6f1e73fa368c88238b5b5",
        "title": "千秋岁 半身屏外",
        "author": "惠洪",
        "content": "半身屏外。\n睡觉唇红退。\n春思乱，芳心碎。\n空馀簪髻玉，不见流苏带。\n试与问，今人秀整谁宜对。\n湘浦曾同会。\n手搴轻罗盖。\n疑是梦，今犹在。\n十分春易尽，一点情难改。\n多少事，却随恨远连云海。",
        "dynasty": "宋",
        "collection_info": null
    },
    {
        "uuid": "a819c9b740641d0c88149a3bb783a0e9",
        "title": "青玉案 绿槐烟柳长亭路",
        "author": "惠洪",
        "content": "绿槐烟柳长亭路。\n恨取次、分离去。\n日永如年愁难度。\n高城回首，暮云遮尽，目断人何处。\n解鞍旅舍天将暮。\n暗忆丁宁千万句。\n一寸柔肠情几许。\n薄衾孤枕，梦回人静，彻晓潇潇雨。",
        "dynasty": "宋",
        "collection_info": null
    },
    {
        "uuid": "8d7eaac74a1b65ef71e6f9d95fb92088",
        "title": "西江月 十指嫩抽春笋",
        "author": "惠洪",
        "content": "十指嫩抽春笋，纤纤玉软红柔。\n人前欲展强娇羞。\n微露云衣霓袖。\n最好洞天春晚，黄庭卷罢清幽。\n凡心无计奈闲愁。\n试拈花枝频嗅。",
        "dynasty": "宋",
        "collection_info": null
    },
    {
        "uuid": "ceb66363bc17195d2abf63df1ae8e011",
        "title": "西江月 大厦吞风吐月",
        "author": "惠洪",
        "content": "大厦吞风吐月，小舟坐水眠空。\n雾窗春晓翠如葱。\n睡起云涛正涌。\n往事回头笑处，此生弹指声中。\n玉笺佳句敏惊鸿。\n闻道衡阳价重。",
        "dynasty": "宋",
        "collection_info": null
    },
    {
        "uuid": "777e92b4d108800efa59aea97e79fa8f",
        "title": "鹧鸪天 蜜烛花光清夜阑",
        "author": "惠洪",
        "content": "蜜烛花光清夜阑。\n粉衣香翅绕团团。\n人犹认假为真实，蛾岂将灯作火看。\n方叹息，为遮拦。\n也知爱处实难拚。\n忽然性命随烟焰，始觉从前被眼瞒。",
        "dynasty": "宋",
        "collection_info": null
    },
    {
        "uuid": "83f5bbe97bf9b726f98630f8a2a9e212",
        "title": "清商怨 一段文章种性",
        "author": "惠洪",
        "content": "一段文章种性。\n更谪仙风韵。\n画戟丛中，清香凝宴寝。\n落日清寒勒花信。\n愁似海、洗光词锦。\n后夜归舟，云涛喧醉枕。",
        "dynasty": "宋",
        "collection_info": null
    },
    {
        "uuid": "83dbd41db982f27efbbe3354f333c25a",
        "title": "青玉案 凝祥宴罢闻歌吹",
        "author": "惠洪",
        "content": "凝祥宴罢闻歌吹。\n画毂走，香尘起。\n冠压花枝驰万骑。\n马行灯闹，凤楼帘卷，陆海龙鳌山对。\n当年曾看天颜醉。\n御杯举，欢声沸。\n时节虽同悲乐异。\n海风吹梦，岭猿啼月，一枕思归泪。",
        "dynasty": "宋",
        "collection_info": null
    },
    {
        "uuid": "101fbc03202a2367f918f00584c6111a",
        "title": "西江月 入骨风流国色",
        "author": "惠洪",
        "content": "入骨风流国色，透尘种性真香。\n为谁风鬓涴新妆。\n半树入村春暗。\n雪压枝低篱落，月高影动池塘。\n高情数笔寄微茫。\n小寝初开雾帐。",
        "dynasty": "宋",
        "collection_info": null
    },
    {
        "uuid": "b741fb9e052ba64992cce96e6f2fab2e",
        "title": "浪淘沙 城里久偷闲",
        "author": "惠洪",
        "content": "城里久偷闲。\n尘浣云衫。\n此身已是再眠蚕。\n隔岸有山归去好，万壑千岩。\n霜晓更凭阑。\n减尽晴岚。\n微云生处是茅庵。\n试问此生谁作伴，弥勒同龛。",
        "dynasty": "宋",
        "collection_info": null
    },
    {
        "uuid": "60f524c9a2cf839cbfce325b232aad5e",
        "title": "浪淘沙 山径晚樵远",
        "author": "惠洪",
        "content": "山径晚樵远。\n深壑孱颜。\n孙山背后泊船看。\n手把遗编披白帔，剩却清闲。\n篱落竹丛寒。\n渔业凋残。\n水痕无底照秋宽。\n好在夕阳凝睇处，数笔秋山。",
        "dynasty": "宋",
        "collection_info": null
    }
]