[
    {
        "uuid": "1e2b2b1c36169c3569013dc3d483b71c",
        "title": "洞霄山隠斋",
        "author": "闻九成",
        "content": "余杭之西天柱峰，下有石洞蟠苍龙。\n斋居无尘山四合，仙人宴坐空翠中。\n夜扪北斗罡气接，晨吸东日精光通。\n醉凌高风驾白鹤，笑视黄庭驱玉童。\n人间自有赤松子，方外或友洪崖公。\n丹泉吹阴晓雾碧，野果变色秋山红。\n献酬且尽琉璃钟，谈笑便是蓬莱宫。\n肯如金粟衰病翁，散花丈室谈虚空。",
        "dynasty": "宋",
        "collection_info": null
    },
    {
        "uuid": "ca8ca927e779f03bf42c637d2c8a9b3e",
        "title": "初入洞霄  其一",
        "author": "闻九成",
        "content": "拟借寒泉洗此心，幽亭曾屡谒清音。\n会须枕石伴龙睡，不尔吹箫学凤吟。\n蛰地金丹闻往昔，插天琳宇盛当今。\n灵芝仙草宁无分，为我山中试访寻。",
        "dynasty": "宋",
        "collection_info": null
    },
    {
        "uuid": "2d3aeacd2a1373f9be4d1996c3a0a14c",
        "title": "初入洞霄  其二",
        "author": "闻九成",
        "content": "胎仙舞处迭琴心，坛月高时闻佩音。\n九锁山扉元不闭，对闲诗句为谁吟。\n长生可学凡成圣，陈迹休令后视今。\n欲饵流膏种松子，参天会见一千寻。",
        "dynasty": "宋",
        "collection_info": null
    },
    {
        "uuid": "4c7e65bad35a7726f041848d83bc8dc0",
        "title": "杨先高题漱玉轩",
        "author": "闻九成",
        "content": "二龙触鬬一不支，化为怪石檐之垂。\n神泉内溢石齿迸，漱激犹作琼瑶飞。\n琴高赤鱓或在迩，借我一跨邀安期。\n远来相就盥灵液，六腑共浥清凉滋。\n玉泉细度玉楼去，不碍丹元中守威。\n黄金堤边审依护，视之则微听则希。\n俯窥溟渤正澄澹，海若仰望朱灵旗。\n彼妄人子夸饮玉，死诳愚妇何所稽。\n何如随我饮此水，辨玉别石俱忘机。\n真忘乃是大奇事，身可如木心可灰。",
        "dynasty": "宋",
        "collection_info": null
    }
]