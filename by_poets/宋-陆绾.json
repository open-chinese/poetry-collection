[
    {
        "uuid": "a671bb8b8535a45361610f16ec42d6ff",
        "title": "游胜法寺兼简深公",
        "author": "陆绾",
        "content": "道旁有古寺，岿然耸梅林。\n迩来衣褐徒，包祸岁月深。\n埋伏狡兔穴，啸聚恶木阴。\n安得智慧剑，力斩奸邪心。\n吾师曹溪流，所在人依钦。\n郡邑两交疏，来发云雷音。\n初如碎瓦砾，乃见真球琳。\n瞽者破其瞽，瘖者破其瘖。\n有若鸾凤巢，无復鸱鸮禽。\n嗟予困吏役，海岸宜投簪。\n扁舟扣禅户，清风满衣襟。\n高论松桂间，为师挥玉琴。",
        "dynasty": "宋",
        "collection_info": null
    }
]