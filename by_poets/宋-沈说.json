[
    {
        "uuid": "1080c5e608d7bbdcb826c957a1877e6b",
        "title": "立秋",
        "author": "沈说",
        "content": "昨日午时秋，西风夜转头。\n吹来溪外雨，藏却树间楼。\n暝带栖鸦色，凉催客燕愁。\n一樽吟未了，衰鬓早飕飕。",
        "dynasty": "宋",
        "collection_info": null
    },
    {
        "uuid": "5bd421f06c1e742a25e63afb8498805b",
        "title": "仁福道中",
        "author": "沈说",
        "content": "山径少曾平，人烟隔陇青。\n浅流分石渡，低树碍舆行。\n税籍全编户，村童半壮丁。\n我来官此邑，三度究民情。",
        "dynasty": "宋",
        "collection_info": null
    },
    {
        "uuid": "c826b3892a999b1dfda509b618a70ede",
        "title": "偶成",
        "author": "沈说",
        "content": "读罢黄庭一卷经，磬残烟冷夜坛清。\n月明何处人开户，惊起松梢睡鹤鸣。",
        "dynasty": "宋",
        "collection_info": null
    },
    {
        "uuid": "8eaf2ae739e417a5ddbecacef8ac4014",
        "title": "征途",
        "author": "沈说",
        "content": "桂管三千里，征人一寸心。\n自从登驿路，几见换乡音。\n古树春阴薄，寒塘野水深。\n渴行呼得酒，瓦碗不辞斟。",
        "dynasty": "宋",
        "collection_info": null
    },
    {
        "uuid": "445a6fe4db7561d129726e3a874646c1",
        "title": "暮春",
        "author": "沈说",
        "content": "燕翼初干渌满池，桑阴收尽麦黄时。\n一年春事又成梦，几日愁怀欲废诗。\n料理病身尝药遍，揩摩睡眼看书迟。\n翛然独倚阑干立，花下狸奴卧弄儿。",
        "dynasty": "宋",
        "collection_info": null
    },
    {
        "uuid": "cb0e331e5b25c819d87c393ed3330979",
        "title": "纸衾三首  其一",
        "author": "沈说",
        "content": "碎捣霜藤月下砧，清泉泻出簟纹匀。\n老翁采药归来晚，剪得山南半段云。",
        "dynasty": "宋",
        "collection_info": null
    },
    {
        "uuid": "5c702fbc4771c873d7a9fec4d308f440",
        "title": "纸衾三首  其二",
        "author": "沈说",
        "content": "茧面新干带露揉，春回斗帐伴吟愁。\n残年已办蒙头过，风雪从教打戍楼。",
        "dynasty": "宋",
        "collection_info": null
    },
    {
        "uuid": "b43fc4998e1495979180ec1670970300",
        "title": "纸衾三首  其三",
        "author": "沈说",
        "content": "一幅新裁碧涧冰，野人留客宿云层。\n山房恰好松醪熟，夜半无眠话葛藤。",
        "dynasty": "宋",
        "collection_info": null
    },
    {
        "uuid": "67a4d69e8c22ae554857e7b091effb89",
        "title": "春词",
        "author": "沈说",
        "content": "水涨寒沟柳又阴，小窗风度一声禽。\n若将离绪萦春事，片片飞花是客心。",
        "dynasty": "宋",
        "collection_info": null
    },
    {
        "uuid": "4ad9d5ebf8c67445acac671421c17c38",
        "title": "送何榷院之官金陵",
        "author": "沈说",
        "content": "分司陪宰掾，赐勑带朝衔。\n见说成行李，无因别去帆。\n秋风石城路，夜月雨花岩。\n料有惊人句，鸿边寄短函。",
        "dynasty": "宋",
        "collection_info": null
    },
    {
        "uuid": "1761955455219b25b7782899a474cd71",
        "title": "溪楼",
        "author": "沈说",
        "content": "心远俗尘隔，楼高野兴多。\n稻花黄雀雨，山影白鸥波。\n滩涩推船上，桥危挽客过。\n日斜栏倚遍，无句奈愁何。",
        "dynasty": "宋",
        "collection_info": null
    },
    {
        "uuid": "9d72bd64948b4f0aedc5c6d346ffcdce",
        "title": "寄张永堂",
        "author": "沈说",
        "content": "浙江风浪阔，梦不落吟边。\n书到知何日，君归想隔年。\n才高朝士重，命拙故人怜。\n早办山中计，吾今省俗缘。",
        "dynasty": "宋",
        "collection_info": null
    },
    {
        "uuid": "0a3e4a7e1250583a7ec4f27685a3cb2a",
        "title": "烟浦",
        "author": "沈说",
        "content": "烟浦残鸦舞夕阳，风枝病叶似初霜。\n眼中秋色十分浄，沙外寒流一綫长。\n溪女得鱼烹碎白，田家收谷晒新黄。\n偶寻野趣归来晚，草际萤飞点点光。",
        "dynasty": "宋",
        "collection_info": null
    },
    {
        "uuid": "caf7f0a6ff75122d4ad78d47c9287f50",
        "title": "渠流",
        "author": "沈说",
        "content": "岸石湿黏萍，一渠流水清。\n每来疑雨过，少立见鱼行。\n树隔炎歊远，桥分午影平。\n主人契幽事，客到出相迎。",
        "dynasty": "宋",
        "collection_info": null
    },
    {
        "uuid": "029df8f34371f0634cac51268798560e",
        "title": "安石岭",
        "author": "沈说",
        "content": "茅屋鸡声勘夜分，杖藜挑月带余醺。\n不知身在孤峰顶，回首人家尽白云。",
        "dynasty": "宋",
        "collection_info": null
    },
    {
        "uuid": "dba301bddd5c56858f24ada8261be1e6",
        "title": "缙云道中",
        "author": "沈说",
        "content": "去作京华客，离家此月前。\n问程恰中道，数日近残年。\n山雨易成雪，村云疑是烟。\n仆行愁不进，添乞酒浆钱。",
        "dynasty": "宋",
        "collection_info": null
    },
    {
        "uuid": "fef90c8d6aef6d817120e3bb980fbd1f",
        "title": "次韵立方何园",
        "author": "沈说",
        "content": "春事觉垂垂，春行似后期。\n草根花片积，人语鸟声随。\n酒病因过量，棋输为好奇。\n欲归愁路远，月色若为私。",
        "dynasty": "宋",
        "collection_info": null
    },
    {
        "uuid": "e6fb3579d38c180b2680286a0e20f737",
        "title": "次韵永堂",
        "author": "沈说",
        "content": "鶑声未改春，叶底一蝉新。\n幻境老无梦，醉乡诗有神。\n整巾因把镜，懒语怕逢人。\n似此衰迟者，劳君料理频。",
        "dynasty": "宋",
        "collection_info": null
    },
    {
        "uuid": "b4c0ea75d5851a362f54e1fe5c2e6751",
        "title": "古树",
        "author": "沈说",
        "content": "古树被青藓，蟠溪作卧龙。\n穷冬不蔽日，入夏却生风。\n枝少禽难託，根空蚁聚封。\n幸为斤斧弃，得老雪霜中。",
        "dynasty": "宋",
        "collection_info": null
    },
    {
        "uuid": "2aeb70337e8f2006c2fc61cca397ab99",
        "title": "买舟",
        "author": "沈说",
        "content": "租得舟如叶，低低半搭篷。\n仅堪容野客，还喜友渔翁。\n溯水斜分浪，悬崖逆斗风。\n去程应不计，且泊槿花丛。",
        "dynasty": "宋",
        "collection_info": null
    },
    {
        "uuid": "ccec6138a515803b50a0e5df3d8536d4",
        "title": "明融盆池二首  其一",
        "author": "沈说",
        "content": "凉入湘帘影半开，小窗午枕梦初回。\n萧疏数叶秋菰上，也解声声报雨来。",
        "dynasty": "宋",
        "collection_info": null
    },
    {
        "uuid": "27021565668819a76b106e566b69c503",
        "title": "明融盆池二首  其二",
        "author": "沈说",
        "content": "老瓦盆深漾细萍，雨多流却半瓣青。\n夜凉偶出庭心看，缺处光涵三两星。",
        "dynasty": "宋",
        "collection_info": null
    },
    {
        "uuid": "8853ee4c0c77b7d6164e8af1feba4211",
        "title": "听雨",
        "author": "沈说",
        "content": "耳根听不歇，滴滴冷于秋。\n疑是山翁醉，岩前枕瀑流。",
        "dynasty": "宋",
        "collection_info": null
    },
    {
        "uuid": "4568fc079bb65e5ebc7fd2fee3c421e9",
        "title": "晚春",
        "author": "沈说",
        "content": "白头何计是生涯，日日樽前卧落花。\n绿满池塘无一梦，夜来风雨过谁家。",
        "dynasty": "宋",
        "collection_info": null
    },
    {
        "uuid": "a9cef8e9dab7c635a29c075b138d84b5",
        "title": "赠段琴",
        "author": "沈说",
        "content": "我琴未弦时，浑然心与耳。\n自从识开指，反为琴所使。\n清风千古曲，雪涧敲寒玉。\n谁能继此音，苍梧泣修竹。",
        "dynasty": "宋",
        "collection_info": null
    },
    {
        "uuid": "f98d6efdeed5d0853eec2bc461fef514",
        "title": "赠段琴  其一",
        "author": "沈说",
        "content": "我琴未弦时，浑然心与耳。\n自从识开指，反为琴所使。",
        "dynasty": "宋",
        "collection_info": null
    },
    {
        "uuid": "9ca362beaddac3b178c93160d1e21209",
        "title": "赠段琴  其二",
        "author": "沈说",
        "content": "清风千古曲，雪涧敲寒玉。\n谁能继此音，苍梧泣修竹。",
        "dynasty": "宋",
        "collection_info": null
    },
    {
        "uuid": "d4ff8435e8fc07461125a1c5561fa9e2",
        "title": "食梅",
        "author": "沈说",
        "content": "儿时摘青梅，叶底寻弹丸。\n所恨襟袖窄，不惮颊舌穿。\n我年不自觉，以我齿尚完。\n尝新试一荐，喉棘眉先攒。\n岂味不悦口，岂老难强餐。\n人生煎百忧，算梅未为酸。",
        "dynasty": "宋",
        "collection_info": null
    },
    {
        "uuid": "c9c78a56ce004877eb67ae47489f4a5e",
        "title": "秋词",
        "author": "沈说",
        "content": "雨放凉飈晚復晴，小窗人亦共秋清。\n月华网在蛛丝上，错认疏帘挂水晶。",
        "dynasty": "宋",
        "collection_info": null
    },
    {
        "uuid": "132d718dba6ba51d0c7a8b223d36bde7",
        "title": "闺词  其一",
        "author": "沈说",
        "content": "密幄香烧锦瑟横，佳人半醉觉寒轻。\n忽思塞下新番曲，弹作黄芦孤雁声。",
        "dynasty": "宋",
        "collection_info": null
    },
    {
        "uuid": "f6af5e30cdeeaafe3d54eb93d967a36f",
        "title": "闺词  其二",
        "author": "沈说",
        "content": "冬事侵寻浑未知，隔隣听得理寒衣。\n惊心步出庭西曲，日影斜斜木叶飞。",
        "dynasty": "宋",
        "collection_info": null
    },
    {
        "uuid": "b665545bf4fc4809237475fad03c6c04",
        "title": "冯公岭",
        "author": "沈说",
        "content": "晓上冯公岭，艰难见客情。\n雨和残叶落，身逐乱云行。\n野店山腰出，秋泉石罅生。\n若将世途比，此路更为平。",
        "dynasty": "宋",
        "collection_info": null
    },
    {
        "uuid": "0ec3ef2f50c8b72ebaa42c28eea86b83",
        "title": "山中秋兴",
        "author": "沈说",
        "content": "山户少曾扃，居贫易得清。\n秋衣和月卧，溪茗杂云烹。\n学字书红叶，看骚些落英。\n从他头早白，心事本和平。",
        "dynasty": "宋",
        "collection_info": null
    },
    {
        "uuid": "5f5842e16adecf2e535323cce57425b5",
        "title": "别墅",
        "author": "沈说",
        "content": "野舍清溪曲，连茅接树阴。\n呼童隣错应，贳酒妇同斟。\n落照收残雨，寒烟出寸岑。\n江湖成梦事，投老属山林。",
        "dynasty": "宋",
        "collection_info": null
    },
    {
        "uuid": "0d2c165a45cf2144d4e78231f40bb689",
        "title": "次韵古愚立冬日观菊",
        "author": "沈说",
        "content": "闲绕篱头看菊花，深黄浅紫自窠窠。\n清于檐卜香尤耐，韵比猗兰色更多。\n九节番疑今日是，一樽未觉晚秋过。\n从教白髮须簪遍，且任当筵作笑歌。",
        "dynasty": "宋",
        "collection_info": null
    },
    {
        "uuid": "9d6b26da2558aeb976e5a0980d2ff70c",
        "title": "竹色",
        "author": "沈说",
        "content": "竹色留清睡，熏风昼一帘。\n懒因人事少，病觉老颜添。\n开槛临昏镜，齐书补坠籤。\n晚蝉声欲断，新月到虚檐。",
        "dynasty": "宋",
        "collection_info": null
    },
    {
        "uuid": "7cf0b71fc64888903aa557f138cc6ca9",
        "title": "晓色",
        "author": "沈说",
        "content": "晓色阑干外，翛然一欠伸。\n雨中无过鸟，烟际有行人。\n树湿清阴重，沙坍潦涨新。\n凭谁借蓑笠，整钓傍溪隣。",
        "dynasty": "宋",
        "collection_info": null
    },
    {
        "uuid": "3870727c1ceb04bb2a0283d02cabddc5",
        "title": "芗溪途中",
        "author": "沈说",
        "content": "天风吹落日，秋色上遥岑。\n倦客未投馆，栖鸦已满林。\n妻孥非远别，岁月易惊心。\n市酒不成醉，新蛩助我吟。",
        "dynasty": "宋",
        "collection_info": null
    },
    {
        "uuid": "bf45a7906ad18991d2d502a2c50f8842",
        "title": "雪",
        "author": "沈说",
        "content": "冻项缩如龟，茅檐讽雪诗。\n冷于初下日，好是未消时。\n树重高枝折，窗明晚色迟。\n忽思溪上路，拟借蹇馿骑。",
        "dynasty": "宋",
        "collection_info": null
    },
    {
        "uuid": "c803562d21d396c9d8d04c11f068e0b3",
        "title": "游真岩",
        "author": "沈说",
        "content": "一径入松林，真岩峭莫寻。\n山空泉自落，日出地长阴。\n鹤去仙台浄，丹成古井深。\n残碑看未了，屋角转幽禽。",
        "dynasty": "宋",
        "collection_info": null
    },
    {
        "uuid": "93ff0ab7c6a25a2fc66cd21fff717274",
        "title": "送周堂长归慈溪寄何赞府",
        "author": "沈说",
        "content": "慈溪隔楚云，问不接鸿鳞。\n因送还乡客，重怀佐邑人。\n海明看出日，山晚倦行春。\n料得双松下，吟成瘦鹤身。",
        "dynasty": "宋",
        "collection_info": null
    },
    {
        "uuid": "4732a3a5fe967396f8232b19abe98def",
        "title": "超化云山",
        "author": "沈说",
        "content": "入门松作径，步步接秋阴。\n山带孤城起，云归古殿深。\n隔池闻鹤唳，倚树看僧吟。\n笑指煎茶处，青烟出竹林。",
        "dynasty": "宋",
        "collection_info": null
    },
    {
        "uuid": "d2cf5f9863929f20f330d174ff19973c",
        "title": "题黄止庵诗集",
        "author": "沈说",
        "content": "灯前几寒夜，编得近诗成。\n对客时评看，归囊喜带行。\n风高霜鹘健，木落涧秋清。\n吟到无吟处，萧萧白髮生。",
        "dynasty": "宋",
        "collection_info": null
    },
    {
        "uuid": "90e0bf5e66b6d51998afe94e61b5d15d",
        "title": "钓台",
        "author": "沈说",
        "content": "山束江流起素湍，羊裘立尽暮云寒。\n早知鈎饵成虚设，多却当时一钓竿。",
        "dynasty": "宋",
        "collection_info": null
    },
    {
        "uuid": "d1cc3fec8d66ebdd3ed1f6623aafcd32",
        "title": "西湖独步",
        "author": "沈说",
        "content": "平湖开霁色，寒碧照空心。\n小立背桥影，缓行随柳阴。\n几年劳远梦，到日记曾吟。\n荷荡成茭地，萧萧秋意深。",
        "dynasty": "宋",
        "collection_info": null
    },
    {
        "uuid": "a329f1fd351b43c5fe34c21706641a07",
        "title": "送何水竹需次入剡易斋赴浙漕",
        "author": "沈说",
        "content": "弟兄联骑出，秋色赴行装。\n慈水瓜应熟，孤山桂又香。\n对床村店寂，起饭晓灯凉。\n到日分吴越，江流两岸长。",
        "dynasty": "宋",
        "collection_info": null
    },
    {
        "uuid": "65d419e21fc18a024e85452448f4404b",
        "title": "南坡不以科目自累而以风雅自鸣请余为赋",
        "author": "沈说",
        "content": "凤衔科诏出祥云，底事儒林有逸民。\n四海声名难着我，一坡风月正宜人。\n镜留白髮非遮俗，家酿黄柑可接春。\n只许诗朋自来往，素袍青履华阳巾。",
        "dynasty": "宋",
        "collection_info": null
    },
    {
        "uuid": "228cfdd3ab3f6884fa427174b7f13ef6",
        "title": "鸡鸣",
        "author": "沈说",
        "content": "鸡鸣霜叶下，月在纸窗寒。\n客路千家晓，山居一枕安。\n秫收催岁酿，韮种接春盘。\n纵有少年梦，其如心事阑。",
        "dynasty": "宋",
        "collection_info": null
    },
    {
        "uuid": "fabdc3bb799c92649dcd2b5ee37d8e4f",
        "title": "寄永堂",
        "author": "沈说",
        "content": "落日照江东，思君讯便风。\n栖迟定何处，约莫过残冬。\n小隠时曾到，安书久未通。\n自怜心易老，盘屈似寒松。",
        "dynasty": "宋",
        "collection_info": null
    },
    {
        "uuid": "0cf7a3acf9bdf99c2c71dee0ea48284d",
        "title": "送观过免举赴省",
        "author": "沈说",
        "content": "樽前逢腊近，行李独西征。\n事历风霜惯，春回雨露生。\n一经家自学，千佛世题名。\n昨夜瞻奎宿，寒芒万丈明。",
        "dynasty": "宋",
        "collection_info": null
    },
    {
        "uuid": "7dafb7b420e9bc57297e50498c74dc29",
        "title": "茅檐",
        "author": "沈说",
        "content": "茅檐夜雪晓开晴，自洗寒衣漉涧清。\n如此过冬何不可，梅花休笑鬓星星。",
        "dynasty": "宋",
        "collection_info": null
    },
    {
        "uuid": "0ea20fabaa073b7915b06ea3f234f2df",
        "title": "冬半",
        "author": "沈说",
        "content": "岁逢冬欲半，心事更迢迢。\n细雨寒窗闭，孤灯长夜挑。\n远书和梦写，新酒带愁浇。\n明日有幽兴，寻梅到石桥。",
        "dynasty": "宋",
        "collection_info": null
    },
    {
        "uuid": "672f6fca989e8e26b28b15ffde478982",
        "title": "挽鲍监镇",
        "author": "沈说",
        "content": "一纸辟书驰，华年发轫时。\n排云何不到，殒露遽如斯。\n幼子未知父，偏亲反哭儿。\n有书来谒些，忍泪看埋碑。",
        "dynasty": "宋",
        "collection_info": null
    },
    {
        "uuid": "e81a8d7c4fd21ebb6e4000682e31ef78",
        "title": "送何仲远适越因之官霅水",
        "author": "沈说",
        "content": "樽酒沙头绿涨波，事欢其柰别愁何。\n去程想憩兰亭竹，到日须看霅浦荷。\n年少莫嫌官职小，名高却怕荐书多。\n腊前拟作孤山梦，还许扁舟载雪过。",
        "dynasty": "宋",
        "collection_info": null
    },
    {
        "uuid": "9baa248539c2bd1875abb94a4e3cfcd1",
        "title": "简柳浚卿",
        "author": "沈说",
        "content": "一别仅三年，相看事宛然。\n旋添新蒜髮，犹耸旧吟肩。\n红日征途外，黄花喜气边。\n不须劳寄问，姓字有人传。",
        "dynasty": "宋",
        "collection_info": null
    },
    {
        "uuid": "257f96d1ac51c67b17dea9cf6b42934c",
        "title": "秋溪",
        "author": "沈说",
        "content": "迎月步秋溪，芦长与树齐。\n水光连汉近，夜气压山低。\n岸隔呼渔渡，林疏见鸟栖。\n酒微风力劲，归袖冷凄凄。",
        "dynasty": "宋",
        "collection_info": null
    },
    {
        "uuid": "109aab05091a5c82f09a78501052167c",
        "title": "晚行",
        "author": "沈说",
        "content": "晚行疏松间，遥见青烟处。\n群牧下山迟，斜阳半芳树。\n孤云驾回飈，介水横不渡。\n倾意望幽人，待月同归步。",
        "dynasty": "宋",
        "collection_info": null
    },
    {
        "uuid": "8cb762e9e940d98403fbbae20d5d9642",
        "title": "野店",
        "author": "沈说",
        "content": "幽人逢野客，相约过云庄。\n去路稻粱熟，入山松柏香。\n试霜寒尚薄，落叶夜初长。\n对坐煨茅栗，瓶中取酒嚐。",
        "dynasty": "宋",
        "collection_info": null
    }
]