[
    {
        "title": "减字木兰花 绿杨阴下",
        "author": "元绛",
        "content": "绿杨阴下。\n短帽轻衫行信马。\n过尽春风。\n踏尽青青打尽红。\n舞鸾歌凤。\n人面湖光红影动。\n醉眼归时。\n人在朱楼曲角西。",
        "dynasty": "宋",
        "collection_info": null
    },
    {
        "title": "映山红慢 谷雨风前",
        "author": "元绛",
        "content": "谷雨风前，占淑景、名花独秀。\n露国色仙姿，品流第一，春工成就。\n罗帏护日金泥皱。\n映霞腮动檀痕溜。\n长记得天上，瑶池阆苑曾有。\n千匝绕、红玉阑干，愁只恐、朝云难久。\n须款折、绣囊剩戴，细把蜂须频嗅。\n佳人再拜抬娇面，敛红巾、捧金杯酒。\n献千千寿。\n愿长恁、天香满袖。",
        "dynasty": "宋",
        "collection_info": null
    },
    {
        "title": "怀荆南旧游",
        "author": "元绛",
        "content": "去年曾醉海棠丛，闻说新枝发旧红。\n昨夜梦回花下饮，不知身在玉堂中。",
        "dynasty": "宋",
        "collection_info": null
    },
    {
        "title": "和",
        "author": "元绛",
        "content": "晼晚年垂尽，阴沈气始凝。\n云霄方一色，霰雪忽相仍。\n何处兹辰好，吾州自古称。\n稽山呈刻画，鑑水弄鲜澄。\n佛土横银界，天文露玉绳。\n缏珠压帘翠，砻璧累台层。\n昆露朝垂木，郇盐夕满塍。\n浓梅明庾岭，乱蝶闹青陵。\n舞缓来还转，惊多下忽腾。\n藏崖未见睍，着溜即垂冰。\n密处情何极，狂时力不胜。\n夺鲜迷野鹤，污白绝藩蝇。\n孙幌方开卷，焦庐正曲肱。\n悲鸣跧老骥，怒击下豪鹰。\n顾我虽迟暮，当欢亦彊能。\n醉怀思日富，病眼喜晨兴。\n贺帐催休吏，宾筵幸得朋。\n周诗诵昌满，邺酌对刘应。\n赏为良辰乐，高宜善赋登。\n鹴裘欣未至，青简使先蒸。\n富岁还相庆，阳春各自矜。\n𨠑颜均玉气，泚墨出珪棱。\n句待呼胡续，舟期访戴乘。\n长谣辱君赠，珍感服吾膺。",
        "dynasty": "宋",
        "collection_info": null
    },
    {
        "title": "因览状元节推和诗再和一首",
        "author": "元绛",
        "content": "缇籥惊年杪，铃斋戒夙兴。\n连空集霙霰，撇席命宾朋。\n菌阁盘虚出，箯舆选胜登。\n出川方晻蔼，缟素竞飞腾。\n密着珠帘重，低沈粉水澄。\n迷藏秦洞穴，刻镂禹沟塍。\n蓬岛三番抃，瑶峰四彻绳。\n风传天外籁，湖写鑑中冰。\n银色三千界，琳台十二层。\n折梅思陆凯，咏絮对王凝。\n妬舞轻飘燕，临书细字绳。\n光凌射的鹤，气压沃洲鹰。\n棹月溪翁共，歌兰楚客能。\n琼辀走油壁，练马顿钩膺。\n泽渗阳膏动，和熏气烛蒸。\n冬权时已正，尺瑞岁将应。\n鄙也同民乐，油然弗自胜。\n平时陪法从，长忆奉昭陵。\n拂旦开金殿，鸣鞘下玉乘。\n六花朝服满，万岁寿觞称。\n就望尧云日，赓歌舜股肱。\n冰醪霑饫赐，竹唱听哀矜。\n尔后孤踪远，频年老病仍。\n两朝还观魏，何日见觚棱。",
        "dynasty": "宋",
        "collection_info": null
    },
    {
        "title": "石伞峯书堂",
        "author": "元绛",
        "content": "奇峰如伞见遥青，玉笥山头地有灵。\n三径荒凉丞相隠，一篇清绝放夫铭。\n孤标竦处天门近，直影圆时日御停。\n谁蹑岩梯访遗迹，远孙高谢在鸿冥。",
        "dynasty": "宋",
        "collection_info": null
    },
    {
        "title": "题溪口广慈寺",
        "author": "元绛",
        "content": "云外轩窗切斗牛，翛然三伏亦生秋。\n青山屈曲无重数，俱束溪光款款流。",
        "dynasty": "宋",
        "collection_info": null
    },
    {
        "title": "送程给事知越州",
        "author": "元绛",
        "content": "四十年来出处同，交情偏见岁寒中。\n相先各上青云路，斗在俱为白髮翁。\n万里厌劳方稍稍，一麾乘兴又忽忽。\n清风冠剑辞仙殿，流水旌旗下越宫。\n山半楼台迎日动，帐前铙鼓入秋雄。\n因君更忆蓬莱雪，不觉吟魂过剡东。",
        "dynasty": "宋",
        "collection_info": null
    },
    {
        "title": "和圣徒洛中九老会",
        "author": "元绛",
        "content": "五日佳辰郡政闲，延宾谈笑豁幽关。\n阊门歌舞尊罍上，林屋烟霞指顾间。\n德应华星临颍尾，年拘皓髮下商颜。\n名花美酒疎钟永，坐见斜晖隠半山。",
        "dynasty": "宋",
        "collection_info": null
    },
    {
        "title": "赵潜叔殉节诗",
        "author": "元绛",
        "content": "转战谯门日再晡，空拳由自冒戈殳。\n身垂虎口方安坐，命弃鸿毛更疾呼。\n柱下杲卿存断节，袴间杵臼得遗孤。\n可怜三尺英雄气，不愧西山士大夫。",
        "dynasty": "宋",
        "collection_info": null
    },
    {
        "title": "送梵才大师归天台",
        "author": "元绛",
        "content": "责重忧多两鬓斑，十年长梦赤城山。\n何时得似凈名子，潄石眠云恣意閒。",
        "dynasty": "宋",
        "collection_info": null
    },
    {
        "title": "题秀野亭",
        "author": "元绛",
        "content": "亭占青山口，郊原四望平。\n遥林连崦黑，白水隔田明。\n翠麦波涛动，飞泉剑佩轻。\n长年便野趣，拟欲解尘缨。",
        "dynasty": "宋",
        "collection_info": null
    },
    {
        "title": "将去郡席上呈同僚",
        "author": "元绛",
        "content": "在官七百二十日，只为云州不为身。\n民事勤劳心力尽，世涂忧畏鬓华新。\n离筵欲醉樽前月，美景难留洞口春。\n他日相逢应更好，诸君皆是眼中人。",
        "dynasty": "宋",
        "collection_info": null
    },
    {
        "title": "巡按睦州过乌龙山",
        "author": "元绛",
        "content": "羣山衮衮卷波涛，举手天门尺五高。\n尘土多年昏病眼，犹能千里见秋毫。",
        "dynasty": "宋",
        "collection_info": null
    },
    {
        "title": "桐庐晚景",
        "author": "元绛",
        "content": "向晚西风急，扁舟下濑轻。\n帆樯挂山影，鼓吹压潮声。\n白鸟烟中没，斜阳雨外明。\n汕然五湖意，浑欲薄功名。",
        "dynasty": "宋",
        "collection_info": null
    },
    {
        "title": "贺王禹玉",
        "author": "元绛",
        "content": "前殿听宣中禁制，南宫看集外朝班。\n星辰影落三阶下，桃李阴成四海閒。",
        "dynasty": "宋",
        "collection_info": null
    },
    {
        "title": "诏修两朝国史开局日赐筵史院和首相吴公席上韵",
        "author": "元绛",
        "content": "殿帷昕对罢，省户雨阴余。\n诏赐尧尊酒，人探禹穴书。\n夔龙方客右，班马盖徒欤。\n径醉俄妇弁，云西见日车。",
        "dynasty": "宋",
        "collection_info": null
    },
    {
        "title": "流触亭诗",
        "author": "元绛",
        "content": "春风流水出岩扉，载酒轻舟扬綵旗。\n把得玉杯还自笑，老翁真令似童儿。",
        "dynasty": "宋",
        "collection_info": null
    },
    {
        "title": "隠几庵诗",
        "author": "元绛",
        "content": "分得藩符近海滨，溪山清处养天真。\n幅巾隠几春庵静，直是羲皇已上人。",
        "dynasty": "宋",
        "collection_info": null
    },
    {
        "title": "题鼓山元公亭",
        "author": "元绛",
        "content": "谁书吾姓揭亭颜，栋宇飞腾气象完。\n谷口秋风吹鬓髮，海东朝日上兰干。\n地高顿觉羣山小，天近须知六合宽。\n三到岩扉殊不厌，异时长向画图看。",
        "dynasty": "宋",
        "collection_info": null
    },
    {
        "title": "凤池山",
        "author": "元绛",
        "content": "州人未识凤池山，朱毂时来此往还。\n四坐杯盘在天上，满轩云雨落人间。\n千围老木排旌盖，百尺飞泉响佩环。\n谁为霜绡图景象，翠微高处一开颜。",
        "dynasty": "宋",
        "collection_info": null
    },
    {
        "title": "爱亭",
        "author": "元绛",
        "content": "朱轓何事独来频，不为溪山只为民。\n最爱年年禾稻熟，时丰自有壤歌人。",
        "dynasty": "宋",
        "collection_info": null
    },
    {
        "title": "谢京师故人",
        "author": "元绛",
        "content": "丹荔黄甘北苑茶，劳君诱我向天涯。\n争如太液楼边看，池北池南总是春。",
        "dynasty": "宋",
        "collection_info": null
    },
    {
        "title": "泗洲岭",
        "author": "元绛",
        "content": "万里一朱轓，崎岖度岭关。\n路盘云雨际，人在斗牛间。",
        "dynasty": "宋",
        "collection_info": null
    },
    {
        "title": "诗一首",
        "author": "元绛",
        "content": "闽山过尽见吴山，三载天涯五马还。\n旧列未归青琐闼，余生方入玉门关。\n林峦迤逦平无数，星斗阑干近可攀。\n回首冶城何处所，只应烟雨渺茫间。",
        "dynasty": "宋",
        "collection_info": null
    },
    {
        "title": "戊戌清明在吴去春阅武于河朔今被召参贰大农悦然有感",
        "author": "元绛",
        "content": "前载赏花乡国中，三行粉面绮罗红。\n去看持斧边城下，十万军声鼓吹雄。\n每岁春辉长忽忽，此时朝骑又怱怱。\n却将半暗尘沙眼，去看东都御柳风。",
        "dynasty": "宋",
        "collection_info": null
    },
    {
        "title": "次韵和君贶会赵叔平少师",
        "author": "元绛",
        "content": "黄髮逍遥并旧臣，燕閒加意占先春。\n成龙天外惟三友，积雪筵中止数人。\n昔日荐才闻最课，当年诵赋得魁伦。\n会须共作游河侣，五老星飞事更新。",
        "dynasty": "宋",
        "collection_info": null
    },
    {
        "title": "和上巳西湖胜游",
        "author": "元绛",
        "content": "清明风日战方酣，朱毂雍容拥旆鬖。\n火令正严绵上俗，禊游仍胜会稽岩。\n马盘金埒连干湿，人映氊车帽角搀。\n湖水绿烟浮醉席，杏花红雨拂春衫。\n公如庾老情非浅，客似渊君调不凡。\n只恐颍川飞召节，便随五凤降绨函。",
        "dynasty": "宋",
        "collection_info": null
    },
    {
        "title": "和梅龙图游西湖见寄",
        "author": "元绛",
        "content": "湖上喜明霁，寻春偶啸俦。\n花多红夹马，山远翠藏楼。\n水气烟中合，风光草际流。\n都人待千骑，快作谢公游。",
        "dynasty": "宋",
        "collection_info": null
    },
    {
        "title": "早梅",
        "author": "元绛",
        "content": "照夜直为明月侣，倚风先作艷阳媒。\n多情欲着红粧面，故上含章白玉台。",
        "dynasty": "宋",
        "collection_info": null
    },
    {
        "title": "和人",
        "author": "元绛",
        "content": "笔下云霞落彩笺，诸君清思尽佳篇。\n谁人读得郊居字，流水汤汤正满弦。",
        "dynasty": "宋",
        "collection_info": null
    },
    {
        "title": "过牛光禄故居",
        "author": "元绛",
        "content": "白头重到故人家，境是人非起叹嗟。\n三径未荒陶令菊，四时长放庾郎花。\n林风光动藏鶑叶，溪涨痕生宿鹭沙。\n肯构有材移病久，会凭诗酒傲烟霞。",
        "dynasty": "宋",
        "collection_info": null
    },
    {
        "title": "永新县春风亭",
        "author": "元绛",
        "content": "三年到此百无功，种得桃花满县红。\n此日不能收拾去，一时分付与东风。",
        "dynasty": "宋",
        "collection_info": null
    },
    {
        "title": "挽赠太常少卿封川曹使君觐",
        "author": "元绛",
        "content": "仓卒蛮鼙上水滨，使君忠愤独亡身。\n平明戈剑摧城阖，俄顷衣冠落路尘。\n志士一门能许国，老夫当日亦知人。\n朝延赠襚哀荣极，青骨千金合有神。",
        "dynasty": "宋",
        "collection_info": null
    },
    {
        "title": "句  其一",
        "author": "元绛",
        "content": "九重侍从三明主，四纪干坤一老臣。",
        "dynasty": "宋",
        "collection_info": null
    },
    {
        "title": "句  其二",
        "author": "元绛",
        "content": "过庐都失眼前人。",
        "dynasty": "宋",
        "collection_info": null
    },
    {
        "title": "句  其三",
        "author": "元绛",
        "content": "仙骥籋云穿仗下，佛花吹雨匝天流。",
        "dynasty": "宋",
        "collection_info": null
    },
    {
        "title": "句  其四",
        "author": "元绛",
        "content": "黄阁势连东凤阙，紫枢光直右银台。",
        "dynasty": "宋",
        "collection_info": null
    },
    {
        "title": "句  其五",
        "author": "元绛",
        "content": "联名适似三株树，传玩惊看五朵云。",
        "dynasty": "宋",
        "collection_info": null
    },
    {
        "title": "句  其六",
        "author": "元绛",
        "content": "英翰五五出南闽。",
        "dynasty": "宋",
        "collection_info": null
    },
    {
        "title": "句  其七",
        "author": "元绛",
        "content": "可惜闽州风物好，一生魂梦到三山。",
        "dynasty": "宋",
        "collection_info": null
    },
    {
        "title": "句  其八",
        "author": "元绛",
        "content": "何人更得通天带，谋合君心只晋公。",
        "dynasty": "宋",
        "collection_info": null
    },
    {
        "title": "句  其九",
        "author": "元绛",
        "content": "笙歌车马东方晓，风月山川北固凉。",
        "dynasty": "宋",
        "collection_info": null
    },
    {
        "title": "句  其一○",
        "author": "元绛",
        "content": "玉露精神山合沓，溪成文字水横斜。",
        "dynasty": "宋",
        "collection_info": null
    },
    {
        "title": "句  其一一",
        "author": "元绛",
        "content": "神石溪头好明月，夜来谁此凭兰桡。",
        "dynasty": "宋",
        "collection_info": null
    },
    {
        "title": "句  其一二",
        "author": "元绛",
        "content": "使君麾盖傲烟霞。",
        "dynasty": "宋",
        "collection_info": null
    },
    {
        "title": "句  其一三",
        "author": "元绛",
        "content": "陈前舆服同桓傅，拜后金珠有鲁公。",
        "dynasty": "宋",
        "collection_info": null
    },
    {
        "title": "句  其一四",
        "author": "元绛",
        "content": "花阴转午清风细，玉燕钗头艾虎轻。",
        "dynasty": "宋",
        "collection_info": null
    },
    {
        "title": "句  其一五",
        "author": "元绛",
        "content": "五蓂开端荚，百草斗香苕。",
        "dynasty": "宋",
        "collection_info": null
    },
    {
        "title": "句  其一六",
        "author": "元绛",
        "content": "五日看花怜并叶，今朝斗草得宜男。",
        "dynasty": "宋",
        "collection_info": null
    },
    {
        "title": "句  其一七",
        "author": "元绛",
        "content": "菖酒朝触满，兰汤晓浴温。",
        "dynasty": "宋",
        "collection_info": null
    },
    {
        "title": "句  其一八",
        "author": "元绛",
        "content": "丝竹渐高桡鼓急，瑶津亭下竞鳬车。",
        "dynasty": "宋",
        "collection_info": null
    },
    {
        "title": "句  其一九",
        "author": "元绛",
        "content": "小雨疎疎向晚晴。",
        "dynasty": "宋",
        "collection_info": null
    }
]