[
    {
        "uuid": "a92795d4ed72e7107da3cfc94f34c9e5",
        "title": "天屋歌为卢洪赋",
        "author": "赵希㯝",
        "content": "霞扃云牖高窿穹，八荒四野垂帘栊。\n羲璘勃窣行西东，茫茫尘世如飞蓬。\n玉川公子乘清风，飘然据作吟诗宫。\n穿心出胁千万语，叫开阊阖惊苍龙。\n银河泻入北斗柄，醉来掷下琉璃钟。\n仙人王乔作邻伍，冯轩共笑嘘长虹。\n旌阳拔宅想亦在，千年万岁都洪蒙。\n君不见阿房结绮今何许，劫灰一丈漫秋雨。",
        "dynasty": "宋",
        "collection_info": null
    },
    {
        "uuid": "6b78f9aade50829dcc20e94967281396",
        "title": "次韵李鹤田德真寄远",
        "author": "赵希㯝",
        "content": "长安日下浮云生，故人久作西南行。\n沤边两载音讯绝，鬓丝应与秋风争。\n苍苔冉冉荒茅屋，愁来忍把离骚读。\n惊鸿刚自堕边声，碧嶂那堪遮远目。\n青云高处期翱翔，去人岁月今堂堂。\n吴鈎拂拭霜雪冷，龙光飞跃秋天长。\n思君一夜离心折，东楼又送无情月。",
        "dynasty": "宋",
        "collection_info": null
    },
    {
        "uuid": "fb28565f123a190e1da0766e68b59dab",
        "title": "道民金氏居",
        "author": "赵希㯝",
        "content": "碧港虽通邑，红尘不到门。\n桑麻唐杜曲，鸡犬晋桃源。\n山远云千点，天宽月一轩。\n居人非隠者，吾欲叫东园。",
        "dynasty": "宋",
        "collection_info": null
    },
    {
        "uuid": "9df28332ac6604d2a699613935f035ff",
        "title": "竹阁",
        "author": "赵希㯝",
        "content": "古寺因人重，清风尚可寻。\n斜阳明晚阁，老竹暗秋林。\n兜率西归久，香山北望深。\n登临成感慨，烟月独知心。",
        "dynasty": "宋",
        "collection_info": null
    },
    {
        "uuid": "88631e15ac27f546d0bf33ced3f2fc14",
        "title": "游临平干洞水洞",
        "author": "赵希㯝",
        "content": "两洞深如许，神龙此奠居。\n山空仙去久，路崄客来疏。\n风雨千崖暗，云烟四壁虚。\n自揩岩石藓，闲把姓名书。",
        "dynasty": "宋",
        "collection_info": null
    },
    {
        "uuid": "c01b1f469df149c509d8d9750c491664",
        "title": "雪",
        "author": "赵希㯝",
        "content": "不是春风柳，因何絮客衫。\n一云同万里，半夜失千岩。\n征马寒踪印，饥鸱冻吻缄。\n江心一片白，知有莫归帆。",
        "dynasty": "宋",
        "collection_info": null
    },
    {
        "uuid": "6912df92285ce523652973ee8506e07d",
        "title": "送诗僧隆瘦岩",
        "author": "赵希㯝",
        "content": "五载京华客，山中坐得牢。\n禅心天竺石，吟思浙江涛。\n入派名随重，游方步转高。\n秋风飞锡远，相忆读离骚。",
        "dynasty": "宋",
        "collection_info": null
    },
    {
        "uuid": "2b38d4bfdad760ec9fdc4e6f9f4adfa0",
        "title": "送自牧黄监镇之官四安",
        "author": "赵希㯝",
        "content": "桃花春浪急，催上霅溪船。\n湖海称佳士，功名负壮年。\n政平民易感，诗好客争传。\n别后加餐饭，因风寄一笺。",
        "dynasty": "宋",
        "collection_info": null
    },
    {
        "uuid": "ea05886c2a61b08f30f54524a55388fe",
        "title": "秋夕",
        "author": "赵希㯝",
        "content": "霄虚白露漙，木叶下危阑。\n月澹钟声晓，灯青剑影寒。\n人心山莽莽，世事海漫漫。\n何日平胡虏，西风望眼宽。",
        "dynasty": "宋",
        "collection_info": null
    },
    {
        "uuid": "7205edcfd1c42f3e82737e29d8891569",
        "title": "中秋",
        "author": "赵希㯝",
        "content": "白露漙空万叶飞，生香浑在桂花枝。\n一千里月正圆夜，九十日秋纔半时。\n湓浦风流元亮兴，鄜州牢落少陵诗。\n不妨吟尽蟾蜍影，此别分明隔岁期。",
        "dynasty": "宋",
        "collection_info": null
    },
    {
        "uuid": "66f0d7b516fdd9d5da812dd517ad98bd",
        "title": "送李鹤田东游后还乡",
        "author": "赵希㯝",
        "content": "剑倚梅花鹤梦醒，东游吟骨带秋清。\n台山路杳神仙迹，楚国书来母子情。\n半榻烟霞应有约，一筇风雪且兼程。\n丁宁及早催行李，莫待西湖草色平。",
        "dynasty": "宋",
        "collection_info": null
    },
    {
        "uuid": "3ade530256010c165b76cf72e0c69fff",
        "title": "江湖伟观",
        "author": "赵希㯝",
        "content": "华屋岿然占上方，一尊同此寄相羊。\n江潮翻海莫天阔，湖水拍堤春草长。\n莽莽越山凝紫翠，摇摇苏柳间青黄。\n归鸿影裏阑干晚，回首中州入渺茫。",
        "dynasty": "宋",
        "collection_info": null
    },
    {
        "uuid": "9c3b32d17b507beba780a4ecc1987ecb",
        "title": "送谯岩赵日休归蜀",
        "author": "赵希㯝",
        "content": "烟尘渺渺暗鱼鳬，有客翩然赴上都。\n乞得玉宸新翰墨，要还琳宇旧规模。\n十年蠲赋纶恩重，万里归程剑影孤。\n他日青城公案了，紫云深处勘阴符。",
        "dynasty": "宋",
        "collection_info": null
    },
    {
        "uuid": "c5a6e0cfb26d2b60bd02fc9522593e38",
        "title": "春雪",
        "author": "赵希㯝",
        "content": "飞下瑶天整復斜，一番余冻损芳华。\n荒荒月晓三千界，漠漠烟寒十万家。\n柳外直疑先着絮，梅边浑似后开花。\n东风吹作巴江水，浩荡龙涛赴海涯。",
        "dynasty": "宋",
        "collection_info": null
    },
    {
        "uuid": "c0f528e9d3b465ed7fa2393d77c42c48",
        "title": "秋怀次韵",
        "author": "赵希㯝",
        "content": "雨歇空阶浄绿苔，西风凉气满楼台。\n鸿飞远渚知初到，燕别明年约早来。\n秋色祇今同世态，时文何意悞人才。\n停云影裏频搔首，闲把新吟取次裁。",
        "dynasty": "宋",
        "collection_info": null
    },
    {
        "uuid": "805699ac612880916fafb39989096482",
        "title": "春莫",
        "author": "赵希㯝",
        "content": "薄薄寒侵酒面和，可怜春事委流波。\n两堤杨柳东风老，一曲池塘夜雨多。\n花落鶑声还在否，桑空蚕事又如何。\n壮心不逐流年去，倚剑青天发浩歌。",
        "dynasty": "宋",
        "collection_info": null
    },
    {
        "uuid": "91b87ca5b6e0ca465729148286cbc769",
        "title": "寄黄溪云",
        "author": "赵希㯝",
        "content": "十年成远别，几度上高楼。\n风递江南信，云消渭北愁。\n春心惊海燕，晓梦入溪鸥。\n何日西窗烛，相看说旧游。",
        "dynasty": "宋",
        "collection_info": null
    },
    {
        "uuid": "a3faf4c35bc8dcaf2aea05e43686ec01",
        "title": "九日怀友",
        "author": "赵希㯝",
        "content": "江蟹初肥天欲霜，莫云红树写秋光。\n西风携手登临地，今日黄花两处香。",
        "dynasty": "宋",
        "collection_info": null
    },
    {
        "uuid": "9fe718d0241d3d3e78c40520455924d8",
        "title": "钓者",
        "author": "赵希㯝",
        "content": "河豚荻笋春风老，鲈鲙莼丝秋水寒。\n多少侯门天样阔，算来何似钓船宽。",
        "dynasty": "宋",
        "collection_info": null
    },
    {
        "uuid": "c9e7abbc218531c83e2fb85edf1d991a",
        "title": "过临平",
        "author": "赵希㯝",
        "content": "市井萧条景物非，居人犹号永和堤。\n春山十里斜阳树，漠漠残红杜宇啼。",
        "dynasty": "宋",
        "collection_info": null
    },
    {
        "uuid": "62c1fc44e88eeb84bfd5c6251c8dae76",
        "title": "吴道士钓云",
        "author": "赵希㯝",
        "content": "澹溪溪上一竿丝，牵动闲云片片飞。\n折尽柳条穿不得，荷衣裹向碧山归。",
        "dynasty": "宋",
        "collection_info": null
    },
    {
        "uuid": "bcb8159dc38a3a41436ff3b05bebc0d7",
        "title": "次雪林李龏苕溪寄来之韵  其一",
        "author": "赵希㯝",
        "content": "云散烟收渺渺秋，蛩声四壁起新愁。\n西风万里干坤眼，不到斜阳十二楼。",
        "dynasty": "宋",
        "collection_info": null
    },
    {
        "uuid": "8b65290f74f56a9246c7a90113cacd8e",
        "title": "次雪林李龏苕溪寄来之韵  其二",
        "author": "赵希㯝",
        "content": "风梧声裏万家秋，一片吟心不着愁。\n夜半酒醒银烛冷，月移凉梦过西楼。",
        "dynasty": "宋",
        "collection_info": null
    },
    {
        "uuid": "0b14ca98dcbbf671823f17b90ddd77b7",
        "title": "赋墨雁图分得宿雁",
        "author": "赵希㯝",
        "content": "漠漠秋汀起晚烟，半欹寒影立风前。\n月明应有芦花梦，飞遍江湖万里天。",
        "dynasty": "宋",
        "collection_info": null
    },
    {
        "uuid": "73fdb12d53c9b0d15f2eadf14a7afc8d",
        "title": "次萧冰崖梅花韵",
        "author": "赵希㯝",
        "content": "冰姿琼骨浄无瑕，竹外溪边处士家。\n若使牡丹开得早，有谁风雪看梅花。",
        "dynasty": "宋",
        "collection_info": null
    },
    {
        "uuid": "1139ef88ffc1612f0a0efcb6a6d0a1ad",
        "title": "涌月僧楼",
        "author": "赵希㯝",
        "content": "百尺阑干右栎林，乱山如浪翠痕深。\n冰轮飞上光犹湿，照破西来一片心。",
        "dynasty": "宋",
        "collection_info": null
    },
    {
        "uuid": "a75f43de995ea1c7bda6979430443016",
        "title": "秋夕  其一",
        "author": "赵希㯝",
        "content": "西风梳髮冷飕飕，半醉微吟独倚楼。\n一片旧时南浦月，清光犹印别离愁。",
        "dynasty": "宋",
        "collection_info": null
    },
    {
        "uuid": "a8c261b449d70b47cf1ddfb7d91019ae",
        "title": "秋夕  其二",
        "author": "赵希㯝",
        "content": "半枕小窗幽梦蝶，数声何处寄书鸿。\n关山千里人归晚，肠断烟林一笛风。",
        "dynasty": "宋",
        "collection_info": null
    },
    {
        "uuid": "9727f8c0863f79bacf423b93945f93ce",
        "title": "春游  其一",
        "author": "赵希㯝",
        "content": "梦冷繁华金谷园，春深葵麦暗朱门。\n东风日日吹花急，红雨苍苔泪几痕。",
        "dynasty": "宋",
        "collection_info": null
    },
    {
        "uuid": "3c63c3e46e581ea0fb8eb70130a10edd",
        "title": "春游  其二",
        "author": "赵希㯝",
        "content": "蝶懒鶑喑欲莫春，更兼风雨别愁新。\n天涯草色深如此，忆得淮南有故人。",
        "dynasty": "宋",
        "collection_info": null
    },
    {
        "uuid": "cd92cd4f3fc4af2e1c35f2e2e098165f",
        "title": "湖中曲",
        "author": "赵希㯝",
        "content": "长眉柳叶交青条，玉花娇面垂云髫。\n湖波蓝色春寥寥，大堤新曲干银霄。\n翠丝络马金褭腰，香风随步烟飞飘。\n芳亭深杳传金貂，一笑嫣然轻百绡。\n欢娱未了日晷短，城鼓咿咿续復断。\n鸣鞭夜月入鸡关，碧山皎皎水潺潺。",
        "dynasty": "宋",
        "collection_info": null
    },
    {
        "uuid": "92bdf2a8badc56dfa3f0b8a0467892e2",
        "title": "春阴曲",
        "author": "赵希㯝",
        "content": "东风吹寒云九有，冻龙迷海乱飞走。\n雨脚斜拖入遥阜，碧草浮烟满堤口。\n春皇妙运造化手，解使江山失妍丑。\n冷色禁持万花柳，红紫未张春国寿。\n愁春织心心怮怮，为花诉冤天听否。\n晴曦赫赫重阴剖，梦裏桃源拚载酒。",
        "dynasty": "宋",
        "collection_info": null
    }
]