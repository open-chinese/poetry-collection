[
    {
        "uuid": "324fc2bd3ab4c47611abfc90b15f3214",
        "title": "天屋歌为卢洪赋",
        "author": "赵希㯝",
        "content": "霞扃云牖高窿穹，八荒四野垂帘栊。\n羲璘勃窣行西东，茫茫尘世如飞蓬。\n玉川公子乘清风，飘然据作吟诗宫。\n穿心出胁千万语，叫开阊阖惊苍龙。\n银河泻入北斗柄，醉来掷下琉璃钟。\n仙人王乔作邻伍，冯轩共笑嘘长虹。\n旌阳拔宅想亦在，千年万岁都洪蒙。\n君不见阿房结绮今何许，劫灰一丈漫秋雨。",
        "dynasty": "宋",
        "collection_info": null
    },
    {
        "uuid": "75f27d48bc7d96cc3a04452b37d16fb3",
        "title": "次韵李鹤田德真寄远",
        "author": "赵希㯝",
        "content": "长安日下浮云生，故人久作西南行。\n沤边两载音讯绝，鬓丝应与秋风争。\n苍苔冉冉荒茅屋，愁来忍把离骚读。\n惊鸿刚自堕边声，碧嶂那堪遮远目。\n青云高处期翱翔，去人岁月今堂堂。\n吴鈎拂拭霜雪冷，龙光飞跃秋天长。\n思君一夜离心折，东楼又送无情月。",
        "dynasty": "宋",
        "collection_info": null
    },
    {
        "uuid": "ef1c5d2decdfaccaacef5bece0219b98",
        "title": "道民金氏居",
        "author": "赵希㯝",
        "content": "碧港虽通邑，红尘不到门。\n桑麻唐杜曲，鸡犬晋桃源。\n山远云千点，天宽月一轩。\n居人非隠者，吾欲叫东园。",
        "dynasty": "宋",
        "collection_info": null
    },
    {
        "uuid": "623facebd28605c522576587768a71c0",
        "title": "竹阁",
        "author": "赵希㯝",
        "content": "古寺因人重，清风尚可寻。\n斜阳明晚阁，老竹暗秋林。\n兜率西归久，香山北望深。\n登临成感慨，烟月独知心。",
        "dynasty": "宋",
        "collection_info": null
    },
    {
        "uuid": "16d18bd000808257f7982503ba520ef2",
        "title": "游临平干洞水洞",
        "author": "赵希㯝",
        "content": "两洞深如许，神龙此奠居。\n山空仙去久，路崄客来疏。\n风雨千崖暗，云烟四壁虚。\n自揩岩石藓，闲把姓名书。",
        "dynasty": "宋",
        "collection_info": null
    },
    {
        "uuid": "580e5ff4628f95521c9479567ceed2fd",
        "title": "雪",
        "author": "赵希㯝",
        "content": "不是春风柳，因何絮客衫。\n一云同万里，半夜失千岩。\n征马寒踪印，饥鸱冻吻缄。\n江心一片白，知有莫归帆。",
        "dynasty": "宋",
        "collection_info": null
    },
    {
        "uuid": "2042a0a8ed83fc3176fcf92114fca980",
        "title": "送诗僧隆瘦岩",
        "author": "赵希㯝",
        "content": "五载京华客，山中坐得牢。\n禅心天竺石，吟思浙江涛。\n入派名随重，游方步转高。\n秋风飞锡远，相忆读离骚。",
        "dynasty": "宋",
        "collection_info": null
    },
    {
        "uuid": "f1f4a7e86e83f4b26e16e4f57e9efd91",
        "title": "送自牧黄监镇之官四安",
        "author": "赵希㯝",
        "content": "桃花春浪急，催上霅溪船。\n湖海称佳士，功名负壮年。\n政平民易感，诗好客争传。\n别后加餐饭，因风寄一笺。",
        "dynasty": "宋",
        "collection_info": null
    },
    {
        "uuid": "c82cf81cecd8e2ae56ecb75a463c4a08",
        "title": "秋夕",
        "author": "赵希㯝",
        "content": "霄虚白露漙，木叶下危阑。\n月澹钟声晓，灯青剑影寒。\n人心山莽莽，世事海漫漫。\n何日平胡虏，西风望眼宽。",
        "dynasty": "宋",
        "collection_info": null
    },
    {
        "uuid": "36b722db3b8ad893f75d61e881c34e05",
        "title": "中秋",
        "author": "赵希㯝",
        "content": "白露漙空万叶飞，生香浑在桂花枝。\n一千里月正圆夜，九十日秋纔半时。\n湓浦风流元亮兴，鄜州牢落少陵诗。\n不妨吟尽蟾蜍影，此别分明隔岁期。",
        "dynasty": "宋",
        "collection_info": null
    },
    {
        "uuid": "bcc58503d8dd0b5218576dc6f5e80ea9",
        "title": "送李鹤田东游后还乡",
        "author": "赵希㯝",
        "content": "剑倚梅花鹤梦醒，东游吟骨带秋清。\n台山路杳神仙迹，楚国书来母子情。\n半榻烟霞应有约，一筇风雪且兼程。\n丁宁及早催行李，莫待西湖草色平。",
        "dynasty": "宋",
        "collection_info": null
    },
    {
        "uuid": "6cc36cb11a3c500abafed731c7c21250",
        "title": "江湖伟观",
        "author": "赵希㯝",
        "content": "华屋岿然占上方，一尊同此寄相羊。\n江潮翻海莫天阔，湖水拍堤春草长。\n莽莽越山凝紫翠，摇摇苏柳间青黄。\n归鸿影裏阑干晚，回首中州入渺茫。",
        "dynasty": "宋",
        "collection_info": null
    },
    {
        "uuid": "27b6f87faf9b46985c9e90e8109d0c73",
        "title": "送谯岩赵日休归蜀",
        "author": "赵希㯝",
        "content": "烟尘渺渺暗鱼鳬，有客翩然赴上都。\n乞得玉宸新翰墨，要还琳宇旧规模。\n十年蠲赋纶恩重，万里归程剑影孤。\n他日青城公案了，紫云深处勘阴符。",
        "dynasty": "宋",
        "collection_info": null
    },
    {
        "uuid": "6094f4a34819b6da3032c1938e4b4643",
        "title": "春雪",
        "author": "赵希㯝",
        "content": "飞下瑶天整復斜，一番余冻损芳华。\n荒荒月晓三千界，漠漠烟寒十万家。\n柳外直疑先着絮，梅边浑似后开花。\n东风吹作巴江水，浩荡龙涛赴海涯。",
        "dynasty": "宋",
        "collection_info": null
    },
    {
        "uuid": "6ebd271318f7f7f453588b037f34209d",
        "title": "秋怀次韵",
        "author": "赵希㯝",
        "content": "雨歇空阶浄绿苔，西风凉气满楼台。\n鸿飞远渚知初到，燕别明年约早来。\n秋色祇今同世态，时文何意悞人才。\n停云影裏频搔首，闲把新吟取次裁。",
        "dynasty": "宋",
        "collection_info": null
    },
    {
        "uuid": "10c0b9a850107e7c8a0c8e09113e06cd",
        "title": "春莫",
        "author": "赵希㯝",
        "content": "薄薄寒侵酒面和，可怜春事委流波。\n两堤杨柳东风老，一曲池塘夜雨多。\n花落鶑声还在否，桑空蚕事又如何。\n壮心不逐流年去，倚剑青天发浩歌。",
        "dynasty": "宋",
        "collection_info": null
    },
    {
        "uuid": "409068d8bdf75f14dc45ffd10642817c",
        "title": "寄黄溪云",
        "author": "赵希㯝",
        "content": "十年成远别，几度上高楼。\n风递江南信，云消渭北愁。\n春心惊海燕，晓梦入溪鸥。\n何日西窗烛，相看说旧游。",
        "dynasty": "宋",
        "collection_info": null
    },
    {
        "uuid": "ab3217d80af1f13bde98f5f6a7d199ed",
        "title": "九日怀友",
        "author": "赵希㯝",
        "content": "江蟹初肥天欲霜，莫云红树写秋光。\n西风携手登临地，今日黄花两处香。",
        "dynasty": "宋",
        "collection_info": null
    },
    {
        "uuid": "48f170b59676b7db5a9ea72daa98813b",
        "title": "钓者",
        "author": "赵希㯝",
        "content": "河豚荻笋春风老，鲈鲙莼丝秋水寒。\n多少侯门天样阔，算来何似钓船宽。",
        "dynasty": "宋",
        "collection_info": null
    },
    {
        "uuid": "8ec3cb49d0c8060347358fbe6263a8b2",
        "title": "过临平",
        "author": "赵希㯝",
        "content": "市井萧条景物非，居人犹号永和堤。\n春山十里斜阳树，漠漠残红杜宇啼。",
        "dynasty": "宋",
        "collection_info": null
    },
    {
        "uuid": "046d033ed6af88bec7efc48790fc1e90",
        "title": "吴道士钓云",
        "author": "赵希㯝",
        "content": "澹溪溪上一竿丝，牵动闲云片片飞。\n折尽柳条穿不得，荷衣裹向碧山归。",
        "dynasty": "宋",
        "collection_info": null
    },
    {
        "uuid": "1312e730c39995a7f605dd2bc159db1c",
        "title": "次雪林李龏苕溪寄来之韵  其一",
        "author": "赵希㯝",
        "content": "云散烟收渺渺秋，蛩声四壁起新愁。\n西风万里干坤眼，不到斜阳十二楼。",
        "dynasty": "宋",
        "collection_info": null
    },
    {
        "uuid": "92152958580fecef7b3fe6f27bbe518e",
        "title": "次雪林李龏苕溪寄来之韵  其二",
        "author": "赵希㯝",
        "content": "风梧声裏万家秋，一片吟心不着愁。\n夜半酒醒银烛冷，月移凉梦过西楼。",
        "dynasty": "宋",
        "collection_info": null
    },
    {
        "uuid": "10e1c037f683f641badc99862475c38f",
        "title": "赋墨雁图分得宿雁",
        "author": "赵希㯝",
        "content": "漠漠秋汀起晚烟，半欹寒影立风前。\n月明应有芦花梦，飞遍江湖万里天。",
        "dynasty": "宋",
        "collection_info": null
    },
    {
        "uuid": "f9049656505ffed2557c8d6ecd098d27",
        "title": "次萧冰崖梅花韵",
        "author": "赵希㯝",
        "content": "冰姿琼骨浄无瑕，竹外溪边处士家。\n若使牡丹开得早，有谁风雪看梅花。",
        "dynasty": "宋",
        "collection_info": null
    },
    {
        "uuid": "017607da8060fa0582b802a5ae119818",
        "title": "涌月僧楼",
        "author": "赵希㯝",
        "content": "百尺阑干右栎林，乱山如浪翠痕深。\n冰轮飞上光犹湿，照破西来一片心。",
        "dynasty": "宋",
        "collection_info": null
    },
    {
        "uuid": "61b588b2fa01dad3375d2185a206ea4d",
        "title": "秋夕  其一",
        "author": "赵希㯝",
        "content": "西风梳髮冷飕飕，半醉微吟独倚楼。\n一片旧时南浦月，清光犹印别离愁。",
        "dynasty": "宋",
        "collection_info": null
    },
    {
        "uuid": "861c61b3c1bab1fb94ce5c837e86c4f6",
        "title": "秋夕  其二",
        "author": "赵希㯝",
        "content": "半枕小窗幽梦蝶，数声何处寄书鸿。\n关山千里人归晚，肠断烟林一笛风。",
        "dynasty": "宋",
        "collection_info": null
    },
    {
        "uuid": "38563406886d5a5a4221c33fca7c148e",
        "title": "春游  其一",
        "author": "赵希㯝",
        "content": "梦冷繁华金谷园，春深葵麦暗朱门。\n东风日日吹花急，红雨苍苔泪几痕。",
        "dynasty": "宋",
        "collection_info": null
    },
    {
        "uuid": "b1ce757f05e4c562282a1311b34be3b5",
        "title": "春游  其二",
        "author": "赵希㯝",
        "content": "蝶懒鶑喑欲莫春，更兼风雨别愁新。\n天涯草色深如此，忆得淮南有故人。",
        "dynasty": "宋",
        "collection_info": null
    },
    {
        "uuid": "59a501199d6b9ab3b3ae7780b5c378af",
        "title": "湖中曲",
        "author": "赵希㯝",
        "content": "长眉柳叶交青条，玉花娇面垂云髫。\n湖波蓝色春寥寥，大堤新曲干银霄。\n翠丝络马金褭腰，香风随步烟飞飘。\n芳亭深杳传金貂，一笑嫣然轻百绡。\n欢娱未了日晷短，城鼓咿咿续復断。\n鸣鞭夜月入鸡关，碧山皎皎水潺潺。",
        "dynasty": "宋",
        "collection_info": null
    },
    {
        "uuid": "e9f79603be2a53c5a73cbcba2565bd89",
        "title": "春阴曲",
        "author": "赵希㯝",
        "content": "东风吹寒云九有，冻龙迷海乱飞走。\n雨脚斜拖入遥阜，碧草浮烟满堤口。\n春皇妙运造化手，解使江山失妍丑。\n冷色禁持万花柳，红紫未张春国寿。\n愁春织心心怮怮，为花诉冤天听否。\n晴曦赫赫重阴剖，梦裏桃源拚载酒。",
        "dynasty": "宋",
        "collection_info": null
    }
]