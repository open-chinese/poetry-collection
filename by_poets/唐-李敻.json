[
    {
        "uuid": "38b5a17830b2021dcf62da56a12c9ead",
        "title": "恆岳晨望有怀",
        "author": "李敻",
        "content": "二仪均四序，五岳分九州。\n灵造良难测，神功匪易酬。\n恆山北临岱，秀崿东跨幽。\n澒洞镇河朔，嵯峨冠嵩丘。\n禋祠彰旧典，坛庙列平畴。\n古树侵云密，飞泉界道流。\n从官叨佐理，衔命奉珍羞。\n荐玉申诚效，锵金谅有由。\n郊原照初日，林薄委徂秋。\n塞近风声厉，川长雾气收。\n他乡饶感激，归望切祈求。\n景福如光愿，私门当復侯。",
        "dynasty": "唐",
        "collection_info": null
    }
]