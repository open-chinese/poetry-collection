[
    {
        "uuid": "c06c3acd76f4dcef3a30792c92ca646d",
        "title": "瑞龙吟 楼前路",
        "author": "方千里",
        "content": "楼前路。\n愁对万点风花，数行烟树。\n依依斜日红收，暮山翠接，平芜尽处。\n小留伫。\n还是画栏凭暖，半扃朱户。\n帘栊尽日无人，消凝怅望，时时自语。\n堪恨行云难系，赋情杨柳，徘徊犹舞。\n追想向来欢娱，怀抱非故。\n题红寄绿，魂断江南句。\n何时见、轻衫雾唾，芳茵莲步。\n燕子西飞去。\n为人试道，相思闷绪。\n空有肠千缕。\n清泪满，斑斑多于春雨。\n忍看鬓发，密堆飞絮。",
        "dynasty": "宋",
        "collection_info": null
    },
    {
        "uuid": "02372e9c38943f07f086c735b9d6373b",
        "title": "琐窗寒 燕子池塘",
        "author": "方千里",
        "content": "燕子池塘，黄鹂院落，海棠庭户。\n东君暗许，借与轻风柔雨。\n奈春光困人正浓，画栏小立慵无语。\n念冶游时节，融怡天气，异乡愁旅。\n朝暮。\n凝情处。\n叹聚散悲欢，岁常十五。\n连飞并羽，未抵鸳朋凤侣。\n算章台、杨柳尚存，楚娥鬓影依旧否。\n再相逢、拼解雕鞍，燕乐同杯俎。",
        "dynasty": "宋",
        "collection_info": null
    },
    {
        "uuid": "257d8933d071c2d883b995ec8bfa854e",
        "title": "风流子 春色遍横塘",
        "author": "方千里",
        "content": "春色遍横塘。\n年华巧、过雨湿残阳。\n正一带翠摇，嫩莎平野，万枝红滴，繁杏低墙。\n恼人是，燕飞盘软舞，莺语咽轻簧。\n还忆旧游，禁烟寒食，共追清赏，曲水流觞。\n回思欢娱处，人空老，花影尚占西厢。\n堪惜翠眉环坐，云鬓分行。\n看恋柳烟光，遮丝藏絮，妒花风雨，飘粉吹香。\n都为酒驱歌使，应也无妨。",
        "dynasty": "宋",
        "collection_info": null
    },
    {
        "uuid": "e4476cf44c6ecde66d77b382424e1644",
        "title": "渡江云 长亭今古道",
        "author": "方千里",
        "content": "长亭今古道，水流暗响，渺渺杂风沙。\n倦游惊岁晚，自叹相思，万里梦还家。\n愁凝望结，但掩泪、慵整铅华。\n更漏长，酒醒人语，睥睨有啼鸦。\n伤嗟。\n回肠千缕，泪眼双垂，遏离情不下。\n还暗思、香翻香烬，深闭窗纱。\n依稀看遍江南画，记隐隐、烟霭蒹葭。\n空健羡，鸳鸯共宿丛花。",
        "dynasty": "宋",
        "collection_info": null
    },
    {
        "uuid": "0c26bca8c2f2f77fb4f2fac23f8e0bd8",
        "title": "应天长 嫩黄上柳",
        "author": "方千里",
        "content": "嫩黄上柳，新绿涨池，东风艳冶天色。\n又见乍晴还雨，年华傍寒食。\n春依旧，身是客。\n对丽景、易伤岑寂。\n怅凝望、一带平芜，剪就茵藉。\n前度少年场，醉记旗亭，联句遍窗壁。\n调笑映墙红粉，参差水边宅。\n芦鞭懒过故陌。\n恨未老、渐成尘迹。\n谩无语，立尽斜阳，怀抱谁识。",
        "dynasty": "宋",
        "collection_info": null
    },
    {
        "uuid": "e91a47541757c970174ee48d2b6a43e4",
        "title": "荔枝香 胜日登临幽趣",
        "author": "方千里",
        "content": "胜日登临幽趣。\n乘兴去。\n翠壁古木千章，林影生寒雾。\n空蒙冷湿人衣，山路元无雨。\n深涧、斗泻飞泉溜甘乳。\n渔唱晚，看小棹、归前浦。\n笑指官桥，风飐酒旗斜举。\n还脱宫袍，一醉芳杯倒鹦鹉。\n幸有雕章蜡炬。",
        "dynasty": "宋",
        "collection_info": null
    },
    {
        "uuid": "e6e82b69abf4e604eeaa88df69518851",
        "title": "荔枝香 小园花梢雨歇",
        "author": "方千里",
        "content": "小园花梢雨歇，浪羞泫。\n碧瓦光霁，罗幕香浮，莺啼燕语交加，是处池馆春遍。\n风外、认得笙歌近远。\n醉魂半萦，夜酒吹未散。\n暗忆年时，正日赴、西池宴。\n笑携艳质，郢曲新声妙如剪。\n有愁容易排遣。",
        "dynasty": "宋",
        "collection_info": null
    },
    {
        "uuid": "b697cf4d165691e46867d3b5c4310029",
        "title": "还京乐 岁华惯",
        "author": "方千里",
        "content": "岁华惯，每到和风丽日欢再理。\n为妙歌新调，粲然一曲，千金轻费。\n记夜阑沈醉。\n更衣换酒珠玑委。\n怅画烛摇影，易积银盘红泪。\n向笙歌底。\n问何人、能道平生，聚合欢娱，离别兴味。\n谁怜露浥烟笼，尽栽培、艳桃秾李。\n谩萦牵，空坐隔千山，情遥万水。\n纵有丹青笔，应难摹画憔悴。",
        "dynasty": "宋",
        "collection_info": null
    },
    {
        "uuid": "46f1e0b5d62106298f53c0e8ba2ff125",
        "title": "扫花游・扫地游 野亭话别",
        "author": "方千里",
        "content": "野亭话别，恨露草芊绵，晓风酸楚。\n怨丝恨缕。\n正杨花碎玉，满城雪舞。\n耿耿无言，暗洒阑干泪雨。\n片帆去。\n纵百种避愁，愁早知处。\n离思都几许。\n但渐惯征尘，斗迷归路。\n乱山似俎。\n更重江浪淼，易沈书素。\n瞪目销魂，自觉孤吟调苦。\n小留伫。\n隔前村、数声箫鼓。",
        "dynasty": "宋",
        "collection_info": null
    },
    {
        "uuid": "2735dacebc594b955a9f5b0fcc155b15",
        "title": "解连环 素封谁托",
        "author": "方千里",
        "content": "素封谁托。\n空寒潮浪叠，乱山云邈。\n对倦景，无语消魂，但香断露晞，絮飞风薄。\n杜宇声中，动多少、客情离索。\n远阑干伫立，暗记那回，赏遍花药。\n依依岁华自若。\n更低烟暮草，残照孤角。\n□叹息、故里春光，有幽圃名园，算也闲却。\n早早归休，渐过了芳条华萼。\n趁良时，按歌唤舞，旧家院落。",
        "dynasty": "宋",
        "collection_info": null
    },
    {
        "uuid": "cbb59282e47e0156189194a1c7aa0463",
        "title": "玲珑四犯 倾国名妹",
        "author": "方千里",
        "content": "倾国名妹，似晕雪匀酥，无限娇艳。\n素质闲姿，天赋淡蛾丰脸。\n还是睡起慵妆。\n顾鬓影、翠云零乱。\n怅平生、把鉴惊换。\n依约琐窗逢见。\n绣帏凝想鸳鸯荐。\n画屏烘、兽烟葱蒨。\n依红傍粉怜香玉，聊慰风流眼。\n空叹倦客断肠，奈听彻、残更急点。\n仗梦魂一到，花月底、休飘散。",
        "dynasty": "宋",
        "collection_info": null
    },
    {
        "uuid": "ae95670bb69624b1100b9ffa840656a2",
        "title": "丹凤吟 宛转回肠离绪",
        "author": "方千里",
        "content": "宛转回肠离绪，懒倚危栏，愁登高阁。\n相思何处，人在绣帏罗幕。\n芳年艳齿，枉消虚过，会合丝轻，因缘蝉薄。\n暗想飞云骤雨，雾隔烟遮，相去还是天角。\n怅望不将梦到，素书谩说波浪恶。\n纵有青青发，渐吴霜妆点，容易凋铄。\n欢期何晚，忽忽坐惊摇落。\n顾影无言，清泪湿、但丝丝盈握。\n染斑客袖，归日须问着。",
        "dynasty": "宋",
        "collection_info": null
    },
    {
        "uuid": "f31ff0c2c928ee6524bb54d6f35b5922",
        "title": "满江红 为忆仙姿",
        "author": "方千里",
        "content": "为忆仙姿，相思恨、缠绵未足。\n从别后、沈郎消瘦，带围如束。\n消息三年沈过处，关山千里无飞肉。\n算谁知、中有不平心，弹棋局。\n空想像，金钗卜。\n时畏玩，回纹曲。\n许何时重到，琐窗华屋。\n长得一生花里活，软红深处鸳鸯宿。\n也胜如、骑马着征衫，京尘扑。",
        "dynasty": "宋",
        "collection_info": null
    },
    {
        "uuid": "a3ed33866e63815ac43a514881ddd289",
        "title": "瑞鹤仙 看青山绕郭",
        "author": "方千里",
        "content": "看青山绕郭。\n更暮草萋萋，疏烟漠漠。\n无风自花落。\n欲黄昏，谁向官楼吹角。\n刚肠顿弱。\n恨别来、辜负厚约。\n想香闺念旧，还忆去年，共举杯酌。\n寂寞。\n光阴虚度，未说离愁，泪痕先阁。\n珠帘翠幕。\n除相见，是奇药。\n况中年已后，凭高临远，情怀终是易恶。\n早归休，月地云阶，剩追笑乐。",
        "dynasty": "宋",
        "collection_info": null
    },
    {
        "uuid": "d4e32544343251138ad30ee4306f6ed4",
        "title": "西平乐 倦踏征尘",
        "author": "方千里",
        "content": "倦踏征尘，厌驱匹马，凝望故国犹赊。\n孤馆今宵，乱山何许，平林漠漠烟遮。\n怅过眼光阴似瞬，回首欢娱异昔，流年迅景，霜风败苇惊沙。\n无奈轻离易别，千里意，制泪独长嗟。\n绮窗人远，青门信杳，叙影何时，重见云斜。\n空怨忆、吹箫韵曲，旋锦回文，想像宫商蠹损，机杼生尘，谁为新装晕素华。\n那信自怜，悠扬梦蝶，浮没书鳞，纵有心情，尽为相思，争如傍早归家。",
        "dynasty": "宋",
        "collection_info": null
    },
    {
        "uuid": "10b3b6e562ece158345e26d4de8520b2",
        "title": "浪淘沙 素秋霁",
        "author": "方千里",
        "content": "素秋霁，云横旷野，浪拍孤堞。\n柔橹悲声顿发。\n骊歌恨曲未阕。\n念一寸回肠千缕结。\n柳条在、忍使攀折。\n但怅惘章台路多少，相思拼愁绝。\n凄切。\n去程浩渺空阔。\n奈断梗孤蓬，西风外、蔌蔌残吹咽。\n应暗为行人，伤念离别。\n泪波易竭。\n凝怨怀、羞睹当时明月。\n烟浪无穷青山叠。\n鱼封远、雁书渐歇。\n甚时合、金钗分处缺。\n谩飘荡、海角天涯，再见日，应怜两鬓玲珑雪。",
        "dynasty": "宋",
        "collection_info": null
    },
    {
        "uuid": "8156feace766daf7c388da3ba561d08b",
        "title": "忆旧游 念花边玉漏",
        "author": "方千里",
        "content": "念花边玉漏，帐里鸾笙，曾款良宵。\n缕鸭吹香雾，更轻风动竹，韵响潇潇。\n画檐皓月初挂，帘幕縠纹摇。\n记罢曲更衣，挑灯细语，酒晕全消。\n迢迢。\n旧时路，纵下马铜驼，谁听扬镰。\n奈可怜庭院，又徘徊虚过，清梦难招。\n断魂暗想幽会，回首渺星桥。\n试仿佛仙源，重寻当日千树桃。",
        "dynasty": "宋",
        "collection_info": null
    },
    {
        "uuid": "b85503a0422e0c2a57ec5a50b666a4f5",
        "title": "蓦山溪 园林晴昼",
        "author": "方千里",
        "content": "园林晴昼，花上黄峰尾。\n莺语怯游人，又还傍、绿杨深避。\n曲池斜迳，草色碧于蓝，栏倦倚。\n帘半起。\n魂断斜阳里。\n江南春尽，渺渺平桥水。\n身在一天涯，问此恨、何时是已。\n飞帆轻桨，催送莫愁来，歌舞地。\n尊酒底。\n不羡东邻美。",
        "dynasty": "宋",
        "collection_info": null
    },
    {
        "uuid": "e436e6fada6c4213106bd1acc2869e3a",
        "title": "少年游 丹青闲展小屏山",
        "author": "方千里",
        "content": "丹青闲展小屏山。\n香炉一丝寒。\n织锦回纹，生绡红泪，不语自羞看。\n相思念远关河隔，终日望征鞍。\n不识单栖，忍教良夜，魂梦觅长安。",
        "dynasty": "宋",
        "collection_info": null
    },
    {
        "uuid": "7b00ba3fe47b624fdbe242fd1bcd84de",
        "title": "少年游 东风无力扬轻丝",
        "author": "方千里",
        "content": "东风无力扬轻丝。\n芳草雨馀姿。\n浅绿还池，轻黄归柳，老去愿春迟。\n栏干凭暖慵回首，闲把小花枝。\n怯酒情怀，恼人天气，消瘦有谁知。",
        "dynasty": "宋",
        "collection_info": null
    },
    {
        "uuid": "de129dd669611a06374e8387c574d995",
        "title": "秋蕊香 一枕盘莺锦暖",
        "author": "方千里",
        "content": "一枕盘莺锦暖。\n初起懒匀妆面。\n绿云袅娜映娇眼。\n酒入桃腮晕浅。\n翠帘半卷香萦线。\n碍飞燕。\n画屏浅立意闲远。\n春锁深沈小院。",
        "dynasty": "宋",
        "collection_info": null
    },
    {
        "uuid": "19f0aa62ffcbbb986187f8043f89ee27",
        "title": "渔家傲 烛彩花光明似昼",
        "author": "方千里",
        "content": "烛彩花光明似昼。\n罗帏夜出倾城秀。\n红锦纹茵双凤斗。\n看舞后。\n腰肢宛胜章台柳。\n眼尾春娇波态溜。\n金樽笑捧纤纤袖。\n一阵粉香吹散酒。\n更漏久。\n消魂独自归时候。",
        "dynasty": "宋",
        "collection_info": null
    },
    {
        "uuid": "e5653921b2677c34c059f1f82b519cbe",
        "title": "渔家傲 冷叶啼螀声恻恻",
        "author": "方千里",
        "content": "冷叶啼螀声恻恻。\n银床晓起清霜积。\n魂断江南烟水国。\n书难得。\n相思此意无人识。\n绿鬓金钗年少客。\n愁来懒傍菱花仄。\n雾阁云窗闲枕席。\n情何适。\n杯盈珠泪还偷滴。",
        "dynasty": "宋",
        "collection_info": null
    },
    {
        "uuid": "0844a442608d83a36d87c302d9a47b71",
        "title": "南乡子 西北有高楼",
        "author": "方千里",
        "content": "西北有高楼。\n淡霭残烟渐渐收。\n几阵凉风生客袖，飕飕。\n心逐年华衮衮流。\n花卉满前头。\n老懒心情万事休。\n独倚栏干无一语，回眸。\n鼓角声中唤起愁。",
        "dynasty": "宋",
        "collection_info": null
    },
    {
        "uuid": "e0e384ce99ade15c11bae1544cde316f",
        "title": "望江南・忆江南 春色暮",
        "author": "方千里",
        "content": "春色暮，短艇舣长堤。\n飞絮空随花上下，啼莺占断水东西。\n来往燕争泥。\n桑柘绿，归去觅前溪。\n夜瓮酒香从蚁斗，晓窗眠足任鸡啼。\n犹胜旅情凄。",
        "dynasty": "宋",
        "collection_info": null
    },
    {
        "uuid": "ce370b02168db08216759b4289b385c7",
        "title": "浣沙溪・浣溪沙 杨柳依依窣地垂",
        "author": "方千里",
        "content": "杨柳依依窣地垂。\n鞠尘波影渐平池。\n霏微细雨出鱼儿。\n先自别来容易瘦，那堪春去不胜悲。\n腰肢宽尽缕金衣。",
        "dynasty": "宋",
        "collection_info": null
    },
    {
        "uuid": "bfd7f8a45d22b827698401aca427bc96",
        "title": "浣沙溪・浣溪沙 无数流莺远近飞",
        "author": "方千里",
        "content": "无数流莺远近飞。\n垂杨袅袅弄晴晖。\n断肠声里送春归。\n鬓影空思香雾湿，袜尘还想步波微。\n去年花下酒阑时。",
        "dynasty": "宋",
        "collection_info": null
    },
    {
        "uuid": "b0d890ec53bc43703bc0fb15273b42e1",
        "title": "浣沙溪・浣溪沙 清泪斑斑着意垂",
        "author": "方千里",
        "content": "清泪斑斑着意垂。\n消魂迢递一天涯。\n谁能万里布长梯。\n先自楼台飞粉絮，可堪帘幕卷金泥。\n相思心上乳莺啼。",
        "dynasty": "宋",
        "collection_info": null
    },
    {
        "uuid": "169e08ea8ea55aeb997ff1ee8cbc3df0",
        "title": "迎春乐 参差凤铎鸣高屋",
        "author": "方千里",
        "content": "参差凤铎鸣高屋。\n渐惊觉、清眠熟。\n看夕阳倒影花阴速。\n双燕子、归来宿。\n几曲危肠愁易束。\n问雪鬓、何时重绿。\n料想此情同，应暗损、香肌玉。",
        "dynasty": "宋",
        "collection_info": null
    },
    {
        "uuid": "b149bb0324739508358bb8dbd12de754",
        "title": "迎春乐 红深绿暗春无迹",
        "author": "方千里",
        "content": "红深绿暗春无迹。\n芳心荡、冶游客。\n记摇鞭跋马铜驼陌。\n凝睇认、珠帘侧。\n絮满愁城风卷白。\n递多少、相思消息。\n何处约欢期，芳草外、高楼北。",
        "dynasty": "宋",
        "collection_info": null
    },
    {
        "uuid": "f17b5bfa00743aa3a6ddc65ad173a94b",
        "title": "点绛唇 池馆春深",
        "author": "方千里",
        "content": "池馆春深，海棠枝上斑斑雨。\n酒旗斜举。\n风滚杨花絮。\n游子征衫，凭暖阑干处。\n空凝伫。\n杜鹃啼苦。\n还报南楼鼓。",
        "dynasty": "宋",
        "collection_info": null
    },
    {
        "uuid": "83f2c0707e065030767b2dd3b071c98e",
        "title": "一落索 月影娟娟明秀",
        "author": "方千里",
        "content": "月影娟娟明秀。\n帘波吹皱。\n徘徊空度可怜宵，谩问道、因谁瘦。\n不见芳音长久。\n鳞鸿空有。\n渭城西路恨依然，尚梦想、青青柳。",
        "dynasty": "宋",
        "collection_info": null
    },
    {
        "uuid": "81eb54822e690d1760675d273a3079bc",
        "title": "一落索 心抵江莲长苦",
        "author": "方千里",
        "content": "心抵江莲长苦。\n凌波人去。\n厌厌消瘦不胜衣，恨清泪、多于雨。\n旧曲慵歌琼树。\n谁传香素。\n碧溪流水过楼前，问红叶、来何处。",
        "dynasty": "宋",
        "collection_info": null
    },
    {
        "uuid": "e7a5c542f85d51b032e71cfdcc253763",
        "title": "垂丝钓 锦鳞绣羽",
        "author": "方千里",
        "content": "锦鳞绣羽。\n难传愁态颦妩。\n岸草际天，云影垂絮。\n人何许。\n谩并栏倚柱。\n烟光暮。\n怅榆钱满路。\n送春殢酒。\n欢期幽会希遇。\n彩箫凤侣。\n回首分携处。\n双脸吹愁雨。\n无限语。\n再见时记否。",
        "dynasty": "宋",
        "collection_info": null
    },
    {
        "uuid": "28d5dfdafbe05d1a878c8a951b688d9e",
        "title": "满庭芳 山色澄秋",
        "author": "方千里",
        "content": "山色澄秋，水光融日，浮萍飘碎还圆。\n数行征雁，分破白鸥烟，高下回塘暗谷，写幽思、终日溅溅。\n闲凝望，残霞暝霭，何处一渔船。\n江南，思旧隐，筠轩野径，茅舍疏椽。\n惯携壶花下，敧帽风前。\n想像渊明旧节，琴中趣、何必疏弦。\n归欤计，不将五斗，输与北窗眠。",
        "dynasty": "宋",
        "collection_info": null
    },
    {
        "uuid": "b255d3a8d4279071456f8c38c710771f",
        "title": "隔浦莲・隔浦莲近拍 垂杨烟湿嫩葆",
        "author": "方千里",
        "content": "垂杨烟湿嫩葆。\n别屿环清窈。\n绀影浮新涨，夷犹终日鱼鸟，花妥庭下草。\n鸣蝉闹。\n暗绿藏台沼。\n野轩小。\n敧眠断梦，闲书风叶颠倒。\n诗怀酒思，悔费十年昏晓。\n投老红尘倦再到。\n愁觉。\n悠然心寄天表。",
        "dynasty": "宋",
        "collection_info": null
    },
    {
        "uuid": "0062f003cdb8f73aaf1aa3a0345f5f24",
        "title": "法曲献仙音 庭叶飘寒",
        "author": "方千里",
        "content": "庭叶飘寒，砌蛩催织，夜色迢迢难度。\n细剔灯花，再添香兽，凄凉洞房朱户。\n见凤枕羞孤另，相思洒红雨。\n有谁语。\n道年来，为郎憔悴，音问隔，回首后期尚阻。\n寂寞两愁山，锁闲情、无限颦妩。\n嫩雪消肌，试罗衣、宽尽腰素。\n问何时梦里，趁得好风飞去。",
        "dynasty": "宋",
        "collection_info": null
    },
    {
        "uuid": "e3457158dbe6aec3bfe61c95b89ba560",
        "title": "过秦楼 柳拂鹅黄",
        "author": "方千里",
        "content": "柳拂鹅黄，草揉螺黛，院落雨痕才断。\n蜂须雾湿，燕嘴泥融，陌上细风频扇。\n多少艳景关心，长苦春光，疾如飞箭。\n对东风忍负，西园清赏，翠深香远。\n空暗忆、醉走铜驼，闲敲金镫，倦迹素衣尘染。\n因花瘦觉，为酒情锺，绿鬓几番催变。\n何况逢迎向人，眉黛供愁，娇波回倩。\n料相思此际，浓似飞红万点。",
        "dynasty": "宋",
        "collection_info": null
    },
    {
        "uuid": "c47e230997df9ef664ac63e0d45fb286",
        "title": "侧犯 四山翠合",
        "author": "方千里",
        "content": "四山翠合，一溪碧绕秋容靓。\n波定。\n见鹭立鱼跳动平镜。\n修林散步屧，古木通幽径。\n风静。\n烟雾直、池塘倒晴影。\n流年旧事，老矣尘心莹。\n还暗省。\n点吴霜、憔悴愧潘令。\n梦忆江南，小园路迥。\n愁听。\n叶落辘轳金井。",
        "dynasty": "宋",
        "collection_info": null
    },
    {
        "uuid": "4147a249893a1f1ce301adca0b1303a3",
        "title": "塞翁吟 暮色催更鼓",
        "author": "方千里",
        "content": "暮色催更鼓，庭户月影胧□。\n记旧迹、玉楼东。\n看枕上芙蓉。\n云屏几轴江南画，香篆炉暖烟空。\n睡起处，绣衾重。\n尚残酒潮红。\n忡忡。\n从分散，歌稀宴小，怀丽质，浑如梦中。\n苦寂寞、离情万绪，似秋后、怯雨芭蕉，不展愁封。\n何时细语，此夕相思，曾对西风。",
        "dynasty": "宋",
        "collection_info": null
    },
    {
        "uuid": "676115e1ce4f74ac85496d499b5f7c14",
        "title": "苏幕遮 扇留风",
        "author": "方千里",
        "content": "扇留风，冰却暑。\n夏木阴阴，相对黄鹂语。\n薄晚轻阴还阁雨。\n远岸烟深，仿佛菱歌举。\n燕归来，花落去。\n几度逢迎，几度伤羁旅。\n油壁西陵人识否。\n好约追凉，小舣蒹葭浦。",
        "dynasty": "宋",
        "collection_info": null
    },
    {
        "uuid": "a3493aeaf56c2f298fa3f8d7eaddb203",
        "title": "浣溪沙 菱藕花开来路香",
        "author": "方千里",
        "content": "菱藕花开来路香。\n满船丝竹载西凉。\n波摇发彩粉生光。\n翡翠双飞寻密浦，鸳鸯浓睡倚回塘。\n闲情须与酒商量。",
        "dynasty": "宋",
        "collection_info": null
    },
    {
        "uuid": "d637baba2d4c748899adb1bed74dea1e",
        "title": "浣溪沙 密约深期卒未成",
        "author": "方千里",
        "content": "密约深期卒未成。\n藏钩春酒坐频倾。\n向人娇艳夜亭亭。\n相顾无言情易觉，归来单枕梦犹惊。\n眼梢怨泪几时晴。",
        "dynasty": "宋",
        "collection_info": null
    },
    {
        "uuid": "1453cf7bb1cadb4d31ca4d0c55066af3",
        "title": "浣溪沙 面面虚堂水照空",
        "author": "方千里",
        "content": "面面虚堂水照空。\n天然一朵玉芙蓉。\n千娇百媚语惺憁。\n未散娇云轻□鬓，欲融轻雪乍凝胸。\n石榴裙衩为谁红。",
        "dynasty": "宋",
        "collection_info": null
    },
    {
        "uuid": "0247c26d9916897af46134be58e058c9",
        "title": "浣溪沙 刻样衣裳巧刻绘",
        "author": "方千里",
        "content": "刻样衣裳巧刻绘。\n彩枝环绕万年藤。\n生香吹透縠蚕冰。\n嫩水带山娇不断，湿云堆岭腻无声。\n香肩婀娜许谁凭。",
        "dynasty": "宋",
        "collection_info": null
    },
    {
        "uuid": "3d541fcb754cd8ebcf65d9b1f7f48056",
        "title": "点绛唇 闲荡兰舟",
        "author": "方千里",
        "content": "闲荡兰舟，翠娥仙袂风中举。\n鸳鸯深浦。\n绿暗曾来路。\n留恋荷香，薄晚慵归去。\n还相顾。\n练波澄素。\n月上潮生处。",
        "dynasty": "宋",
        "collection_info": null
    },
    {
        "uuid": "faf95a29a764a3041d0ee3969b864721",
        "title": "诉衷情 远山重叠乱山盘",
        "author": "方千里",
        "content": "远山重叠乱山盘。\n江上晚风酸。\n秋容更兼残日，枫叶照人丹。\n书未到，梦犹闲。\n鬓先斑。\n凭高无语，征雁知愁，声断云间。",
        "dynasty": "宋",
        "collection_info": null
    },
    {
        "uuid": "d061eed73550b676db32ebb1ad77bd36",
        "title": "风流子 河梁携手别",
        "author": "方千里",
        "content": "河梁携手别，临歧语，共约踏青归。\n自双燕再来，断无音信，海棠开了，还又参差。\n料此际，笑随花便面，醉骋锦障泥。\n不忆故园，粉愁香怨，忍教华屋，绿惨红悲。\n旧家歌舞地，生疏久，尘暗凤缕罗衣。\n何限可怜心事，难诉欢期。\n但两点愁蛾，才开重敛，几行清泪，欲制还垂。\n争表为郎憔悴，相见方知。",
        "dynasty": "宋",
        "collection_info": null
    },
    {
        "uuid": "b7d5a9cc130842c23dbc986896fc5aa6",
        "title": "华胥引 长亭无数",
        "author": "方千里",
        "content": "长亭无数，羁客将归，故园换叶。\n乳鸭随波，轻苹满渚时共唼。\n接眼春色何穷，更橹声伊轧。\n思忆前欢，未言心已愁怯。\n欺鬓吴霜。\n恨星星、又还盈镊。\n锦纹鱼素，那堪重翻再阅。\n粉指香痕依旧，在绣裳鸳箧。\n多少相思，皱成眉上千叠。",
        "dynasty": "宋",
        "collection_info": null
    },
    {
        "uuid": "ece01d6062339a3053f19f7eb5e6b8b0",
        "title": "宴清都 暮色闻津鼓",
        "author": "方千里",
        "content": "暮色闻津鼓。\n烟波碧、数行征雁时度。\n轻榔聚网，长歌和楫，水村渔户。\n行人又落天涯，但怅望、高阳伴侣。\n记旧日、酒卸宫袍，马酬少妾词赋。\n如今鬓影萧然，相逢似雪，徒话愁苦。\n芳尘暗陌。\n残花遍野，岁华空去。\n垂阳翠拂门径，尚梦想、当时住处。\n纵早归、绿渐成阴，青娥在否。",
        "dynasty": "宋",
        "collection_info": null
    },
    {
        "uuid": "3b1925e5f84ec65560cb379c384b2a81",
        "title": "四园竹 花骢纵策",
        "author": "方千里",
        "content": "花骢纵策，制泪掩斜扉。\n玉炉细袅，鸳被半闲，萧瑟罗帏。\n银漏声，那更杂、疏疏雨里，此时怀抱谁知。\n恨凄其。\n西窗自剪寒花，沈吟暗数归期。\n最爱深情密意，无限当年，往复诗辞。\n千万纸。\n甚近日、人来字渐稀。",
        "dynasty": "宋",
        "collection_info": null
    },
    {
        "uuid": "b6972d77085a82caf20a3033108b8a89",
        "title": "齐天乐 碧纱窗外黄鹂语",
        "author": "方千里",
        "content": "碧纱窗外黄鹂语，声声似愁春晚。\n岸柳飘绵，庭花堕雪，惟有平芜如剪。\n重门尚掩。\n看风动疏帘，浪铺湘簟。\n暗想前欢，旧游心事寄诗卷。\n鳞鸿音信未睹，梦魂寻访后，关山又隔无限。\n客馆愁思，天涯倦迹，几许良宵展转。\n闲情意远。\n记密阁深闺，绣衾罗荐。\n睡起无人，料应眉黛敛。",
        "dynasty": "宋",
        "collection_info": null
    },
    {
        "uuid": "c417f8f7037fed1bd8d656bfb7340efd",
        "title": "木兰花・玉楼春 溶溶水映娟娟秀",
        "author": "方千里",
        "content": "溶溶水映娟娟秀。\n浅约宫妆笼翠袖。\n舞馀杨柳乍萦风，睡起海棠犹带酒。\n憔悴萧郎缘底瘦。\n那日花前相见后。\n西窗疑是故人来，费得罗笺诗几首。",
        "dynasty": "宋",
        "collection_info": null
    },
    {
        "uuid": "1292f562a77e3954f8bcadd180c9b08e",
        "title": "霜叶飞 塞云垂地",
        "author": "方千里",
        "content": "塞云垂地，堤烟重，燕鸿初度江表。\n露荷风柳向人疏，台榭还清悄。\n恨脉脉、离情怨晓。\n相思魂梦银屏小。\n奈倦客征衣，自遍拂尘埃，玉镜羞照。\n无限静陌幽坊，追欢寻赏，未落人后先到。\n少年心事转头空，况老来怀抱。\n尽绿叶红英过了。\n离声慵整当时调。\n问丽质，从憔悴，消减腰围，似郎多少。",
        "dynasty": "宋",
        "collection_info": null
    },
    {
        "uuid": "71359223542b49ac1e4be42fbf06f90f",
        "title": "蕙兰芳・蕙兰芳引 庭院雨晴",
        "author": "方千里",
        "content": "庭院雨晴，倚斜照、睡馀双鹜。\n正学染修蛾，官柳细匀黛绿。\n绣帘半卷，透笑语、琐窗华屋。\n带脆声咽韵，远近时闻丝竹。\n乍着单衣，才拈圆扇，气候暄燠。\n趁骄马香车，同按绣坊画曲。\n人生如寄，浪勤耳目。\n归醉乡，犹胜旅情愁独。",
        "dynasty": "宋",
        "collection_info": null
    },
    {
        "uuid": "9ef7e806526d70eee1748691884a4bd4",
        "title": "塞垣春 四远天垂野",
        "author": "方千里",
        "content": "四远天垂野。\n向晚景，雕鞍卸。\n吴蓝滴草，塞锦藏柳，风物堪画。\n对雨收雾霁初晴也。\n正陌上、烟光洒。\n听黄鹂、啼红树，短长音□如写。\n怀抱几多愁，年时趁、欢会幽雅。\n尽日足相思，奈春昼难夜。\n念征尘、满堆襟袖，那堪更、独游花阴下。\n一别鬓毛减，镜中霜满把。",
        "dynasty": "宋",
        "collection_info": null
    },
    {
        "uuid": "7e32f5bc799db8041630f6e47ae9a437",
        "title": "丁香结 烟湿高花",
        "author": "方千里",
        "content": "烟湿高花，雨藏低叶，为谁翠消红陨。\n叹水流波迅。\n抚艳景、尚有轻阴馀润。\n乳莺啼处路，思归意、泪眼暗忍。\n青青榆荚满地，纵买闲愁难尽。\n勾引。\n正记着年时，乍怯春寒阵阵。\n小阁幽窗，残妆剩粉，黛眉曾晕。\n迢递魂梦万里，恨断柔肠寸。\n知何时重见，空为相思瘦损。",
        "dynasty": "宋",
        "collection_info": null
    },
    {
        "uuid": "95568067924f2d54b6272b53b88df0fc",
        "title": "氐州第一 朝日融怡",
        "author": "方千里",
        "content": "朝日融怡，天气艳冶，桃英杏萼犹小。\n燕垒初营，蜂衙乍散，池面烟光缥缈。\n芳草如熏，更潋滟、波光相照。\n锦绣萦回，丹青映发，未容春老。\n倦客自嗟清兴少。\n念归记、梦魂飞绕。\n浪阔鱼沈，云高雁阻，瞪目添愁抱。\n忆香闺、临丽景，无人伴、轻颦浅笑。\n想像消魂，怨东风、孤衾独晓。",
        "dynasty": "宋",
        "collection_info": null
    },
    {
        "uuid": "283b46dcedb56563b944654bef489464",
        "title": "解蹀躞 院宇无人晴昼",
        "author": "方千里",
        "content": "院宇无人晴昼，静看帘波舞。\n自怜春晚，漂流尚羁旅。\n那况泪湿征衣，恨添客鬓，终日子规声苦。\n动离绪。\n谩徘徊愁步。\n何时再相遇。\n旧欢如昨，匆匆楚台雨。\n别后南北天涯，梦魂犹记关山，屡随书去。",
        "dynasty": "宋",
        "collection_info": null
    },
    {
        "uuid": "d4f0ce52423ec11fb10fdec13dfa93d9",
        "title": "少年游 人如秾李",
        "author": "方千里",
        "content": "人如秾李，香蒙翠缕，芳酒嫩于橙。\n宝烛烘香，珠帘闲夜，银字理鸾笙。\n归时醉面春风醒，花雾隔疏更。\n低辗雕轮，轻栊骄马，相伴月中行。",
        "dynasty": "宋",
        "collection_info": null
    },
    {
        "uuid": "c32fbc1cade094988343e883e0a7b34e",
        "title": "庆春宫・高阳台 宿霭笼晴",
        "author": "方千里",
        "content": "宿霭笼晴。\n层云遮日，送春望断愁城。\n篱落堆花，帘栊飞絮，更堪远近莺声。\n岁华流转，似行蚁、盘旋万星。\n人生如寄，利锁名缰，何用萦萦。\n骎骎皓发相迎。\n斜照难留，朝雾多零。\n宜趁良辰，何妨高会，为酬月皎风清。\n舞台歌榭，遇得旅、欢期易成。\n莫辞杯酒，天赋吾曹，特地锺情。",
        "dynasty": "宋",
        "collection_info": null
    },
    {
        "uuid": "4863448e985b64f6e455bf2d1d8b54c1",
        "title": "醉桃源・阮郎归 良宵相对一灯青",
        "author": "方千里",
        "content": "良宵相对一灯青。\n相思写砑绫。\n去时情泪滴红冰。\n西风吹涕零。\n愁宛转，意飞腾。\n晴窗穿纸蝇。\n梦知关塞不堪行。\n忆君犹问程。",
        "dynasty": "宋",
        "collection_info": null
    },
    {
        "uuid": "5eb8554c13c96faf408e12329ac83a04",
        "title": "醉桃源・阮郎归 鸳鸯浓睡碧溪沙",
        "author": "方千里",
        "content": "鸳鸯浓睡碧溪沙。\n荷花深处家。\n快风收电掣金蛇。\n凉波流素华。\n吴国艳，楚宫娃。\n红潮连翠霞。\n坐来忽忽烛光斜。\n城头闻乱鸦。",
        "dynasty": "宋",
        "collection_info": null
    },
    {
        "uuid": "b678a95c5b2b505dee9a438750a97215",
        "title": "点绛唇 绿叶阴阴",
        "author": "方千里",
        "content": "绿叶阴阴，满城风雨催梅润。\n画楼人近。\n朝雾来芳信。\n从解雕鞍，休数花吹阵。\n无多闷。\n燕催莺趁。\n付与春归恨。",
        "dynasty": "宋",
        "collection_info": null
    },
    {
        "uuid": "3ca4cfc3e6bcba3298cbfcea31a7a85a",
        "title": "夜游宫 一带垂杨蘸水",
        "author": "方千里",
        "content": "一带垂杨蘸水。\n映芳草、萋萋千里。\n跋马回堤少年子。\n拥青娥，向红楼，南酒市。\n拼饮莺花底。\n恣欢笑、粉融香坠。\n不趁临分醉中起。\n但依稀，写柔情，留蜀纸。",
        "dynasty": "宋",
        "collection_info": null
    },
    {
        "uuid": "ceb8f418ee2b705850cd60f32109e9af",
        "title": "夜游宫 城上昏烟四敛",
        "author": "方千里",
        "content": "城上昏烟四敛。\n画楼外、陡听更点。\n千里相思梦中见。\n恨年华，逐东流，随急箭。\n帘影参差转。\n夜初过、水沈烟乱。\n剩枕馀衾故人远。\n忆闲窗，亸云鬓，低粉面。",
        "dynasty": "宋",
        "collection_info": null
    },
    {
        "uuid": "442b6a5ce79036621fb90bafb56b21b0",
        "title": "诉衷情 一钩新月淡于霜",
        "author": "方千里",
        "content": "一钩新月淡于霜。\n杨柳渐分行。\n征尘厌堆襟袂，鸡唱促晨装。\n淮水阔，楚山长。\n暗悲伤。\n重阳天气，杯酒黄花，还寄他乡。",
        "dynasty": "宋",
        "collection_info": null
    },
    {
        "uuid": "4ee30bd7b2d0d490bf0ebbe6c208b927",
        "title": "伤情怨・清商怨 闲愁眉上翠小",
        "author": "方千里",
        "content": "闲愁眉上翠小。\n尽春衫宽了。\n舞槛孤鸾，严妆羞独照。\n王孙音信尚渺。\n度寒食、禁烟须到。\n趁赏芳菲，今年春事早。",
        "dynasty": "宋",
        "collection_info": null
    },
    {
        "uuid": "2a83779decfcb5dea2169bc5937038eb",
        "title": "红林擒近 花幕高烧烛",
        "author": "方千里",
        "content": "花幕高烧烛，兽炉深炷香。\n寒色上楼阁，春威遍池塘。\n多情天孙罢织，故与玉女穿窗。\n素脸浅约宫装。\n风韵胜笙簧。\n游冶寻旧侣，尊酒老吾乡。\n清歌度曲，何妨尘落雕梁。\n任瑶阶平尺，珠帘人报，剩拼酩酊飞羽觞。",
        "dynasty": "宋",
        "collection_info": null
    },
    {
        "uuid": "3a636737aaf4d5211b5077fa1ececb09",
        "title": "红林擒近 晓起山光惨",
        "author": "方千里",
        "content": "晓起山光惨，晚来花意寒。\n映月衣纤缟，因风佩琅玕。\n三弄江梅听彻，几点岸柳飘残。\n宛然舞曲初翻。\n帘影卷波澜。\n把酒同唤醒，促膝小留欢。\n清狂痛饮，能消多少杯盘。\n况人生如寄，相逢半老，岁华休作容易看。",
        "dynasty": "宋",
        "collection_info": null
    },
    {
        "uuid": "2158ccf036cb9906f26a9aba3cab077d",
        "title": "满路花・促拍满路花 帘筛月影金",
        "author": "方千里",
        "content": "帘筛月影金，风卷杨花雪。\n天边鸿雁少，音尘绝。\n春光欲暮，客心归心折。\n江湖波浪阔。\n目断家山，料应易过佳节。\n柔情千点，杜宇枝头血。\n危肠馀寸许，谁能接。\n眠思梦忆，不似今番切。\n欲对何人说。\n揽镜沈吟，瘦来须有差别。",
        "dynasty": "宋",
        "collection_info": null
    },
    {
        "uuid": "bea01e44ec0154b4b672cda74d1c6f5f",
        "title": "解语花 长空淡碧",
        "author": "方千里",
        "content": "长空淡碧，素魄凝辉，星斗寒相射。\n凤楼鸳瓦。\n天风动，冉冉佩环高下。\n歌清韵雅。\n对好景、芳樽满把。\n花雾浓，灯火荧煌，笑语烘兰麝。\n千斛明珠照夜。\n况人如图画，明艳容冶。\n绣巾香帕。\n归来路，缓逐杏鞯骄马。\n笙歌散也。\n愁万炬、绛莲分谢。\n更楼残，惊听西楼，吹小梅初罢。",
        "dynasty": "宋",
        "collection_info": null
    },
    {
        "uuid": "543a3a91ec2c0c60047d0ade3b91fe3e",
        "title": "六么令 照人明艳",
        "author": "方千里",
        "content": "照人明艳，肌雪消繁燠。\n娇云慢垂柔领，绀发浓于沐。\n微晕红潮一线，拂拂桃腮熟。\n群芳难逐。\n天香国艳，试比春兰共秋菊。\n当时相见恨晚，彼此萦心目。\n别后空忆仙姿，路隔吹箫玉。\n何处栏干十二，缥缈阳台曲。\n佳期重卜。\n都将离恨，拼与尊前细留嘱。",
        "dynasty": "宋",
        "collection_info": null
    },
    {
        "uuid": "f21a8ec26953d2d99e99dc7831eea413",
        "title": "倒犯 尽日、任梧桐自飞",
        "author": "方千里",
        "content": "尽日、任梧桐自飞，翠阶慵扫。\n闲云散缟。\n秋容莹、暮天清窈。\n斜阳到地，楼阁参差帘栊悄。\n嫩袖舞凉飔，拂拂生林表。\n荡尘襟，写名醥。\n携手故国，胜事寻踪，松篁幽径窵。\n曲沼瞰静绿，荫檐影、龟鱼小。\n信倦迹、归来好。\n倩叮咛、长安游子道。\n任鬓发霜侵，莫待菱花照。\n醉乡深处老。",
        "dynasty": "宋",
        "collection_info": null
    },
    {
        "uuid": "f1453f8e6497807a6416c97e2d5616c3",
        "title": "大 正夕阳闲",
        "author": "方千里",
        "content": "正夕阳闲，秋光淡，鸳瓦参差华屋。\n高低帘幕迥，但风摇环佩，细声频触。\n瘦怯单衣，凉生两袖，零乱庭梧窗竹。\n相思谁能会，是归程客梦，路谙心熟。\n况时节黄昏，闲门人静，凭栏身独。\n欢情何太速。\n岁华似、飞马驰轻毂。\n谩自叹、河阳青鬓，苒苒如霜，把菱花、怅然凝目。\n老去疏狂减，思堕策、小坊幽曲。\n趁游乐、繁华国。\n回首无绪，清泪纷于红菽。\n话愁更堪剪烛。",
        "dynasty": "宋",
        "collection_info": null
    },
    {
        "uuid": "58853baf8c8f4b582a6e63e4dabbec60",
        "title": "玉烛新 海棠初雨后",
        "author": "方千里",
        "content": "海棠初雨后。\n似露粉妆成，肉红团就。\n太真帐里，春眠醒、缓蹙楼前宫漏。\n潮生酒晕，独自倚、阑干时候。\n吹鬓影、斜立东风，馀寒半侵罗袖。\n骊山宫殿无人，想笑问君王，艳容如否。\n万花竞斗。\n难比并、丽美巧匀丰瘦。\n闺房挺秀。\n□一顾、丹铅低首。\n应对、羯鼓声中，清歌美奏。",
        "dynasty": "宋",
        "collection_info": null
    },
    {
        "uuid": "9d3561cfe06c51df53a98c375cb0b16e",
        "title": "花犯 渚风低",
        "author": "方千里",
        "content": "渚风低，芙蓉万朵，清妍赋情味。\n雾绡红缀。\n看曼立分行，闲淡佳丽。\n靓姿艳冶相扶倚。\n高低纷愠喜。\n正晓色、懒窥妆面，娇眠敧翠被。\n秋光为花且徘徊，朱颜迎缟露，还应憔悴。\n腰肢小，腮痕嫩、更堪飘坠。\n风流事、旧宫暗锁，谁复见、尘生香步里。\n谩叹息、玉儿何许，繁华空逝水。",
        "dynasty": "宋",
        "collection_info": null
    },
    {
        "uuid": "fa0242ec46f94e5cec6f1f3d383d0739",
        "title": "丑奴儿・采桑子 凌波台畔花如剪",
        "author": "方千里",
        "content": "凌波台畔花如剪，几点吴霜。\n烟淡云黄。\n东阁何人见晚妆。\n江南春近书千里，谁寄清香。\n别墅横塘。\n鼓角声中又夕阳。",
        "dynasty": "宋",
        "collection_info": null
    },
    {
        "uuid": "d7a959c6eb3f48086874b6c44f97c691",
        "title": "水龙吟 锦城春色移根",
        "author": "方千里",
        "content": "锦城春色移根，丽姿迥压江南地。\n琼酥拂脸，彩云满袖，群芳羞避。\n双燕来时，暮寒庭院，雨藏烟闭。\n正□□未足，宫妆尚怯，还轻洒胭脂泪。\n长是欢游花底。\n怕东风、陡成怨吹。\n高烧银烛，梁州催按，歌声渐起。\n绿态多慵，红情不语，动摇人意。\n算吴宫独步，昭阳第一，可依稀比。",
        "dynasty": "宋",
        "collection_info": null
    },
    {
        "uuid": "132bb8db42492264fdecb1e6ce66a949",
        "title": "六丑 看流莺度柳",
        "author": "方千里",
        "content": "看流莺度柳，似急响、金梭飞掷。\n护巢占泥，翩翩飞燕翼。\n昨梦前迹。\n暗数欢娱处，艳花幽草，纵冶游南国。\n芳心荡漾如波泽。\n系马青门，停车紫陌。\n年华转头堪惜。\n奈离襟别袂，容易疏隔。\n人间春寂。\n谩云容暮碧。\n远水沈双鲤、无信息。\n天涯渐老羁客。\n叹良宵漏断，独眠愁极。\n吴霜皎、半侵华帻。\n谁复省十载，匀香晕粉，髻倾鬟侧。\n相思意、不离潮汐。\n想旧家、接酒巡歌计，今难再得。",
        "dynasty": "宋",
        "collection_info": null
    },
    {
        "uuid": "049d6e9a0793c9ec5f96f38b5db08b74",
        "title": "虞美人 花台响彻歌声暖",
        "author": "方千里",
        "content": "花台响彻歌声暖。\n白日林中短。\n春心摇荡客魂消。\n搓粉揉香排比、一团娇。\n重来犹自寻芳径。\n吹鬓东风影。\n步金莲处绿苔封。\n不见彩云双袖、舞惊鸿。",
        "dynasty": "宋",
        "collection_info": null
    },
    {
        "uuid": "baa941921e07f463a0086626150b5006",
        "title": "虞美人 高楼远阁花飞遍",
        "author": "方千里",
        "content": "高楼远阁花飞遍。\n急雨捎池面。\nけけ杨柳不知门。\n多少乱莺啼处、暮烟昏。\n银钩小字题芳絮。\n宛转回文语。\n可怜单枕梦行云。\n肠断江南千里、未归人。",
        "dynasty": "宋",
        "collection_info": null
    },
    {
        "uuid": "1ff9d632be27bf6d1f503007aafba8a1",
        "title": "兰陵王 晚烟直",
        "author": "方千里",
        "content": "晚烟直。\n池沼波痕皱碧。\n年芳为、花态柳情，采粉揉蓝酿春色。\n繁华记上国。\n曾识。\n倾城幼客。\n风流是、联句送钩，笺绿绡红递书尺。\n行云去无迹。\n念暖响歌台，香雾瑶席。\n当时谁信盟言食。\n知一岁离聚，几多间阻，人生如梦寄堠驿。\n况分散南北。\n悲恻。\n万愁积。\n奈鸾凤欢疏，鱼雁音寂。\n天涯何处相思极。\n但目断芳草，恨随塞笛。\n那堪庭院，更听得，夜雨滴。",
        "dynasty": "宋",
        "collection_info": null
    },
    {
        "uuid": "cfe30d9cbdb327f092ed5a528fdd22a8",
        "title": "蝶恋花 漏泄东君消息后",
        "author": "方千里",
        "content": "漏泄东君消息后。\n短叶长条，着意遮轩牖。\n嫩比鹅黄初熟酒。\n染匀巧费春风手。\n万缕筛金新月透。\n入夜柔情，还胜朝来秀。\n彩笔雕章知几首。\n可人标韵无新旧。",
        "dynasty": "宋",
        "collection_info": null
    },
    {
        "uuid": "1cf48fc86e87c7936a0d54ba2c8e4d56",
        "title": "蝶恋花 一搦腰肢初见后",
        "author": "方千里",
        "content": "一搦腰肢初见后。\n恰似娉婷，十五藏朱牖。\n春色恼人浓抵酒。\n风前脉脉如招手。\n黛染修眉蛾绿透。\n态婉仪闲，自是闺房秀。\n堪惜年华同转首。\n女郎台畔春依旧。",
        "dynasty": "宋",
        "collection_info": null
    },
    {
        "uuid": "88b3aa698671a28f4cc1c616f6b44d46",
        "title": "蝶恋花 碎玉飞花寒食后",
        "author": "方千里",
        "content": "碎玉飞花寒食后。\n薄影行风，终日穿疏牖。\n有客思归还把酒。\n闲吹倦絮轻黏手。\n雪满愁城寒欲透。\n飘尽残英，翠幄成秾秀。\n张绪风流今白首。\n少年襟度难如旧。",
        "dynasty": "宋",
        "collection_info": null
    },
    {
        "uuid": "c2a8ce80d27b2dd5988ebcdf53e05b23",
        "title": "蝶恋花 翠浪蓝光新雨后",
        "author": "方千里",
        "content": "翠浪蓝光新雨后。\n整整斜斜，高下笼窗牖。\n万斛深倾重碧酒。\n量愁知落何人手。\n栊雾梳烟晴色透。\n照影回风，一段嫣然秀。\n白下门东空引首。\n藏鸦枝叶长怀旧。",
        "dynasty": "宋",
        "collection_info": null
    },
    {
        "uuid": "29a1fed1ef00d1553132b69e061d89b4",
        "title": "西河 都会地",
        "author": "方千里",
        "content": "都会地。\n东南王气须记。\n龙盘凤舞到钱塘，瑞烟回起。\n画图彩笔写西湖，波光溶漾无际。\n翠栏最宜半倚。\n柳阴骏马谁系。\n鳞差观阁接飞翚，衙庐万垒。\n倒空碧浸软琉璃，云收天净如水。\n夕阳照晚听近市。\n沸笙箫、劝动闾里。\n比屋乐逢尧世。\n好相将载酒寻歌玄对。\n酬答年华莺花里。",
        "dynasty": "宋",
        "collection_info": null
    },
    {
        "uuid": "be0e87234ab4d0293d9b27fe931b7885",
        "title": "三部乐 帘卷窗明",
        "author": "方千里",
        "content": "帘卷窗明，听杜宇乍啼，漏声初绝。\n乱云收尽，天际□留残月。\n奈相送、行客将归，怅去程渐促，霁色催发。\n断魂别浦，自上孤舟如叶。\n悠悠音信易隔。\n纵怨怀恨语，到见时难说。\n堪嗟水流急景，霜飞华发。\n想家山、路穷望睫。\n空倚仗、魂亲梦切。\n不似嫩朵，犹能替、离绪千结。",
        "dynasty": "宋",
        "collection_info": null
    },
    {
        "uuid": "781633b53814ed68fb680931945f5320",
        "title": "菩萨蛮 黄鸡晓唱玲珑曲",
        "author": "方千里",
        "content": "黄鸡晓唱玲珑曲。\n人生两鬓无重绿。\n官柳系行舟。\n相思独倚楼。\n来时花未发。\n去后纷如雪。\n春色不堪看。\n萧萧风雨寒。",
        "dynasty": "宋",
        "collection_info": null
    },
    {
        "uuid": "1c26e2be8d758f4f097ff70852611219",
        "title": "品令 露晞烟静",
        "author": "方千里",
        "content": "露晞烟静。\n寂寥转、梧桐寒影。\n天际历历征鸿近。\n被风吹散，声断无行阵。\n秋思客怀多少恨。\n谩厌厌谁问。\n晕残兰炧香消印。\n梦魂长定。\n愁伴更筹尽。",
        "dynasty": "宋",
        "collection_info": null
    },
    {
        "uuid": "5dfd485d830eaf574289ced088218ad1",
        "title": "玉楼春 华堂银烛堆红泪",
        "author": "方千里",
        "content": "华堂银烛堆红泪。\n解说离人多少意。\n恨从别后恨无穷，愁到浓时惟一味。\n江南渭北三千里。\n憔悴相思何日已。\n马蹄清晓草黏天，庭院黄昏花满地。",
        "dynasty": "宋",
        "collection_info": null
    },
    {
        "uuid": "e14a3f6b6aabae9ceaabdc87a1eb8519",
        "title": "满路花・促拍满路花 莺飞翠柳摇",
        "author": "方千里",
        "content": "莺飞翠柳摇，鱼跃浮萍破。\n班班红杏子，交榴火。\n池台昼永，缭绕花阴裹。\n山色遥供座。\n枕簟清凉，北窗时唤高卧。\n翻思少年，走马铜驼左。\n归来敲镫月，留关锁。\n年华老矣，事逐浮云过。\n今吾非故我。\n那日尊前，祗今问有谁呵。",
        "dynasty": "宋",
        "collection_info": null
    },
    {
        "uuid": "51c58655179c877be42687e30b0908ad",
        "title": "题真源宫",
        "author": "方千里",
        "content": "万岁丹霞府，千函蕊笈书。\n时时瞻绛节，往往下云车。\n近与刚风接，高连上帝居。\n登前望南岳，清跸彻空虚。",
        "dynasty": "宋",
        "collection_info": null
    }
]