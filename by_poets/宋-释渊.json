[
    {
        "title": "偈",
        "author": "释渊",
        "content": "节近端午，乍晴乍雨。\n带累达磨眼睛，特地和泥合土。\n二祖不会承当，雪庭枉受辛苦。\n引得后代儿孙，各自开张门户。\n或放南山毒蛇，或作玄沙猛虎。\n雪峰连辊三毬，禾山一味打鼓。\n山僧检点将来，尽是葛藤露布。\n争如吃饭着衣，此外更无佛祖。\n阿嫂便是大哥妻，师姑元是女人做。",
        "dynasty": "宋",
        "collection_info": null
    },
    {
        "title": "临终偈",
        "author": "释渊",
        "content": "动静声色外，时人不肯对。\n世间出世间，毕竟使谁会。",
        "dynasty": "宋",
        "collection_info": null
    },
    {
        "title": "访姚雪蓬贬所",
        "author": "释渊",
        "content": "故里田园抛弟妹，异乡灯火对妻儿。\n十年漂泊孤篷雪，谁补梅花入楚辞。",
        "dynasty": "宋",
        "collection_info": null
    }
]