[
    {
        "uuid": "807b8a380b50f5185ad2895f27cc33f4",
        "title": "题淡山岩",
        "author": "盛某",
        "content": "黄公丘壑人，阅遍山水奇。\n晚观淡岩作，独许天下稀。\n我初颇未信，及到乃愧之。\n伟兹过奇特，骤睹心惊疑。\n神灵藴幽秘，无乃弗许窥。\n扪苔渐深入，欢愕不自持。\n穹窿但一石，轇轕周四维。\n广容千人驺，高建五丈旗。\n巨势裂地轴，虚窗豁天扉。\n森然万幕张，鬰若曾云垂。\n危磴过别洞，绝壁浮烟霖。\n幽房瞰窈窕，屏榻如砻治。\n云霞起坐隅，翠岚着人衣。\n顿觉从来山，榛莽翳土埠。\n化石事茫昧，驱蛇知是非。\n井臼俨遗处，芝田留旧畦。\n云昔隐仙宅，此理固亦宜。\n元柳迹不到，隐显当有时。\n忆我半纪前，已与兹山期。\n了然兰台梦，宛渡潇江湄。\n今来恍如昨，始悟非人为。\n宁嗟摈幽邈，持尔足自怡。\n无穷轩冕客，有几能游斯。\n天应出此境，以慰遐荒悲。",
        "dynasty": "宋",
        "collection_info": null
    }
]