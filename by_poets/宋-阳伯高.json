[
    {
        "uuid": "7dc5f4ea447b0099bd03faaa498b345c",
        "title": "梦宗氏子来兄舍寄生九月初七果生侄子",
        "author": "阳伯高",
        "content": "昔年曾梦宗家郎，受生所自言其详。\n髼松有髮重覆顶，梦裏恍然如在旁。\n大人占之兆惟吉，惟熊惟罴男之祥。\n今朝诞庆果如梦，始生三日逢重阳。\n啼声已觉是英物，一门四子诚生光。\n小鱼嬉戏已成队，雏雁飞腾终作行。\n晓来搔首搜句喜，奋笔仓惶书弄麞。\n端由乃祖积德厚，诗礼有传应异常。\n新醅喜酦蒲萄绿，开樽共对篱花黄。\n揿髯一笑共引满，拜贺箕裘宗派长。",
        "dynasty": "宋",
        "collection_info": null
    }
]