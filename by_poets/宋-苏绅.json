[
    {
        "uuid": "b2fce8d0e23c0dd1a56143271d579efb",
        "title": "金山寺",
        "author": "苏绅",
        "content": "九派分流涌化城，登临潜觉骨毛清。\n僧依玉鑑光中住，人踏金鰲背上行。\n钟阜云开春雨霁，海门雷吼夜潮生。\n因思绝顶高秋夜，四面云涛浸月明。",
        "dynasty": "宋",
        "collection_info": null
    },
    {
        "uuid": "8d88947213481b5219bde101cfe06c75",
        "title": "长生桧",
        "author": "苏绅",
        "content": "几年飞锡倦寻芳，云衲斓斑掩竹房。\n一榻夜禅蒲座稳，满盂春供药苗香。\n汲泉岩畔惊猿饮，裁苇池边引鹭翔。\n像室雾昏灯焰小，石楼风度盘声长。\n攀萝别岭衝寒雾，扫叶前林趁晓霜。\n大抵僧居遗俗虑，此中身世更清凉。",
        "dynasty": "宋",
        "collection_info": null
    },
    {
        "uuid": "4ffad635c3e5c462a34489b67feb3936",
        "title": "胶山寺",
        "author": "苏绅",
        "content": "驱马款禅扉，松风冷拂衣。\n红尘不到处，青嶂此忘归。\n鸟望生台下，云侵讲座飞。\n楞伽味真趣，转觉俗缘稀。",
        "dynasty": "宋",
        "collection_info": null
    },
    {
        "uuid": "117f95e9931c42871ee940e238f3eff2",
        "title": "惠山寺并简窦公",
        "author": "苏绅",
        "content": "绮塍行尽入松门，暂拂尘缨袖惹云。\n海月未升楼上见，湖波初起坐中闻。\n宝扉膜拜青莲相，石案傍行白㲲纹。\n促榻偶随居士语，煮茶烧栗到宵分。",
        "dynasty": "宋",
        "collection_info": null
    },
    {
        "uuid": "d6d686680ccfb21d539f3868c0504603",
        "title": "句  其一",
        "author": "苏绅",
        "content": "游人汉女投珠路，野火荆山出猎朝。",
        "dynasty": "宋",
        "collection_info": null
    },
    {
        "uuid": "496cf1eca8d5b99fc5a7da4c869889fc",
        "title": "句  其二",
        "author": "苏绅",
        "content": "城郭依然郧子国，山川分得楚王台。",
        "dynasty": "宋",
        "collection_info": null
    },
    {
        "uuid": "9a3d45c757619ac8b54202bf782c1e25",
        "title": "句  其三",
        "author": "苏绅",
        "content": "一篇此日摛鸿藻，五色它年浴凤文。",
        "dynasty": "宋",
        "collection_info": null
    },
    {
        "uuid": "95aa80a8435be6164689602a5407faa7",
        "title": "句  其四",
        "author": "苏绅",
        "content": "它年跃马相逢处，记得先生旧姓名。",
        "dynasty": "宋",
        "collection_info": null
    }
]