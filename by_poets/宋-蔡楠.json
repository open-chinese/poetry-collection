[
    {
        "uuid": "cee3d820077c6ae43dd4c0c33d70daf0",
        "title": "鹧鸪天 病酒厌厌与睡宜",
        "author": "蔡楠",
        "content": "病酒厌厌与睡宜。\n珠帘罗幕卷银泥。\n风来绿树花含笑，恨入西楼月敛眉。\n惊瘦尽，怨归迟。\n休将桐叶更题诗。\n不知桥下无情水，流到天涯是几时。",
        "dynasty": "宋",
        "collection_info": null
    },
    {
        "uuid": "167b83b426037fbbbbd327e787041a4c",
        "title": "念奴娇 碧梧转影",
        "author": "蔡楠",
        "content": "碧梧转影，正露冷天高，凉生襟袖。\n此夕清辉，谁信道、夜色居然如昼。\n玉斧重修，宝奁初启，万里寒光透。\n将军高会，翠鬟争劝尊酒。\n遥想地近仙丘，碧山高处，引手攀星斗。\n醉嘱姮娥，惟但愿、月与佳人长久。\n罗覆银鞍，雨抛金甲，赢得诗千首。\n掀髯一笑，此怀人解知否。",
        "dynasty": "宋",
        "collection_info": null
    },
    {
        "uuid": "a3049611f54dd6abba47c582b752765e",
        "title": "满庭芳 手染橙芗",
        "author": "蔡楠",
        "content": "手染橙芗，杯摇烛影，夜阑人意醺酣。\n故人惜别，却酒更清谈。\n只合相从老矣，知何事、还着征衫。\n流年晚，长途匹马，奔走亦何堪。\n江潭。\n摇落后，云嘘绝壁，雪舞空岩。\n念行人归鬓，今已毵毵。\n往事真成梦里，十年恨、江北江南。\n休凝伫，霜风卷地，寒日又西衔。",
        "dynasty": "宋",
        "collection_info": null
    },
    {
        "uuid": "030fc1a75ba6db0730b824f4ad1c645c",
        "title": "摊破诉衷情・诉衷情 夕阳低户水当楼",
        "author": "蔡楠",
        "content": "夕阳低户水当楼。\n风烟惨淡秋。\n乱云飞尽碧山留。\n寒沙卧海鸥。\n浑似画，只供愁。\n相看空泪流。\n故人如欲问安不。\n病来今白头。",
        "dynasty": "宋",
        "collection_info": null
    },
    {
        "uuid": "8a781e55383b5db4d2f1e03e92b182b2",
        "title": "摊破诉衷情・诉衷情 栏干十二绕层楼",
        "author": "蔡楠",
        "content": "栏干十二绕层楼。\n珠帘卷素秋。\n当年尊酒屡迟留。\n识公惟白鸥。\n才得趣，又成愁。\n情锺我辈流。\n买山同隐肯来不。\n遥怜笑点头。",
        "dynasty": "宋",
        "collection_info": null
    },
    {
        "uuid": "c68ddbb3f2d94f5d4d190ac361f67605",
        "title": "凤栖梧・蝶恋花 狂滥生涯今几许",
        "author": "蔡楠",
        "content": "狂滥生涯今几许。\n敕赐湖天，万顷烟波主。\n约我小舟同老去。\n要前一叶风掀舞。\n邂逅同寻溪上路。\n淡墨题诗，正在云深处。\n别后作书频寄语。\n无忘林下萧萧雨。",
        "dynasty": "宋",
        "collection_info": null
    }
]