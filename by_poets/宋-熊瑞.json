[
    {
        "title": "芙蓉",
        "author": "熊瑞",
        "content": "青鸾庭馆翠重重，雉扇娉婷雍万红。\n把似牡丹酣富贵，洛阳今是几秋风。",
        "dynasty": "宋",
        "collection_info": null
    },
    {
        "title": "达且同知即席索芙蓉诗",
        "author": "熊瑞",
        "content": "忆昔梦游芙蓉城，城中仙子千娉婷。\n霞舒云卷逞娇媚，朵朵汉家尹与邢。\n西风吹醒黄粱梦，帐暖香红谁与共。\n别来秋晚遇羣仙，犹记联骖骑綵凤。\n太液池边翡翠楼，金屏绣褥何风流。\n那知镜裏朱颜改，阿监青娥雪满头。\n不必对花长太息，荣华俯仰成尘迹。\n色空空色无了期，昨是今非又来日。",
        "dynasty": "宋",
        "collection_info": null
    },
    {
        "title": "送黄爱梅过西湖  其一",
        "author": "熊瑞",
        "content": "紫牡丹开竞洛豪，春风吹面看栽桃。\n琼琚多少非初服，却笑梅花不入骚。",
        "dynasty": "宋",
        "collection_info": null
    },
    {
        "title": "送黄爱梅过西湖  其二",
        "author": "熊瑞",
        "content": "朱顶千年去不回，两峰南北白云堆。\n谁人得似黄公子，不爱闲花尚爱梅。",
        "dynasty": "宋",
        "collection_info": null
    },
    {
        "title": "西湖歌饯杨泽之回杭",
        "author": "熊瑞",
        "content": "謇余畴昔覩古杭，繁华不减开元唐。\n画船日日湖山堂，珠翠围绕沸笙簧。\n西湖西子斗艷粧，香车宝马桥绿杨。\n少年游冶荡春光，醉眠罗绮百花芳。\n当时湖上有平章，胡不早为计包桑。\n一朝鼙鼓动渔阳，席卷羽衣与霓裳。\n后来枉费古锦囊，感怀金铜增悲伤。\n嗟尔何知涕泪滂，身不由己心难忘。\n画阑桂树寂无香，土花惨淡月荒凉。\n绵绵此恨天何长，道逢老翁重彷徨。\n慎勿开口谈兴亡，潮生潮落钱塘江，且唱阳关举一觞。",
        "dynasty": "宋",
        "collection_info": null
    },
    {
        "title": "和邹思道寄咏西湖",
        "author": "熊瑞",
        "content": "画桥杨柳不胜愁，万缕千条俛碧流。\n问着翠华霜日事，人人只道好杭州。",
        "dynasty": "宋",
        "collection_info": null
    },
    {
        "title": "和胡文友冷斋口号  其一",
        "author": "熊瑞",
        "content": "一声暮笛穿云裂，数点昏鸦破雨飞。\n惆怅满颠丝样白，倚门竚立望谁归。",
        "dynasty": "宋",
        "collection_info": null
    },
    {
        "title": "和胡文友冷斋口号  其二",
        "author": "熊瑞",
        "content": "近来触景多生感，老去浮名祇浪夸。\n頼有风霜数丛菊，年年岁杪对黄花。",
        "dynasty": "宋",
        "collection_info": null
    },
    {
        "title": "和胡文友冷斋口号  其三",
        "author": "熊瑞",
        "content": "交情落落今如此，世事茫茫何所之。\n安得檐花清夜酌，相同郑老话襟期。",
        "dynasty": "宋",
        "collection_info": null
    },
    {
        "title": "和胡文友冷斋口号  其四",
        "author": "熊瑞",
        "content": "户容学屦坐常满，囊有诗篇家岂贫。\n笑我淡交寒似水，势无可热亦无嗔。",
        "dynasty": "宋",
        "collection_info": null
    },
    {
        "title": "古梅",
        "author": "熊瑞",
        "content": "风度飘飘一世豪，偃然犹自外离骚。\n诸公惯作婆娑态，动说山人索价高。",
        "dynasty": "宋",
        "collection_info": null
    },
    {
        "title": "答王山仲作墨梅来访韵",
        "author": "熊瑞",
        "content": "客从罗浮来，遗我一枝琼。\n仙风溢毫楮，夭矫冰雪清。\n感怀畴昔夜，醉饮月中英。\n青衣歌未竟，斗转参已横。\n俯仰今成古，散聚若为情。\n几回疏影裏，呼鹤引长鸣。\n无人能悟此，空逐晓云行。\n因子重欷歔，聊以写吾生。",
        "dynasty": "宋",
        "collection_info": null
    },
    {
        "title": "和王恭甫人日",
        "author": "熊瑞",
        "content": "缅怀阁清辉，赋诗当此日。\n盛会不復闻，手种园蔬七。\n何如采若人，观书夜至乙。\n能如子美心，托雨纪其实。",
        "dynasty": "宋",
        "collection_info": null
    },
    {
        "title": "同刘子实游芸村",
        "author": "熊瑞",
        "content": "前溪后溪水泓泓，南山北山鸟嘤嘤。\n东家㩇㩇缫丝鸣，西家扑扑打麦声。\n霏霏紫萼飘红英，翘翘野菜飞蜻蜓。\n酒旗斜矗芳风轻，人在落花花裏行。\n神仙古来多杳冥，刀圭入口羽翰生。\n人生快活寿百龄，何必白日求飞昇。\n我今拈出芸村名，世间底处无蓬瀛。\n桃源桃源晋武陵，为我把酒酹渊明。",
        "dynasty": "宋",
        "collection_info": null
    },
    {
        "title": "赋竹居文樽",
        "author": "熊瑞",
        "content": "郫筒对峙玉清圆，绝胜当年碧筩莲。\n倾酿尚侔春楚楚，开樽犹带雨涓涓。\n昔遗溪上晋六逸，今入饮中唐八仙。\n一榻青奴凉更好，醉来乘月伴高眠。",
        "dynasty": "宋",
        "collection_info": null
    },
    {
        "title": "留番城",
        "author": "熊瑞",
        "content": "半年在家少，万事出门宽。\n酒买官酤贵，诗存俗句难。\n雨余云影湿，秋杪雁声寒。\n今古苍茫意，斜阳独倚阑。",
        "dynasty": "宋",
        "collection_info": null
    },
    {
        "title": "再和元夕",
        "author": "熊瑞",
        "content": "落梅香影放华灯，快我来寻采若盟。\n花醉羽觞金谷酒，莲开蜡炬锦官城。\n家家珠翠成羣戏，处处笙箫簇队行。\n惟有天津桥上月，无人能復记新声。",
        "dynasty": "宋",
        "collection_info": null
    },
    {
        "title": "句",
        "author": "熊瑞",
        "content": "海鹏已激三千里，天马终归十二闲。",
        "dynasty": "宋",
        "collection_info": null
    }
]