[
    {
        "title": "次韵静师仁叟山居  其一",
        "author": "叶椿",
        "content": "生涯卜筑翠微深，门在烟萝路几寻。\n窃果白猿窥诵易，栖松黄鹤听调琴。\n泉声漱石丁东玉，竹影摇风琐碎金。\n雨霁乘闲种瑶草，和云斸破古松阴。",
        "dynasty": "宋",
        "collection_info": null
    },
    {
        "title": "次韵静师仁叟山居  其二",
        "author": "叶椿",
        "content": "雪磴苔深人到稀，养成疏懒类顽痴。\n半阴寒绿雨晴日，满地落红春尽时。\n天籁入松疑鼓瑟，怨禽啼月认吹箎。\n新篁遶舍绿阴合，静对清流好赋诗。",
        "dynasty": "宋",
        "collection_info": null
    },
    {
        "title": "次韵王翔仲同游山寺",
        "author": "叶椿",
        "content": "偶穿谢屐邀东阳，踏破烟霞到上方。\n远水波平缣素展，遥山雪尽画图张。\n旋生蕙叶沿幽涧，未有花枝出矮墙。\n冉冉翠眉舒弱柳，盈盈青眼缀条桑。\n云庵共访霜眉老，瓦鼎初然柏子香。\n书史满前真脱洒，轩窗无处不清凉。\n南枝玉蕾标容瘦，北苑云凝气味长。\n涤砚探题皆白雪，调琴奏曲尽清商。\n三分春色行将半，一月人生笑上常。\n莫羡蒿藜承雨露，自矜松柏耐冰霜。\n利途波浪从教险，人世荣枯未可量。\n且趁良辰恣行乐，时来衡陋自生光。",
        "dynasty": "宋",
        "collection_info": null
    }
]