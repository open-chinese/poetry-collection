[
    {
        "uuid": "290d5eb2cbeaf4ea4142e980ee984281",
        "title": "游藏春坞用坡韵復题其后",
        "author": "释了元",
        "content": "门掩青春春自饶，未容取次老僧敲。\n输他蜂蝶无情物，相逐偷香过柳梢。",
        "dynasty": "宋",
        "collection_info": null
    },
    {
        "uuid": "8404096d2ab4b584d7d418c7499f0ef9",
        "title": "题茶诗与东坡",
        "author": "释了元",
        "content": "穿云摘尽社前春，一两平分半与君。\n遇客不须容易点，点茶须是吃茶人。",
        "dynasty": "宋",
        "collection_info": null
    },
    {
        "uuid": "861ec8fffec55db76d9af252c840e185",
        "title": "长歌",
        "author": "释了元",
        "content": "野鸟啼，野鸟啼时时有思。\n有思春气桃花发，春气桃花发满枝。\n满枝莺雀相呼唤，莺雀相呼唤岩畔。\n岩畔花红似锦屏，花红似锦屏堪看。\n堪看山，山秀丽，秀丽山前烟雾起。\n山前烟雾起清浮，清浮浪促潺湲水。\n浪促潺湲水景幽，景幽深处好，深处好追游。\n追游傍水花，傍水花似雪，似雪梨花光皎洁。\n梨花光皎洁玲珑，玲珑似坠银花折。\n似坠银花折最好，最好柔茸溪畔草。\n柔茸溪畔草青青，双双蝴蝶飞来到。\n蝴蝶飞来列落花，落花林裏鸟啼叫。\n林裏鸟啼叫不休，不休为忆春光好。\n为忆春光好杨柳，杨柳枝枝春色秀。\n春色秀时常共饮，时常共饮春浓酒。\n春浓酒似醉，似醉闲行春色裏。\n闲行春色裏相逢，相逢竞忆游山水。\n竞忆游山水心息，心息悠悠归去来，归去来休休役役。",
        "dynasty": "宋",
        "collection_info": null
    },
    {
        "uuid": "96d510d2333a13ee8189f88e7b28f502",
        "title": "答可遵",
        "author": "释了元",
        "content": "打睡禅和万万千，梦中趋利走如杨。\n劝君打快修惮定，老境如蚕已再眠。",
        "dynasty": "宋",
        "collection_info": null
    },
    {
        "uuid": "a12347489fa42a602b0c373ed8f7a60a",
        "title": "寄刘凝之中允",
        "author": "释了元",
        "content": "庐山南面落星滨，八十清强致仕人。\n天下共推为大老，皇家不得作忠臣。\n云栖高锁真空月，竹洞深藏觉苑春。\n莫道神仙便无事，赤心长是念斯民。",
        "dynasty": "宋",
        "collection_info": null
    },
    {
        "uuid": "07bcda344ad8778a86e2aff5cb3c5663",
        "title": "自为像赞",
        "author": "释了元",
        "content": "李公天下石麒麟，传得云居道者真。\n不为拈华明人事，等闲开口笑何人。\n泥牛漫向风前嗅，枯木无端雪裏春。\n对现堂堂俱不识，太平时代自由身。",
        "dynasty": "宋",
        "collection_info": null
    },
    {
        "uuid": "1409a368f80b94ff151255619c5a1a6c",
        "title": "偈",
        "author": "释了元",
        "content": "赵州当日少谦光，不出三门见赵王。\n争似金山无量相，大千都是一禅床。",
        "dynasty": "宋",
        "collection_info": null
    },
    {
        "uuid": "91b055ac3575b12a972cdf09d5cb6b52",
        "title": "戒杀文",
        "author": "释了元",
        "content": "鳞甲材毛诸品类，众生与佛心无二。\n只为当时错用心，致使今生头角异。\n水中游，林裏戏，何忍将来充日计。\n磨刀着火或研虀，口不能言眼还觑。\n或槌磕，或刀刺，牵入镬汤深可畏。\n㷟燖毛羽括皮鳞，刮脊剜心犹吐气。\n美君喉，夸好味，劝子劝妻言俊利。\n只知恣性纵无明，不惧阴司毫髮记。\n命纔终，冤对至，面睹阎王争敢讳。\n从头一一报无差，炉戾镬汤何处避。\n劝贤豪，须戒忌，莫把众生当容易。\n食他一脔脔还他，古圣留言终不僞。\n戒杀兼能买放生，免入阿鼻无问地。",
        "dynasty": "宋",
        "collection_info": null
    },
    {
        "uuid": "0bfaba69a7864b315bc5997dc4bd6b14",
        "title": "颂古联珠",
        "author": "释了元",
        "content": "尘中辩主眼分明，特地寻方更点睛。\n堪笑耆婆虽暝眩，至今南北绝人行。",
        "dynasty": "宋",
        "collection_info": null
    },
    {
        "uuid": "022f7ab36273495b83424f799fce760c",
        "title": "焦山三诏洞",
        "author": "释了元",
        "content": "畴昔先生此掩关，紫泥三到石房间。\n若教便逐蒲轮起，安得清风镇海山。",
        "dynasty": "宋",
        "collection_info": null
    },
    {
        "uuid": "b81f0e51027e9d5e7f52369b02d2d2a1",
        "title": "游云门",
        "author": "释了元",
        "content": "一阵若邪溪上雨，雨过荷花香满路。\n拖筇纵步入松门，寺在白云堆裏住。\n老僧却笑寻茶具，旋汲寒泉煮玉乳。\n睡魔惊散毛骨清，坐看秦峰秋月午。\n月明山鸟乱相呼，松杉竹影半窗户。\n令人彻晓忆匡庐，作诗先寄江南去。",
        "dynasty": "宋",
        "collection_info": null
    },
    {
        "uuid": "04cabe3187092f11828041b107256d61",
        "title": "句  其一",
        "author": "释了元",
        "content": "子瞻船上带家来。",
        "dynasty": "宋",
        "collection_info": null
    },
    {
        "uuid": "49dbe3ecca45776040cc0b16a60eae0e",
        "title": "句  其二",
        "author": "释了元",
        "content": "龙枝已逐风雷变，减却虚窗半日凉。",
        "dynasty": "宋",
        "collection_info": null
    },
    {
        "uuid": "e043490a578a8e4709113461d174b49b",
        "title": "句  其三",
        "author": "释了元",
        "content": "红裙蘸碧波。",
        "dynasty": "宋",
        "collection_info": null
    },
    {
        "uuid": "154fb10a174805423c876b306b52f056",
        "title": "句  其四",
        "author": "释了元",
        "content": "藕断鹭鸶飞。",
        "dynasty": "宋",
        "collection_info": null
    },
    {
        "uuid": "3559be60ad1b3952d4048168b303c01c",
        "title": "句  其五",
        "author": "释了元",
        "content": "无山得似巫山秀。",
        "dynasty": "宋",
        "collection_info": null
    },
    {
        "uuid": "334c27eeb43a2f5858a20ed6a6f0038a",
        "title": "投韩太祝",
        "author": "释了元",
        "content": "公子乘闲卧绛幮，白衣老吏慢寒儒。\n不知梦见周公否，曾说当时吐哺无。",
        "dynasty": "宋",
        "collection_info": null
    },
    {
        "uuid": "560b954279e36207d226acf1742350e1",
        "title": "题江干初雪图",
        "author": "释了元",
        "content": "此身何补一毫芒，三辱清时政事堂。\n病骨未为山下土，尚寻遗墨话存亡。",
        "dynasty": "宋",
        "collection_info": null
    },
    {
        "uuid": "46ee225de6540b813e80d391ecefcf47",
        "title": "沂山龙祠祈雨有应",
        "author": "释了元",
        "content": "南山高峻嶒，北山亦崷崒，坐看两山云出没。\n行如驱，归若呼，始觉山中有灵物。\n郁郁其焚兰，覃覃其击鼓，祝屡云云巫屡舞。\n我民无罪神所怜，一夜雷风三尺雨。\n岭木兮苍苍，溪泉兮央央，决云散诸峰互明灭。\n东阡西陌农事忙，庙闲山空音响绝。",
        "dynasty": "宋",
        "collection_info": null
    },
    {
        "uuid": "bf2474f9724d2d7215b74682acf62821",
        "title": "答苏子由",
        "author": "释了元",
        "content": "匕饭盘蔬强少留，相逢何物可消忧。\n缘君未得酒中趣，与我漫为方外游。\n草乱不容移马迹，山雄全欲逼城楼。\n济时异日须公等，莫狎翩翩海上鸥。",
        "dynasty": "宋",
        "collection_info": null
    },
    {
        "uuid": "e4b83e07df01610c5eed53c8eff212b2",
        "title": "端午帖子",
        "author": "释了元",
        "content": "艾叶成人后，榴花结子初。\n江心新得镜，龙瑞护仙居。",
        "dynasty": "宋",
        "collection_info": null
    },
    {
        "uuid": "6be4874fd3902180328759733f2e9c94",
        "title": "和赐后苑金橘",
        "author": "释了元",
        "content": "苑臣初摘置琱盘，口敕宣恩赐近官。\n气味岂同淮枳变，皮肤不作楚梅酸。\n参差翠叶藏珠琲，错落黄金铸弹丸。\n安得一株擎雨露，画图传与世人看。",
        "dynasty": "宋",
        "collection_info": null
    },
    {
        "uuid": "7a099535a473ad36ab040ff698262513",
        "title": "送刘贡父悴海陵",
        "author": "释了元",
        "content": "吾侪客京师，晨夕厌欢聒。\n僦舍八九椽，郁溽增烦渴。\n有如辙中鱼，噞喁不可活。\n百鸟趋高门，䟃𧽼互挥喝。\n论辩苦难裁，气焰欻相夺。\n所丧或捐躯，所得未易撮。\n我闻江湖间，连山翠如抹。\n山下走沧波，山巅富松栝。\n凫鸭乱菰蒲，鱼鼋聚坡堨。\n世事剧飞电，人生真漂沫。\n谁其违乐游，而此卷颦额。\n君直秘书阁，日趋黄金闼。\n忽思云水行，飘然谁能遏。\n朝出都门东，襟胸迥披豁。\n放舟下淮楚，天地顿空阔。\n莫苦道路难，暑令怳已末。\n君看日月疾，俯仰换裘葛。\n无谓监州微，孔孟犹短褐。\n时来发光华，春阳奋枯枿。\n惟君饱才术，流辈服颖脱。\n早作归朝期，岂学弦与筈。",
        "dynasty": "宋",
        "collection_info": null
    },
    {
        "uuid": "7f4402629cca0c6d9cfde7352f32e87f",
        "title": "句  其一",
        "author": "释了元",
        "content": "紫蟹黄柑新酒熟，夜间船尾唱伊州。",
        "dynasty": "宋",
        "collection_info": null
    },
    {
        "uuid": "7e066b4df50f5a3b04a196a15aefb12c",
        "title": "句  其二",
        "author": "释了元",
        "content": "正是清澄秋雨夜，空传玉蕊发春晴。",
        "dynasty": "宋",
        "collection_info": null
    }
]