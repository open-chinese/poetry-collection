[
    {
        "uuid": "b76ce36edde11454eec1ddd89bbd5355",
        "title": "示张直温",
        "author": "林之奇",
        "content": "筑山必使高，凿井必使深。\n百正戒浅近，盛德羞浮沉。\n焉有尺寸枝，能栖垂天禽。\n焉有升斗泉，能容横江鲟。\n借兹论物理，足以开君心。\n嗌在容不足，弱在力不任。\n大道如路然，固无古与今。",
        "dynasty": "宋",
        "collection_info": null
    },
    {
        "uuid": "4b130263a72f5a0db47eb129e236c2d1",
        "title": "朝乘",
        "author": "林之奇",
        "content": "朝乘日车出，暮载星影还。\n颠冥朝暮中，出入咫尺间。\n已觉素志非，更知人理艰。\n小利专欲速，大德不踰闲。",
        "dynasty": "宋",
        "collection_info": null
    },
    {
        "uuid": "c46dcc88535cf19831fd47a1421a69f5",
        "title": "田漏",
        "author": "林之奇",
        "content": "古星昏晓中，寒暑已不疑。\n田家更置漏，寸晷亦欲知。\n汗与水俱滴，身随阴屡移。\n谁当哀此劳，往往夺其时。",
        "dynasty": "宋",
        "collection_info": null
    },
    {
        "uuid": "4fc9f5c29d857b7519638925cd59ec05",
        "title": "杂咏",
        "author": "林之奇",
        "content": "怀王自堕马，贾傅至死悲。\n古人事一职，岂敢苟然为。\n哭死非为生，吾心良不欺。\n滔滔声利间，绛灌亦何知。",
        "dynasty": "宋",
        "collection_info": null
    },
    {
        "uuid": "bd9a27f0b89c265e2a6aaf73cceb93a5",
        "title": "看白云爱而成诗",
        "author": "林之奇",
        "content": "秋风吹白云，触处自何谷。\n初犹半洞门，欻出遍岩腹。\n零落依水湄，片段挂枯木。\n余影透微白，灭迹混空绿。\n烟萝自翳岛，溆荇徒萦曲。\n安知苍梧野，下覆猿鸟哭。\n谁能久徘徊，返顾视黄鹄。",
        "dynasty": "宋",
        "collection_info": null
    },
    {
        "uuid": "b3ca2140b48951e224a371a6a5b3680d",
        "title": "举举媚学子",
        "author": "林之奇",
        "content": "举举媚学子，居曰不吾知。\n知而有不能，无乃失于欺。\n不知未为患，不欺浩难期。\n咄哉天下怀，何以天下为。",
        "dynasty": "宋",
        "collection_info": null
    },
    {
        "uuid": "1d7ae19d47985af8b72f2fdf81a223a4",
        "title": "呼鸡",
        "author": "林之奇",
        "content": "鸡呼鸡来前，犬嗾犬至止。\n夫岂必可召，役以食乃尔。\n今吾曷为悲，人而鸡犬为。\n自计无自存，西山谢夷齐。",
        "dynasty": "宋",
        "collection_info": null
    },
    {
        "uuid": "5a7dd9fb388fd68519c8ed079e4d5665",
        "title": "秋怀",
        "author": "林之奇",
        "content": "槭槭庭树叶，朝零非昔稠。\n呦呦草虫鸣，暮急晓未休。\n尔虫无不平，岂亦有哀忧。\n胡为劳呻吟，与士感伤投。\n壮士亦何者，哀哦与虫酬。\n所抱不列陈，调苦难谣讴。\n极目有远见，直怀羞曲求。\n蒿藜袭久安，功名忘前收。\n日月忽未几，天地今復秋。\n少壮负所怀，老大安能谋。\n生无及人功，死骨埋泉羞。\n胡为不奋飞，徒与寒饿雠。",
        "dynasty": "宋",
        "collection_info": null
    },
    {
        "uuid": "d72262d77d75c29921cb60f31a5a43e2",
        "title": "四事",
        "author": "林之奇",
        "content": "会有四不赴，时有四不出。\n无贵亦无贱，无固亦无必。\n里闬閒过从，身安心自逸。\n如此三十年，幸逢太平日。",
        "dynasty": "宋",
        "collection_info": null
    },
    {
        "uuid": "f85658c45f8e80eabc3e354214fab053",
        "title": "高竹",
        "author": "林之奇",
        "content": "高竹碧相倚，自能发余清。\n时时微风来，万叶同一声。\n道污得夷理，物虚含远情。\n阶前閒步人，意思何清平。",
        "dynasty": "宋",
        "collection_info": null
    },
    {
        "uuid": "03f582587730f294e35aa4ab64e50f16",
        "title": "村居",
        "author": "林之奇",
        "content": "日影满松窗，云开雨初止。\n晴林梨栗熟，晓巷儿童喜。\n牛羊深涧下，凫雁寒塘裏。\n田父酒新成，瓶瓮馈邻里。",
        "dynasty": "宋",
        "collection_info": null
    },
    {
        "uuid": "309b9635b2e9fccf847f752604078908",
        "title": "新晴山月",
        "author": "林之奇",
        "content": "高松漏疎月，落影如画地。\n徘徊爱其平，夜久不能寐。\n怯风池荷卷，病雨山果坠。\n谁伴予苦吟，满林啼络纬。",
        "dynasty": "宋",
        "collection_info": null
    },
    {
        "uuid": "370a3e1c3df33c2e9777d363a9e29146",
        "title": "属疾梧轩",
        "author": "林之奇",
        "content": "高梧覆新叶，满院发华滋。\n白日一何永，清阴閒自移。\n暖虫垂到地，晴鸟语多时。\n病肘倚枯几，泊然忘所思。",
        "dynasty": "宋",
        "collection_info": null
    },
    {
        "uuid": "56b6861466cce0072f9b2e5d7646eeba",
        "title": "谢公定和二范秋怀",
        "author": "林之奇",
        "content": "西风一叶脱，迹已不可扫。\n巷有白马生，朝回焚谏草。\n谁云事君难，是亦父子间。\n所要功补衮，不言能犯颜。",
        "dynasty": "宋",
        "collection_info": null
    },
    {
        "uuid": "440e4f6838bfc6eae693cdd157645793",
        "title": "宿旧彭泽怀陶令",
        "author": "林之奇",
        "content": "潜鱼愿深渺，渊明无由逃。\n彭泽当此时，沉冥一世豪。\n司马寒如灰，礼乐卯金刀。\n□□□□□，□□□元亮。\n凄其望诸葛，骯脏犹汉相。\n时无益州牧，指撝用诸将。\n平生本朝心，岁月阅江浪。\n空余诗语工，落笔九天上。\n向来非无人，此友独可尚。\n属余刚制酒，无用酌杯盎。\n欲招千载魂，斯文或宜当。",
        "dynasty": "宋",
        "collection_info": null
    },
    {
        "uuid": "7df2aca17d63fc10b609596ee8e37537",
        "title": "题宛陵张待举曲肱亭",
        "author": "林之奇",
        "content": "仲蔚蓬蒿宅，宜城诗句中。\n人贤忘巷陋，境胜失途穷。\n寒葅书万卷，零乱刚直胸。\n偃蹇勋业外，啸歌山水重。\n晨鸡催不起，拥被听松风。",
        "dynasty": "宋",
        "collection_info": null
    },
    {
        "uuid": "6975dd7cb04a506b7a0f5975c46fdd45",
        "title": "春日杂书",
        "author": "林之奇",
        "content": "昨日为雨备，今晨天乃风。\n障风谨自保，通夕雪迷空。\n备一常失计，尽备力不供。\n因之置不为，拱手受祸凶。\n当为不可让，任彼万变攻。\n筑室如金石，何劳计春冬。\n此道简且安，古来家国同。",
        "dynasty": "宋",
        "collection_info": null
    },
    {
        "uuid": "56acd99df54b06d0f0596bb5f95e9b0f",
        "title": "贺雨拜表",
        "author": "林之奇",
        "content": "羣云雨事毕，振旅不復阵。\n扫天无一尘，千里还绿润。\n晨朝大明贺，沙路万蹄印。\n朝元泛翠瓦，佳气去人近。\n颇闻避斧扆，侑膳彻龙笋。\n愿君爱物心，从此至尧舜。",
        "dynasty": "宋",
        "collection_info": null
    },
    {
        "uuid": "551762e2141be9b2b5a4f1c906b8e64f",
        "title": "雨后出城马上作",
        "author": "林之奇",
        "content": "既雨天气佳，微云淡如扫。\n欲寻烟际钟，骑马河边草。\n紫椹饱黄鹂，人家夏蚕老。\n田妇踏缫车，隔篱语音好。\n嗟我一何愚，读书浪枯槁。\n不及此中人，终年客长道。",
        "dynasty": "宋",
        "collection_info": null
    },
    {
        "uuid": "6b88bf1b9f2a65cb3b0f044d18f8f7f1",
        "title": "江月图",
        "author": "林之奇",
        "content": "冥冥一月轻，不知水与天。\n独于颢气中，仰见素璧圆。\n超然狂道士，起视清夜阑。\n自拈白玉笛，吹此江月寒。\n想当万籁息，逸响流空烟。\n我从江海来，形留意先还。\n何当买渔篷，追此水墨仙。",
        "dynasty": "宋",
        "collection_info": null
    },
    {
        "uuid": "2b6eb25a22d010546ed61b3a705e515c",
        "title": "送葛都官南归",
        "author": "林之奇",
        "content": "不羡新为赤县尹，惟羡暂向江南归。\n江南羃羃梅雨时，风帆差差并鸟飞。\n罾竿夹岸长若桅，水笼畜鱼鲜且肥。\n家在千山古溪上，先应喜鹊噪门扉。",
        "dynasty": "宋",
        "collection_info": null
    },
    {
        "uuid": "4628e98427708bf3061312f0761ea1a0",
        "title": "沧洲亭怀古",
        "author": "林之奇",
        "content": "潇水悠悠天际来，夹江古木抱山回。\n栅中人物不满把，日晏市散多苍苔。\n九疑巉天古云埋，遥想帝子龙车迴。\n心衰目极何可望，九歌寂寂令人哀。",
        "dynasty": "宋",
        "collection_info": null
    },
    {
        "uuid": "160d9e2a42931ef4ddebc7f3b114b9db",
        "title": "纵步湘西",
        "author": "林之奇",
        "content": "今朝不易得天晴，閒过江西取意行。\n忽然林外见山色，又向桥边闻水声。\n绿竹长松间桃李，天然翠幙围罗绮。\n日暮归舟醉不知，晚风吹过湘江水。",
        "dynasty": "宋",
        "collection_info": null
    },
    {
        "uuid": "05829486a66be9d5a4075a2f994d2354",
        "title": "谒客",
        "author": "林之奇",
        "content": "入门投谒吏翩翩，我非欲见礼则然。\n异哉宾主两无语，客起疾如走避燃。\n我已不恭愧昔贤，忍使泥涂朝衣冠。\n人生暂聚鸿集川，春风吹飞何后先。",
        "dynasty": "宋",
        "collection_info": null
    },
    {
        "uuid": "ede0d885ec699f623abb510181620f8b",
        "title": "墨染丝",
        "author": "林之奇",
        "content": "缲丝自喜如霜白，输入官家吏嫌黑。\n手持退印竞传呼，倏见长条染深墨。\n墨丝归织家人衣，别买输官吏嗔迟。\n寄言敌国与三军，汝得丰衣民苦辛。",
        "dynasty": "宋",
        "collection_info": null
    },
    {
        "uuid": "ff9ea549cbcc809cb834fe3d25c8726d",
        "title": "豫章别李元中宣德",
        "author": "林之奇",
        "content": "旧闻诸李隐龙眠，伯时已老元中少。\n一行作吏各天涯，故人落落疎星晓。\n西山影裏识君面，碧照草江眸子瞭。\n向来问道渺多岐，只今领略归玄妙。\n老凤垂头噤不语，古木查牙噪春鸟。\n身在幕府心江湖，左胥右律但坐啸。\n第愁一叶钓渔舟，不容七尺堂堂表。\n我今归卧翠谷云，君应紫禁莺花绕。\n相思有梦到茅斋，细雨青灯坐林杪。",
        "dynasty": "宋",
        "collection_info": null
    },
    {
        "uuid": "cf9a7b55c6a6cdb0ca271594b79d42ec",
        "title": "闻徐师川自京师还豫章",
        "author": "林之奇",
        "content": "九衢尘裏无停舟，君居陋巷不出游。\n满城恶少弋凫雁，对面故人风马牛。\n别后天寒灯火夜，归来眠冷江湖秋。\n冯驩老大食不饱，起视八荒徒蒯缑。",
        "dynasty": "宋",
        "collection_info": null
    },
    {
        "uuid": "4a2828e751ca3479f49f72613e174a29",
        "title": "早春偶题",
        "author": "林之奇",
        "content": "寒风淅沥鸣枯苇，小鸭睡残犹未起。\n更教细雨结轻寒，坐听萧萧打窗纸。\n石盆养蒲已抽翠，雕斛栽花先生紫。\n拥炉闭閤赋幽香，未怕春冰生砚水。",
        "dynasty": "宋",
        "collection_info": null
    },
    {
        "uuid": "0cdbfdb6c98bc7bf72520e99d352291f",
        "title": "梦访友生",
        "author": "林之奇",
        "content": "少年结客长安城，妄喜纵酒一章程。\n支离老去一茅屋，枕书卧闻长短更。\n友生相望止百里，寒夜寥间无微声。\n梦中乘兴辄见戴，剡溪聊尔扁舟行。\n觉来蘧蘧一榻上，不用僮仆争篱迎。\n吹灯弄笔欲书寄，窗前白月方亭亭。",
        "dynasty": "宋",
        "collection_info": null
    },
    {
        "uuid": "3e6f64f4e81e65b19310d9fb8f7a478b",
        "title": "承天潜师画赞",
        "author": "林之奇",
        "content": "金刚圈裏翻身过，栗棘蓬莱满口吞。\n领得杨歧端的句，却嫌蒸饼大餫饨。",
        "dynasty": "宋",
        "collection_info": null
    },
    {
        "uuid": "904e4c2b411aae4ec3686be1763307bb",
        "title": "西禅此庵凈老真赞",
        "author": "林之奇",
        "content": "眼碧眉厖，足趺肩亸。\n此庵样子，元来恁么。\n当年唱箇无生曲，火冷云深从寡和。\n如今口作挂壁闲，独说宗乘闹浩浩。",
        "dynasty": "宋",
        "collection_info": null
    },
    {
        "uuid": "eac69f0486b7fa79d1537f8a17afce2f",
        "title": "延福可老真赞",
        "author": "林之奇",
        "content": "浑沌凿开无限事，逍遥游后更何疑。\n饶伊齐得鹏并鷃，不似当年作蝶时。",
        "dynasty": "宋",
        "collection_info": null
    },
    {
        "uuid": "c5a730d28b1751c1355a482a6da43394",
        "title": "观音画赞",
        "author": "林之奇",
        "content": "稽首补陀闻思修，千手千眼普供应。\n世人两手及两眼，眼见手捉各随心。\n多一手眼无用处，即与骈拇枝指等。\n菩萨照用一时行，应以千心为主宰。\n相彼方寸湛然地，不容二念那復千。\n我谓菩萨如水月，一水一月同照曜。\n方员大小虽不同，举手见月等无二。\n我今续此妙色相，以为正念皈依处。\n于一身心起多想，而作千手千眼见。\n普愿大员镜智中，知我此念无间断。\n所求皆应如谷声，请无不从亦如是。",
        "dynasty": "宋",
        "collection_info": null
    },
    {
        "uuid": "8dde392a6eb838bc70ae86e6f2c77d64",
        "title": "泗州画赞",
        "author": "林之奇",
        "content": "稽首泗州普照王，曩以宝塔接群品。\n塔今败坏成微尘，随意分身无不在。\n我观世间有为法，无常迁变同一空。\n假饶建塔如恒沙，未有不归幻灭者。\n岂惟淮塔有兴废，阿育王造亦非坚。\n菩萨应感常现世，不随宝塔俱存亡。\n耕雨穫晴长淮风，普为众生作饶益。\n我今绘此应感象，常以正念为皈依。\n于此员光一寻中，而兴七级浮屠想。\n正念皈依无间断，普愿菩萨常感通。\n洪钟小大随叩鸣，所求所请皆如意。",
        "dynasty": "宋",
        "collection_info": null
    },
    {
        "uuid": "9997a981c13d3f5432107f1e718aaaf1",
        "title": "题雪峰如藏主水月图",
        "author": "林之奇",
        "content": "千江有月一一同，一月普现千江影。\n谓一为月影非实，影既非实月何有。\n是一即千千即一，水月究竟无实相。\n随见有月月在水，亦无究竟非实者。\n譬如观音妙色身，对物而见千臂眼。\n于是千臂千眼中，何者为正何独非。\n菩萨一体作一用，千体同是无剩法。\n此水此月亦復然，照用齐行一无欠。\n俯不见月仰亦无，千月阙一固不可。\n上人此庵憩瓶锡，终日宴坐常湛然。\n散一为千弥六虚，摄千归一不盈寸。\n我知上人环堵中，能广能狭能方圆。\n空诸所有何必然，作是见者名邪见。",
        "dynasty": "宋",
        "collection_info": null
    },
    {
        "uuid": "c3279472085584bfdaca66c2d76815a0",
        "title": "和洪教菊",
        "author": "林之奇",
        "content": "陶令遗世情，尚余爱菊念。\n菊亦有可爱，爱之苦不厌。\n我观傲霜枝，真金赴烈焰。\n道韵轻园绮，孤标敌鍼奄。\n配以靖节名，万古不为忝。\n况兹中央色，独许此君占。\n凝然端正姿，不受红紫艷。\n草木吾味同，世情那得染。\n璀璨归来辞，斯言了无玷。\n偶亦爱此花，秋来朝暮餍。\n富贵两浮云，天地一旅店。\n是中论饥饱，本自无赢欠。\n便拟学渊明，奈此才不赡。\n菊资三径荒，酒须十分滟。\n待读悠然句，乃无雍彻僭。\n但论广文诗，疟愈不须砭。",
        "dynasty": "宋",
        "collection_info": null
    },
    {
        "uuid": "7758b99874fe2f9a2a55bd24674bfe7c",
        "title": "和王龟龄不欺堂  其一",
        "author": "林之奇",
        "content": "心外何曾别有天，吾心和处即昭然。\n昭然莫向穹苍觅，帝所清都在目前。",
        "dynasty": "宋",
        "collection_info": null
    },
    {
        "uuid": "a4d1fb380570cfc4fd4a58a183113524",
        "title": "和王龟龄不欺堂  其二",
        "author": "林之奇",
        "content": "地上空虚总是天，此中那復计中边。\n好将天体为心体，体得纯全自浩然。",
        "dynasty": "宋",
        "collection_info": null
    },
    {
        "uuid": "c3403576bc43e22e1d00096046674ccc",
        "title": "灯  其一",
        "author": "林之奇",
        "content": "自从失道人多岐，擿植冥行信所之。\n昨夜忽然寻得路，孤灯一点是吾师。",
        "dynasty": "宋",
        "collection_info": null
    },
    {
        "uuid": "f6d38dd058382e76b38a121a21d7c1ce",
        "title": "灯  其二",
        "author": "林之奇",
        "content": "月明方始觉星稀，烛照还知灯力微。\n若使世间无圣哲，草根萤爝总光辉。",
        "dynasty": "宋",
        "collection_info": null
    },
    {
        "uuid": "1db30533a07b0b3d99c7960580e1e555",
        "title": "癸未冬至",
        "author": "林之奇",
        "content": "尘劳终日谩区区，竟是干坤一腐儒。\n半世饱知荣与辱，新冬顿觉我为吾。\n关防向后存心误，检点从前制行粗。\n理欲从今罢研究，无工夫处是工夫。",
        "dynasty": "宋",
        "collection_info": null
    },
    {
        "uuid": "dfb8f9e0acc39ba0b9b543d139a500d6",
        "title": "句",
        "author": "林之奇",
        "content": "耿耿一寸心，不能去庭闱。",
        "dynasty": "宋",
        "collection_info": null
    }
]