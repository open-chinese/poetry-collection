[
    {
        "uuid": "f796787db6fb4d4191e4c2bbe741edb3",
        "title": "游白鹤观",
        "author": "李昭玘",
        "content": "春归数十朝，八九不暇出。\n萌芽日夜发，百觜竞撑突。\n驾言谒仙祠，古像怀彷佛。\n白鹤来何时，苍桧暮萧窣。\n云霞断人世，往事已荒忽。\n解缨濯泉流，深澈几照骨。\n毛寒不敢视，下必有神物。\n昔人斯徜徉，音影讵磨没。\n嗟予质污下，见亦被呵咄。\n仰惭逍遥游，未忍尘土汩。\n时须挹高风，为我一吹拂。",
        "dynasty": "宋",
        "collection_info": null
    },
    {
        "uuid": "7d4d060197d56027fdac590c28152287",
        "title": "从张圣涂乞石",
        "author": "李昭玘",
        "content": "先生筑高隠，趣好清且独。\n云龙峰上石，跋草自錾斸。\n发窍号阴怪，穷根揽坤腹。\n山灵不敢爱，鞭叱满崖谷。\n危跻已穿履，大载几折轴。\n直欲起岩岩，未容买碌碌。\n心营合天造，指化出神速。\n突兀傲中巅，凭陵勇双矗。\n兽蹲目睥睨，龙攫腰回蹙。\n缩脰立幽鸟，擎颅卧孤犊。\n鲸鳞老廉利，相角怒撑触。\n轩昂鹤引咮，赑屃鳌跂足。\n腾空快高思，排峭惊醉目。\n伊余朅来游，步百吟周復。\n愿从乞其余，伴我东墙竹。\n猿鹤莫相嗔，此客意非俗。\n常令月色照，敢使尘土辱。\n日待风雨来，起看空遶屋。",
        "dynasty": "宋",
        "collection_info": null
    },
    {
        "uuid": "23d5fa65ada4318eac5686bca8723ce3",
        "title": "送王子中南归筠州",
        "author": "李昭玘",
        "content": "荆山美璞昔未发，鬼神诃守谁可夺。\n妙工伐石强剖抉，试之烈火皎冰雪。\n长虹射天昼不灭，夜堂流光堕明月。\n坚厚粹温函正气，不许时人巧雕砺。\n羞与佩环争细碎，直登丘坛荐天帝。\n世无琅玕来作贡，楚人未售空长恸。\n索价当高勿轻用，缇囊十袭须珍重。",
        "dynasty": "宋",
        "collection_info": null
    },
    {
        "uuid": "9072c3abbb266e8a3ec8fb56035de100",
        "title": "送徐州举人赴省试",
        "author": "李昭玘",
        "content": "淮夷之珠照夜明，泗滨之石声泠泠。\n昔时大禹致方物，神光玉色罗广庭。\n比年入献多豪英，褒雄妙思相凭陵。\n飘飘束书去观国，瘦马踏雪鬚垂永。\n长廊白昼天宇清，落笔冉冉风云生。\n千官拱笏赭袍近，碧沟新柳黄鹂鸣。\n金挝虎士传姓名，鱼龙卷尾随雷声。\n州人洗眼望归期，会约春风载酒迎。",
        "dynasty": "宋",
        "collection_info": null
    },
    {
        "uuid": "7d2a6a2bcf33da83b1cc6261c4b46d31",
        "title": "送李容甫归北都",
        "author": "李昭玘",
        "content": "先生读书不下堂，堂上有客语琅琅。\n弟子出观如堵墙，怪君眉彩生光芒。\n北都晁夫子，一别久相望。\n君来道信问，使我开肺肠。\n三日不改服，犹觉芝兰香。\n平生寡投分，一笑且云乐。\n慇懃发黄卷，钝吻悭应□。\n大杵撞哑钟，已厌音响恶。\n更惭河伯观，未易穷海若。\n索寞岁华晚，飕飕黄叶秋。\n归心剧流水，忽忽不可留。\n固知此鳣鲸，肯託寻常沟。\n直须见老聃，可化南荣俦。\n海州岁有冲天鹄，卵如萍实光琢玉，蜀鷄眇然何敢伏。\n羽成不须求日浴，一举将惊万人目。",
        "dynasty": "宋",
        "collection_info": null
    },
    {
        "uuid": "3c741e194371d36d6f6e4a1abdf01878",
        "title": "雪堂诗寄子瞻",
        "author": "李昭玘",
        "content": "愁云蔽日昏风发，鹅毛大片舞空阔。\n阴崖冰压木枝折，一鸟不飞人足绝。\n山翁口掉肩拥褐，斫竹撑茅劳架结。\n堂成不用巧丹涅，却画东坡四山雪。\n羣石崭崭争皎洁，门外堂间两清洌。\n万境一心同莹彻，石床云生湿肌髮。\n布被飕飕冷于铁，半夜哀猿叫山月。\n山翁高哦响修越，不道妻啼忧米竭。\n世事熏膏付灰灭，长安高门奔请谒。\n赤日炙背沙埋辙，仆夫汗流马吐舌。\n三谒不逢腹欲爇，怒气恐成疽毒裂。\n狂走不须求扇暍，此堂一登能濯热。",
        "dynasty": "宋",
        "collection_info": null
    },
    {
        "uuid": "8150679c50db3b1a173876d70b212850",
        "title": "谢刘主簿见和乞石诗",
        "author": "李昭玘",
        "content": "官居太疏冷，门外少车迹。\n萧萧此君轩，为我慰穷寂。\n贪饕起余慕，远乞南山石。\n形模太诡陋，此咏费搜摭。\n虾蟆欲上瓮，作气屡跳踯。\n心知不可强，怒瘿犹鼓息。\n但劳旁者观，笑尔不量力。\n君能惠然来，抵鹊轻尺璧。\n明月投我怀，坐上光彩溢。\n神心巧镌凿，变化出胸臆。\n高言写豪壮，健读口终吃。\n衝风卷海涛，荡潏迷四极。\n阵马脱重围，战士皆辟易。\n使人魂魄沮，三日不敢食。\n嗟余性顽闇，兀兀寡知识。\n臃肿终天年，不愿借雕饰。\n翻怜孤僻中，趣味得所适。\n拂石云生手，诵诗风满腋。\n此应长不饥，富贵乃毒腊。\n人生多苦辛，嗜好须自择。",
        "dynasty": "宋",
        "collection_info": null
    },
    {
        "uuid": "2a4654f0d04b340d770dce514a4caaa6",
        "title": "昂昂千里驹",
        "author": "李昭玘",
        "content": "昂昂千里驹，逸气吞九区。\n东驰越夕兔，西走穷朝乌。\n关山一息过，踯躅疑有无。\n快哉穆天子，远驾周四隅。\n嘶声想云海，弄影有天衢。\n昆丘距赤水，度足纔须臾。\n眷言刍粟恩，岂敢论形躯。\n雄心忽摧顿，倦步成踌躇。\n日暮路途远，天寒毛鬣疏。\n此时垂耳心，可復轻疲驽。",
        "dynasty": "宋",
        "collection_info": null
    },
    {
        "uuid": "a3a52677b13d8f2b34127a059adc052b",
        "title": "泛泛水中鳬",
        "author": "李昭玘",
        "content": "泛泛水中鳬，上下声相呼。\n徜徉信波浪，澡濯羞泥污。\n晴洲漾苹荇，雨岸眠菰蒲。\n饮啄亦自足，飞游谁我拘。\n侯门大池籞，富屋夸庖厨。\n何惭久垂翅，未愿轻投躯。\n虽非黄鹄举，幸与白鹭娱。\n逃烹笑穷雁，啄腐嗟饥乌。\n三秋熟粱稻，万里开江湖。\n寄言泽中子，何用张罗□。",
        "dynasty": "宋",
        "collection_info": null
    },
    {
        "uuid": "20b7016a34fee719829b584fc7fdc4f7",
        "title": "飞鸿亭",
        "author": "李昭玘",
        "content": "平野浩空阔，危甍兀岧峣。\n腊尽风日好，春回冰雪消。\n朱弦试挥手，度响何翛翛。\n此意復谁共，古人今寂寥。\n眷彼泽中鸿，欻起如回飙。\n悠然薄天末，去去不可招。\n愧无双羽翰，万里同飘飖。\n人生本萧散，知虑劳煎烧。\n恈恈觇声利，伛偻随纷嚣。\n安知出世间，造适皆逍遥。\n帝乡果何在，久愿追松乔。\n行歌归去来，五斗空折腰。",
        "dynasty": "宋",
        "collection_info": null
    },
    {
        "uuid": "26c3276de6c8c72b261545cbe93ed519",
        "title": "驱雀行",
        "author": "李昭玘",
        "content": "田间小儿杖驱雀，雀飞上枝不敢落，绕树咒駡语声恶。\n三时耕锄一时穫，老牛力尽石田薄。\n五龙作嗔风吐雹，赤乌烧云龙见逐。\n南村卖桑北村熟，狐尾毵毵穗齐屋。\n县门大书催赋粟，南关飞輓夜摩毂。\n扫舂缚箕十指秃。\n一米未炊汝先啄，直须杀汝偿我腹。\n田父坐语儿，雀不暴人人亦饥。\n但令家雀千羣饱，莫使征西战马肥。",
        "dynasty": "宋",
        "collection_info": null
    },
    {
        "uuid": "aae487a7c75033d0140d3cc9f9300063",
        "title": "春日游西池",
        "author": "李昭玘",
        "content": "雨余风日暖，野塘春水满。\n天影倒浮人，镜光环射眼。\n兰船不可上，漠漠低烟晚。\n归路已埃尘，沧波鳬鹄远。",
        "dynasty": "宋",
        "collection_info": null
    },
    {
        "uuid": "53450f781e872d49ec4657343744487e",
        "title": "观江都王画马",
        "author": "李昭玘",
        "content": "落落名王唐帝孙，笔端飞洒只逡巡。\n风云绝足知何在，粉墨余姿若有神。\n可信权奇尽龙种，不应腲脮失天真。\n骅骝寂寞龙眠死，更復何人接后尘。",
        "dynasty": "宋",
        "collection_info": null
    },
    {
        "uuid": "c370786e034493cd25021aadc57750b7",
        "title": "暮冬书怀赠次膺四首  其一",
        "author": "李昭玘",
        "content": "一气推迁星復回，人生常苦岁华催。\n冻云欲雪雁声过，腊酒正香梅信来。\n昼梦每因啼鸟唤，柴门独为故人开。\n自怜衰晚无多事，心地都成一寸灰。",
        "dynasty": "宋",
        "collection_info": null
    },
    {
        "uuid": "f2094e6506a28a81a35f4faab99d780e",
        "title": "暮冬书怀赠次膺四首  其二",
        "author": "李昭玘",
        "content": "不住寒岩不姓庞，亦无短艇钓清江。\n门庭昼寂人欹枕，几案春生日上窗。\n五鼎甘心争逐兽，万夫落胆看寻橦。\n何如种取东皋秫，烂醉床头酒百缸。",
        "dynasty": "宋",
        "collection_info": null
    },
    {
        "uuid": "6c406ff0770906833f0a0936b051a618",
        "title": "暮冬书怀赠次膺四首  其三",
        "author": "李昭玘",
        "content": "多病犹凭药可医，若为换却镜中丝。\n人生得意一搔痒，世事循环千弈棋。\n幸有归来陶令计，何须惆怅杜秋诗。\n慇懃田父劳相语，天命吾今不復疑。",
        "dynasty": "宋",
        "collection_info": null
    },
    {
        "uuid": "8a4f31369d54360575862b82bc70590e",
        "title": "暮冬书怀赠次膺四首  其四",
        "author": "李昭玘",
        "content": "惭愧儒冠误此身，涂穷何假问通津。\n门前罗雀正吾事，墙角负暄非世人。\n自喜小槽长有酒，独惊华髮不便春。\n知君泽畔成新筑，拟荷锄犁去卜邻。",
        "dynasty": "宋",
        "collection_info": null
    },
    {
        "uuid": "e44c36b83344f4d264cab24b5771e91e",
        "title": "出郭閒步",
        "author": "李昭玘",
        "content": "城市不在眼，始知天宇宽。\n田园休岁事，风物似江干。\n茅屋上斜照，水烟生晚寒。\n径须追野老，笑语暂盘桓。",
        "dynasty": "宋",
        "collection_info": null
    },
    {
        "uuid": "3c2d727c6b6e42a5cb332018e84fb2fe",
        "title": "寇彦时自历下归携古铁刀白石压尺见赠因以二诗答之 白石压尺",
        "author": "李昭玘",
        "content": "素质并琳琅，磨礲若截肪。\n动摇风莫虑，点污墨须防。\n色带泉流润，声含磬韵长。\n愿登青玉案，时助写云章。",
        "dynasty": "宋",
        "collection_info": null
    },
    {
        "uuid": "51f398c5ba99603ca01514675801d773",
        "title": "寇彦时自历下归携古铁刀白石压尺见赠因以二诗答之 古铁刀",
        "author": "李昭玘",
        "content": "战地久埋没，洪炉为再烧。\n曾因土花缺，不逐血魂销。\n拟借庖丁手，宁悬笔吏腰。\n柔铅勿多忌，一割定相饶。",
        "dynasty": "宋",
        "collection_info": null
    },
    {
        "uuid": "6330188f8edeaac9d84445ced50baf81",
        "title": "次韵庭玉弟暮春作",
        "author": "李昭玘",
        "content": "小雨廉纤春欲归，桃花吹尽燕来迟。\n闭门却有宜人处，帘幕阴阴睡起时。",
        "dynasty": "宋",
        "collection_info": null
    },
    {
        "uuid": "90edfdcf11411058ff0161ce315fd768",
        "title": "戏赠阎汉臣庙令",
        "author": "李昭玘",
        "content": "香火余金月十千，指呼巫觋示威权。\n如何报得君王赐，沥酒慇懃祝万年。",
        "dynasty": "宋",
        "collection_info": null
    },
    {
        "uuid": "6e750c2f37f846fb4d2bcaae2e4bee24",
        "title": "又戏赠汉臣",
        "author": "李昭玘",
        "content": "萧散官资近十千，不须亲旧祝无权。\n虎头食肉非虚语，可待谁人报有年。",
        "dynasty": "宋",
        "collection_info": null
    },
    {
        "uuid": "ffe64682d138843fd99793075bdc3ee7",
        "title": "睡起",
        "author": "李昭玘",
        "content": "病夫无酒破春愁，扫榻焚香作睡谋。\n梦觉不知身是蝶，午鷄声裏思悠悠。",
        "dynasty": "宋",
        "collection_info": null
    },
    {
        "uuid": "d04b267756a07a9b523f198390129c5b",
        "title": "病中闻雨",
        "author": "李昭玘",
        "content": "官居寥落禁门东，秋满长安一夜风。\n老病不眠成展转，五更钟鼓雨声中。",
        "dynasty": "宋",
        "collection_info": null
    },
    {
        "uuid": "f61b0ba3925d4d2c16a90a9b26b76292",
        "title": "弔刘孝嗣",
        "author": "李昭玘",
        "content": "富贵从来一羽轻，胸中万卷復何营。\n囊钱尽处布衾短，谤焰息时坟草生。\n一日得行须有命，百年不死是高名。\n瑶琴挂壁凝尘满，无復当年流水声。",
        "dynasty": "宋",
        "collection_info": null
    },
    {
        "uuid": "40e53c64a262d6a651f57c13d8aab618",
        "title": "经睢阳有感",
        "author": "李昭玘",
        "content": "昔日经由一梦同，高楼虽在旧游空。\n东流不改当年水，白首已成今日翁。\n梁苑衣冠共黄壤，隋堤杨柳几春风。\n扁舟莫负南来兴，咫尺吴松落眼中。",
        "dynasty": "宋",
        "collection_info": null
    },
    {
        "uuid": "c74010d8966ae6b73b70ecf9b8edf684",
        "title": "南游道中",
        "author": "李昭玘",
        "content": "玉鲙金虀昔未尝，几迴飞梦到沧浪。\n乡关望处归期晚，风水声中去路长。\n梅使南来问行驿，雁声北度下斜阳。\n囊钱未尽江湖近，拟买渔舟学漫郎。",
        "dynasty": "宋",
        "collection_info": null
    },
    {
        "uuid": "0e6715a95c5c81164614280f994d2b20",
        "title": "舟行阻雨",
        "author": "李昭玘",
        "content": "暮雨来何急，乘时助发生。\n水边千树暗，篷底一灯明。\n半夜起乡思，空陂闻雁声。\n春风故留客，不为阻归程。",
        "dynasty": "宋",
        "collection_info": null
    },
    {
        "uuid": "8bed2220fb755ae27b24ba88ff8bb7a2",
        "title": "道中书怀三首  其一",
        "author": "李昭玘",
        "content": "竹树出平岸，人家藏远烟。\n片帆云度水，双桨雁随船。\n绿变春回地，寒生雨后天。\n前途尽佳境，得意且留连。",
        "dynasty": "宋",
        "collection_info": null
    },
    {
        "uuid": "bd38b52adec7e693964421d9954ca8ba",
        "title": "道中书怀三首  其二",
        "author": "李昭玘",
        "content": "渐入临淮路，移舟每问津。\n行行风逆水，处处雨随人。\n啼鸟如留客，幽花忽见春。\n白鱼不论价，沽酒莫辞频。",
        "dynasty": "宋",
        "collection_info": null
    },
    {
        "uuid": "710050bc7b629d8ef6c4b29ed663d1b1",
        "title": "道中书怀三首  其三",
        "author": "李昭玘",
        "content": "平野青芜合，长桥绿树低。\n客愁须白酒，春意属黄鹂。\n落日乡关远，孤村烟水迷。\n清明能几日，却过浙江西。",
        "dynasty": "宋",
        "collection_info": null
    },
    {
        "uuid": "5ad88ad8bb173389d8bee5f9cb63dc34",
        "title": "过盱眙宿慈氏寺",
        "author": "李昭玘",
        "content": "行役经旬不自聊，强将登览寄春醪。\n淮吞汴水长增急，城睍南峰不让高。\n贾客正来喧万井，夕阳初下舣千艘。\n明朝更作留连计，醉卧西窗听夜涛。",
        "dynasty": "宋",
        "collection_info": null
    },
    {
        "uuid": "8305f28dd1ea1a23b06ff4feb4a0d479",
        "title": "宿慈氏遥碧斋有感",
        "author": "李昭玘",
        "content": "高僧邀我暂淹留，细话朱轓此屡游。\n不见清谈飞麈尾，空流悲泪拂银鈎。\n淮山胜绝千年在，人物才华一梦休。\n欲作招魂弔余恨，晚烟疏雨不胜愁。",
        "dynasty": "宋",
        "collection_info": null
    },
    {
        "uuid": "aacb7d3ee8a977ef4c54b7414c7b47d8",
        "title": "天长道中",
        "author": "李昭玘",
        "content": "细草眠黄犊，短篱穿绿杨。\n舂声鹁鸪急，田径蝍蛆长。\n地暖足春物，雨频宜水乡。\n羁怀不可话，倒橐酒须尝。",
        "dynasty": "宋",
        "collection_info": null
    },
    {
        "uuid": "6c48f2224260cdb1af3c8f6fc418125f",
        "title": "久雨",
        "author": "李昭玘",
        "content": "苦雨经旬久，溟蒙势未收。\n细声来短盖，横点透重裘。\n涧曲水流急，峰深云气浮。\n此行吾自喜，所念老农忧。",
        "dynasty": "宋",
        "collection_info": null
    },
    {
        "uuid": "1bd960617ebd251500f477cd5f846f3e",
        "title": "南峰閒步",
        "author": "李昭玘",
        "content": "足健会真赏，眼明逃世纷。\n风烟入诗画，杖屦逐僧云。\n水阔天疑尽，峰寒日易曛。\n羁人正愁思，城角不堪闻。",
        "dynasty": "宋",
        "collection_info": null
    },
    {
        "uuid": "7547bcd51ae4caecf482b23a0239c3d9",
        "title": "登龙游寺",
        "author": "李昭玘",
        "content": "飞构起崔嵬，江晴宿雾开。\n风幡两州见，花供四天来。\n日月依峰转，鱼龙触石回。\n蓬壶在何处，更拟上层台。",
        "dynasty": "宋",
        "collection_info": null
    },
    {
        "uuid": "36c65e6919915eac94ec4fadb5e163bf",
        "title": "过虹县有作",
        "author": "李昭玘",
        "content": "老态倦羁旅，不堪行舸催。\n风高鸟横度，汀转树交回。\n雨过雾犹湿，春寒花未开。\n楚伧如见问，不为米南来。",
        "dynasty": "宋",
        "collection_info": null
    },
    {
        "uuid": "0ac36d7d4ead3ce62c8d9b2bb5af5aca",
        "title": "过淮",
        "author": "李昭玘",
        "content": "东风吹雨过淮滨，草木精神一番新。\n雁起沙堤烟隔水，寺藏松崦塔招人。\n荡胸长忆江湖月，瞇眼曾嫌京洛尘。\n谁道南来少知识，向人修竹特相亲。",
        "dynasty": "宋",
        "collection_info": null
    },
    {
        "uuid": "78c9266d26223763c7691c54cce80830",
        "title": "登平山堂",
        "author": "李昭玘",
        "content": "断槛欹檐风雨频，不逢心赏为重新。\n依稀迭嶂宛如画，憔悴垂杨今復春。\n一阕高歌长在耳，后来佳客復何人。\n悠然未尽云烟思，不见扬州十里尘。",
        "dynasty": "宋",
        "collection_info": null
    },
    {
        "uuid": "ad26be008622b4ba688db9d57beca54d",
        "title": "泊扬州城外",
        "author": "李昭玘",
        "content": "地占东南会，舟浮百货通。\n惺忪喜淮粲，啁哳困吴农。\n春唤雁俱北，水将人更东。\n吾庐杳何在，天末暮霞红。",
        "dynasty": "宋",
        "collection_info": null
    },
    {
        "uuid": "26cabed74e922746495f4df13248adea",
        "title": "赠盱眙令王邦直",
        "author": "李昭玘",
        "content": "樽酒留连淮水边，一灯相对共茫然。\n退閒得计我华髮，抚字有声君壮年。\n幸有高情种松竹，可无余思落淮川。\n南金不用充行赆，古锦囊中乞数篇。",
        "dynasty": "宋",
        "collection_info": null
    },
    {
        "uuid": "7d7561ffca7ebbb4a474f8f24c484586",
        "title": "还家有作",
        "author": "李昭玘",
        "content": "还家春已晚，风雨误归期。\n饮啖嬉儿笑，形容吠犬疑。\n江山犹似梦，巾箧谩多诗。\n未负东园醉，桃花正此时。",
        "dynasty": "宋",
        "collection_info": null
    },
    {
        "uuid": "d36fd047ab43c936dc98a4b9639bbecd",
        "title": "和程适正见赠二首  其一",
        "author": "李昭玘",
        "content": "壮岁干名幸起家，十年蹭蹬一长嗟。\n凭陵初託风前鹢，淘汰终随浪底沙。\n没得玄机问黄檗，却将齐物付南华。\n感君怜我贻佳句，一段秋光照晚霞。",
        "dynasty": "宋",
        "collection_info": null
    },
    {
        "uuid": "171555f2fa3f9f3f9626b1e76beb53d6",
        "title": "和程适正见赠二首  其二",
        "author": "李昭玘",
        "content": "簿领栖迟嘆陆沈，滔滔何处觅知音。\n凌云词句豪难敌，似水交情老更深。\n鼷鼠饮河聊满腹，白云出岫本无心。\n从今收拾身閒计，洗竹锄花日醉吟。",
        "dynasty": "宋",
        "collection_info": null
    },
    {
        "uuid": "f5f5de5bc20d8ecd7c3f1d14c8a5756d",
        "title": "北园书事三首  其一",
        "author": "李昭玘",
        "content": "葛巾茅屋自为娱，门掩槐阴长夏初。\n聒聒难休鸠唤妇，飞飞不定燕将雏。\n绕池曳策携双鹤，架水浇花课小奴。\n麦饭满瓯葵数筯，丁宁车马肯来无。",
        "dynasty": "宋",
        "collection_info": null
    },
    {
        "uuid": "61dc1dd9f929388673a8ecd98fe32f69",
        "title": "北园书事三首  其二",
        "author": "李昭玘",
        "content": "得丧有万理，古今犹一区。\n鹤鳬元自足，蛮触竟同枯。",
        "dynasty": "宋",
        "collection_info": null
    },
    {
        "uuid": "11e958f266dc221e325fa6b1e6129d20",
        "title": "北园书事三首  其三",
        "author": "李昭玘",
        "content": "十年萧散愈身轻，弄笔翻书亦称情。\n当案忽闻缘壁堕，隔池遥见啄苔行。\n静疑多事非求福，老觉无心胜摄生。\n自爱吾庐人不到，何须谷口问归耕。",
        "dynasty": "宋",
        "collection_info": null
    },
    {
        "uuid": "25c3e781527c992a23d93420f96e26c9",
        "title": "赠子常二首  其一",
        "author": "李昭玘",
        "content": "幽兰一曲思无涯，炊熟黄粱日已斜。\n闭户终年心似水，读书万卷眼生花。\n汗流不舍浯溪刻，粮绝犹须北苑芽。\n束帛不来人已老，只将清白付吾家。",
        "dynasty": "宋",
        "collection_info": null
    },
    {
        "uuid": "7bcf0d284988bd10792d8a99c608409a",
        "title": "赠子常二首  其二",
        "author": "李昭玘",
        "content": "本无机械亦非愚，自信沈冥与世疏。\n一段画图冬卧雪，平生乐事日翻书。\n田园无暇供余税，风雨何堪卷敝庐。\n笑杀贵人门下客，不逢此老曳长裾。",
        "dynasty": "宋",
        "collection_info": null
    },
    {
        "uuid": "ef76260d7f8868d9cd8016b82e903078",
        "title": "赠故人刘器之待制",
        "author": "李昭玘",
        "content": "文史当年共讲磨，扁舟此地復经过。\n流年屈指梦相似，白髮论心喜倍多。\n寄眼偶怀梁苑雪，临风犹骇洞庭波。\n从今燕坐参空寂，却笑天人被佛魔。",
        "dynasty": "宋",
        "collection_info": null
    },
    {
        "uuid": "b5c3022bbc563d10697bb33faeebf818",
        "title": "早秋书事二首  其一",
        "author": "李昭玘",
        "content": "正昼睡方起，门无雀可罗。\n风池乱荷盖，雨径满槐鹅。\n齿髮流年速，江湖归兴多。\n终期买船去，卧月扣舷歌。",
        "dynasty": "宋",
        "collection_info": null
    },
    {
        "uuid": "856fade8114fb30aabbcb3aeb921413e",
        "title": "早秋书事二首  其二",
        "author": "李昭玘",
        "content": "尽日与琴语，经旬无客过。\n蝉移鹊争树，鱼散雨倾河。\n每悟酒如圣，不禁诗作魔。\n风声稍萧瑟，残热定无多。",
        "dynasty": "宋",
        "collection_info": null
    },
    {
        "uuid": "54c7487742382fa39fea725bc5b1ff42",
        "title": "齿落",
        "author": "李昭玘",
        "content": "孽虫负固饱羶荤，摧折纔能绝祸根。\n每遇屠门惭大嚼，犹思梦泽欲平吞。\n初摇不为唇先丧，已脱翻惊舌尚存。\n莫与时人作嘲笑，不如缄口学无言。",
        "dynasty": "宋",
        "collection_info": null
    },
    {
        "uuid": "cd69fec3e34758670ea142a833ca313c",
        "title": "髮白有感",
        "author": "李昭玘",
        "content": "剪媙无多日，星星已数茎。\n不空年可讳，端与事俱生。\n安得马肝石，未尝甘露羹。\n有情怜陆展，解与小儿争。",
        "dynasty": "宋",
        "collection_info": null
    },
    {
        "uuid": "c36cff0c19fbde68495c6c2157186f6c",
        "title": "早秋",
        "author": "李昭玘",
        "content": "大暑不可怨，秋来终有时。\n露惊庭鹊睡，风动井梧枝。\n逐客长夜感，美人团扇悲。\n如何陶靖节，独与菊花期。",
        "dynasty": "宋",
        "collection_info": null
    },
    {
        "uuid": "57f8ae93463d37e506478a58c62faeee",
        "title": "赠汉臣",
        "author": "李昭玘",
        "content": "夫子以贫病，终身復冻饥。\n捉衿无可揽，数米不成炊。\n何以谢蟋蟀，独能留扊扅。\n徒劳问仓扁，王老是良医。",
        "dynasty": "宋",
        "collection_info": null
    },
    {
        "uuid": "6733285f7e2117e4a7a9fd3652656fc0",
        "title": "八月十五日夜大雨",
        "author": "李昭玘",
        "content": "风伯遭谗不自停，鞭龙倒海势如倾。\n胸中洗尽三年渴，□□□□□□□。\n□□□□□□□，千仓嘉谷入新耕。\n野人亦有充饥幸，相见春绵满眼明。",
        "dynasty": "宋",
        "collection_info": null
    },
    {
        "uuid": "4766d502b43b7b390231c61f5b64d584",
        "title": "九月八日雨作",
        "author": "李昭玘",
        "content": "荡涤骄阳势已迴，徧流和气入根荄。\n檐间点急侵灯落，枕底声高带雁来。\n永夜故留人不寐，轻寒未放菊全开。\n明年麦价应如土，安用登高把酒杯。",
        "dynasty": "宋",
        "collection_info": null
    },
    {
        "uuid": "b6e1a443ae233730c52dabb1731ab8d9",
        "title": "北园偶成二首  其一",
        "author": "李昭玘",
        "content": "游宦归来似繫匏，偶依河渚寄衡茅。\n以贫为乐漫喜酒，与世无求非绝交。\n倚杖静闻风过竹，枕书閒看燕争巢。\n却怜多事扬夫子，更为玄文作解嘲。",
        "dynasty": "宋",
        "collection_info": null
    },
    {
        "uuid": "840ac56ef91abcb8d14cab9f2f4865b6",
        "title": "北园偶成二首  其二",
        "author": "李昭玘",
        "content": "酒昏便书榻，诗瘦怯寒葅。\n志大怀千驷，功高忆五湖。\n□□□□□，□□□□□。\n何如一杯粥，晴日照吾庐。",
        "dynasty": "宋",
        "collection_info": null
    },
    {
        "uuid": "72b463eb0214e16ce4d0252bf083a47d",
        "title": "送春",
        "author": "李昭玘",
        "content": "终日无人昼掩扉，绿阴庭草自相依。\n轻寒晓觉池台静，半夜春随风雨归。\n恰似旧游鶑独语，略无余恨燕争飞。\n飘零不解东君意，却放杨花乱扑衣。",
        "dynasty": "宋",
        "collection_info": null
    },
    {
        "uuid": "5ea7efe851e9ab75906c12c368c73955",
        "title": "有客携扇欲予题字因以一绝答之",
        "author": "李昭玘",
        "content": "平生自笑书成癖，运墨圆毫日几回。\n六角招人聊一戏，区区老媪復能来。",
        "dynasty": "宋",
        "collection_info": null
    },
    {
        "uuid": "316e6a73f2df6deac453ad8b4c67756a",
        "title": "和鲍辇七夕四绝  其一",
        "author": "李昭玘",
        "content": "织女黄姑天一隅，九清飞驭尽通衢。\n年年须作秋风约，此事朦胧信有无。",
        "dynasty": "宋",
        "collection_info": null
    },
    {
        "uuid": "749ba2fecbf61f7c26c3af5c8cb296aa",
        "title": "和鲍辇七夕四绝  其二",
        "author": "李昭玘",
        "content": "奕奕流云度太虚，盛陈瓜果望天衢。\n尝闻刻楮三年久，一夕穿针乞得无。",
        "dynasty": "宋",
        "collection_info": null
    },
    {
        "uuid": "ff523a22d3624ee32b1f8f393a9657bb",
        "title": "和鲍辇七夕四绝  其三",
        "author": "李昭玘",
        "content": "如何灵匹异人间，脉脉相望卒卒还。\n不用蛛丝争送巧，自知得拙半生閒。",
        "dynasty": "宋",
        "collection_info": null
    },
    {
        "uuid": "37c37f2214f3f3dfd5e659d29399024d",
        "title": "和鲍辇七夕四绝  其四",
        "author": "李昭玘",
        "content": "一水盈盈会合难，古今云路暂来还。\n几多灵鹊成桥去，独有栖乌月底閒。",
        "dynasty": "宋",
        "collection_info": null
    },
    {
        "uuid": "60ac15dc348701f9d0bb6434e2a9dd41",
        "title": "十月晦过舍弟庭玉处见诸人棋战方酣顷之復过集者皆散独枰尚在窗户閴然因成三篇呈子常汉臣  其一",
        "author": "李昭玘",
        "content": "妙手固多暇，忿兵终易穷。\n戏余归一笑，战罢失羣雄。\n风过雨雹息，天明星斗空。\n烂柯人已去，斜日上窗红。",
        "dynasty": "宋",
        "collection_info": null
    },
    {
        "uuid": "f13a3ba3039c1560980384bf8509304f",
        "title": "十月晦过舍弟庭玉处见诸人棋战方酣顷之復过集者皆散独枰尚在窗户閴然因成三篇呈子常汉臣  其二",
        "author": "李昭玘",
        "content": "一先虽自喜，百战亦须穷。\n狡兔有三窟，连鷄无两雄。\n霸成秦陌广，骑去楚营空。\n老子无知解，颓然醉颊红。",
        "dynasty": "宋",
        "collection_info": null
    },
    {
        "uuid": "8f44bed25e7db60399f54f74681e458b",
        "title": "十月晦过舍弟庭玉处见诸人棋战方酣顷之復过集者皆散独枰尚在窗户閴然因成三篇呈子常汉臣  其三",
        "author": "李昭玘",
        "content": "得失信偶尔，好谋徒自穷。\n前功竟何在，百战漫争雄。\n昧者甘守拙，高人成悟空。\n不如来饮酒，听唱小桃红。",
        "dynasty": "宋",
        "collection_info": null
    },
    {
        "uuid": "60eb0d391a7017e6463759be41caff77",
        "title": "御试宿集英殿雨过有作呈敏甫学士",
        "author": "李昭玘",
        "content": "朝寒生广陌，宿雨涨方池。\n雾柳和鸦重，风帘为燕欹。\n□□□□□，□□□□□。\n多才恶摩诘，无日不成诗。",
        "dynasty": "宋",
        "collection_info": null
    },
    {
        "uuid": "31d0fe2a9948faf9fff7939d18dce29e",
        "title": "子常生日无以为寿偶得团茶一餠因书拙诗一首藉之以献",
        "author": "李昭玘",
        "content": "比年方贡竞珍藏，肤理丰腴紫璧光。\n虬膂左回分绝格，蒻衣十袭护新香。\n贵人恩泽纔浮赐，俗骨尘埃不合尝。\n愿作诗翁千岁寿，乘风聊復发清狂。",
        "dynasty": "宋",
        "collection_info": null
    },
    {
        "uuid": "7a6404b6063012436b87143409e317e7",
        "title": "迎驾",
        "author": "李昭玘",
        "content": "端门万骑锦衣红，迤逦鸣矟下半空。\n天极奥居黄道北，瑶池归仗五云中。\n金舆影度长廊日，法曲声回广殿风。\n泗水昔年曾梦到，拜恩何幸接鹓鸿。",
        "dynasty": "宋",
        "collection_info": null
    },
    {
        "uuid": "f685a5bf308a327114f9b153e86d5d83",
        "title": "喜晴寄张使君",
        "author": "李昭玘",
        "content": "使君仁术物同情，日望田畴祝颂成。\n夜滴未休心欲折，朝阳初放眼先明。\n比年岁熟多中上，此事边防繫重轻。\n食足讼稀真可乐，时倾杯酒话平生。",
        "dynasty": "宋",
        "collection_info": null
    },
    {
        "uuid": "5ef89cc09b2e1d5c1e2eb6defbf2a3e6",
        "title": "无咎哀辞二首  其一",
        "author": "李昭玘",
        "content": "落落孤标气吐虹，青云指日黑头公。\n两行粉字平生尽，一曲龙吟万事空。\n夹路衣冠如昨日，故园桃李又春风。\n朱弦虽在知音绝，樽酒今谁笑语同。",
        "dynasty": "宋",
        "collection_info": null
    },
    {
        "uuid": "11cf5d7dcce65a096c74f90e492feba1",
        "title": "无咎哀辞二首  其二",
        "author": "李昭玘",
        "content": "才屈千人未易量，妙年文采已飞扬。\n终身祇得一麾守，后日空留万丈光。\n风驭不来成寂绝，玉楼何在隔苍茫。\n可堪回首鱼峰路，满崦青松照夕阳。",
        "dynasty": "宋",
        "collection_info": null
    },
    {
        "uuid": "b9827ec7be65bb4555dcea9fce27e25c",
        "title": "送次膺赴诏二首  其一",
        "author": "李昭玘",
        "content": "辞章泛滥昔称雄，飘泊文园偶未逢。\n旧典铙歌归制作，盛时郊祀待形容。\n久无青眼怜高卧，新有宫词落九重。\n异日锦衣还故里，却寻莲社日相从。",
        "dynasty": "宋",
        "collection_info": null
    },
    {
        "uuid": "cec0ab4cdb2a76a3ba96775b54f335b0",
        "title": "送次膺赴诏二首  其二",
        "author": "李昭玘",
        "content": "青云初上万人看，中路摧颓铩羽翰。\n一日驰声动黄阁，几回飞梦绕长安。\n翩翾丹凤来天上，寂寞双松倚岁寒。\n自笑白头冠尚在，十年尘土不堪弹。",
        "dynasty": "宋",
        "collection_info": null
    },
    {
        "uuid": "ed61511f4ce14c0263717befe124cdc9",
        "title": "次膺哀辞三首  其一",
        "author": "李昭玘",
        "content": "翻然矫首奉恩除，却似当年擢第初。\n憔悴九衢林下客，光明一轴锦装书。\n冯陵河岳才无敌，绘画干坤思有余。\n方板赤虬何太迫，君王曾未识相如。",
        "dynasty": "宋",
        "collection_info": null
    },
    {
        "uuid": "9aaf769e2db017e1b39d405e807e0ecc",
        "title": "次膺哀辞三首  其二",
        "author": "李昭玘",
        "content": "平昔弦觞浪自怡，暮年荐鹗有新知。\n蛾眉翻作黄昏哭，乐府空传白纻词。\n上国音尘随梦断，东山箫管结秋悲。\n风亭月观依然在，辽鹤归来復几时。",
        "dynasty": "宋",
        "collection_info": null
    },
    {
        "uuid": "48b592715c3029b0d3f28641b67ae398",
        "title": "次膺哀辞三首  其三",
        "author": "李昭玘",
        "content": "行止非人不自谋，飘然一叶信沉浮。\n踌躇去步迷三径，奄忽平生闭一丘。\n韶乐已闻更雅奏，瑶池尤喜近中秋。\n无人解写昇平事，惆怅骑鲸去不留。",
        "dynasty": "宋",
        "collection_info": null
    },
    {
        "uuid": "f2529bf88ce0f378c7d5165599840874",
        "title": "雨后二篇  其一",
        "author": "李昭玘",
        "content": "苦雨几十日，满庭多土花。\n行螺上墙屋，倒竹卧泥沙。\n澄景生凉吹，晴云变晚霞。\n却愁清夜梦，无计逐池蛙。",
        "dynasty": "宋",
        "collection_info": null
    },
    {
        "uuid": "a4fa6d89ff2f2c2a7ab3371607fadd8b",
        "title": "雨后二篇  其二",
        "author": "李昭玘",
        "content": "一气不自息，四时如转丸。\n月流天宇静，风掠叶声干。\n纨扇已谢事，莎虫将戒寒。\n登临偶有得，不復计悲欢。",
        "dynasty": "宋",
        "collection_info": null
    },
    {
        "uuid": "2ae762aa430c545071aee307b4f81685",
        "title": "赠汉老侄琴",
        "author": "李昭玘",
        "content": "邹峄孤桐不可寻，汧公旧斲万黄金。\n顾余久有沈舟志，知子尝怀欲炙心。\n便好安弦求妙趣，不须变雅作新音。\n席间弟子来倾耳，为问何人属意深。",
        "dynasty": "宋",
        "collection_info": null
    },
    {
        "uuid": "521464bbf3c49245c77b725937ed4182",
        "title": "某氏挽辞二首  其一",
        "author": "李昭玘",
        "content": "翟茀朝初罢，升堂拜已非。\n凝尘孟光案，洒血老莱衣。\n奁镜悲鸾舞，庭萱感露晞。\n西风原上路，无復板舆归。",
        "dynasty": "宋",
        "collection_info": null
    },
    {
        "uuid": "f0d750641d183d11477c2b3da7ca4532",
        "title": "某氏挽辞二首  其二",
        "author": "李昭玘",
        "content": "主馈齐家道，羞蘩肃妇功。\n疏封秦大国，致养汉三公。\n世事哀荣极，人生梦幻空。\n慈颜不可望，彤史有遗风。",
        "dynasty": "宋",
        "collection_info": null
    },
    {
        "uuid": "65660d8d253e792644d50fb360dba04b",
        "title": "摘果",
        "author": "李昭玘",
        "content": "霜静百果熟，采摘将荐新。\n贮之黄金盘，绚烂如星陈。\n苞縢待嘉客，培溉昔已勤。\n君子务种德，所成非一身。\n公家有令恩，饤坐多惊人。\n纍纍万石富，长笑木奴贫。",
        "dynasty": "宋",
        "collection_info": null
    },
    {
        "uuid": "ad1bad6e84e44d8d1489d4788dabe94f",
        "title": "培花",
        "author": "李昭玘",
        "content": "惜花如曼容，蠹实害心腹。\n养之近胎祸，动绝。",
        "dynasty": "宋",
        "collection_info": null
    },
    {
        "uuid": "d3935ccec06287bef07efd1e53c09ffd",
        "title": "赞潏水先生",
        "author": "李昭玘",
        "content": "结交頼有紫髯翁，鹤骨崭崭烂修目。\n五言长城屹千丈，万卷书楼聊一读。",
        "dynasty": "宋",
        "collection_info": null
    },
    {
        "uuid": "2f6165ecc6908784e9254764f959438a",
        "title": "春日游金明池",
        "author": "李昭玘",
        "content": "日有江湖思，坐无车马尘。\n横桥自照水，啼鸟不惊人。\n辇路晴飞絮，宫门暗锁春。\n多情老园吏，洒地喜相亲。",
        "dynasty": "宋",
        "collection_info": null
    },
    {
        "uuid": "08318efdd8c26ab1a96229dee1a1ae27",
        "title": "观刘孝嗣写真",
        "author": "李昭玘",
        "content": "程生高价传两都，刘子骨相真丈夫。\n呼儿当轩试一展，噱噱指点相惊呼。\n此应前日坐头客，何乃不语严襟裾。\n胸中豪气不可状，但见粉墨无纡余。\n虎头食肉亦天赋，尺面封侯宜不诬。\n须知中令有真相，忽效香山悲故吾。\n凌烟功臣易磨灭，贞观学士犹传模。\n当时人物不易得，曾看风神有此无。",
        "dynasty": "宋",
        "collection_info": null
    },
    {
        "uuid": "17a9e154b19eabc3243e0a4a57e01bec",
        "title": "观画",
        "author": "李昭玘",
        "content": "梦泽正天寒，南峰带秋色。\n诗人句不尽，余意传粉墨。\n年来两眼昏，吏牍苦侵迫。\n明窗展横素，刮膜谢砭石。\n往时蓬莱宫，图画灿东壁。\n拾遗老阴峭，思训丽春碧。\n经年一过眼，行绕不暇食。\n太行逢李生，笔势妙思索。\n未成真营丘，不俗已高格。\n安得十万钱，尽致鹅溪白。\n不须念衣裘，䃜灰日滋殖。\n写我江湖心，浩荡满千尺。",
        "dynasty": "宋",
        "collection_info": null
    },
    {
        "uuid": "67800a15c5e649433052cc76dc28449a",
        "title": "深山",
        "author": "李昭玘",
        "content": "日出敛苍霭，雨余生晓凉。\n鸟啼人不见，花落树犹香。",
        "dynasty": "宋",
        "collection_info": null
    },
    {
        "uuid": "975b135cb0c99fd4dcddb0176e265910",
        "title": "诗一首",
        "author": "李昭玘",
        "content": "託身深秋困泥沙，鼓腹垂颐暴水涯。\n天上月轮劳注想，草中咫尺有长蛇。",
        "dynasty": "宋",
        "collection_info": null
    },
    {
        "uuid": "0bc412a95e35f8a58b0b1739370b384f",
        "title": "中顶",
        "author": "李昭玘",
        "content": "策足穿云表，都无几尺天。\n人寰莽何在，万里一荒烟。",
        "dynasty": "宋",
        "collection_info": null
    },
    {
        "uuid": "5c8f6a89e44d11cbc326afa7cc403c25",
        "title": "回马岭",
        "author": "李昭玘",
        "content": "缓辔不可度，疾驱应更危。\n平生几两屐，解有慰人时。",
        "dynasty": "宋",
        "collection_info": null
    },
    {
        "uuid": "a7210415249a0972c97fcdaef9ec0e6b",
        "title": "句  其一",
        "author": "李昭玘",
        "content": "日边雁带腊寒去，雪裏梅将春信来。",
        "dynasty": "宋",
        "collection_info": null
    },
    {
        "uuid": "0bb56f486e01f98cfe9451022e09514e",
        "title": "句  其二",
        "author": "李昭玘",
        "content": "东林夫子知予意。",
        "dynasty": "宋",
        "collection_info": null
    }
]