[
    {
        "title": "寿运使  其一",
        "author": "芹庵",
        "content": "炎蒸忽逐火云敛，爽气俄随玉露瀼。\n不是真贤生间世，争教烦暑变清凉。",
        "dynasty": "宋",
        "collection_info": null
    },
    {
        "title": "寿运使  其二",
        "author": "芹庵",
        "content": "玉节煌煌拥使星，泉流地上富全闽。\n光华勋业知何自，咸咏崧高降甫申。",
        "dynasty": "宋",
        "collection_info": null
    },
    {
        "title": "寿运使  其三",
        "author": "芹庵",
        "content": "总计宁专借远方，高勋盟府要深藏。\n明年今日归清禁，天语传宣劝寿觞。",
        "dynasty": "宋",
        "collection_info": null
    },
    {
        "title": "寿运使  其四",
        "author": "芹庵",
        "content": "白叟黄童喜色开，诞辰喜遇福星来。\n满城牵挽问衙探，祝寿明晨荐几杯。",
        "dynasty": "宋",
        "collection_info": null
    },
    {
        "title": "寿运使  其五",
        "author": "芹庵",
        "content": "发籴转沟蒙厚德，葬枯横野荷深恩。\n当知仁者从来寿，鹤算龟龄不足论。",
        "dynasty": "宋",
        "collection_info": null
    },
    {
        "title": "寿运使  其六",
        "author": "芹庵",
        "content": "庞眉相对讲英猷，尽说当年气食牛。\n六十重新开甲子，八千从此富春秋。",
        "dynasty": "宋",
        "collection_info": null
    },
    {
        "title": "寿运使  其七",
        "author": "芹庵",
        "content": "鹏程九万翼方展，桃实三千花正开。\n再拜愿伸难老颂，仙风定合继蓬莱。",
        "dynasty": "宋",
        "collection_info": null
    },
    {
        "title": "寿运使  其八",
        "author": "芹庵",
        "content": "父老偏怜最小官，晚来争借寿诗看。\n般门尽说难挥斧，句法丁宁子细安。",
        "dynasty": "宋",
        "collection_info": null
    }
]