[
    {
        "uuid": "724d39b16bcc3b070f79d5039422df13",
        "title": "新安采樵行",
        "author": "沈作喆",
        "content": "种粟上山椒，种禾水没腰。\n田家作苦不如樵，炊桂之地甚不遥。\n一艘千束莫復朝，顺风顺水不动桡。\n归来醉饱吹短箫，野花插鬓樵女娇。\n农夫忍饥自芸苗，粟米自熟腹自枵。\n明年卖田卖山去，谁能辛苦输王赋。",
        "dynasty": "宋",
        "collection_info": null
    },
    {
        "uuid": "48da2f143b6847e6fb1ecd371ee1255f",
        "title": "哀扇工歌",
        "author": "沈作喆",
        "content": "某州竹扇名字着，织扇供官困追捕。\n使君开府未浃旬，欲戴纶巾挥白羽。\n新模巧制旋剪裁，百中无一中程度。\n犀革镌柄出虫鱼，麝煤熏纸生烟雾。\n蕺山老姥羞翰墨，汉宫佳人掩纨素。\n衙内白取知何名，帐下雄拏不知数。\n供输不办棰楚频，一朝赴水将谁诉。\n使君崇重了不闻，呜呼何以慰黎庶。\n闻道园家卖菜翁，又说江头打鱼户。\n号令亟下须所无，官不与钱期限遽。\n归来痛哭辞妻儿，宿昔投缳挂枯树。\n一双婉婉良家子，吏兵夺取名为顾。\n弟兄号叫邻里惊，两家吞声丧其妪。\n死者已矣可奈何，冤魂成羣空号呼。\n杀人纵欲势位尊，贪残无道天所怒。\n邦人蓄愤不敢言，君其拊马章台路。",
        "dynasty": "宋",
        "collection_info": null
    }
]