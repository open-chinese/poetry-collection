[
    {
        "title": "巾山广轩",
        "author": "何执中",
        "content": "曲槛小栏干，登临咫尺间。\n望随流水远，高共白云闲。\n亭栢僧归路，江枫客渡湾。\n觉来生羽翼，疑是梦中还。",
        "dynasty": "宋",
        "collection_info": null
    },
    {
        "title": "题寿师塔南轩",
        "author": "何执中",
        "content": "焚修六七龄，内外已圆成。\n教相论因果，冥心契死生。\n纸窗应自白，花砌本无情。\n燕坐观浮世，谁非走利名。",
        "dynasty": "宋",
        "collection_info": null
    },
    {
        "title": "句",
        "author": "何执中",
        "content": "香山寂寂听因缘。",
        "dynasty": "宋",
        "collection_info": null
    }
]