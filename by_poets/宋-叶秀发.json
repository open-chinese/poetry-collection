[
    {
        "uuid": "298cb5a93268f4a67b3065d98500de10",
        "title": "醉落魄・一斛珠 胸襟洒落",
        "author": "叶秀发",
        "content": "胸襟洒落。\n光风霁月澄寥廓。\n生平素志惟丘壑。\n随分田园，花木四时乐。\n儿孙不用千金橐。\n吾家自有诗书粕。\n生朝有酒团栾酌。\n因笑渠侬，痴呆画松鹤。",
        "dynasty": "宋",
        "collection_info": null
    },
    {
        "uuid": "1653304f1b935e0025d9be458033e608",
        "title": "题龙吟寺",
        "author": "叶秀发",
        "content": "晓色明征辔，疎钟忽断林。\n谭经惊虎伏，说法引龙吟。\n竹影残镫暗，苔痕落叶深。\n客怀无处适，欹枕听霜砧。",
        "dynasty": "宋",
        "collection_info": null
    },
    {
        "uuid": "da712852fba5bc784e867664df7235eb",
        "title": "广福寺",
        "author": "叶秀发",
        "content": "细问黄山事，荒唐半不传。\n诸峰几林壑，十日九云烟。\n笙断空中籁，丹留涧底泉。\n相招媿猿鹤，何日谢尘缘。",
        "dynasty": "宋",
        "collection_info": null
    },
    {
        "uuid": "4807aeb84eefce3a9f14fa4baef5411a",
        "title": "登古城山观",
        "author": "叶秀发",
        "content": "飞观干霄出，疎松隔坞闻。\n水声高下涧，山色去来云。\n露舄行秋杪，天花落叶分。\n小窗吟不就，清杀病休文。",
        "dynasty": "宋",
        "collection_info": null
    },
    {
        "uuid": "b4de691fcb394c5f1cd248d84762868d",
        "title": "黄山喜晴即事",
        "author": "叶秀发",
        "content": "一春鸠妇不停鸣，远岫云归喜得晴。\n水拍秧田钗股细，风吹麦陇浪纹轻。\n天应怜我倦行役，山亦多情互送迎。\n三十六峰如好客，相逢便觉眼增明。",
        "dynasty": "宋",
        "collection_info": null
    },
    {
        "uuid": "bd0c9c325d6c37c2107ca32d3624bc72",
        "title": "兴国寺",
        "author": "叶秀发",
        "content": "虽无酒令与诗筹，喜约新盟访旧游。\n寒露正催黄菊晚，断云不锁碧山秋。\n机于空处鸥方下，节到寒时蝶也愁。\n聚散抟沙多少恨，一诗三嘆寄汤休。",
        "dynasty": "宋",
        "collection_info": null
    },
    {
        "uuid": "b4631b20767ccf3b9ab2107479fc8a36",
        "title": "翠微寺",
        "author": "叶秀发",
        "content": "茫茫宇宙几分离，晚识真人历数归。\n五闰都无半抔土，清风千古一麻衣。",
        "dynasty": "宋",
        "collection_info": null
    }
]