[
    {
        "uuid": "ea299436f1fa9c3437d462b78e5e3fb0",
        "title": "念奴娇 蜀江城远",
        "author": "程武",
        "content": "蜀江城远，想连云危栈，接天穷处。\n惆怅烟尘回首地，双阙觚棱犹故。\n龙扈星联，羽林风肃，未放鸾駣去。\n不堪掩面，泪沾宸袖如雨。\n底事当日昭阳，吹羌鸣羯，涴却霓裳舞。\n三十六宫春满眼，曾把色嗔香妒。\n芳草埋情，飞花陨怨，翻被蛾眉误。\n画图惊见，黯然魂断今古。",
        "dynasty": "宋",
        "collection_info": null
    },
    {
        "uuid": "dd2293d43fbca462da57c0f86ad26b20",
        "title": "清平乐 曳云摇玉",
        "author": "程武",
        "content": "曳云摇玉。\n裙蹙秋绡幅。\n学得琵琶依约熟。\n贪按雁沙新曲。\n曲终满院春闲。\n清颦移上眉山。\n心事怕人猜破，折花背插云环。",
        "dynasty": "宋",
        "collection_info": null
    },
    {
        "uuid": "fd081ff0973721510c5a938cc6613eba",
        "title": "小重山 香减鲛绡添泪痕",
        "author": "程武",
        "content": "香减鲛绡添泪痕。\n彩云长是恨，等闲心。\n玉笙犹记夜深闻。\n湘水杳，寂寞隔巫云。\n翠被冷重熏。\n做成归梦了，却销魂。\n垂杨浓处着朱门。\n依然是，风雨掩黄昏。",
        "dynasty": "宋",
        "collection_info": null
    }
]