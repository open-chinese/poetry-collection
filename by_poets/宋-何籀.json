[
    {
        "uuid": "5dfbf6916473932a4d3dabe9c0c65254",
        "title": "宴清都 细草沿阶软",
        "author": "何籀",
        "content": "细草沿阶软。\n迟日薄，蕙风轻蔼微暖。\n春工靳惜，桃红尚小，柳芽犹短。\n罗帏绣幕高卷。\n又早是、歌慵笑懒。\n凭画楼，那更天远，山远，水远，人远。\n堪叹。\n傅粉疏狂，窃香俊雅，无计拘管。\n青丝绊马，红巾寄泪，甚处迷恋。\n无言泪珠零乱。\n翠袖滴、重重渍遍。\n故要知、别后思量。\n归时觑见。",
        "dynasty": "宋",
        "collection_info": null
    }
]