[
    {
        "uuid": "96876a537d8dacef2a3311e1cb017a57",
        "title": "浣溪沙·春暮黄莺下砌前",
        "author": "毛熙震",
        "content": "春暮黄莺下砌前，水晶帘影露珠悬，绮霞低映晚晴天。\n弱柳万条垂翠带，残红落地碎香钿，蕙风飘荡散轻烟。",
        "dynasty": null,
        "collection_info": null
    },
    {
        "uuid": "ce302c970f75faf0848be95cbbfbd7b5",
        "title": "浣溪沙·花榭香红烟景迷",
        "author": "毛熙震",
        "content": "花榭香红烟景迷，满庭芳草绿萋萋，金铺闲掩绣帘低。\n紫燕一双娇语碎，翠屏十二晚峰齐，梦魂消散醉空闺。",
        "dynasty": null,
        "collection_info": null
    },
    {
        "uuid": "1b08cc8a7e1222d5103c9cb23783d2eb",
        "title": "浣溪沙·晚起红房醉欲消",
        "author": "毛熙震",
        "content": "晚起红房醉欲消，绿鬟云散袅金翘，雪香花语不胜娇。\n好是向人柔弱处，玉纤时急绣裙腰，春心牵惹转无聊。",
        "dynasty": null,
        "collection_info": null
    },
    {
        "uuid": "4bc04d0886247d677a5b46c151e0ddb9",
        "title": "浣溪沙·一只横钗坠髻丛",
        "author": "毛熙震",
        "content": "一只横钗坠髻丛，静眠珍簟起来慵，绣罗红嫩抹酥胸。\n羞敛细蛾魂暗断，困迷无语思犹浓，小屏香霭碧山重。",
        "dynasty": null,
        "collection_info": null
    },
    {
        "uuid": "ae997039e8cb9f431d9cb8743377b8ce",
        "title": "浣溪沙·云薄罗裙绶带长",
        "author": "毛熙震",
        "content": "云薄罗裙绶带长，满身新裛瑞龙香，翠钿斜映艳梅妆。\n佯不觑人空婉约，笑和娇语太猖狂，忍教牵恨暗形相。",
        "dynasty": null,
        "collection_info": null
    },
    {
        "uuid": "0d85c953409c69d637079bb33a99f737",
        "title": "浣溪沙·碧玉冠轻袅燕钗",
        "author": "毛熙震",
        "content": "碧玉冠轻袅燕钗，捧心无语步香阶，缓移弓底绣罗鞋。\n暗想欢娱何计好，岂堪期约有时乖，日高深院正忘怀。",
        "dynasty": null,
        "collection_info": null
    },
    {
        "uuid": "ff94418d6d69135a3f34ba7e95dc6fa0",
        "title": "浣溪沙·半醉凝情卧绣茵",
        "author": "毛熙震",
        "content": "半醉凝情卧绣茵，睡容无力卸罗裙，玉笼鹦鹉厌听闻。\n慵整落钗金翡翠，象梳欹鬓月生云，锦屏销幌麝烟熏。",
        "dynasty": null,
        "collection_info": null
    },
    {
        "uuid": "cb34fe595748926061462a46275917f8",
        "title": "临江仙·南齐天子宠婵娟",
        "author": "毛熙震",
        "content": "南齐天子宠婵娟，六宫罗绮三千。\n潘妃娇艳独芳妍，椒房兰洞，云雨降神仙。\n纵态迷欢心不足，风流可惜当年。\n纤腰婉约步金莲，妖君倾国，犹自至今传。",
        "dynasty": null,
        "collection_info": null
    },
    {
        "uuid": "085354a81cfdfb0e5d09491c395f2fcc",
        "title": "临江仙·幽闺欲曙闻莺啭",
        "author": "毛熙震",
        "content": "幽闺欲曙闻莺啭，红窗月影微明。\n好风频谢落花声，隔帷残烛，犹照绮屏筝。\n绣被锦茵眠玉暖，炷香斜袅烟轻。\n淡蛾羞敛不胜情，暗思闲梦，何处逐云行。",
        "dynasty": null,
        "collection_info": null
    },
    {
        "uuid": "781e89704a136c44e372584b69c28421",
        "title": "更漏子·秋色清",
        "author": "毛熙震",
        "content": "秋色清，河影淡，深户烛寒光暗。\n绡幌碧，锦衾红，博山香炷融。\n更漏咽，蛩鸣切，满院霜华如雪。\n新月上，薄云收，映帘悬玉钩。",
        "dynasty": null,
        "collection_info": null
    },
    {
        "uuid": "6c25ce8c8471b0c3e5408e40a7518894",
        "title": "更漏子·烟月寒",
        "author": "毛熙震",
        "content": "烟月寒，秋夜静，漏转金壶初永。\n罗幕下，绣屏空，灯花结碎红。\n人悄悄，愁无了，思梦不成难晓。\n长忆得，与郎期，窃香私语时。",
        "dynasty": null,
        "collection_info": null
    },
    {
        "uuid": "94ae958f5709ea0e34e93bf492c76784",
        "title": "女冠子·碧桃红杏",
        "author": "毛熙震",
        "content": "碧桃红杏，迟日媚笼光影，彩霞深。\n香暖熏莺语，风清引鹤音。\n翠鬟冠玉叶，霓袖捧瑶琴。\n应共吹箫侣，暗相寻。",
        "dynasty": null,
        "collection_info": null
    },
    {
        "uuid": "8233c3312238529c5dbe2a7738b2aab1",
        "title": "女冠子·修蛾慢脸",
        "author": "毛熙震",
        "content": "修蛾慢脸，不语檀心一点，小山妆。\n蝉鬓低含绿，罗衣淡拂黄。\n闷来深院里，闲步落花傍。\n纤手轻轻整，玉炉香。",
        "dynasty": null,
        "collection_info": null
    },
    {
        "uuid": "db3a64d64a241b45a8c50df9a76aa8ad",
        "title": "清平乐·春光欲暮",
        "author": "毛熙震",
        "content": "春光欲暮，寂寞闲庭户。\n粉蝶双双穿槛舞，帘卷晚天疏雨。\n含愁独倚闺帷，玉炉烟断香微。\n正是销魂时节，东风满树花飞。",
        "dynasty": null,
        "collection_info": null
    },
    {
        "uuid": "e0cea3cbc6fe759e4b8e54e16893e856",
        "title": "南歌子·远山愁黛眉",
        "author": "毛熙震",
        "content": "远山愁黛眉，横波慢脸明，腻香红玉茜罗轻。\n深院晚堂人静，理银筝。\n鬓动行云影，裙遮点屐声，娇羞爱问曲中名。\n杨柳杏花时节，几多情？",
        "dynasty": null,
        "collection_info": null
    },
    {
        "uuid": "1177d7b2b85eae30288bd05601c26c51",
        "title": "南歌子·惹恨还添恨",
        "author": "毛熙震",
        "content": "惹恨还添恨，牵肠即断肠。\n凝情不语一枝芳，独映画帘闲立，绣衣香。\n暗想为云女，应怜傅粉郎。\n晚来轻步出闺房，髻慢钗横无力，纵猖狂。",
        "dynasty": null,
        "collection_info": null
    },
    {
        "uuid": "416968ecda1cf97bf5d29976df37e076",
        "title": "河满子·寂寞芳菲暗度",
        "author": "毛熙震",
        "content": "寂寞芳菲暗度，岁华如箭堪惊。\n缅想旧欢多少事，转添春思难平。\n曲槛丝垂金柳，小窗弦断银筝。\n深院空闻燕语，满园闲落花轻。\n一片相思休不得，忍教长日愁生。\n谁见夕阳孤梦，觉来无限伤情。",
        "dynasty": null,
        "collection_info": null
    },
    {
        "uuid": "35c7860995fc8a96413ef7b7d4542a5f",
        "title": "河满子·无语残妆淡薄",
        "author": "毛熙震",
        "content": "无语残妆淡薄，含羞亸袂轻盈。\n几度香闺眠过晓，绮窗疏日微明。\n云母帐中偷惜，水晶枕上初惊。\n笑靥嫩疑花坼，愁眉翠敛山横。\n相望只教添怅恨，整鬟时见纤琼。\n独倚朱扉闲立，谁知别有深情。",
        "dynasty": null,
        "collection_info": null
    },
    {
        "uuid": "abe81127efbebbbe2ef17e8fd2c73538",
        "title": "小重山·梁燕双飞画阁前",
        "author": "毛熙震",
        "content": "梁燕双飞画阁前，寂寥多少恨，懒孤眠。\n晓来闲处想君怜，红罗帐，金鸭冷沉烟。\n谁信损婵娟，倚屏啼玉箸，湿香钿。\n四肢无力上秋千，群花谢，愁对艳阳天。",
        "dynasty": null,
        "collection_info": null
    },
    {
        "uuid": "6310dc6b0f763cc94112b90003410f3b",
        "title": "定西番·苍翠浓阴满院",
        "author": "毛熙震",
        "content": "苍翠浓阴满院，莺对语，蝶交飞，戏蔷薇。\n斜日倚栏风好，余香出绣衣。\n未得玉郎消息，几时归。",
        "dynasty": null,
        "collection_info": null
    },
    {
        "uuid": "8067716e8db1ea326c9e705159d23c28",
        "title": "木兰花·掩朱扉",
        "author": "毛熙震",
        "content": "掩朱扉，钩翠箔，满院莺声春寂寞。\n匀粉泪，恨檀郎，一去不归花又落。\n对斜晖，临小阁，前事岂堪重想着。\n金带冷，画屏幽，宝帐慵熏兰麝薄。",
        "dynasty": null,
        "collection_info": null
    },
    {
        "uuid": "b6f10c6168cc61990bd07099d668bbba",
        "title": "后庭花·莺啼燕语芳菲节",
        "author": "毛熙震",
        "content": "莺啼燕语芳菲节，瑞庭花发。\n昔时欢宴歌声揭，管弦清越。\n自从陵谷追游歇，画梁尘黦。\n伤心一片如圭月，闲锁宫阙。",
        "dynasty": null,
        "collection_info": null
    },
    {
        "uuid": "7c413c515dcdbae6b3335538c2341585",
        "title": "后庭花·轻盈舞妓含芳艳",
        "author": "毛熙震",
        "content": "轻盈舞妓含芳艳，竞妆新脸。\n步摇珠翠修蛾敛，腻鬟云染。\n歌声慢发开檀点，绣衫斜掩。\n时将纤手匀红脸，笑招金靥。",
        "dynasty": null,
        "collection_info": null
    },
    {
        "uuid": "55ebdf85132d2978e6e27ce843d98ad4",
        "title": "后庭花·越罗小袖新香蒨",
        "author": "毛熙震",
        "content": "越罗小袖新香蒨，薄笼金钏。\n倚栏无语摇轻扇，半遮匀面。\n春残日暖莺娇懒，满庭花片。\n怎不教人长相见，画堂深院。",
        "dynasty": null,
        "collection_info": null
    },
    {
        "uuid": "ec0d095cbe246f003f1eef6e218fd73c",
        "title": "酒泉子·闲卧绣纬",
        "author": "毛熙震",
        "content": "闲卧绣纬，慵想万般情宠。\n锦檀偏，翘股重，翠云欹。\n暮天屏上春山碧，映香烟雾隔。\n蕙兰心，魂梦役，敛蛾眉。",
        "dynasty": null,
        "collection_info": null
    },
    {
        "uuid": "c24058f052ed20c599872b8b28b52874",
        "title": "酒泉子·钿匣舞鸾",
        "author": "毛熙震",
        "content": "钿匣舞鸾，隐映艳红修碧。\n月梳斜，云鬓腻，粉香寒。\n晓花微敛轻呵展，袅钗金燕软。\n日初升，帘半卷，对妆残。",
        "dynasty": null,
        "collection_info": null
    },
    {
        "uuid": "b5aa4606fa4db03f28a7e1389fdd8122",
        "title": "菩萨蛮·梨花满院飘香雪",
        "author": "毛熙震",
        "content": "梨花满院飘香雪，高楼夜静风筝咽。\n斜月照帘帷，忆君和梦稀。\n小窗灯影背，燕语惊愁态。\n屏掩断香飞，行云山外归。",
        "dynasty": null,
        "collection_info": null
    },
    {
        "uuid": "8d18eeb40c7d795713ba39e3f4feadc8",
        "title": "菩萨蛮·绣帘高轴临塘看",
        "author": "毛熙震",
        "content": "绣帘高轴临塘看，雨翻荷芰真珠散。\n残暑晚初凉，轻风渡水香。\n无聊悲往事，怎奈牵情思。\n光景暗相催，等闲秋又来。",
        "dynasty": null,
        "collection_info": null
    },
    {
        "uuid": "1b53422ff148c39dd11b89d6232cc0d9",
        "title": "菩萨蛮·天含残碧融春色",
        "author": "毛熙震",
        "content": "天含残碧融春色，五陵薄幸无消息。\n尽日掩朱门，离愁暗断魂。\n莺啼芳树暖，燕拂回塘满。\n寂寞对屏山，相思醉梦间。",
        "dynasty": null,
        "collection_info": null
    }
]