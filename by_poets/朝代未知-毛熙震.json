[
    {
        "uuid": "fd1fafb22b3634a5290ff0e351ad5c22",
        "title": "浣溪沙·春暮黄莺下砌前",
        "author": "毛熙震",
        "content": "春暮黄莺下砌前，水晶帘影露珠悬，绮霞低映晚晴天。\n弱柳万条垂翠带，残红落地碎香钿，蕙风飘荡散轻烟。",
        "dynasty": null,
        "collection_info": null
    },
    {
        "uuid": "7556125129ff561cf215974ba1d23895",
        "title": "浣溪沙·花榭香红烟景迷",
        "author": "毛熙震",
        "content": "花榭香红烟景迷，满庭芳草绿萋萋，金铺闲掩绣帘低。\n紫燕一双娇语碎，翠屏十二晚峰齐，梦魂消散醉空闺。",
        "dynasty": null,
        "collection_info": null
    },
    {
        "uuid": "f47e676afbfd28e41ea71ea0c38bfabd",
        "title": "浣溪沙·晚起红房醉欲消",
        "author": "毛熙震",
        "content": "晚起红房醉欲消，绿鬟云散袅金翘，雪香花语不胜娇。\n好是向人柔弱处，玉纤时急绣裙腰，春心牵惹转无聊。",
        "dynasty": null,
        "collection_info": null
    },
    {
        "uuid": "4e0279f59e599d57e5c11d8be63ca96f",
        "title": "浣溪沙·一只横钗坠髻丛",
        "author": "毛熙震",
        "content": "一只横钗坠髻丛，静眠珍簟起来慵，绣罗红嫩抹酥胸。\n羞敛细蛾魂暗断，困迷无语思犹浓，小屏香霭碧山重。",
        "dynasty": null,
        "collection_info": null
    },
    {
        "uuid": "18f5a4728def9df8b76c884be578b160",
        "title": "浣溪沙·云薄罗裙绶带长",
        "author": "毛熙震",
        "content": "云薄罗裙绶带长，满身新裛瑞龙香，翠钿斜映艳梅妆。\n佯不觑人空婉约，笑和娇语太猖狂，忍教牵恨暗形相。",
        "dynasty": null,
        "collection_info": null
    },
    {
        "uuid": "21f5f82793f3aae511b4ff8528badf37",
        "title": "浣溪沙·半醉凝情卧绣茵",
        "author": "毛熙震",
        "content": "半醉凝情卧绣茵，睡容无力卸罗裙，玉笼鹦鹉厌听闻。\n慵整落钗金翡翠，象梳欹鬓月生云，锦屏销幌麝烟熏。",
        "dynasty": null,
        "collection_info": null
    },
    {
        "uuid": "bc44329c227f5395147a1e05822d230c",
        "title": "临江仙·南齐天子宠婵娟",
        "author": "毛熙震",
        "content": "南齐天子宠婵娟，六宫罗绮三千。\n潘妃娇艳独芳妍，椒房兰洞，云雨降神仙。\n纵态迷欢心不足，风流可惜当年。\n纤腰婉约步金莲，妖君倾国，犹自至今传。",
        "dynasty": null,
        "collection_info": null
    },
    {
        "uuid": "696bf2fe29468a7a55fef1f0eb229439",
        "title": "临江仙·幽闺欲曙闻莺啭",
        "author": "毛熙震",
        "content": "幽闺欲曙闻莺啭，红窗月影微明。\n好风频谢落花声，隔帷残烛，犹照绮屏筝。\n绣被锦茵眠玉暖，炷香斜袅烟轻。\n淡蛾羞敛不胜情，暗思闲梦，何处逐云行。",
        "dynasty": null,
        "collection_info": null
    },
    {
        "uuid": "48ebd93851faeddb4cd8ceaa196dcf8f",
        "title": "女冠子·碧桃红杏",
        "author": "毛熙震",
        "content": "碧桃红杏，迟日媚笼光影，彩霞深。\n香暖熏莺语，风清引鹤音。\n翠鬟冠玉叶，霓袖捧瑶琴。\n应共吹箫侣，暗相寻。",
        "dynasty": null,
        "collection_info": null
    },
    {
        "uuid": "f43ae6beff2c5a77ef889cb4ba090940",
        "title": "女冠子·修蛾慢脸",
        "author": "毛熙震",
        "content": "修蛾慢脸，不语檀心一点，小山妆。\n蝉鬓低含绿，罗衣淡拂黄。\n闷来深院里，闲步落花傍。\n纤手轻轻整，玉炉香。",
        "dynasty": null,
        "collection_info": null
    },
    {
        "uuid": "678912f5992c6bac6160108b2292987d",
        "title": "清平乐·春光欲暮",
        "author": "毛熙震",
        "content": "春光欲暮，寂寞闲庭户。\n粉蝶双双穿槛舞，帘卷晚天疏雨。\n含愁独倚闺帷，玉炉烟断香微。\n正是销魂时节，东风满树花飞。",
        "dynasty": null,
        "collection_info": null
    },
    {
        "uuid": "d333e5101aab70f63fa25715ad0d0d89",
        "title": "南歌子·远山愁黛眉",
        "author": "毛熙震",
        "content": "远山愁黛眉，横波慢脸明，腻香红玉茜罗轻。\n深院晚堂人静，理银筝。\n鬓动行云影，裙遮点屐声，娇羞爱问曲中名。\n杨柳杏花时节，几多情？",
        "dynasty": null,
        "collection_info": null
    },
    {
        "uuid": "b87816d999d7c399aedf315ffad6ea70",
        "title": "南歌子·惹恨还添恨",
        "author": "毛熙震",
        "content": "惹恨还添恨，牵肠即断肠。\n凝情不语一枝芳，独映画帘闲立，绣衣香。\n暗想为云女，应怜傅粉郎。\n晚来轻步出闺房，髻慢钗横无力，纵猖狂。",
        "dynasty": null,
        "collection_info": null
    },
    {
        "uuid": "7ca84587dcf4715ac0caf515ab0fd9fc",
        "title": "河满子·无语残妆淡薄",
        "author": "毛熙震",
        "content": "无语残妆淡薄，含羞亸袂轻盈。\n几度香闺眠过晓，绮窗疏日微明。\n云母帐中偷惜，水晶枕上初惊。\n笑靥嫩疑花坼，愁眉翠敛山横。\n相望只教添怅恨，整鬟时见纤琼。\n独倚朱扉闲立，谁知别有深情。",
        "dynasty": null,
        "collection_info": null
    },
    {
        "uuid": "c5d09f79de7e463b527e4a8e59f73811",
        "title": "小重山·梁燕双飞画阁前",
        "author": "毛熙震",
        "content": "梁燕双飞画阁前，寂寥多少恨，懒孤眠。\n晓来闲处想君怜，红罗帐，金鸭冷沉烟。\n谁信损婵娟，倚屏啼玉箸，湿香钿。\n四肢无力上秋千，群花谢，愁对艳阳天。",
        "dynasty": null,
        "collection_info": null
    },
    {
        "uuid": "0a5cb74a2e65517fa2e63ced2ccfebe8",
        "title": "定西番·苍翠浓阴满院",
        "author": "毛熙震",
        "content": "苍翠浓阴满院，莺对语，蝶交飞，戏蔷薇。\n斜日倚栏风好，余香出绣衣。\n未得玉郎消息，几时归。",
        "dynasty": null,
        "collection_info": null
    },
    {
        "uuid": "8d51611bb0e56e0df65da88e4ee7792d",
        "title": "后庭花·莺啼燕语芳菲节",
        "author": "毛熙震",
        "content": "莺啼燕语芳菲节，瑞庭花发。\n昔时欢宴歌声揭，管弦清越。\n自从陵谷追游歇，画梁尘黦。\n伤心一片如圭月，闲锁宫阙。",
        "dynasty": null,
        "collection_info": null
    },
    {
        "uuid": "e61aaf9ef9f212ec77cad9f857be23dc",
        "title": "后庭花·轻盈舞妓含芳艳",
        "author": "毛熙震",
        "content": "轻盈舞妓含芳艳，竞妆新脸。\n步摇珠翠修蛾敛，腻鬟云染。\n歌声慢发开檀点，绣衫斜掩。\n时将纤手匀红脸，笑招金靥。",
        "dynasty": null,
        "collection_info": null
    },
    {
        "uuid": "2aef526b015f81ff37a36e4ec3ad59db",
        "title": "后庭花·越罗小袖新香蒨",
        "author": "毛熙震",
        "content": "越罗小袖新香蒨，薄笼金钏。\n倚栏无语摇轻扇，半遮匀面。\n春残日暖莺娇懒，满庭花片。\n怎不教人长相见，画堂深院。",
        "dynasty": null,
        "collection_info": null
    },
    {
        "uuid": "8029a147a0880a689eba87d5e4307368",
        "title": "酒泉子·闲卧绣纬",
        "author": "毛熙震",
        "content": "闲卧绣纬，慵想万般情宠。\n锦檀偏，翘股重，翠云欹。\n暮天屏上春山碧，映香烟雾隔。\n蕙兰心，魂梦役，敛蛾眉。",
        "dynasty": null,
        "collection_info": null
    },
    {
        "uuid": "ee599d64844ef8f21ced46882d74b8a9",
        "title": "酒泉子·钿匣舞鸾",
        "author": "毛熙震",
        "content": "钿匣舞鸾，隐映艳红修碧。\n月梳斜，云鬓腻，粉香寒。\n晓花微敛轻呵展，袅钗金燕软。\n日初升，帘半卷，对妆残。",
        "dynasty": null,
        "collection_info": null
    },
    {
        "uuid": "c5523a5dbd8786d7e895f81941c49d5a",
        "title": "菩萨蛮·绣帘高轴临塘看",
        "author": "毛熙震",
        "content": "绣帘高轴临塘看，雨翻荷芰真珠散。\n残暑晚初凉，轻风渡水香。\n无聊悲往事，怎奈牵情思。\n光景暗相催，等闲秋又来。",
        "dynasty": null,
        "collection_info": null
    },
    {
        "uuid": "d2eec6e72273877dd4c98a05a3a71bee",
        "title": "菩萨蛮·天含残碧融春色",
        "author": "毛熙震",
        "content": "天含残碧融春色，五陵薄幸无消息。\n尽日掩朱门，离愁暗断魂。\n莺啼芳树暖，燕拂回塘满。\n寂寞对屏山，相思醉梦间。",
        "dynasty": null,
        "collection_info": null
    }
]