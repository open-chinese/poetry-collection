[
    {
        "uuid": "7402d2846e6ac0478083d467cd7176a2",
        "title": "读史感兴  其一",
        "author": "黄文雷",
        "content": "人为五行精，二气相循环。\n阳明发天秀，隠约超龙蟠。\n如何椒兰芳，苦厄萧艾繁。\n良玉必火浴，利刃因崖刓。\n大钧虽无垠，岳降亦甚难。",
        "dynasty": "宋",
        "collection_info": null
    },
    {
        "uuid": "acced9a90c51aac02fef51bf3172b34f",
        "title": "读史感兴  其二",
        "author": "黄文雷",
        "content": "空山有大木，琅玕叶敷腴。\n末至更摧落，岂復润朽株。\n东西四百载，天明拱黄图。\n哀哀李杜死，诸贤亦沦胥。\n庸蜀反初燃，大厦终难扶。\n长怀追爽鸠，谁復来此居。",
        "dynasty": "宋",
        "collection_info": null
    },
    {
        "uuid": "ad930b47f529f635fd3216fdfc54a6ae",
        "title": "读史感兴  其三",
        "author": "黄文雷",
        "content": "典午固薄德，南风扇群污。\n痴儿各翻覆，血刃起相屠。\n老羝作人语，海上生羊鱼。\n山东二百州，白日栖群胡。\n更擅年代足，文皇受干符。\n泰少否则长，岂亦天意欤。",
        "dynasty": "宋",
        "collection_info": null
    },
    {
        "uuid": "e31ed43b376212850ef39cb55f103156",
        "title": "读史感兴  其四",
        "author": "黄文雷",
        "content": "断鰲几何年，八极俨不动。\n当是有枢纽，铁网络纤空。\n偷儿睨斗柄，赤手掣天栋。\n愁杀地上人，覆压万古痛。\n书生见事浅，十算九不中。\n岂徒书生罪，要与六籍共。",
        "dynasty": "宋",
        "collection_info": null
    },
    {
        "uuid": "9034a35f2af415e7784f47844bc3b2b3",
        "title": "读史感兴  其五",
        "author": "黄文雷",
        "content": "子胡讥神仙，仙人轻薄俗。\n轩冕既非荣，刀锯况多辱。\n惟能小万物，是以超五欲。\n栖琼得轻安，镂玉记华馥。\n一咏太始音，灵芝悟前夙。\n小谪未可遗，裁书繫鹤足。",
        "dynasty": "宋",
        "collection_info": null
    },
    {
        "uuid": "7e1308ffafbe17407551cd066f339424",
        "title": "读史感兴  其六",
        "author": "黄文雷",
        "content": "仙栖固多名，世但知蓬莱。\n九州復九州，广大莫可该。\n翩翩牧鹤童，巧笑如婴孩。\n授我紫玄章，归路玉笛哀。\n苍寒不可觅，但有清风来。\n偪仄宁久居，浮生多尘埃。",
        "dynasty": "宋",
        "collection_info": null
    },
    {
        "uuid": "cf78aee1eaf527fd6fd20508ef441468",
        "title": "和陶  其一",
        "author": "黄文雷",
        "content": "志士方进身，恨不以羽飞。\n束缚归山冈，竟为人所悲。\n白杨夜萧萧，顾此何足依。\n百岁会有尽，智愚同所归。\n奈此后之人，未老形已衰。\n有酒不暇饮，而恐心事违。",
        "dynasty": "宋",
        "collection_info": null
    },
    {
        "uuid": "17e855e39a3fe2de90bd7f24ef92e9d4",
        "title": "和陶  其二",
        "author": "黄文雷",
        "content": "林表有宿霭，谷鸟相啾喧。\n听此心烦劳，启窗西南偏。\n天气总未佳，白云生陇山。\n欲访云间人，雨至或未还。\n拨灰书且住，首肯心中言。",
        "dynasty": "宋",
        "collection_info": null
    },
    {
        "uuid": "f46295e2a8c049bc82cb3febd5a975fd",
        "title": "和陶  其三",
        "author": "黄文雷",
        "content": "黄河一再清，似是上古时。\n风雅久已降，后来无文辞。\n清风日沦落，世道皆如兹。\n工华不工实，此话我所疑。\n文章有心印，昔人端不欺。\n但恨智者少，吾亦少卑之。",
        "dynasty": "宋",
        "collection_info": null
    },
    {
        "uuid": "e04e9d349f69cd663940926e76afbcbb",
        "title": "和陶  其四",
        "author": "黄文雷",
        "content": "上有碧松林，下有白石道。\n中有学仙人，自号枯松老。\n蜕身千岁余，坐息如木槁。\n面目剧严冷，但道空虚好。\n袖出天甲书，意色轻鸿宝。\n此老诚可人，吾欲从师表。",
        "dynasty": "宋",
        "collection_info": null
    },
    {
        "uuid": "2df584a8e7c89290e5ed565dd8eda66c",
        "title": "和陶  其五",
        "author": "黄文雷",
        "content": "牧牛上阳坡，角挂上下经。\n吴童歌且谣，旨趣皆混成。\n东西两山间，饱见日月更。\n归来松阴凉，夕阳满前庭。\n黄叶从风翻，萧飒草际鸣。\n再拜谢天公，赋此小人情。",
        "dynasty": "宋",
        "collection_info": null
    },
    {
        "uuid": "7c3b978a4578f75a9bd981a6f79a15c0",
        "title": "长歌行",
        "author": "黄文雷",
        "content": "君不见游尘着空生九州，人其中间悬两眸。\n杨花化萍无根蒂，风消水长东西流。\n红南下湿人易老，过尽岁年还草草。\n长留白日照人间，榆柳浮生转枯槁。\n毬纹带绕千花黄，青娥攒眉眉细长。\n莫言一尊千万寿，乃翁身命属渠手。\n长安城中鬼笑人，水底纸钱能不朽。\n今人不见古人心，古人不见今人事。\n天上若无长生人，即是古人都尽死。\n金鳬银雁满江湖，神光夜夜开黄垆。\n年经月纬三百卷，平生欲作何人书。\n古人去去留不得，我些古人三太息。\n今人莫诧山石牢，更后十年人不识。",
        "dynasty": "宋",
        "collection_info": null
    },
    {
        "uuid": "8e119bde79f39ba3e0fedcd7c3d85f78",
        "title": "观化",
        "author": "黄文雷",
        "content": "屋角有蜘蛛，结网大如箕。\n有来者蜻蜓，飞飞堕其围。\n嗟汝水之生，爬沙自足嬉。\n忽然凌空游，蜂虿避路驰。\n一朝婴祸罗，羽翼安所施。\n蜘蛛虽未出，狼狈已可期。\n我欲起救汝，正坐手足疲。\n噫吁嚱，悲弗悲，蜘蛛亦有黄雀随。\n百虫相残人不管，人兮食人天岂知。",
        "dynasty": "宋",
        "collection_info": null
    },
    {
        "uuid": "0917fdf4aacfafb0d800c70fdd40db14",
        "title": "岁晚归自临川",
        "author": "黄文雷",
        "content": "半世生群盗，穷年见乱离。\n出门偏念母，挟策欲干谁。\n雪重人踪绝，山寒火气低。\n平时来往地，满目尽忧疑。",
        "dynasty": "宋",
        "collection_info": null
    },
    {
        "uuid": "a0d271706406d946d77107341f73919d",
        "title": "无恙",
        "author": "黄文雷",
        "content": "北去初无恙，传疑路不通。\n戈鋋亭障密，牓牍训辞工。\n落日鸟飞急，空山花自红。\n若为能诅盗，桑匕斗星中。",
        "dynasty": "宋",
        "collection_info": null
    },
    {
        "uuid": "5e997c96a25487d65b2d318cd281b5b8",
        "title": "题醉僧图",
        "author": "黄文雷",
        "content": "僧之饮酒，地狱咫尺。\n此僧饮酒，天龙辟易。\n僧之饮酒，背面扺讳。\n此僧饮酒，口角觱沸。\n披毛带角即不理，倒阶卧路而已矣。\n一生般若几杯汤，箇是逃禅真法子。\n不忧兜率不着渠，只忧兜率无酒酤。\n临行自谤不羞耻，至今留与人画图。\n画图得龙眠，画形兼画意。\n君看阿堵中，如如元不死。\n是卧是死谁得知，手中尚记携鸱夷。\n翻河倒海不救渴，安得余沥流于斯。\n我观此僧面孔真滑稽，醉中定解草圣并赋诗。\n当其幕天席地时，惜无人以笔墨随。\n纷纷散圣今何为，頼有一醉留其奇。\n君不见夜雨闭门难学柳下惠，又不见背水置阵古来惟有韩将军。",
        "dynasty": "宋",
        "collection_info": null
    },
    {
        "uuid": "986c5e7b96c4e25e127fa3db5ae82519",
        "title": "南纪",
        "author": "黄文雷",
        "content": "南纪霑王泽，涵濡已百年。\n故应逢小劫，何得怨苍天。\n旧观宁无日，浮生自可怜。\n永怀千古事，感慨泪涟涟。",
        "dynasty": "宋",
        "collection_info": null
    },
    {
        "uuid": "42b6aca34d050f0fe52e23cddb458891",
        "title": "南丰道中  其一",
        "author": "黄文雷",
        "content": "此县闻天下，披图且万家。\n螭头余佛屋，鹿角卧江沙。\n好与苏凋瘵，谁令息叹嗟。\n春风多少意，残竹映疏花。",
        "dynasty": "宋",
        "collection_info": null
    },
    {
        "uuid": "8462cc20b0b2cb98aa3861d8084ce824",
        "title": "南丰道中  其二",
        "author": "黄文雷",
        "content": "此亦勤农者，畬田半入云。\n龙蛇因尔杂，玉石故难分。\n天地其如数，江山未返魂。\n茅茨倦行李，何自戒重门。",
        "dynasty": "宋",
        "collection_info": null
    },
    {
        "uuid": "8060ec6f94c1fe46e2b24007afa3c1ad",
        "title": "南丰道中  其三",
        "author": "黄文雷",
        "content": "此路通南国，于今人少行。\n遗民依庙住，旷野用锄耕。\n古木刀痕熟，空山鬼炎惊。\n犹闻宿师处，仓猝又招兵。",
        "dynasty": "宋",
        "collection_info": null
    },
    {
        "uuid": "f7ef7d5f2b976afe28f138918906bd5b",
        "title": "南丰道中  其四",
        "author": "黄文雷",
        "content": "想见承平日，兹为富庶乡。\n门庭存位置，井臼隔垣墙。\n草市宜区种，空村又夕阳。\n谁欤真致此，盗贼已天亡。",
        "dynasty": "宋",
        "collection_info": null
    },
    {
        "uuid": "b89d9d023b88371b5e27b8baf2ce34be",
        "title": "南丰道中  其五",
        "author": "黄文雷",
        "content": "大村三伯辈，同此就天诛。\n锐欲取禾耳，那知暴骨乎。\n云疑鹅鹳阵，风想虎狼都。\n掩骼行春令，毋令长媚狐。",
        "dynasty": "宋",
        "collection_info": null
    },
    {
        "uuid": "648649072cc352c50457ce946f23d412",
        "title": "晓行",
        "author": "黄文雷",
        "content": "一水来不极，两山青欲连。\n夜雨瀑初涨，晓云路难缘。\n此宁有人迹，四顾风竹喧。\n渡桥復何归，倚崖桃初然。",
        "dynasty": "宋",
        "collection_info": null
    },
    {
        "uuid": "3d5cb047bdbbd58a0d984268a9153be5",
        "title": "晚立",
        "author": "黄文雷",
        "content": "独游得荒蹊，晚意与心会。\n水声远纔闻，山色静可对。\n鸟语林塘边，犬鸣篱落外。\n柴门未须关，月在东峰背。",
        "dynasty": "宋",
        "collection_info": null
    },
    {
        "uuid": "87f035be242ad9eae1defaf2b4f723bf",
        "title": "古石",
        "author": "黄文雷",
        "content": "赑屃窗前石，参差类虎螭。\n秋晴藓可剥，岁晏竹相宜。\n要自山川出，那知陵谷移。\n摩挲群玉瘦，风助马王悲。",
        "dynasty": "宋",
        "collection_info": null
    },
    {
        "uuid": "a5635251a8e811167378658a70bf1342",
        "title": "石头怀古",
        "author": "黄文雷",
        "content": "长江日浩浩，跂予望淮南。\n禹画足广轮，王气分殽函。\n朝市一以建，蟠踞诚匪惭。\n中躔胡尘悲，六龙此停骖。\n衣冠幸有地，喙息頼未歼。\n岂惟时贤力，要是天险参。\n颇闻京洛墟，不救狐兔馋。\n厌难故有道，往悔宁非贪。\n前登石头路，得共北客谭。\n新秋带归鸿，落日随征帆。\n弔古意未厌，鼓钟已酣酣。",
        "dynasty": "宋",
        "collection_info": null
    },
    {
        "uuid": "8a29fbc18f447425c751c42a6b8ba6b2",
        "title": "金陵即事  其一",
        "author": "黄文雷",
        "content": "东庵遗像宿尘埃，追想鸡声午梦回。\n只与钟山增九鼎，当时何似早归来。",
        "dynasty": "宋",
        "collection_info": null
    },
    {
        "uuid": "8dab1fd910326eafaff827f680900347",
        "title": "金陵即事  其二",
        "author": "黄文雷",
        "content": "千年陈迹故难寻，向北山根识定林。\n丘壑独来差可意，断无人影古松阴。",
        "dynasty": "宋",
        "collection_info": null
    },
    {
        "uuid": "e233c78d8d5d40cf0d4aab6414669dbc",
        "title": "金陵即事  其三",
        "author": "黄文雷",
        "content": "唐晋诸人骨已磨，龙蟠虎踞自山河。\n可怜不共羊昙见，奈此秦淮落照何。",
        "dynasty": "宋",
        "collection_info": null
    },
    {
        "uuid": "838801b896cc6fb2cc067500b8c5ed15",
        "title": "金陵即事  其四",
        "author": "黄文雷",
        "content": "王谢风流自一时，长干古巷记乌衣。\n寻常百姓几番换，那有当年燕子飞。",
        "dynasty": "宋",
        "collection_info": null
    },
    {
        "uuid": "2cb9b565e3ae7564b976e8082ee5c016",
        "title": "西域图",
        "author": "黄文雷",
        "content": "大哉天地间，品类不可齐。\n谁为好事人，貌此县度西。\n松花琐碎沙草肥，是间可牧羊千蹄。\n可怜群鹿正走险，或尔剥割衣其皮。\n啜湩树桦尚有理，穴𩕳插齿吁何为。\n吾闻中原全盛时，重译解辫朝京师。\n怀方象胥饬乃事，幻人诡伎何能奇。\n煌煌烈祖鉴古作，玉斧画地分华夷。\n羌浑何者宅荥洛，蠕蠕异类方纷披。\n或为盘瓠孙，或为天狼妻。\n冠带之国尽狐兔，玉门万里那得知。\n还君此画双涕洟，愿赋周官王会诗。",
        "dynasty": "宋",
        "collection_info": null
    },
    {
        "uuid": "800933b3ec1baae15a43cfc110dcea81",
        "title": "二桥图",
        "author": "黄文雷",
        "content": "翔龙下卷江东土，孙郎初得桥家女。\n桥家本自重曹瞒，隻鸡斗酒空酸楚。\n衿情正用留阿瑜，尚得人前称肺腑。\n百年王气竟销沉，妙写丹青娇欲语。\n香闺搦管记何书，并蔕芙蓉按花谱。\n那知不是未嫁时，本末无从勘彤史。\n词人多事管闲愁，铜雀纷纷底歌舞。\n尽强被髮向黄垆，只与东阿传洛浦。",
        "dynasty": "宋",
        "collection_info": null
    },
    {
        "uuid": "d177e746efa8a67dbb74a6c910faecd1",
        "title": "昭君行",
        "author": "黄文雷",
        "content": "君不见未央前殿罗九宾，汉皇南面呼韩臣。\n无人作歌继大雅，至今遗恨悲昭君。\n丙殿春闲斗冯傅，掖庭新花隔烟雾。\n票姚枉夺燕支山，玉颜竟上毡车去。\n人生流落那得知，不应画史嫌蛾眉。\n痴心只共琵琶语，归梦空随鸿雁飞。\n穹庐随分薄梳洗，世间祸福还相倚。\n上流厌人能几时，后来燕啄皇孙死。\n野狐落中高台倾，宫人斜边曲池平。\n千秋万岁总如此，谁似青冢年年青。",
        "dynasty": "宋",
        "collection_info": null
    },
    {
        "uuid": "ee0f4e560a868f1d46ed0a6acd504207",
        "title": "次黄存之东皋韵  其一",
        "author": "黄文雷",
        "content": "艺木东皋下，新荣冒水涯。\n锦机分箔闹，青子亚枝斜。\n犊角初生笋，龙鬚正引瓜。\n汲清双玉井，留客品尝茶。",
        "dynasty": "宋",
        "collection_info": null
    },
    {
        "uuid": "54126d87ff7acf21eacc66164c9cffb6",
        "title": "次黄存之东皋韵  其二",
        "author": "黄文雷",
        "content": "抱膝东皋下，春风又草庐。\n海仙将可见，溪友未宜疏。\n楷着祈年疏，闲笺种树书。\n西山颒烟雨，容易长嘉蔬。",
        "dynasty": "宋",
        "collection_info": null
    },
    {
        "uuid": "f98092be098d880ca94392b37a356984",
        "title": "次黄存之东皋韵  其三",
        "author": "黄文雷",
        "content": "负耒东皋下，沟塍稻秫分。\n污邪争一溉，台笠事重耘。\n豳雅春称寿，秦讴岁劳勤。\n无功虚作传，农绩未如君。",
        "dynasty": "宋",
        "collection_info": null
    },
    {
        "uuid": "e3e71305b3d13d373dafc55c5f8696cb",
        "title": "次黄存之东皋韵  其四",
        "author": "黄文雷",
        "content": "挟册东皋下，从人笑未玄。\n传真秧马帖，参透牧牛篇。\n列岫窗前月，平湖坞外烟。\n似蒙稽古力，钟鼎岂其然。",
        "dynasty": "宋",
        "collection_info": null
    },
    {
        "uuid": "1438df50a5b5f341df4b2f70d2c35798",
        "title": "冬郊",
        "author": "黄文雷",
        "content": "冬郊见初晴，空林夕阳软。\n归牛无人驱，欲涉行转缓。\n新藁明屋山，失喜鹊争唤。\n绝胜门外人，流冗及岁乱。",
        "dynasty": "宋",
        "collection_info": null
    },
    {
        "uuid": "199f379dd3c84d16f65477521f140ccb",
        "title": "送故",
        "author": "黄文雷",
        "content": "履霜着余悲，送故或古风。\n幸会草木长，土脉验隠隆。\n共惟青鸟仙，倘亦知吾穷。\n落日起秀色，军峯在云中。",
        "dynasty": "宋",
        "collection_info": null
    },
    {
        "uuid": "252dd06c5eb8afed25065146a90a7c97",
        "title": "上天池寺  其一",
        "author": "黄文雷",
        "content": "蟠际均衡岳，千峯独出群。\n鲲鹏从水击，翼轸验天文。\n旷野风行雨，曾霄日贯云。\n僧言兴废事，因念福王勋。",
        "dynasty": "宋",
        "collection_info": null
    },
    {
        "uuid": "1d028a11e056f098020519b83731223f",
        "title": "上天池寺  其二",
        "author": "黄文雷",
        "content": "始从平地望，宛在九霄中。\n不意身能到，平生心併空。\n江淮通好雨，日月会刚风。\n三伏凉如水，蟠拏想白龙。",
        "dynasty": "宋",
        "collection_info": null
    },
    {
        "uuid": "d545ab6949ebd0c69a14daeb0f394ecc",
        "title": "上天池寺  其三",
        "author": "黄文雷",
        "content": "今古无穷恨，山林只自豪。\n云行地欲尽，风立天相高。\n灵草如堪饵，浮生计可逃。\n人间何扰扰，万里一秋毫。",
        "dynasty": "宋",
        "collection_info": null
    },
    {
        "uuid": "1da402d28339af0a054cd386a51100fa",
        "title": "往年因读岳王传尝为之赋今过东林睹其遗像感而申颂之  其一",
        "author": "黄文雷",
        "content": "将军英爽冠人豪，眼底山河累宝刀。\n青女护香天亦悞，黑龙饮渭数何逃。\n当时僧说松楸犯，今日人推阀阅高。\n珍重王孙方鼎贵，莫将歌舞替征袍。",
        "dynasty": "宋",
        "collection_info": null
    },
    {
        "uuid": "086d4321fa334e326855eefce39910c3",
        "title": "往年因读岳王传尝为之赋今过东林睹其遗像感而申颂之  其二",
        "author": "黄文雷",
        "content": "欲坏长城岂自由，江人重唱白符鸠。\n熏天富贵还须尽，从古忠良类若仇。\n狱吏但能书牍背，相公终欲割鸿沟。\n书生志念闲无用，长想朱云地下游。",
        "dynasty": "宋",
        "collection_info": null
    },
    {
        "uuid": "a03ae87d61935baaf4b49aea127c3fad",
        "title": "近报  其一",
        "author": "黄文雷",
        "content": "入春风雨恶情怀，谈柄谁资近报来。\n比岁时闻通国信，新年又说建行台。\n难言铁冶飞灰烬，易见铜驼出草莱。\n羌筦夜吹梅落尽，倚墙缭乱野花开。",
        "dynasty": "宋",
        "collection_info": null
    },
    {
        "uuid": "bac327fbb63dd9c6acaf3f24237f85ac",
        "title": "近报  其二",
        "author": "黄文雷",
        "content": "青青塞草始知春，又见平林枣颊頳。\n蛇起天津流枉矢，鸟飞淮甸覆行尘。\n漆城按堵宁辞荫，石马霑沟会有神。\n千古睢阳无处觅，不知臧质是何人。",
        "dynasty": "宋",
        "collection_info": null
    },
    {
        "uuid": "9bd79c41ad36d13193c9eff15925fe2e",
        "title": "自广",
        "author": "黄文雷",
        "content": "今古纷纷孰控抟，太平方寸豁忧端。\n后千年去人何似，外九州来天更宽。\n风雨南山飞霹雳，江湖北斗挂阑干。\n要知元命真消息，沧海神龙自屈蟠。",
        "dynasty": "宋",
        "collection_info": null
    },
    {
        "uuid": "f2ac95bd5864fb03bca40dc9d5dce718",
        "title": "次陈刚父见简韵  其一",
        "author": "黄文雷",
        "content": "我居深山中，细哦求友篇。\n解后潮海滨，得此璧一联。\n山立古先民，期君能拍肩。\n茫茫宇宙心，楚楚东南贤。",
        "dynasty": "宋",
        "collection_info": null
    },
    {
        "uuid": "7a8a85eb4323f73e4d1cd381e4c00a46",
        "title": "次陈刚父见简韵  其二",
        "author": "黄文雷",
        "content": "读书知姓名，心死非貌敬。\n昭回不在小，中天揭西柄。\n空山三木榻，绿满风雨径。\n岁寒毋忘我，细意匡山咏。",
        "dynasty": "宋",
        "collection_info": null
    },
    {
        "uuid": "b143a926d87c02da0b51cb5786f0bb7a",
        "title": "次陈刚父见简韵  其三",
        "author": "黄文雷",
        "content": "呦呦苹野春，我友二三子。\n归山睡初足，涧壑秋风起。\n一瓣无尽香，黄云绕书几。\n别吟极隽永，形魂清九耳。",
        "dynasty": "宋",
        "collection_info": null
    },
    {
        "uuid": "38628a77aaa108d8b29549742ba4d54c",
        "title": "挽程孺人",
        "author": "黄文雷",
        "content": "有炜遵彤管，无嫌各紫枢。\n清心能敏悟，雅性谢骄舒。\n奉诰期鸾彩，传经嘱凤雏。\n妙年仙格迅，琬琰不胜书。",
        "dynasty": "宋",
        "collection_info": null
    },
    {
        "uuid": "0316cf078d2a3893787e0196a92b9913",
        "title": "绝句  其一",
        "author": "黄文雷",
        "content": "乳燕飞飞帘影迟，不晴不雨晚春时。\n开窗纵目消书困，风送杨花落砚池。",
        "dynasty": "宋",
        "collection_info": null
    },
    {
        "uuid": "89121ccc3feec1f0ac04b8c7d07fbba9",
        "title": "绝句  其二",
        "author": "黄文雷",
        "content": "琴剑平生嘆薄游，云间春晚思如秋。\n梦回月浸书窗冷，身在吴松江尽头。",
        "dynasty": "宋",
        "collection_info": null
    },
    {
        "uuid": "9f3a7e422c9ad8f31cfdd115e68d5245",
        "title": "绝句  其三",
        "author": "黄文雷",
        "content": "一室如窝且屈蟠，稍加糊幂得心宽。\n欲教禁足名安乐，只恐难支大暑寒。",
        "dynasty": "宋",
        "collection_info": null
    },
    {
        "uuid": "359b74a7428bf41947b5dd94bf536e01",
        "title": "绝句  其四",
        "author": "黄文雷",
        "content": "莫怪人言济叔痴，东行西去又思归。\n儿童旧读从温故，一笑今朝到式微。",
        "dynasty": "宋",
        "collection_info": null
    },
    {
        "uuid": "f9c775287e509e2586456d8e13d82ae1",
        "title": "东塘舟中",
        "author": "黄文雷",
        "content": "初识东塘路，言寻槜李船。\n鱼盐千古地，吴越一家天。\n梦觉何为者，行藏不偶然。\n半溪疏竹影，相送海云边。",
        "dynasty": "宋",
        "collection_info": null
    },
    {
        "uuid": "6cddd0547c29bab5bcf4667a1fc0e20b",
        "title": "登楼有感",
        "author": "黄文雷",
        "content": "顾陆风流几夕阳，桑畴麦陇自凄凉。\n山从地尽云垂海，水共天浮日射洋。\n门卒何年隠吴市，啬夫当日爱桐乡。\n蚁封未敢夸荣策，芳草无人且自芳。",
        "dynasty": "宋",
        "collection_info": null
    },
    {
        "uuid": "955d5d34c80f574159c8a2a7d06dda92",
        "title": "钱氏故园  其一",
        "author": "黄文雷",
        "content": "几年闻此好名围，平地黔巫翠扫天。\n萧岸半摧林影暗，乱萤閒自点湖烟。",
        "dynasty": "宋",
        "collection_info": null
    },
    {
        "uuid": "ec44f77f43d58f3cfa2fc8fe2cd69157",
        "title": "钱氏故园  其二",
        "author": "黄文雷",
        "content": "中兴次辅巧玲珑，尚带承平艮岳风。\n一朵庆云飞不去，游人眼冷夕阳中。",
        "dynasty": "宋",
        "collection_info": null
    }
]