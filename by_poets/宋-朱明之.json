[
    {
        "title": "岁暮呈王介甫平甫",
        "author": "朱明之",
        "content": "岁暮远为客，一身归计深。\n尘沙日翳翳，雨雪夜阴阴。\n喜色开南信，悲怀动北琴。\n感时须寂寞，何独少陵心。",
        "dynasty": "宋",
        "collection_info": null
    },
    {
        "title": "尘土呈介甫",
        "author": "朱明之",
        "content": "尘土纷纷起处微，祇随风力乱嘘吹。\n高张白雾横宫阙，低引轻云暗路歧。\n坐客昏蒙归耳目，行人斑白上鬚眉。\n谁知霶霈天飞雨，洗涤轻浮会有时。",
        "dynasty": "宋",
        "collection_info": null
    },
    {
        "title": "羁旅呈王介甫",
        "author": "朱明之",
        "content": "羁旅迫岁晚，班毛混满簪。\n游无果下马，坐乏囊中金。\n尘涨风声满，天昏雪气深。\n幸闻清论数，竟日解悲吟。",
        "dynasty": "宋",
        "collection_info": null
    },
    {
        "title": "次韵介甫怀舒州山水见示之什",
        "author": "朱明之",
        "content": "皖上相逢昔少留，登楼隐几听鸣鸠。\n山峰游处今何在，溪水流来此有不。\n就食四方甘不繫，为生一世信长浮。\n共知局促京沙裏，回首当时始觉羞。",
        "dynasty": "宋",
        "collection_info": null
    },
    {
        "title": "因忆灊楼读书之乐呈介甫",
        "author": "朱明之",
        "content": "忆昨灊楼幸久留，干坤谈罢论雎鸠。\n它时已恨相从少，此日能忘共学不。\n南去溪山随梦断，北来身世若云浮。\n行藏愿与君同道，祇恐蹉跎我独羞。",
        "dynasty": "宋",
        "collection_info": null
    },
    {
        "title": "寄王荆公忆江阴",
        "author": "朱明之",
        "content": "城上城隍古镜中，城边山色翠屏风。\n鱼虾接海随时足，稻米连湖逐岁丰。\n太伯人民堪教育，春申沟港可疏通。\n朱轮天使从君欲，异日能忘笑语同。",
        "dynasty": "宋",
        "collection_info": null
    }
]