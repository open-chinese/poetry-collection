[
    {
        "title": "白雀歌（幷进表）",
        "author": "张永进",
        "content": "白雀飞来过白亭，鼓翅翻身入帝城。\n深向后宫呈宝瑞，玉楼高处送嘉声。\n白衣白鞟白纱巾，白马银鞍佩白缨。\n自古不闻书不战，一剑能却百万兵。\n王母本住在昆崙，为贡白环来入秦。\n汉武遥指东方朔，朕感白霞天上人。\n紫亭南岭白狼游，为效祯祥属此州，昔日周王呈九尾，争似如今耀斗牛。\n白旗白绂白旄头，白玉雕鞍白瑞鸠，筑坛待拜天郊后，自有金星助冕旒。\n白岩圣迹俯王都，玉女乘虚定五湖。\n白广山巅云缭绕，人歌圣德满长衢。\n金鞍山上白牦牛，摆撼霜毛始举头。\n遶泉百匝腾空去，保王社稷定徽猷。\n白山堤下白澄津，一道长河夹岸春。\n白雪梨花连万朶，王向东楼拥白云。\n东苑西园池白苹（王校作「蓰」），白渠流水好阳春。\n六宫尽是名家子，白罗绰约玉颜新。\n平河北泽白龙宫，贺拔为王此处逢。\n昨来再起兴云雨，为赞君王瑞一同。\n嵯峨万丈耸金山，白云凝霜古圣坛。\n金鞍长挂湫南树，神通日夜助王欢。\n山出西南独秀高，白霞为盖绕周遭。\n山腹有泉深万丈，白龙时復震波涛。\n白楼素屏白银鈎，砌玉龙墀对五侯。\n雉尾扇移香案出，似月如霜复殿幽。\n白牙归子白铠鑪，倚障虬蟠衔白珠。\n白衣童子携白绂，宫官执持（以上在伯二五九四号卷子）银涶盂。\n应须筑殿白金栏，上禀金方顶盖圆，白玉垒阶为蹬道，工轮化出大罗天。\n白衣殿下白头臣，广运筹谋奉一人。\n白帝化高千古后，犹传盛德比松筠。\n白衣居士写金经，誓弼人王不出庭。\n八大金刚持宝杵，长当护念我王城。\n白坛白社白莲花，大圣携持荐一家。\n太子福延千万叶，王妃长降五香车。\n楼成白璧钻珠珍，五部龙轩倚桷新。\n葛拱白平红镂顶，白龙行雨洒埃尘。\n白旌神纛树龙墀，白象衔珠尽合仪。\n春光驾幸东城苑，雅乐前临日月旗。\n百官在国惣酋豪，白刃交驰未告劳。\n为感我王洪泽厚，尽能平虏展戎韬。\n白裾皂履出众羣，国舅温恭自束身。\n罗公挺拔摧凶敌，按剑先登浑舍人。\n白雪山岩澣海清，六戎交臂必须平。\n我王自有如神将，沙南委付宋中丞。\n白屋藏金镇国丰，进达偏能报虏戎。\n楼兰献捷千人喜，敕赐红袍与上功。\n文通守节白如银，出入王宫洁一身。\n每向三危修令得，唯祈宝寿荐明君。\n𡩕（王校作「填」）词陈白未能休，笔势相催白汗流。\n愿见金山明圣主，延龄沧海万千秋。",
        "dynasty": "唐",
        "collection_info": null
    },
    {
        "title": "颂曰",
        "author": "张永进",
        "content": "白银枪悬太白旗，白虎三旌三戟枝。\n五方色中白为上，不是我王争得知。\n楼成白璧耸仪形，蜀地求才讚圣明。\n自从汤帝昇遐后，白雀无因宿帝廷。\n今来降瑞报成康，果见河西再册[王]（玉）。\n韩白满朝谋似雨，国门长镇成炖煌。\n（以上二首均见伯二五九四、伯二八六四卷，参王重民《金山国坠简零拾》，收入《敦煌遗书论文集》）。",
        "dynasty": "唐",
        "collection_info": null
    }
]