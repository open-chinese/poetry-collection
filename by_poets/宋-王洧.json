[
    {
        "uuid": "fd18a42a9dfbf80b386247b7487bff79",
        "title": "糖多令・唐多令 雁荡接台山",
        "author": "王洧",
        "content": "雁荡接台山。\n秋来最好看。\n寿星明、高现云端。\n八月初弦三日里，□二老、福人间。\n玉节近天颜。\n东西两路安。\n祝苍松、节劲根蟠。\n相汉元勋萧第一，留次位、着曹参。",
        "dynasty": "宋",
        "collection_info": null
    },
    {
        "uuid": "9f4d44b642d135398c76a39af0c4ffd1",
        "title": "湖山十景 苏堤春晓",
        "author": "王洧",
        "content": "孤山落月趁疎钟，画舫参差柳岸风。\n鶑梦初醒人未起，金鸦飞上五云东。",
        "dynasty": "宋",
        "collection_info": null
    },
    {
        "uuid": "4b5e2d2896c335aad69df63cfd032826",
        "title": "湖山十景 段桥残雪",
        "author": "王洧",
        "content": "望湖亭外半青山，跨水修梁影亦寒。\n待伴痕边分草色，鹤惊碎玉啄阑干。",
        "dynasty": "宋",
        "collection_info": null
    },
    {
        "uuid": "96cf372a8c935823a6c6b4b7e6e2bfd9",
        "title": "湖山十景 雷峰夕照",
        "author": "王洧",
        "content": "塔影初收日色昏，隔墙人语近甘园。\n南山游徧分归路，半入钱唐半暗门。",
        "dynasty": "宋",
        "collection_info": null
    },
    {
        "uuid": "c866abd013b9411c6b77dade63677bec",
        "title": "湖山十景 曲院风荷",
        "author": "王洧",
        "content": "避暑人归自冷泉，步头云锦晚凉天。\n爱渠香阵随人远，行过高桥旋买船。",
        "dynasty": "宋",
        "collection_info": null
    },
    {
        "uuid": "3a06c45ed9a04a92f751e69662a540d4",
        "title": "湖山十景 平湖秋月",
        "author": "王洧",
        "content": "万顷寒光一席铺，冰轮行处片云无。\n鹫峰遥度西风冷，桂子纷纷点玉壶。",
        "dynasty": "宋",
        "collection_info": null
    },
    {
        "uuid": "e455ee47abb81fa5e545e282d3505e6c",
        "title": "湖山十景 柳浪闻鶑",
        "author": "王洧",
        "content": "如簧巧啭最高枝，苑树青归万缕丝。\n玉辇不来春又老，声声诉与落花知。",
        "dynasty": "宋",
        "collection_info": null
    },
    {
        "uuid": "176916dc300cc6bb4963c4c0081537e4",
        "title": "湖山十景 花港观鱼",
        "author": "王洧",
        "content": "断汊惟余旧姓存，倚阑投饵说当年。\n沙鸥曾见园兴废，近日游人又玉泉。",
        "dynasty": "宋",
        "collection_info": null
    },
    {
        "uuid": "5f28bb0311ee40adc85859ad2efa49fe",
        "title": "湖山十景 南屏晚钟",
        "author": "王洧",
        "content": "涑水崖碑半绿苔，春游谁向此山来。\n晚烟深处蒲牢响，僧自城中应供回。",
        "dynasty": "宋",
        "collection_info": null
    },
    {
        "uuid": "515005bf3c0f7995795e17fa193fde8a",
        "title": "湖山十景 三潭印月",
        "author": "王洧",
        "content": "塔边分占宿湖船，宝鑑开奁水接天。\n横玉叫云何处起，波心惊觉老龙眠。",
        "dynasty": "宋",
        "collection_info": null
    },
    {
        "uuid": "613ace72ae78ca7a4932355e779e2910",
        "title": "湖山十景 两峰插云",
        "author": "王洧",
        "content": "浮图对立晓崔嵬，积翠浮空霁霭迷。\n试向凤凰山上望，南高天近北烟低。",
        "dynasty": "宋",
        "collection_info": null
    },
    {
        "uuid": "fd520a651308c461d3482bc70303200a",
        "title": "宝佑丙辰余奉漕檄经从得识九锁山面目咸淳乙丑岁除前五日以帅檄遵奉朝旨四县疏决回涂重游时积雪初霁琼瑶境界恍非人世得七言一章录呈菊岩龚先生",
        "author": "王洧",
        "content": "九锁山寒玉作围，红尘世事可曾知。\n峰迴似觉前无路，身到因思旧有诗。\n云掩岩扉龙蛰冷，月明华表鹤归迟。\n梅花笑我真迂阔，踏雪重游腊尽时。",
        "dynasty": "宋",
        "collection_info": null
    },
    {
        "uuid": "2a24ff14f884ab1fd541d2f424a93251",
        "title": "清溪周高士芝房",
        "author": "王洧",
        "content": "清溪贤好客，天付此芝房。\n花竹四时景，轩窗几处堂。\n云閒侵袂湿，泉冷带丹香。\n曲水亭尤好，何时共禊觞。",
        "dynasty": "宋",
        "collection_info": null
    },
    {
        "uuid": "8295ccbc6cc813d81bbb1472e9190f42",
        "title": "鬰罗箫台",
        "author": "王洧",
        "content": "洞霄尽有游人到，罕有衝寒冒雪来。\n清晓步虚钟磬响，玉山扶出鬰罗台。",
        "dynasty": "宋",
        "collection_info": null
    }
]