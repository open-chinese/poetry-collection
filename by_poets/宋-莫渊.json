[
    {
        "uuid": "e8a611a89762d4caa9797ab08ec2e0d6",
        "title": "送程给事知越州",
        "author": "莫渊",
        "content": "北虏分庭正，东藩得郡优。\n兼曹抛玉殿，重阁指蓬邱。\n节制连江海，封疆直斗牛。\n地虽邻故里，人始识元侯。\n合浦珠还日，长河虎渡秋。\n溪山归胜览，风月入冥搜。\n使旆天边去，楼船鑑裏游。\n茶枪香泛泛，竹箭绿修修。\n乐苑花犹卉，兰亭水尚流。\n千寻经石篑，八月看潮头。\n萧寺逢支遁，山阴忆子猷。\n昔贤尝纵乐，太守好销忧。\n倒载何妨作，扁舟未可谋。\n朝纲须急治，民瘼俟全瘳。\n青琐从虚位，朱旛且少留。\n行当宣室召，还应傅岩求。\n德望终归用，愚蒙祇自愁。\n官资卑执戟，身势类浮鸥。\n每玷乡人荐，长思国士酬。\n那堪闻迭鼓，惆怅送行辀。",
        "dynasty": "宋",
        "collection_info": null
    }
]