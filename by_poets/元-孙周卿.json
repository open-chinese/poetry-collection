[
    {
        "title": "双调・沉醉东风宫词",
        "author": "孙周卿",
        "content": "双拂黛停分翠羽，一窝云半吐犀梳。\n宝靥香，罗襦素，海棠娇睡起谁扶？肠断春风倦绣图，生怕见纱窗唾缕。\n花月下温柔醉人，锦堂中笑语生春。\n眼底情，心间恨，到多如楚雨巫云。\n门掩黄昏月半痕，手抵着牙儿自哂。",
        "dynasty": "元",
        "collection_info": null
    },
    {
        "title": "双调・殿前欢楚云",
        "author": "孙周卿",
        "content": "楚云高，盈盈泪眼望衡皋，付能盼得春来到。\n玉困香娇，是谁人按六幺？红牙闹，睡未足把人惊觉。\n云偏髻鬟，月淡眉梢。\n楚云纤，玉容清浅自家嫌，离情镇把柔肠占。\n情绪厌厌，见莺花懒揭帘。\n心常欠，怕笑我缃裙掩。\n愁堆眼底，恨压眉尖。\n楚云收，月波冷浸晚妆楼，腰肢到比花枝瘦。\n花瘦无愁，比花枝我自羞。\n花虽瘦，花不会把眉儿皱。\n红消翠减，心上眉头。\n楚云空，绿窗闲数唾窗绒，一春心事和谁共？门掩残红，笑残红与我同。\n成何用，都做了繁华梦。\n香消脸玉，翠减眉峰。",
        "dynasty": "元",
        "collection_info": null
    },
    {
        "title": "南吕・骂玉郎过感皇恩采茶歌闺情",
        "author": "孙周卿",
        "content": "秋千院宇春将暮，红滴泪绿溶朱，朝云隔断阳台路。\n去凤孤，来燕疏，流莺妒。\n懒步阶除，倦立亭隅。\n草烟铺，梨雪舞，柳风扶。\n花惊我癯，我爱花腴。\n玉奁梳，金翠羽，宝香珠。\n绣罗襦，锦笺书，当时封泪到曾无？屈指归期空自数，倚兰无语慢踌蹰。\n香罗带束春风瘦，金缕袖玉搔头，生红色染胭脂绉。\n柳让柔，莺避讴，花辞秀。\n缓转星眸，细咽歌喉。\n晚云收，秋水溜，远山愁。\n香消自忧，粉淡谁羞。\n燕闲俦，鸳冷绣，凤空游。\n没来由，尽淹留，春来春去几时休。\n锦瑟生疏弦上手，月明闲煞小红楼。",
        "dynasty": "元",
        "collection_info": null
    }
]