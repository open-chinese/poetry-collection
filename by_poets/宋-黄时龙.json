[
    {
        "uuid": "d0f37ece4b893ec08cda9727dc37f721",
        "title": "浣溪沙 雨歇花梢月正明",
        "author": "黄时龙",
        "content": "雨歇花梢月正明。\n映帘人静绣灯昏。\n鸳鸯成字便停针。\n笑启玉奁明酒晕，缓寻金叶熨香心。\n一春情绪此时深。",
        "dynasty": "宋",
        "collection_info": null
    },
    {
        "uuid": "6a20e8f6ed23e678fd257bec1e50a959",
        "title": "夜行船 十四弦声犹未断",
        "author": "黄时龙",
        "content": "十四弦声犹未断。\n星月上、西墙一半。\n却手休弹，含情微妒，报道春宵短。\n银烛纱笼须早办。\n不住地、金蕉催劝。\n别院人归，小窗灯静，自把花枝看。",
        "dynasty": "宋",
        "collection_info": null
    },
    {
        "uuid": "3650aaaa1c92f284b451c85c8b436d1b",
        "title": "虞美人 卷帘人出身如燕",
        "author": "黄时龙",
        "content": "卷帘人出身如燕。\n烛底粉妆明艳。\n羯鼓初催按六么。\n无限春娇都上、舞裙腰。\n画堂深窈亲曾见。\n宛转楚波如怨。\n小立花心曲未终。\n一把柳丝无力、倚东风。",
        "dynasty": "宋",
        "collection_info": null
    }
]