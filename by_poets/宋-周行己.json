[
    {
        "uuid": "8261c0840707885e91f7926a2d0ec869",
        "title": "忆欧段",
        "author": "周行己",
        "content": "岁暮何所思，道南咸与籍。\n出门泥漫漫，跬步成乖隔。\n人情未免俗，节物復感迫。\n念我江海人，纾节慕古昔。\n少年弄柔翰，颇谓得所适。\n岂有轩冕心，况自便菽麦。\n人生不可意，变态忽如弈。\n狼藉太学生，俯就科举责。\n居然五六载，颇不料损益。\n贫贱思富贵，富贵悲迫阨。\n所得九牛毛，置身岂良策。\n何如谢客儿，会稽卜佳宅。\n文章富贵心，山水乐幽僻。\n长安不可居，季冬犹絺绤。\n缅望悲故乡，恨无晨风翮。\n寒窗九转肠，纷乱不可绎。\n此意竟谁语，坐觉鄙吝积。\n不见二三子，讵可论肝膈。\n悠悠百世名，浩浩此生迹。\n离娄烛千里，盲不见咫尺。",
        "dynasty": "宋",
        "collection_info": null
    },
    {
        "uuid": "672d150c47c4dd51628aa16ac42dc40c",
        "title": "营居有感",
        "author": "周行己",
        "content": "有鹊衔枯枝，往往营其巢。\n巢成雌卵雏，雏出声嗷嗷。\n雌飞雄啄食，络绎日百遭。\n咄哉谁使汝，理也不可逃。\n旷旷宇宙内，顾奚独汝曹。\n人生结栋宇，斩木与诛茅。\n经营壮有室，耆艾尚勤劳。",
        "dynasty": "宋",
        "collection_info": null
    },
    {
        "uuid": "004be6893a97d62f93f9073c3ffb5db6",
        "title": "待李纯如邓子同",
        "author": "周行己",
        "content": "谁云相知好，相知亦吾累。\n一夕不在眼，青灯已无寐。\n晚定李邓交，付託足心地。\n嶷然诸儒中，百马逢一骥。\n对我怀抱豁，轩眉得深意。\n昨朝分手出，冠带修人事。\n淹留久未返，终夕念乖异。\n摇落庭树秋，虚窗发清吹。\n坐起无一欢，出门屡瞻跂。\n归鼓朱丝弦，復理黄卷字。\n弦诵虽曰乐，其如心不遂。\n欻欲往从君，念无晨风翅。\n扫地焚香坐，聊以待君至。",
        "dynasty": "宋",
        "collection_info": null
    },
    {
        "uuid": "b08bae8f90e5d1da26c0b2c026c986c6",
        "title": "题乐文仲惫轩",
        "author": "周行己",
        "content": "古有大隠人，不必在林薮。\n屠钓得贤杰，能出汉庭右。\n用之即为虎，信是经济手。\n乐生淮海来，贫窭常露肘。\n乃翁病风痹，粥食不到口。\n下帘长安市，授经供卯酉。\n生涯一惫轩，貌作槁木朽。\n胆实大于身，豪气贯牛斗。\n往往或下人，恐是黄石叟。\n屈身以伸道，此事古来有。\n贫贱交分薄，益见俗态丑。\n丈夫岂得知，事定盖棺后。\n与尔同一笑，聊进杯中酒。",
        "dynasty": "宋",
        "collection_info": null
    },
    {
        "uuid": "617be5df7c80ee281301ad1f361373f3",
        "title": "寄题凤翔长孙家集芳亭",
        "author": "周行己",
        "content": "种木须种松，松有四时芳。\n种草须种兰，兰有千里香。\n众木岂不大，秋至即凋伤。\n百草岂不好，露下纷萎黄。\n人生事园圃，用意各有方。\n不贵草木多，只贵草木良。\n但种松与兰，主人家道昌。",
        "dynasty": "宋",
        "collection_info": null
    },
    {
        "uuid": "ab40ddbabd890070598915c9f070dcc7",
        "title": "玩师求诗归台州",
        "author": "周行己",
        "content": "越鸟栖南枝，胡马依北风。\n人生亦怀土，安能长西东。\n玩公白云老，方丈凭高峰。\n忽为万里游，应缘来晨钟。\n君看伊与洛，二川日溶溶。\n逝者亦如此，流转何时穷。\n我居谢公山，天台一水通。\n莽莽宇宙内，那知忽相逢。\n尘埃识眉宇，觉我耳目聪。\n暂来还復去，有如无根蓬。\n令我长叹息，不得久相从。\n侧身鸡鹜羣，仰羡高飞鸿。",
        "dynasty": "宋",
        "collection_info": null
    },
    {
        "uuid": "5479567e67262ad3212e5e4c795563a7",
        "title": "奉和佛月大师",
        "author": "周行己",
        "content": "朝出太学门，广路长飙飞。\n如可缁尘微，污我如雪衣。\n拟足投清浄，入寺扣禅扉。\n遇彼赏心人，发言破夕霏。\n既见弥明句，乃知侯喜微。\n琅琅发妙语，慰此渴与饥。\n小卷大字书，一一各有归。\n更以金玉赠，万丈生光辉。\n日落微云收，明月满书帏。",
        "dynasty": "宋",
        "collection_info": null
    },
    {
        "uuid": "f1c6daa87cd4b117fe9c4cc326bf072f",
        "title": "赠沈彬老",
        "author": "周行己",
        "content": "永嘉人物衰，斯文久零替。\n学徒寡道心，日与风俗敝。\n我生衰敝后，上思千载事。\n实欲闾里间，一一蹈仁义。\n敬重乡人情，翻遭俗眼忌。\n晚得沈夫子，学问有根柢。\n矫矫流辈中，颇识作者意。\n欢然慰吾心，归此同好嗜。\n吾子更我听，士也贵尚志。\n古道自足师，不必今人贵。\n荼苦不异亩，熏莸不同器。\n所忧义理愆，何恤流俗议。\n进道要勇决，取与慎为计。\n去恶如去沙，沙尽自见底。\n积善如积土，土多乃成岿。\n读书要知道，文章实小技。\n子试反覆思，鄙言有深味。\n自非心爱合，安能吐肝肺。\n行行慎取之，纾节思远大。\n岂但劝乡闾，永为斯民頼。",
        "dynasty": "宋",
        "collection_info": null
    },
    {
        "uuid": "c59066371976a2c488994900f320a5de",
        "title": "敬赠李方叔",
        "author": "周行己",
        "content": "蛟龙吐云气，雾豹出文采。\n许颍有佳士，翰林风流在。\n吾道固多艰，明时屡危殆。\n嘉谷生螟蝗，稊稗劳取采。\n平生数万言，未料寒与馁。\n天生济世才，发挥必有待。\n伯乐一顾重，岂不价百倍。\n展足造青云，会见绝四海。\n顾我茅苇姿，谬欲渐兰茝。\n达人固多可，借誉饰驽猥。\n丈夫一相知，胸中何磊磊。\n愿作南山松，青青期不改。\n此事虽一时，风流激千载。",
        "dynasty": "宋",
        "collection_info": null
    },
    {
        "uuid": "73dbc027b5150540bad292722c27c7e8",
        "title": "肺病",
        "author": "周行己",
        "content": "吾生与静侔，早无适俗器。\n失身挂尘网，道心日已替。\n今兹得肺病，自可绝人事。\n默观悟生理，是身同一蜕。\n代马无南蹄，越鸟无北翅。\n物各归其本，我何有于世。\n冠冕且罢休，养痾山水际。\n藉石看白云，临流鼓兰枻。\n百种绝念虑，优游聊卒岁。\n谁云病疾苦，邂逅即良计。",
        "dynasty": "宋",
        "collection_info": null
    },
    {
        "uuid": "aad6e362e323dde2f67640ce38799955",
        "title": "次韵李十七僧宜见过兼简杜思诚",
        "author": "周行己",
        "content": "坎壈客游子，岁莫怀百忧。\n困若伏辕驹，未遇甘垂头。\n志度藴刚洁，劲气横清秋。\n岂事稻粱唼，比翼黄鹤游。\n人情憎远客，言笑怀戈矛。\n有道死不泯，能易匈匈不。\n穷当志益坚，讵逐波上鸥。\n有杜莫逆交，有李山阳俦。\n日想文义会，夫我心则休。\n心休日月閒，忽忽时岁遒。\n俗子浪嗤诟，日夕竞咆烋。\n圆凿事方枘，固知不相谋。\n我徒方外士，泛若不繫舟。\n东西与南北，无入不优游。\n至此愿随俗，俛眉愧前修。\n驾言归去来，山寒不可留。\n薄俗利口实，斩斩非我侔。\n太息仰明月，忍作寻常流。",
        "dynasty": "宋",
        "collection_info": null
    },
    {
        "uuid": "8ad3d7e55776811b4fc80cdfa3c4c430",
        "title": "蚊",
        "author": "周行己",
        "content": "天地不爱人，生此人之苦。\n吁嗟实微物，身不及毛羽。\n利嘴善噆肤，令人失眠睡。\n长夏五六月，执热不通噫。\n此物于是时，翾翾夸得势。\n一聚动亿万，翳空如坌壒。\n当昼即散伏，得夜乃纷会。\n每见灯火集，不容设帱盖。\n初若猬毛戢，次第缘罅隘。\n稍稍傍耳飞，嘤鸣欲相卖。\n挥拂不敢停，得便时一嘬。\n所欲未涓滴，已见盈腹背。\n舍命不畏死，忽遭一拍碎。\n顾我七尺躯，岂不容尔细。\n蜂有毒在尾，尔有毒在喙。\n畏尔众口多，不比蜂一虿。\n安得厉金商，扫荡聊一快。",
        "dynasty": "宋",
        "collection_info": null
    },
    {
        "uuid": "7f42caf6be32573893ac2e8390c0ccfe",
        "title": "寄题江陵李潜道钓矶",
        "author": "周行己",
        "content": "严陵避世士，四海一钓矶。\n三聘非其心，独采富春薇。\n蒙城有静者，白首卧荆扉。\n筑台俯溪鸟，默玩道心微。\n箕踞谢官长，把竿忘是非。\n少年词赋场，秉笔落珠玑。\n投老漫假板，长啸却南归。\n缅怀直钩理，濯髮待日晞。\n贫贱得肆志，富贵多危机。",
        "dynasty": "宋",
        "collection_info": null
    },
    {
        "uuid": "79aaeb93b54508e5a0d040fb3a80d89d",
        "title": "观傅公济胡志衡楚越唱和集因成短句奉赠",
        "author": "周行己",
        "content": "清露凝百草，四海黄叶秋。\n游子思故乡，中夜揽衣裘。\n起坐不成寐，叹息衔百忧。\n久客岂其愿，亦为甘旨谋。\n平生少年日，睥睨气食牛。\n秉志三皇前，展步狭九州。\n乃今已半百，尚有饿冻愁。\n生逢圣明代，不忍弃田畴。\n折节众士底，足为妻嫂羞。\n伯乐尚未遇，焉知非骅骝。\n观其楚越集，迥觉出辈流。\n有如阅武库，森然见戈矛。\n近者咸兴作，无乃或暗投。\n五车空拄腹，一饱岂易求。\n不如临洮子，匹马万户侯。\n遇合各有时，莫笑东家丘。",
        "dynasty": "宋",
        "collection_info": null
    },
    {
        "uuid": "98d3074ae1b133fee31e9c29c0a4125d",
        "title": "復用前韵奉酬梦符学录",
        "author": "周行己",
        "content": "子卿五言法，气格厉劲秋。\n绵绵武功裔，尚不废箕裘。\n洒然落妙语，一破万古忧。\n文章本道德，作者通神谋。\n惜其命不达，白首犹饭牛。\n学者愿识面，或比韩荆州。\n儒冠真误身，未免妻子愁。\n长安游侠儿，生不辨田畴。\n儒有不黔突，此辈饫珍羞。\n左右夹燕赵，出入跨骐骝。\n富贵即称贤，宁辨清浊流。\n乃知读万卷，不如持尺矛。\n斯言虽有激，亦为智者投。\n古人愿执鞭，如或不可求。\n君看授业生，已为公与侯。\n飒然灌园翁，零落守旧丘。",
        "dynasty": "宋",
        "collection_info": null
    },
    {
        "uuid": "48271343e9a994be4473c79e6aea0a04",
        "title": "古意赠答段公度",
        "author": "周行己",
        "content": "野人比芹子，昔献已负惭。\n安得长者语，借誉苦为甘。\n自愧敝帚姿，欲驾騧骊骖。\n寸进復尺退，虎穴讵得探。",
        "dynasty": "宋",
        "collection_info": null
    },
    {
        "uuid": "20389551c94d04cd995dd9c0d59e34bf",
        "title": "寄题方氏赏心亭",
        "author": "周行己",
        "content": "日月欻不淹，万物纷迴薄。\n冬索復春敷，夏茂以秋落。\n彼来无穷期，讵可尽酬酢。\n人生聊尔耳，政应如解箨。\n可料百年身，胡为自束缚。\n达人畅高情，物物各有乐。\n浊醪随身置，心赏悟远託。\n陶阮寓酒意，斯亭岂虚作。",
        "dynasty": "宋",
        "collection_info": null
    },
    {
        "uuid": "d27e108a83e22512b6a92efefb34d37a",
        "title": "送别",
        "author": "周行己",
        "content": "人生如断蓬，万里忽相值。\n会日常苦难，别日常苦易。\n十年闻子名，未识已心醉。\n我友岂不多，爱子好心地。\n身小胸胆大，面目无邪气。\n磊磊栋梁姿，温温瑚琏器。\n人物衰落尽，百马逢一骥。\n我怀未倾倒，离别已復至。\n天寒霜正繁，山险道不利。\n君行独何为，百里求自试。\n愿持孝友资，发为恻隠治。\n上马且勿难，吾民竚嘉惠。\n他年庙堂上，举此亦不异。\n强饭数寄书，待尔慰穷悴。",
        "dynasty": "宋",
        "collection_info": null
    },
    {
        "uuid": "679609409bcdf3204579a39884a71bcc",
        "title": "同舍刘子美将归唐作诗见贻次韵以送其行",
        "author": "周行己",
        "content": "我学比棘猴，漫费三年刻。\n技成无所用，奔走虚南北。\n儒生纷逐利，雅道日衰息。\n乃独资章甫，取售裸人国。\n虽知自守重，岂若趋时得。\n念欲障狂澜，亮非一篑力。\n吁嗟且置此，徒使气填臆。\n与子共师友，焉得久默默。\n行行慎兹道，慰我日恻恻。",
        "dynasty": "宋",
        "collection_info": null
    },
    {
        "uuid": "bc3beebeace97a5b87f1d37b32d0620f",
        "title": "送友人东归",
        "author": "周行己",
        "content": "是身如聚沫，如烛亦如风。\n奔走天地内，苦为万虑攻。\n陈子得先觉，水镜当胸中。\n异乡各为客，相看如秋鸿。\n扁舟忽归去，宛然此道东。\n我亦议远适，西入华与嵩。\n饮水有余乐，避烦甘百穷。\n相逢不可欺，偶然如飘蓬。\n于道各努力，千里自同风。",
        "dynasty": "宋",
        "collection_info": null
    },
    {
        "uuid": "807e9c8b1db44b1686cf103ebf641d34",
        "title": "和郭守叔光绝境亭",
        "author": "周行己",
        "content": "云横绝尘境，峻堞若绳削。\n羣山列培塿，众水分脉络。\n下瞰万瓦居，缥缈见楼阁。\n松风发天籁，泠然众音作。\n皛皛天宇清，尘襟一澄廓。",
        "dynasty": "宋",
        "collection_info": null
    },
    {
        "uuid": "8978c782e0c1a2336cc1eadbb2f017f1",
        "title": "少年子",
        "author": "周行己",
        "content": "临洮少年子，白马黄金羁。\n醉向垆边宿，小女倩缝衣。\n不惜千金赠，只惜少年时。\n当时不行乐，过时空自悲。",
        "dynasty": "宋",
        "collection_info": null
    },
    {
        "uuid": "dad60be59c7a7c7fad52bc187ea8bc96",
        "title": "北山阁",
        "author": "周行己",
        "content": "北山有高阁，暇日聊登游。\n临眺益惨怆，焉能写我忧。\n轩轩皆崭石，激激瞰溪流。\n野鸟时上下，白云自沈浮。\n徙倚事穷览，良时忽我遒。\n日匿西冈下，月出东岭头。\n寒烟没树杪，劲风夹山陬。\n十月客衣单，不可重迟留。\n缅望泾水滨，使我心悠悠。",
        "dynasty": "宋",
        "collection_info": null
    },
    {
        "uuid": "22a41d341cc589f0b020ad7ba55d03f0",
        "title": "九日登高有感",
        "author": "周行己",
        "content": "置酒临重阳，举觞忽不乐。\n忆昔登高日，亲朋盛杯酌。\n人事经年异，物景但如昨。\n生别未会遇，死别已冥漠。\n吾生更飘荡，四海无所着。\n黄花眼中见，翻令怀抱恶。\n莫觅四坐欢，节序正寥落。",
        "dynasty": "宋",
        "collection_info": null
    },
    {
        "uuid": "cc9492a182e40bcc272fd6556447d021",
        "title": "征妇怨",
        "author": "周行己",
        "content": "嫁君苦太迟，别君苦太早。\n官行有程期，不得暂相保。\n妾有嫁时衣，金缕光葳蕤。\n送君即远道，数日望君归。\n君去竟何许，君归竟何长。\n昔为胶与漆，今为参与商。\n朝看云间雁，暮看水底鱼。\n雁鱼过几许，何处寄君书。\n有食不下咽，有衣不被体。\n夜回九转肠，日下千行泪。\n阶前萱草长，奁内粉黛空。\n萱草不解忧，粉黛为谁容。\n人生若朝露，颜色岂长好。\n况乃怀忧愁，忧愁復易老。\n及春不开花，结子待何时。\n君在须早归，妾在长相思。\n妾不愿君富贵，妾只愿君贱贫。\n贱贫足相保，富贵多弃旧。\n妾不愿君成功，妾只愿君早归。\n早归及年少，功成妾已老。\n君去妾二八，容颜花莫如。\n肌白不着粉，色红不施朱。\n即今君尚未酬勋，妾年二十已有余。",
        "dynasty": "宋",
        "collection_info": null
    },
    {
        "uuid": "d4b68d87d9417678b185b3bca2f948f6",
        "title": "杨花",
        "author": "周行己",
        "content": "杨花初生时，出在杨树枝。\n春风一飘荡，忽与枝柯离。\n去去辞本根，日月逝无期。\n欲南而反北，焉得定东西。\n忽然惊飙起，吹我云间飞。\n春风无定度，却送下污泥。\n寄谢枝与叶，邂逅復何时。\n我愿为树叶，復恐秋风吹我令黄萎。\n我愿为树枝，復恐斧斤斫我为椽榱。\n只愿为树根，生死长相依。",
        "dynasty": "宋",
        "collection_info": null
    },
    {
        "uuid": "3c14d038a448d6a45e377c50c311b289",
        "title": "和子同观音寺新居",
        "author": "周行己",
        "content": "太学士千数，济济多白袍。\n其中靡不有，令人愧遁逃。\n风俗且如此，焉能独守高。\n详择乃其道，或得贤与豪。\n近復失段子，呜呼命不遭。\n吾生得觊豁，谁能置圈牢。\n武或万人敌，何用学六韬。\n文士亦龌龊，劳心徒忉忉。\n利害竟何许，相去九牛毛。\n脱略或吾事，青松隠藜蒿。\n麟凤岂仰见，狐狸多叫号。\n如不卜清旷，乐此阮与陶。\n文思韩吏部，诗见杜工曹。\n挥麈谈风月，中夜声颾颾。\n往往移北山，不必反楚骚。\n吾道用无穷，所志各有操。\n或隠身幽讨，或放迹游遨。\n平生事已定，用心奚独劳。",
        "dynasty": "宋",
        "collection_info": null
    },
    {
        "uuid": "3ef37a91131ec710dec13f0c9bb46748",
        "title": "送毕之进状元二首  其一",
        "author": "周行己",
        "content": "春风不开花，吹云翳白日。\n天寒食不足，江头拾芋栗。\n我马不敢驱，畏此霜霰密。\n君行当奈何，开帆转飘忽。\n挽舟君且住，为君一洗拂。\n今日此良会，他时未可必。\n我生锄犁手，一饭愿已毕。\n官曹虽强汝，今汝心若失。\n扁舟行亦归，还我性旷逸。\n骑牛不骑马，鼓腹吞溟渤。\n他年作霖雨，勿污我蓬荜。",
        "dynasty": "宋",
        "collection_info": null
    },
    {
        "uuid": "ce54f9fff34723f727e7460e55af0b78",
        "title": "送毕之进状元二首  其二",
        "author": "周行己",
        "content": "毕髯奇男子，未识已心与。\n献策进英殿，脱略独豪举。\n二年襄阳幕，归舟岘山渚。\n同事三日留，时时作险语。\n隆准帝王孙，萧然好风度。\n诗书百万卷，胸中莽迴互。\n平生苏惠州，气概颇自许。\n人生艰难际，政可观去处。\n二子经济才，用之则为虎。\n髯公且为客，王孙且为主。\n明朝各天涯，歌眉为谁妩。\n柁师挽舟去，回首空南浦。\n莫笑参军强，参军定强否。",
        "dynasty": "宋",
        "collection_info": null
    },
    {
        "uuid": "4fcb207779555beb446316a7a3ca1fd1",
        "title": "雨中有怀",
        "author": "周行己",
        "content": "世态纷戢戢，客愁亦不尽。\n坐窗木榻穿，百慨逢一哂。\n触眼败人意，喜事日益泯。\n小暑三日热，重我忧躁疢。\n崇朝一雨洗，意气觉清紧。\n焚香强起坐，曲肱听鸣蚓。\n出门復有观，物色相蠢蝡。\n危芳堕檐牙，水螾上阶楯。\n失势蛛坠网，得时朽蒸菌。\n矜飞啄泥燕，戢翼翔云隼。\n此理復谁论，中肠纷结缜。\n怀我平生好，意得如合吻。\n欧段屈薄宦，有如骥服靷。\n兖李困诸生，豪气浮海蜃。\n华李本达识，磊落忘畦畛。\n忼慨任关西，开口见肝肾。\n高蹈潘逸士，未能趋县尹。\n小王颇清修，对策如射埻。\n復有孙夫子，未许连车轸。\n聚散各异处，单车谢推引。\n言笑谁与欢，思逝如抽笋。\n作诗当晤言，为我发大辴。",
        "dynasty": "宋",
        "collection_info": null
    },
    {
        "uuid": "cc97c2bbec4b9a2f82256da74a232407",
        "title": "奉酬天復古风",
        "author": "周行己",
        "content": "我生不爱言，欲言令人恶。\n总总干坤内，抱此谁与託。\n昔者所亲人，今或苦荼若。\n生交各分离，死交已冥漠。\n事非固必存，千载一转脚。\n要知达士心，阅世等糟粕。\n不求万法脱，不与万法缚。\n索然天地中，去留如解箨。\n万事岂足为，而苦自结约。\n吾以此应世，方枘入圆凿。\n何当得蔡侯，飘若云中鹤。\n新诗近道要，如病饮良药。\n上言古心人，次言时道薄。\n落落济世志，拙者但骇愕。\n功名付吾子，我独甘藜藿。\n谁知陋巷中，箪瓢有余乐。",
        "dynasty": "宋",
        "collection_info": null
    },
    {
        "uuid": "b850dd071a2c9d312ece675f800719d5",
        "title": "五月二十五日晚自天寿还呈秦少章",
        "author": "周行己",
        "content": "客思日百种，无一适所愿。\n入夏对灯火，坐窗如坐圈。\n开口畏祸机，俛首学痴钝。\n嘉友不在眼，相思剧方寸。\n晚凉策马出，豁然对清论。\n盈月阻良觌，欢喜论缱绻。\n上言得三益，次言科举困。\n新诗破烦想，觉人体中健。\n重我特特来，殷勤留一饭。\n促膝对夜树，萧爽无俗坌。\n归来劳梦侵，令人欲高遯。",
        "dynasty": "宋",
        "collection_info": null
    },
    {
        "uuid": "cedd51aef21d8513124a2dfdf9da4106",
        "title": "政和丁酉罢摄乐清寓柳市庄居和林惠叔见寄",
        "author": "周行己",
        "content": "怀禄非其心，事君要以道。\n古来际遇间，每恨见不早。\n观其风云会，事业何草草。\n卓哉张子房，器博用殊少。\n恐量世主心，用此恰恰好。\n所以收其才，远从赤松老。\n富贵非利达，贫贱非枯槁。\n超超圣贤心，吾欣愿执扫。",
        "dynasty": "宋",
        "collection_info": null
    },
    {
        "uuid": "f511da32b4b83be12e034cfaa5f047cd",
        "title": "迁居有感示二三子",
        "author": "周行己",
        "content": "四时忽代序，靡靡无停息。\n白露应节降，凉飔变晨夕。\n閒居二十载，迁徙靡宁日。\n鸟鼠有巢穴，我居无定室。\n田园固所乏，婚嫁何当毕。\n贫贱难为好，仁义寡所匹。\n总总百年内，万事安可必。\n人生七十稀，我今五十一。\n齿髮已雕丧，肌肉乏腴实。\n固穷吾素分，苟得鲜终吉。\n余年当几何，任运非得失。",
        "dynasty": "宋",
        "collection_info": null
    },
    {
        "uuid": "fedafd29334ab03f20b3b6dd484828f9",
        "title": "发东阳",
        "author": "周行己",
        "content": "客行无缓程，悲吟无缓声。\n促促復促促，居家食不足。\n徘徊重徘徊，欲行还欲归。\n近怀远弗顾，强復驱车去。",
        "dynasty": "宋",
        "collection_info": null
    },
    {
        "uuid": "213b08c11671f8329de26fbf0167dfd4",
        "title": "寄鲁直学士",
        "author": "周行己",
        "content": "当今文伯眉阳苏，新词的皪垂明珠。\n我公江南独继步，名誉籍甚传清都。\n达人嗜好与俗异，谁欲海边逐臭夫。\n小生结髮读书史，隠悯每愿脱世儒。\n几载俛首黉堂趋，争唼粱藻从羣鳬。\n野人鼓瑟不解竽，悠悠举目谁与娱。\n幸有达者黄与苏，谁復跼蹐如辕驹。\n古来志士耻沈没，参军慷慨曳长裾。\n相知宁论贵贱敌，诗奏终使兰艾殊。\n当时仲宣亦小弱，蔡公叹其才不如。\n乃知士子名未立，须藉显达齿论余。\n婴儿失乳投母哺，当亦饮食琼浆壶。",
        "dynasty": "宋",
        "collection_info": null
    },
    {
        "uuid": "23e3d53a9440bf55fc24621a948c2651",
        "title": "次天峰居士韵奉寄",
        "author": "周行己",
        "content": "天峰静者巢箕叟，着书不为牛马走。\n夜雨题诗寄日边，观者辟易皆缩手。\n呜呼大雅久不闻，吾道悠悠付林薮。\n伏龙凤雏人未知，腴田猥大皆稂莠。\n将军为志穷益坚，鲁儒虽死不更守。\n鹪鹏有翅须抟风，苦李当道谁开口。\n京师车马十二门，一日万亿无不有。\n吞腥啄腐何卒卒，正坐诮言芷渐滫。\n可怜惠施多才卿，不悟据梧瞑低首。\n功名浩荡怅何许，置身谋虑苦不久。\n盍似渊明归去来，不作折腰求五斗。\n饱食大人如肉山，衮衮奔驰气如吼。\n东山野人气亦芒，郎将自昔今独否。\n谁能脂韦化百炼，世态欻如屈伸肘。\n何时尊酒话畴昔，击节新诗意非苟。",
        "dynasty": "宋",
        "collection_info": null
    },
    {
        "uuid": "386d72437d6d867dacff1d083432e44d",
        "title": "泥雪忆志康公度元老",
        "author": "周行己",
        "content": "正月二日多雪寒，京师道路无日干。\n巷南巷北一望隔，出门但见泥漫漫。\n归来危坐官屋底，日饱太仓半升米。\n相思更觉行路难，蒙垢何当为一洗。",
        "dynasty": "宋",
        "collection_info": null
    },
    {
        "uuid": "06afe524342a0d5a22b3416093f8a4d9",
        "title": "和任昌叔寄终南之什",
        "author": "周行己",
        "content": "少陵作者今卓尔，彭泽一觞意何已。\n诗工酒逸觉有神，此理浪传嗤俗子。\n却求举选科目间，仰看有道当汗颜。\n闻君欲往更愁绝，归心日夜急飞湍。",
        "dynasty": "宋",
        "collection_info": null
    },
    {
        "uuid": "4252cfc66523ab8e7fdfc31bd41404a9",
        "title": "送欧阳司理归荆南",
        "author": "周行己",
        "content": "荆南秀气有异才，我今见之欧阳子。\n长年读书五车过，下笔神捷风云起。\n一昨新书警末俗，儒衣喜好入骨髓。\n此君矫矫出辈流，一心本学妙达理。\n斯之自信谢党与，万口一律谁信尔。\n眼明却见法令新，四海文章尽苏氏。\n马羣一遇伯乐空，近拔其尤自君始。\n可怜平生万艰苦，及壮一官归故里。\n丈夫行道会有时，用心深处良独知。\n眼中人才不易得，凤翥龙骧非尔谁。\n野人一身日百谤，人笑阮痴端不痴。\n忆昔定交论心腹，示我青青千载期。\n兹事风流定不朽，谢尔纷纷轻薄儿。\n如此嘉会岂易得，端知聚散非人力。\n相期远大莫相忆，要须身健且强食。",
        "dynasty": "宋",
        "collection_info": null
    },
    {
        "uuid": "dc5380c763176566a8add73392ed74f9",
        "title": "次君陟见志韵",
        "author": "周行己",
        "content": "秋风飒飒吹寒雨，寒士畏寒不畏暑。\n杜陵四海无尺椽，颇思大屋连千础。\n大庇天下寒士寒，小利犹能及雀鼠。\n平生志大不小用，未解从人问科举。\n可怜时俗喜儇媚，此道悠悠付何所。\n不如归来负寒日，食芹得味绝不去。\n人生何处无一饭，饱卧便便腹如鼓。",
        "dynasty": "宋",
        "collection_info": null
    },
    {
        "uuid": "d0276a6cfa46be9252c0958fe8b46892",
        "title": "竹枝歌上姚毅夫  其一",
        "author": "周行己",
        "content": "秋月亭亭扬明辉，浮云一点天上飞，欻忽回阴雨四垂。\n人生万事亦尔为，今不行乐待何时。",
        "dynasty": "宋",
        "collection_info": null
    },
    {
        "uuid": "54d6cf09d0e77ed27dc4ec6e1819a70f",
        "title": "竹枝歌上姚毅夫  其二",
        "author": "周行己",
        "content": "翠幕留夜灯烛光，主人欢娱客满堂，龙船盛酒蠡作觞。\n秦吹齐歌舞燕倡，夜如何其夜未央。",
        "dynasty": "宋",
        "collection_info": null
    },
    {
        "uuid": "4b4ffcf86c536e2adcb06902eaf9027a",
        "title": "竹枝歌上姚毅夫  其三",
        "author": "周行己",
        "content": "佳人玉颜冰雪肌，宝髻绣裳光葳蕤，齐声缓歌杨柳枝。\n歌罢障面私自悲，坐客满堂泪霑衣。",
        "dynasty": "宋",
        "collection_info": null
    },
    {
        "uuid": "3863d91cfa44ecb1c9487de82eb53b1e",
        "title": "竹枝歌上姚毅夫  其四",
        "author": "周行己",
        "content": "酒当毒药色当斤，人生行乐如浮云，一杯更尽客已醺。\n美人不用歌文君，客有相如心不春。",
        "dynasty": "宋",
        "collection_info": null
    },
    {
        "uuid": "e681e266c46b3b926b8644da2aa61171",
        "title": "竹枝歌上姚毅夫  其五",
        "author": "周行己",
        "content": "壶倾烛烬乐事衰，堂上歌声有余哀，主人谢客客已归。\n风荡重阴月还辉，皎皎千里光无亏。",
        "dynasty": "宋",
        "collection_info": null
    },
    {
        "uuid": "3e6cf380e934b8d260e25dba4650cef6",
        "title": "上元被差监酤妙觉书呈文叔二首  其一",
        "author": "周行己",
        "content": "密雪沾游幕，余寒犯酒茵。\n坐招羣客饮，愁是独醒人。\n事业惭知己，衣冠媿此身。\n吾生自有分，休问紫姑神。",
        "dynasty": "宋",
        "collection_info": null
    },
    {
        "uuid": "fee2c013a2d2848fcef7a24bb1f1638d",
        "title": "上元被差监酤妙觉书呈文叔二首  其二",
        "author": "周行己",
        "content": "窃禄知踰分，论才昧所长。\n幸同操犊鼻，几不试渔阳。\n醉客或遭诟，少年来索尝。\n此吾稽古力，咄咄未须忙。",
        "dynasty": "宋",
        "collection_info": null
    },
    {
        "uuid": "f91b49cb9bf6b0fd020fe48e46df5504",
        "title": "走笔问讯晁四以道  其一",
        "author": "周行己",
        "content": "问讯晁夫子，成州去几时。\n衣冠空攘攘，鬓髮独丝丝。\n器业终难合，行藏只自知。\n嵩山读书处，还许寄晨炊。",
        "dynasty": "宋",
        "collection_info": null
    },
    {
        "uuid": "df17b9449f2beeb2012a12305c2a10d3",
        "title": "走笔问讯晁四以道  其二",
        "author": "周行己",
        "content": "故乡羣盗阻，不见一人来。\n免死依君禄，全生抵酒杯。\n衰年聊尔耳，吾道已焉哉。\n未遂鹿门去，相思日几回。",
        "dynasty": "宋",
        "collection_info": null
    },
    {
        "uuid": "4fb1b2fd7aeb5570934d3ca1fab3e5fa",
        "title": "寓居娄氏楼居",
        "author": "周行己",
        "content": "楼高云隠户，秋静月侵帏。\n旷宇涵天界，连山轴地机。\n宿鸦风叶乱，归牧笛声稀。\n身世浮云外，人生何所依。",
        "dynasty": "宋",
        "collection_info": null
    },
    {
        "uuid": "ee88453e3434043d806bcde33e81bc97",
        "title": "迁居柳市有感  其一",
        "author": "周行己",
        "content": "缅怀彭泽令，从借剡溪居。\n水漫众流会，山连夜径疏。\n闭关非避世，为道久忘书。\n乍惬幽栖趣，永欣尘鞅除。",
        "dynasty": "宋",
        "collection_info": null
    },
    {
        "uuid": "4d932773f6d8aa9bcdc0f5127502eb6a",
        "title": "迁居柳市有感  其二",
        "author": "周行己",
        "content": "罗含亦有宅，洲渚启柴门。\n未足拒风色，犹堪隔世喧。\n卜居空着论，毕娶讵忘言。\n且折薛中券，相从篱下樽。",
        "dynasty": "宋",
        "collection_info": null
    },
    {
        "uuid": "f2ee7a4f0a5c2af6a6fa71363631737e",
        "title": "卧病京师蒙少伊察院惠米因叙归怀奉呈",
        "author": "周行己",
        "content": "卧病逾三伏，辞乡已四年。\n故人分禄米，邻舍贷医钱。\n志业其如命，行藏休问天。\n吾归舟已具，老去合求田。",
        "dynasty": "宋",
        "collection_info": null
    },
    {
        "uuid": "8c8af21b1fec00ce2b101d63c7d6366b",
        "title": "再依前韵酬少伊",
        "author": "周行己",
        "content": "亦有南堤宅，栖迟可寄年。\n免从依庑赁，剩得买邻钱。\n为道难逢世，知吾独是天。\n小桥连里巷，行日话桑田。",
        "dynasty": "宋",
        "collection_info": null
    },
    {
        "uuid": "d20709f5f5bf0f6df618c9cf64e034a1",
        "title": "次少伊韵反招隠",
        "author": "周行己",
        "content": "我已逾衰齿，公犹小五年。\n少时能作赋，平日不言钱。\n风采桓公雅，诗情白乐天。\n朝纲方有頼，未可话归田。",
        "dynasty": "宋",
        "collection_info": null
    },
    {
        "uuid": "9599825754e6019a16cf9d10bf5d9d10",
        "title": "少伊察院再用年字韵宠示二篇辄復酬和一章陈德一章叙情  其一",
        "author": "周行己",
        "content": "恂恂许御史，清誉自初年。\n门绝苞苴使，家惟薪菜钱。\n文章名盖世，忠义力回天。\n不为儿孙计，何须僻处田。",
        "dynasty": "宋",
        "collection_info": null
    },
    {
        "uuid": "89af45c651aaf23726288ae92619433b",
        "title": "少伊察院再用年字韵宠示二篇辄復酬和一章陈德一章叙情  其二",
        "author": "周行己",
        "content": "咄咄休无頼，栖栖又一年。\n时从柱下史，独贷薛中钱。\n多病惟须药，长贫不怨天。\n归期无远道，犹滞稻粱田。",
        "dynasty": "宋",
        "collection_info": null
    },
    {
        "uuid": "4b76d0a69ce6305d123fb4023da51d66",
        "title": "雨后晨出荥泽道中寄嘉仲明府",
        "author": "周行己",
        "content": "宿雨郊原润，新晴禾黍香。\n天高晨气静，地阔野风凉。\n忽忽忧羣盗，悁悁怀故乡。\n摄官聊免死，何敢论行藏。",
        "dynasty": "宋",
        "collection_info": null
    },
    {
        "uuid": "2654cdf82e00e3489a1f7db5d4efef94",
        "title": "谢嘉仲相招寄居荥泽",
        "author": "周行己",
        "content": "已解陈蕃榻，仍留杜甫亭。\n饱闻期月政，愿受一廛氓。\n万事尊中酒，余年水上萍。\n依投知有地，流转任浮生。",
        "dynasty": "宋",
        "collection_info": null
    },
    {
        "uuid": "f08b80fd68eafd2834d4f0021c17bafc",
        "title": "送李子兴新第归宁",
        "author": "周行己",
        "content": "新恩好骥子，门户有辉光。\n昏宦通三世，山川共一方。\n拜亲今绿绶，传业自青缃。\n买宅如来此，相从及早凉。",
        "dynasty": "宋",
        "collection_info": null
    },
    {
        "uuid": "c8687982ef15ea9ce845d9984eabac4c",
        "title": "寄题江南李氏四照亭",
        "author": "周行己",
        "content": "闻道新亭好，开轩四望虚。\n葱葱佳气合，衮衮众山趣。\n野鸟来还去，浮云卷却舒。\n登临富幽兴，应不羡陶朱。",
        "dynasty": "宋",
        "collection_info": null
    },
    {
        "uuid": "d2b1f764f3bca39f58d29d691cd432b7",
        "title": "道中有感",
        "author": "周行己",
        "content": "皛皛平川静，晖晖寒食曛。\n连山荒白草，属地乱黄云。\n岁晚关心事，天边为客身。\n扁舟终不恶，奔走失吾真。",
        "dynasty": "宋",
        "collection_info": null
    },
    {
        "uuid": "fd430d7d2c4ee87fed42b1dfc1f11e21",
        "title": "次渠仅老韵四首  其一",
        "author": "周行己",
        "content": "痴拙时无用，归来老罢休。\n夜寒为客梦，岁晚异乡愁。\n鸟有南枝宿，川皆东海流。\n凭高望归路，云重失沧洲。",
        "dynasty": "宋",
        "collection_info": null
    },
    {
        "uuid": "2fac00dc91a9f37a808562e3dd7c7098",
        "title": "次渠仅老韵四首  其二",
        "author": "周行己",
        "content": "世事人情了，年华鬓髮侵。\n平生忧国泪，老去恋乡心。\n四壁家千里，三秋书万金。\n号寒小儿子，念汝故情深。",
        "dynasty": "宋",
        "collection_info": null
    },
    {
        "uuid": "1c81b5765b6915a3419c373e8f63ec4f",
        "title": "次渠仅老韵四首  其三",
        "author": "周行己",
        "content": "鸟暮已归宿，吾今行亦休。\n百年能几许，万事不胜愁。\n贫贱须行乐，功名可枕流。\n鲈鱼秋兴远，风起白苹洲。",
        "dynasty": "宋",
        "collection_info": null
    },
    {
        "uuid": "06d72541a6fac49ef45345e64899223f",
        "title": "次渠仅老韵四首  其四",
        "author": "周行己",
        "content": "忧患功名晚，尘劳岁月侵。\n愁来无与语，老去独伤心。\n不復周公梦，宁须季子金。\n题诗凭遣兴，情极恐言深。",
        "dynasty": "宋",
        "collection_info": null
    },
    {
        "uuid": "3d4d6e5c11cc02e5141dfedb645f55b0",
        "title": "次李荥泽韵",
        "author": "周行己",
        "content": "已罢仍侨寓，虽贫强客羞。\n閒居非素隠，高卧得清秋。\n故国今何在，他乡未免忧。\n为儒生用拙，老去更宜休。",
        "dynasty": "宋",
        "collection_info": null
    },
    {
        "uuid": "ba724c4736a2ebd0587735929da9cf28",
        "title": "宿大足寺",
        "author": "周行己",
        "content": "尘埃得古寺，突兀乱山中。\n迭径僧居僻，悬崖鸟道通。\n塞云常雨雪，山木自多风。\n万事浮生外，心花发暮钟。",
        "dynasty": "宋",
        "collection_info": null
    },
    {
        "uuid": "651035caaa632bcf464c461e0311b7fc",
        "title": "送左与言赴杭司录",
        "author": "周行己",
        "content": "艰难惟义重，去住各愁深。\n乔木迷归梦，孤帆伴客吟。\n相看忧国泪，独立望乡心。\n到日如无事，来书速寄音。",
        "dynasty": "宋",
        "collection_info": null
    },
    {
        "uuid": "1638f91553185266f40ed66e3f108350",
        "title": "晨至石碣院时丧女殡此院二首  其一",
        "author": "周行己",
        "content": "萧寺来人少，祇林过雨清。\n日光微破影，云色未全晴。\n久客嗟殊俗，中年哭后生。\n庭前空柏子，此意復谁明。",
        "dynasty": "宋",
        "collection_info": null
    },
    {
        "uuid": "781f92c640da93d79ef6b56a5f3277f2",
        "title": "晨至石碣院时丧女殡此院二首  其二",
        "author": "周行己",
        "content": "晓色初明野，云容尚隠林。\n蒿莱三径拙，鸟雀一枝深。\n忧患他乡泪，淹留故国心。\n平生丘壑趣，衰谢媿同襟。",
        "dynasty": "宋",
        "collection_info": null
    },
    {
        "uuid": "dc77e9b4eb735ceac2a2eb457d21b4c8",
        "title": "送王天粹登第归",
        "author": "周行己",
        "content": "王氏青箱学，名家千里驹。\n朝廷求士急，吾子应时须。\n上第人皆有，高才世久虚。\n别君谁暖眼，书信莫令疏。",
        "dynasty": "宋",
        "collection_info": null
    },
    {
        "uuid": "546f5423a676028dce8ff85e2dbb90d8",
        "title": "奉和林惠叔  其一",
        "author": "周行己",
        "content": "摄邑聊观政，无才可及人。\n案书捐吏役，檐日遂吾真。\n听说桑麻好，懽言雨露新。\n贫居愿时熟，聊试甑中尘。",
        "dynasty": "宋",
        "collection_info": null
    },
    {
        "uuid": "32dc146c602022fa5066befd95101c31",
        "title": "奉和林惠叔  其二",
        "author": "周行己",
        "content": "世间同大宅，何处是安居。\n卧地有知足，栖巢亦晏如。\n松楸怀旧隠，城市远先庐。\n衰病难堪责，交游喜渐疏。",
        "dynasty": "宋",
        "collection_info": null
    },
    {
        "uuid": "355115395a79c4825dc95e29959c6a95",
        "title": "书王仲元都巡城上小亭",
        "author": "周行己",
        "content": "王子吹箫处，孤城城上台。\n回回众山入，隠隠一川来。\n花草三春合，轩窗四面开。\n得官兼吏隠，端復谢尘埃。",
        "dynasty": "宋",
        "collection_info": null
    },
    {
        "uuid": "ef58e8efb522107b11d810dc98b28a73",
        "title": "原武丧女有感  其一",
        "author": "周行己",
        "content": "人世剎那顷，汝身能几秋。\n一生如梦了，万事盖棺休。\n年老不禁哭，夜长都是愁。\n弃置復弃置，千古共山丘。",
        "dynasty": "宋",
        "collection_info": null
    },
    {
        "uuid": "c8a331b824bfcc574bccf229240b9565",
        "title": "原武丧女有感  其二",
        "author": "周行己",
        "content": "飘零同逆旅，生死异前途。\n恩爱此生断，声容昨梦余。\n幻身今堕甑，戏事已陈刍。\n寂灭真为乐，劳劳得尔如。",
        "dynasty": "宋",
        "collection_info": null
    },
    {
        "uuid": "81b9cd39ead488e50ec251f3e2a2dc53",
        "title": "秋霁分韵得中字",
        "author": "周行己",
        "content": "清晚搔头望，晴天已不同。\n霁烟才冉冉，雨意却蒙蒙。\n为客艰难裏，思亲涕泪中。\n独凭心事在，倚杖看秋鸿。",
        "dynasty": "宋",
        "collection_info": null
    },
    {
        "uuid": "189b4fc7fd2fcf1f075a425287b591dd",
        "title": "春日郊行",
        "author": "周行己",
        "content": "野步春郊浄，佳游病眼开。\n风流可怜柳，零落不堪梅。\n水接仙舟泛，山纡俗驾回。\n归欤月已没，余兴更登台。",
        "dynasty": "宋",
        "collection_info": null
    },
    {
        "uuid": "cb9870f1d7d13ee88d57532e57338e1d",
        "title": "闻官军捷报呈彦升时仲",
        "author": "周行己",
        "content": "滞雨春惟冷，端忧夜更长。\n曲肱思已乱，如面世难防。\n捷报闻平寇，安书喜到乡。\n鹿门心未遂，谁与论行藏。",
        "dynasty": "宋",
        "collection_info": null
    },
    {
        "uuid": "4e09ffa8f2999b5220ccba2005f84f37",
        "title": "寿郡守",
        "author": "周行己",
        "content": "仙系苏门远，英流富绪长。\n胚胎潜间气，庭玉焕祥光。\n永日辉南陆，融风丽北堂。\n綵余长命缕，香剩浴兰汤。\n丹穴皆威凤，荆山必豫章。\n精神森秀发，器质俨温良。\n懿学传经济，嘉猷合赞襄。\n庆流多显赫，筮仕早腾骧。\n游刃无间剧，提衡绝否臧。\n高情熏爱日，劲节肃清霜。\n暂借朱轓出，行看皂纛扬。\n颂声喧道路，舆望属岩廊。\n时遇生申旦，官临指李乡。\n众真金阙奏，满郡玉炉香。\n强仕春秋富，昌朝事业芳。\n臣千君万寿，赓载济时芳。",
        "dynasty": "宋",
        "collection_info": null
    },
    {
        "uuid": "c5c293314ed4600da3af70e83d9d074b",
        "title": "原武祈雨有应呈诸同僚",
        "author": "周行己",
        "content": "嗷嗷忧旱魃，恳恳叩神祠。\n自疏官多旷，无辜岁莫饥。\n奇峰俄变黑，甘液遽如筛。\n雷电宁无物，风云自有师。\n荒郊回沃壤，荣穗发萎枝。\n摄邑乖为政，同僚实副时。\n民心惟礼义，邦本繫安危。\n食足无他事，恩余及我私。\n白看云子粒，滑想杜陵匙。\n拂拭莱芜甑，香炊定可期。",
        "dynasty": "宋",
        "collection_info": null
    },
    {
        "uuid": "610462ca172b86e47de9ec95fa20f3c0",
        "title": "寿沈守",
        "author": "周行己",
        "content": "三甲三壬五福俱，胸中落落贮琼琚。\n池塘芳草诗情远，富贵浮云世事疏。\n一郡寿炉熏爱日，层霄仙籍寄真书。\n君王万亿臣千亿，永作天官拱帝居。",
        "dynasty": "宋",
        "collection_info": null
    },
    {
        "uuid": "886e3e6fda22ef5d160824f82c4046f6",
        "title": "寿时相三首  其一",
        "author": "周行己",
        "content": "皇天佑德必生贤，尊主功高五帝前。\n岳骨昴精来间气，彭龄聃寿与遐年。\n远无忧患身先退，近有湖山乐更全。\n祇恐苍生须谢傅，每闻人诵衮衣篇。",
        "dynasty": "宋",
        "collection_info": null
    },
    {
        "uuid": "593ed266559561dd04d4da1941005384",
        "title": "寿时相三首  其二",
        "author": "周行己",
        "content": "每闻人诵衮衣篇，又值君臣庆会年。\n腊雪已先调鼎实，春风还是作霖天。\n经纶道自心源出，损益时随世变迁。\n当宁旰宵怀旧德，非公谁与济商川。",
        "dynasty": "宋",
        "collection_info": null
    },
    {
        "uuid": "34e49bba05a36371893a88bfd68c3ff6",
        "title": "寿时相三首  其三",
        "author": "周行己",
        "content": "非公谁与济商川，年德俱隆文武全。\n省事省官民自定，足兵足食务当先。\n烹鲜取治惟无扰，置器期安在不偏。\n公寿且千君且万，四方永永乐尧年。",
        "dynasty": "宋",
        "collection_info": null
    },
    {
        "uuid": "31018b6d27b9a35143cd377a22f0e0a5",
        "title": "次僧昙隠谢见临韵二首  其一",
        "author": "周行己",
        "content": "倦云小息五公山，来往扁舟胜据鞍。\n强饭未能追马革，寄餐端恐识猪肝。\n山泉周匝流清泚，古木森罗照屈蟠。\n独卧北窗怀太古，元无一物到门阑。",
        "dynasty": "宋",
        "collection_info": null
    },
    {
        "uuid": "ad413332d20868a883fbe2e84db784fe",
        "title": "次僧昙隠谢见临韵二首  其二",
        "author": "周行己",
        "content": "隐迹僧居无所为，蒲团曲几面清池。\n一身有累须三径，万物无私各四时。\n心与溪山相宛转，事随尘世漫纷披。\n山中不用诗招隠，已约施岩采紫芝。",
        "dynasty": "宋",
        "collection_info": null
    },
    {
        "uuid": "5607bcb7b382a8b71b74b41bd6d34989",
        "title": "几山出示阳桥唱和诸什窃慨英才之沈寂光景之流迈因两次其韵皆以少日为篇首一以赠监镇孙和仲一以赠知丞苗几山云  其一",
        "author": "周行己",
        "content": "少日称豪弓马场，时平不復戍渔阳。\n引杯看剑夜云黑，横槊赋诗寒日黄。\n霜落草枯閒战骑，位卑禄薄困征商。\n白头未试吴王妓，杨柳萧萧古道傍。",
        "dynasty": "宋",
        "collection_info": null
    },
    {
        "uuid": "acefc0f4fc2a7c2ab8ccd8891dea97a8",
        "title": "几山出示阳桥唱和诸什窃慨英才之沈寂光景之流迈因两次其韵皆以少日为篇首一以赠监镇孙和仲一以赠知丞苗几山云  其二",
        "author": "周行己",
        "content": "少日称豪笔砚场，一官家近住河阳。\n人情易变春云薄，世故饱谙秋鬓黄。\n寒日苍凉临迥野，浩歌悲壮激哀商。\n时平民乐官无事，醉倒题诗舞袖傍。",
        "dynasty": "宋",
        "collection_info": null
    },
    {
        "uuid": "aeb27c3381e7997f2037f4921d68c329",
        "title": "子固嘉夫相过观几山唱和",
        "author": "周行己",
        "content": "万事都将笑一场，不如载酒访高阳。\n冻消地面可怜绿，日暖杨枝无奈黄。\n尚德久从君子鲁，言诗仍有起予商。\n太平无事閒居乐，且醉高楼大道傍。",
        "dynasty": "宋",
        "collection_info": null
    },
    {
        "uuid": "e696e086db932311434643187b9daf79",
        "title": "再和子固",
        "author": "周行己",
        "content": "老年不入少年场，不似当时在洛阳。\n福善坡头回曳练，石家寺裏看姚黄。\n春风杨柳东西陌，古道楼台南北商。\n流落如今归未得，白头憔悴卷城傍。",
        "dynasty": "宋",
        "collection_info": null
    },
    {
        "uuid": "b8748a488ae17200e1a0c26f9571df4b",
        "title": "嘉夫再有冰玉交辉佳句復和酬报",
        "author": "周行己",
        "content": "烂烂双瞳掣电光，照人皮裏有秋阳。\n谁将鼠腊同苍璧，枉把盐车服乘黄。\n合有猷谋陈稷契，即看灏噩继周商。\n近来佳句惊人甚，敢并蒹葭玉树傍。",
        "dynasty": "宋",
        "collection_info": null
    },
    {
        "uuid": "aa4a922064df0270dcbb756a139dd96b",
        "title": "和李文叔见招",
        "author": "周行己",
        "content": "杜曲林泉可寄年，功名富贵有危颠。\n囊中佳句浑轻与，海内名方莫浪传。\n赤脚拏舟能楚些，明眸度曲解回旋。\n且过叔度留终日，未问他年骑锦鞯。",
        "dynasty": "宋",
        "collection_info": null
    },
    {
        "uuid": "582ef2950eafb0b555e28b76f555f13d",
        "title": "再和文叔",
        "author": "周行己",
        "content": "事业功名看百年，千杯醉墨谩张颠。\n关西夫子时方弃，稷下诸儒谁与传。\n契阔十年纔道旧，间关千里又言旋。\n飘萍断梗无根柢，愁唤羸童理破鞯。",
        "dynasty": "宋",
        "collection_info": null
    },
    {
        "uuid": "c2d07d8fbd71c374308b9d59947f0ff4",
        "title": "病中思归呈千之十七兄",
        "author": "周行己",
        "content": "白首遑遑谩世忧，我今问米下扬州。\n支离病骨难堪暑，浩荡归心不待秋。\n兵火雕零余故里，功名衰谢独扁舟。\n腐儒老死终无用，收拾纶竿好去休。",
        "dynasty": "宋",
        "collection_info": null
    },
    {
        "uuid": "adb8fed5f10ac040a7a385415bafcbcb",
        "title": "再用前韵趣归",
        "author": "周行己",
        "content": "故乡何处海东头，地尽东南最胜州。\n水陆归程几百驿，风尘回首恰三秋。\n无才北使能降敌，决意东归已办舟。\n去国不缘明主弃，只缘多病更宜休。",
        "dynasty": "宋",
        "collection_info": null
    },
    {
        "uuid": "d1318ef22481c3bdb3fbb68b3eb944ac",
        "title": "和孙德平病秋思归",
        "author": "周行己",
        "content": "春雨秋风无尽期，鸢飞鱼跃各天机。\n年光逝水催前浪，世事浮云换白衣。\n草木变衰知节改，田园芜没要吾归。\n人生万事惟心可，真处何妨世俗讥。",
        "dynasty": "宋",
        "collection_info": null
    },
    {
        "uuid": "9ca3b3a807eb0458f26787e4755e2b08",
        "title": "奉和知丞苗几山",
        "author": "周行己",
        "content": "陆沈僚底惘骙瞿，玩世滑稽常自如。\n鞍马犹堪供矍铄，功名谁復念居诸。\n胸怀金玉天知我，仕宦风波丞负予。\n尊酒夜阑听软语，清谈笑谑极羣书。",
        "dynasty": "宋",
        "collection_info": null
    },
    {
        "uuid": "9aa8da7343cb5db24ffd23bd78792b95",
        "title": "和使君闵雨",
        "author": "周行己",
        "content": "布谷催耕候已深，骄阳未肯化为霖。\n一年铃阁传斋禁，三月花时负赏心。\n空谷灵湫能奋响，丛祠古木已成阴。\n侏儒饱死浑无计，属耳颓墙听雨音。",
        "dynasty": "宋",
        "collection_info": null
    },
    {
        "uuid": "b3defcd81f9dabdf166fcb8aa70b5a62",
        "title": "次胡志衡韵",
        "author": "周行己",
        "content": "城北城南春渺然，幅巾藜杖望晴天。\n何须多事途穷哭，莫倚高才瓮下眠。\n渭水来从鸟鼠穴，陇山真接首阳巅。\n登临未尽牛羊下，安得羲和叱驭旋。",
        "dynasty": "宋",
        "collection_info": null
    },
    {
        "uuid": "5864ea4cc0cfd36f0bc2ad3189aeabf9",
        "title": "和蔡八十约同归",
        "author": "周行己",
        "content": "十年尘土送春衣，每见春风忆翠微。\n射策决科知已误，求田问舍早须归。\n人生岂料长身健，行李还应与愿违。\n遥望故山心独往，杖藜三嘆暮云飞。",
        "dynasty": "宋",
        "collection_info": null
    },
    {
        "uuid": "9f04a8f03fa647390d28bf8574093a76",
        "title": "再和蔡八十约归",
        "author": "周行己",
        "content": "闻说寻山意已清，况逢佳客作山行。\n百年心事同杯酒，万里春风出帝城。\n秋燕欲归栖集稳，春鸥无事往来轻。\n风流定是输陶谢，应笑痴人似步兵。",
        "dynasty": "宋",
        "collection_info": null
    },
    {
        "uuid": "1f0f9a64d1db02f39f374e69146cd2bb",
        "title": "兰溪驿",
        "author": "周行己",
        "content": "小雨滋春态，余花落晚香。\n扁舟还独往，谁与论行藏。",
        "dynasty": "宋",
        "collection_info": null
    },
    {
        "uuid": "7c0b7679f05f0af407946f072a33007f",
        "title": "姑射仙人",
        "author": "周行己",
        "content": "易简干坤理，和平兆庶情。\n谁知为帝力，万国自生成。",
        "dynasty": "宋",
        "collection_info": null
    },
    {
        "uuid": "47593de66781782750c3f0f0d5d02e56",
        "title": "鲁直帖",
        "author": "周行己",
        "content": "秀润瞻眉宇，清真接话言。\n端能愈吾疾，已觉意超然。",
        "dynasty": "宋",
        "collection_info": null
    },
    {
        "uuid": "f3de533af244084e06e3d0168dbf80db",
        "title": "李端叔帖",
        "author": "周行己",
        "content": "铁面黄犀骨，霜髭灿猬毛。\n晚年聊混俗，犹不废称豪。",
        "dynasty": "宋",
        "collection_info": null
    },
    {
        "uuid": "04470b6d3857ca8c591b50004cdee1f4",
        "title": "米元章帖",
        "author": "周行己",
        "content": "戏事刍陈子，浮生甑堕休。\n遗音余翰墨，人尚想风流。",
        "dynasty": "宋",
        "collection_info": null
    },
    {
        "uuid": "b6edc81a87f1f81a88d292f49e50f8ce",
        "title": "和丁忠节三首  其一",
        "author": "周行己",
        "content": "绝庐高隠白云间，德行人知是闵颜。\n侧席求贤新诏黑，肯教夫子久居山。",
        "dynasty": "宋",
        "collection_info": null
    },
    {
        "uuid": "f4b597188ccb9bb67aa64cf1510c486a",
        "title": "和丁忠节三首  其二",
        "author": "周行己",
        "content": "七十稀年几许閒，星星鬓髮半衰颜。\n寸心灰尽周公梦，不恋朝衣只恋山。",
        "dynasty": "宋",
        "collection_info": null
    },
    {
        "uuid": "8f782a5d5f03d0a6dee34c52abf663de",
        "title": "和丁忠节三首  其三",
        "author": "周行己",
        "content": "大儒出处自无心，调燮功高利物深。\n用舍行藏皆是道，不分朝市与山林。",
        "dynasty": "宋",
        "collection_info": null
    },
    {
        "uuid": "6d0cde18f27948db16398dceb850f0bb",
        "title": "送禅照大师四首  其一",
        "author": "周行己",
        "content": "海雁年年自往来，迢迢此去几时回。\n春风满路真消息，应是桃花处处开。",
        "dynasty": "宋",
        "collection_info": null
    },
    {
        "uuid": "b6527d06a8357d9617ff739e100f1910",
        "title": "送禅照大师四首  其二",
        "author": "周行己",
        "content": "千峰如画不安排，的的天然更莫猜。\n草碧花红春鸟叫，此中何处问如来。",
        "dynasty": "宋",
        "collection_info": null
    },
    {
        "uuid": "577a7357755b49cb81e87c623c126551",
        "title": "送禅照大师四首  其三",
        "author": "周行己",
        "content": "行行识取灵岩路，多少游人只么回。\n门前有箇擎天柱，千万归时带取来。",
        "dynasty": "宋",
        "collection_info": null
    },
    {
        "uuid": "9d63720cee95c9b6bdadbd3660e37211",
        "title": "送禅照大师四首  其四",
        "author": "周行己",
        "content": "脱却多年破草鞋，脚根步步踏如来。\n昔人根钝真堪笑，直待血流方始回。",
        "dynasty": "宋",
        "collection_info": null
    },
    {
        "uuid": "ce0f62cf90afdb766a4b6f9f3d4e3dce",
        "title": "知赵鼎臣赠吕令二首  其一",
        "author": "周行己",
        "content": "幕下胸中水镜寒，否臧定不失毫端。\n要知四海皆兄弟，莫作前人青白看。",
        "dynasty": "宋",
        "collection_info": null
    },
    {
        "uuid": "538931f17ac8f05491111f003a6a6ad3",
        "title": "知赵鼎臣赠吕令二首  其二",
        "author": "周行己",
        "content": "坐衙官似坐禅僧，万物风行自饮冰。\n纵解他心无所得，不知何处计才能。",
        "dynasty": "宋",
        "collection_info": null
    },
    {
        "uuid": "5b258f552b6bf527f10b26ae7047c631",
        "title": "偶书楷老帖后",
        "author": "周行己",
        "content": "楷公不见十三年，何处高谈洞下禅。\n禅裏相思无是处，不相思处有谁传。",
        "dynasty": "宋",
        "collection_info": null
    },
    {
        "uuid": "3d654205d3885eb08f857f24d2384537",
        "title": "春日五首  其一",
        "author": "周行己",
        "content": "送春小雨作轻凉，碧瓦鳞鳞动霁光。\n紫燕衔泥归旧屋，黄蜂采蜜度斜阳。",
        "dynasty": "宋",
        "collection_info": null
    },
    {
        "uuid": "951c8939abcf319f38e4fb1fcad9f2fd",
        "title": "春日五首  其二",
        "author": "周行己",
        "content": "小窗午枕梦初醒，特特来寻春径行。\n晴日暖风无俗客，岸巾柳底听新鶑。",
        "dynasty": "宋",
        "collection_info": null
    },
    {
        "uuid": "18cc2d3e891818fbb67a794393981c2f",
        "title": "春日五首  其三",
        "author": "周行己",
        "content": "蛱蝶寻花经竹过，蜘蛛结网趁丝行。\n檐前翻翼频来燕，叶底窥人欲去鶑。",
        "dynasty": "宋",
        "collection_info": null
    },
    {
        "uuid": "8d4db56684d964c746ac1fd79b4240b4",
        "title": "春日五首  其四",
        "author": "周行己",
        "content": "深院回廊春日长，晴丝冉冉暖浮光。\n五株恰似陶彭泽，满县愧尔潘河阳。",
        "dynasty": "宋",
        "collection_info": null
    },
    {
        "uuid": "00c11cdcd6de644b3f8fda1b0633a200",
        "title": "春日五首  其五",
        "author": "周行己",
        "content": "无頼春物恼人愁，百年心事信沈浮。\n何时买得会稽宅，蜡屐自作乌衣游。",
        "dynasty": "宋",
        "collection_info": null
    },
    {
        "uuid": "79950ce501049f442ebb2c26a38e65c0",
        "title": "元日同麻万纪王振叔行南寺五首  其一",
        "author": "周行己",
        "content": "正月一日思悠哉，水边尽日意迟回。\n岂无俗人一杯酒，不作区区城裏来。",
        "dynasty": "宋",
        "collection_info": null
    },
    {
        "uuid": "75a03368b656cd4bfda9645106449f6e",
        "title": "元日同麻万纪王振叔行南寺五首  其二",
        "author": "周行己",
        "content": "岸头欣欣木向荣，岸下涓涓春水生。\n晴日暖风无俗客，故寻野径逐溪行。",
        "dynasty": "宋",
        "collection_info": null
    },
    {
        "uuid": "7f39d9738f53963a203a022251814263",
        "title": "元日同麻万纪王振叔行南寺五首  其三",
        "author": "周行己",
        "content": "寒风昨夜动天起，春色今朝入眼浓。\n桥北斜斜柳垂绿，岸南细细草生茸。",
        "dynasty": "宋",
        "collection_info": null
    },
    {
        "uuid": "8eeb2300429f13ea261ff8f0b0bf1816",
        "title": "元日同麻万纪王振叔行南寺五首  其四",
        "author": "周行己",
        "content": "南寺桥头缓缓归，却来高阁更迟迟。\n水边白鹭双双立，树杪乌鸦箇箇飞。",
        "dynasty": "宋",
        "collection_info": null
    },
    {
        "uuid": "29cc6bb87b21f6aa4354e19f2663e636",
        "title": "元日同麻万纪王振叔行南寺五首  其五",
        "author": "周行己",
        "content": "出自西门入北门，南迴东转逐村村。\n轻黄浅绿饱经眼，却得归来细细论。",
        "dynasty": "宋",
        "collection_info": null
    },
    {
        "uuid": "a193786c355da5599081ea07a06f3d7b",
        "title": "哭吕与叔四首  其一",
        "author": "周行己",
        "content": "平生已作老蓝川，晚意贤关道可传。\n一篑未容当百涨，独将斯事着余篇。",
        "dynasty": "宋",
        "collection_info": null
    },
    {
        "uuid": "3cb281ac39b002c6cf9c3eb436ae0ee4",
        "title": "哭吕与叔四首  其二",
        "author": "周行己",
        "content": "淹留也復可疑人，不向清朝乞此身。\n芸阁校雠非苟禄，每回高论助经纶。",
        "dynasty": "宋",
        "collection_info": null
    },
    {
        "uuid": "293cef2f915d55f8c23026bced913666",
        "title": "哭吕与叔四首  其三",
        "author": "周行己",
        "content": "朝闻夕死事难明，不尽心源漫久生。\n手足启云犹是过，默然安得议亏成。",
        "dynasty": "宋",
        "collection_info": null
    },
    {
        "uuid": "ef8eb36e973781fcd33cb632e911914b",
        "title": "哭吕与叔四首  其四",
        "author": "周行己",
        "content": "朝廷依制起三王，叹惜真儒半已亡。\n犹有伊川旧夫子，飘然鹤髮照沧浪。",
        "dynasty": "宋",
        "collection_info": null
    },
    {
        "uuid": "86ff0b3472ad181f729be315e9746bed",
        "title": "睡起偶书二首  其一",
        "author": "周行己",
        "content": "晴日熏人午睡迷，轻舟小楫梦中归。\n觉来搔首窗前立，草绿花红燕子飞。",
        "dynasty": "宋",
        "collection_info": null
    },
    {
        "uuid": "4c6d55a5da3a86052e387d1dd1e18aaf",
        "title": "睡起偶书二首  其二",
        "author": "周行己",
        "content": "炉香一炷满床书，野杏山桃三四株。\n食罢睡余还独立，一身此外復何须。",
        "dynasty": "宋",
        "collection_info": null
    },
    {
        "uuid": "9403e947311fb8f1c8abf0f5be8a8f5d",
        "title": "潇湘暮雪",
        "author": "周行己",
        "content": "冻云垂地雪纷飞，日暮天寒雁已归。\n犹有江头问津者，不知此去欲何依。",
        "dynasty": "宋",
        "collection_info": null
    },
    {
        "uuid": "4dea102d38e38b88a5511fd1b4b2c37d",
        "title": "春闺怨三首  其一",
        "author": "周行己",
        "content": "春尽辽阳无信来，花奁鸾镜满尘埃。\n黄鶑恰恰惊人梦，欲到郎边却么回。",
        "dynasty": "宋",
        "collection_info": null
    },
    {
        "uuid": "c3d7923beb1b23d31648056a9cc6452c",
        "title": "春闺怨三首  其二",
        "author": "周行己",
        "content": "深院无人帘幕垂，漫裁白纻作春衣。\n停针忽忆当年事，羞见梁间燕子飞。",
        "dynasty": "宋",
        "collection_info": null
    },
    {
        "uuid": "17db5afb498ac9b3cf11fd39558a9b5c",
        "title": "春闺怨三首  其三",
        "author": "周行己",
        "content": "燕子引雏来去飞，杨花漠漠草萋萋。\n窗前睡起浑无绪，倚遍栏干日又西。",
        "dynasty": "宋",
        "collection_info": null
    },
    {
        "uuid": "f338c28c5df7c5662d6397f8b9945512",
        "title": "示负书",
        "author": "周行己",
        "content": "平生万卷漫多闻，一悟中庸得本真。\n从此尽将覆醤瓿，只于心地起经纶。",
        "dynasty": "宋",
        "collection_info": null
    },
    {
        "uuid": "64e9163867e44b7b8104b2753c630919",
        "title": "留题祇陀僧房",
        "author": "周行己",
        "content": "回舟小息取僧房，一枕春风意味长。\n江上鹁鸪啼雨罢，隔洲烟树日苍苍。",
        "dynasty": "宋",
        "collection_info": null
    },
    {
        "uuid": "e1977c6006fd1c431f07d0469bf7f2c7",
        "title": "从姚毅夫乞酒",
        "author": "周行己",
        "content": "春来不饮动经旬，空戴陶潜漉酒巾。\n风雨恼春愁独坐，提壶无事故撩人。",
        "dynasty": "宋",
        "collection_info": null
    },
    {
        "uuid": "22b513444801d8f25f3fa0ff8876bfd6",
        "title": "示提壶",
        "author": "周行己",
        "content": "藜杖芒鞋一幅巾，翛然无事可关身。\n一壶任醉春长在，南北东西作主人。",
        "dynasty": "宋",
        "collection_info": null
    },
    {
        "uuid": "d9855b00079f7eb30e50428391314da9",
        "title": "武陵烟雨",
        "author": "周行己",
        "content": "桃花流水武陵源，烟雨冥冥暗一川。\n试问山中避秦者，不知此景是何年。",
        "dynasty": "宋",
        "collection_info": null
    },
    {
        "uuid": "d538668a0241ccfb3b94b8481bfd39bc",
        "title": "次邢元辅知府韵二首  其一",
        "author": "周行己",
        "content": "飘零南北道，祇为草堂留。\n佳句堪排闷，端居正復愁。\n何年寻旧壑，无路借前筹。\n拟访乘槎客，真仙不可求。",
        "dynasty": "宋",
        "collection_info": null
    },
    {
        "uuid": "bac6f2977f2d447dabcd9b5129c70b4b",
        "title": "次邢元辅知府韵二首  其二",
        "author": "周行己",
        "content": "高斋连大厦，安隠客心舒。\n每发难逢笑，时翻未见书。\n艰难恩意重，零落旧游疏。\n欲买西河地，终焉此荷锄。",
        "dynasty": "宋",
        "collection_info": null
    },
    {
        "uuid": "fdd3f3fa809fe33fb852fb2c41075661",
        "title": "香炉峰",
        "author": "周行己",
        "content": "护国门前似匡阜，云峰路上认香炉。\n重重妄想虽堪嘆，也胜尘埃看画图。",
        "dynasty": "宋",
        "collection_info": null
    },
    {
        "uuid": "2d9c593d9d1aad52858a20c2ba1ad7d7",
        "title": "坡南塘",
        "author": "周行己",
        "content": "荥阳居士居罕出，高堂华厦安于山。\n人自垫溺岂关我，乃復辛苦事所难。\n徒杠未成天欲寒，风吹溱洧波漫漫。\n安得亟语贤刺史，刺史爱民如赤子。",
        "dynasty": "宋",
        "collection_info": null
    },
    {
        "uuid": "717e205e45fb6b2de5ed180bf6863a8f",
        "title": "古意",
        "author": "周行己",
        "content": "南山有玄豹，七日不下食。\n欲泽雨露洁，成彼文章饰。\n皮成为身菑，不如生羽翼。\n只愁羽翼成，復遭罗且弋。",
        "dynasty": "宋",
        "collection_info": null
    },
    {
        "uuid": "039a8eeed22170f807d00d0d876fd7e6",
        "title": "钟离中散草书",
        "author": "周行己",
        "content": "学书如学禅，心悟笔自到。\n若非贤达人，安能字画妙。\n鸟迹不必传，篆籀亦异好。\n草圣实奇伟，变化不可料。\n张颠号神特，酒酣一脱帽。\n要识善用心，乃知皆同调。\n近世有钟离，笔力绝能绍。\n不必卫夫人，自是过逸少。\n浩如观波澜，划见鲸尾掉。\n宛转或游龙，突兀忽峰峭。\n精逸一何有，信是得其奥。\n岂但挥端毫，亦足见风操。",
        "dynasty": "宋",
        "collection_info": null
    },
    {
        "uuid": "a1a75c2193f32dd46fd490ca61c75ef5",
        "title": "出都门",
        "author": "周行己",
        "content": "攘攘宇宙内，经营固多端。\n有求皆劳生，此身岂能安。\n艰难出都门，所历百辛酸。\n秣马临远道，欲去復盘桓。\n久客人情深，决别泪汍澜。\n亲知无别语，劝我但加餐。\n去去忍回首，西望路漫漫。\n缅怀白云下，矫首时独看。\n平生扁舟兴，来此事征鞍。\n来时颜色好，归时衣裳宽。\n上马不能恨，下马不敢嘆。\n但愿还家乐，不辞行路难。",
        "dynasty": "宋",
        "collection_info": null
    },
    {
        "uuid": "96e8fcd1504b229d0f2a28ffa2064d91",
        "title": "题永宁传舍",
        "author": "周行己",
        "content": "浩浩车马迹，往来各有求。\n而我亦何为，行役不得休。\n惊风吹沙砾，草木春不柔。\n荒山相经互，渭水日悠悠。\n下马古驿亭，开轩竹修修。\n飒飒爽气入，得慰征途忧。\n移床取一息，摵摵如清秋。\n永愿息鞍马，何当具扁舟。\n我生湖海间，筑居必清幽。\n城南五亩宅，山高水亦流。\n家园千木奴，不贵万户侯。\n既输东皋税，一饱亦易谋。\n藐然尘嚣外，荣贵如浮沤。\n咄咄狂痴子，胡为此淹留。",
        "dynasty": "宋",
        "collection_info": null
    },
    {
        "uuid": "09514a9531726823613b3f1da0eacf2f",
        "title": "谢黄袭明吴君宝见访",
        "author": "周行己",
        "content": "平生敬爱人，经月不一面。\n出处各有道，淡泊终所愿。\n避喧繁台寺，稍息奔走贱。\n岂是蒋诩人，佳客来不倦。\n不责礼数优，草草具盘馔。\n为歌朱丝弦，知音我所恋。\n日暮翩然去，思君情如綫。\n乘兴还一来，慎莫比秋扇。",
        "dynasty": "宋",
        "collection_info": null
    },
    {
        "uuid": "ced24b1db7d68642695e8374dca0f6de",
        "title": "送王六簿康朝之长安",
        "author": "周行己",
        "content": "君官洛水北，门前是官路。\n官路尘土多，君行向何处。\n晨朝束行李，西望长安树。\n惨惨寒风吹，行人不敢顾。\n古来行路难，君行慎许与。\n故人日已新，新人即復故。",
        "dynasty": "宋",
        "collection_info": null
    },
    {
        "uuid": "71030e79d5605a03843c3e4d730232f2",
        "title": "次韵张才叔蔡天復詹持国二月一日同步城南",
        "author": "周行己",
        "content": "人生本自得，苦为百虑疚。\n穷年灯火窗，鬰没令人瘦。\n方春万物作，欣欣共晴昼。\n步履聊出郭，疏散忘隘陋。\n当时二三子，来往心疏透。\n欢然共携手，住处同一簉。\n弱柳分已绿，小桃红欲溜。\n细草软宜籍，急流清可潄。\n杯倾野桥边，酒从村店售。\n脱帽看晴云，击木杂鸣咮。\n或静欲寂默，或狂忽腾蹂。\n野老愕僵仆，村童怪惊走。\n恐是天上仙，无乃人间秀。\n潇洒羲皇上，磊落汉庭右。\n日暮欲返步，已行更引脰。\n此会得真率，他时涣邂逅。",
        "dynasty": "宋",
        "collection_info": null
    },
    {
        "uuid": "dca95db1d2f07c2af3456eb618faf6e3",
        "title": "次韵林千之秋夜见怀",
        "author": "周行己",
        "content": "清夜炯不寐，虚窗入圆璧。\n鸿雁正南飞，庭柯已改色。\n四运无停景，欻见节序隔。\n百物自穰穰，吾心自寂寂。\n秋物本何悲，君悲当自适。\n楚玉非达士，泪苦为秋滴。\n不如陶渊明，浊醪度晨夕。\n以兹俟君子，须要生理得。\n一饮置君忧，再饮□君□。\n我感知己分，为子豁丹臆。",
        "dynasty": "宋",
        "collection_info": null
    },
    {
        "uuid": "0ac9150e4b129b5942268fe4cd0612b1",
        "title": "述忆二十韵奉赠段公度欧阳元老",
        "author": "周行己",
        "content": "少小从结髮，读书怀古人。\n年未十四五，出走京洛尘。\n当时黉堂士，教我文章新。\n气格一入俗，至今不復振。\n病骥思逸足，鞭策伤苦辛。\n切云漫崔嵬，惭愧席上珍。\n迩来二三子，论交偶情亲。\n以我忘疵贱，所得皆凤麟。\n念我勤服义，嘉我能仁亲。\n故此倾丹臆，诲我日谆谆。\n论诗到平淡，文师韩子纯。\n学道贵能行，卓尔非因循。\n生平志已定，不復顾狺狺。\n脱略尘累絷，逝将游广津。\n一披雾豹姿，豁然开我神。\n人生贵相知，愿言结近宾。\n颇恨相得晚，甚知二子真。\n乐此臭味同，缔好期终身。",
        "dynasty": "宋",
        "collection_info": null
    },
    {
        "uuid": "ed8f49c948bac1b784fa2648187fbf3b",
        "title": "巫山高",
        "author": "周行己",
        "content": "谁谓巫山高，朝言暮可期。\n而我有所思，邂逅藐无时。\n谁能心似石，见此月如眉。\n款款琴上声，此意人讵知。",
        "dynasty": "宋",
        "collection_info": null
    },
    {
        "uuid": "cad511f9b3b79560f2ef131e96a3eff8",
        "title": "有所思",
        "author": "周行己",
        "content": "春风应应至，寸草亦知时。\n人生非木石，谁能无所思。\n桃花乱愁眼，柳叶忆蛾眉。\n所思良不遂，愿言何可期。",
        "dynasty": "宋",
        "collection_info": null
    },
    {
        "uuid": "04c5e0e509251a9f479b9d6d52bd50ee",
        "title": "重游仙岩",
        "author": "周行己",
        "content": "此地一为别，风尘歧路赊。\n登临原有待，岩谷更重华。\n石窦寒凝髓，虹梁迥缀霞。\n仙源端可狎，飞辔绕林涯。",
        "dynasty": "宋",
        "collection_info": null
    },
    {
        "uuid": "29ad78973ac926e65b0a15552f481183",
        "title": "美人曲",
        "author": "周行己",
        "content": "美人娟娟似秋月，宫中女儿嫉欲杀。\n恶言忽入恩爱移，自是君王不情察。\n深宫夜冷调秦筝，曲曲翻成哀怨声。\n愿得风吹落君耳，回心照妾相思情。",
        "dynasty": "宋",
        "collection_info": null
    }
]