[
    {
        "title": "大暑松下卧起二首  其一",
        "author": "陈天瑞",
        "content": "迅翻趋炎歊，高标閟幽雅。\n隐士何所营，茇之清荫下。\n故居禾黍生，帡幪若大厦。\n熟卧南风边，飞梦游虞夏。\n五絃天上鸣，击壤歌满野。\n起来记遗音，析薪有樵者。",
        "dynasty": "宋",
        "collection_info": null
    },
    {
        "title": "大暑松下卧起二首  其二",
        "author": "陈天瑞",
        "content": "炎威一何骄，不有商飇惨。\n苍茫云海路，飞龙不可览。\n我本灌园人，昔乃从铅椠。\n万事已灰心，十载空尝胆。\n亭亭松篁边，小池开菡萏。\n芬清泥自污，根固波徒撼。\n终日哦其间，一卧寂百感。\n相期晚节香，看此秋容淡。",
        "dynasty": "宋",
        "collection_info": null
    },
    {
        "title": "月岩",
        "author": "陈天瑞",
        "content": "怪石堆云矗太宗，女娲炼出广寒宫。\n一轮常满阴晴见，万古无亏昼夜同。\n捣药声繁驱白兔，漏天孔正透清风。\n光明自照如来境，肯学嫦娥西復东。",
        "dynasty": "宋",
        "collection_info": null
    }
]