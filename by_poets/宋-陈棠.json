[
    {
        "uuid": "7f99743afdfda4e02b277eecf9cb0f0f",
        "title": "晚步",
        "author": "陈棠",
        "content": "晚步沙头倚小晴，南山正与暮云横。\n栖鸦啼处野烟合，飞鸟去边孤月生。\n树暗风微花气度，溪深雨涨水痕平。\n夜阑衣湿迷归路，彷佛前村灯火明。",
        "dynasty": "宋",
        "collection_info": null
    },
    {
        "uuid": "982c5447e9b11fade380076bafbed61c",
        "title": "建炎丞相成国吕忠穆公退老堂  其一",
        "author": "陈棠",
        "content": "黄閤雍容静塞尘，凌烟功就便抽身。\n三年暂别长安日，五亩来追独乐春。\n槐鼎政须还国老，溪山聊且慰骚人。\n似闻天语传中使，行告廷臣设九宾。",
        "dynasty": "宋",
        "collection_info": null
    },
    {
        "uuid": "56fd82873fc03e4238dbb1098edf2e1c",
        "title": "建炎丞相成国吕忠穆公退老堂  其二",
        "author": "陈棠",
        "content": "解组归来万事休，买茅初葺一堂幽。\n绿筠晓月摇苍佩，红树春风散綵斿。\n鸥鹭心情虽退志，麒麟图画尚追求。\n行看驰驲趋丹陛，趁取閒时秉烛游。",
        "dynasty": "宋",
        "collection_info": null
    },
    {
        "uuid": "3d40ed9de048d33a4a06b4b05fc11422",
        "title": "登帢帻峰",
        "author": "陈棠",
        "content": "云碍虚檐日，风号老木秋。\n山城围晚翠，江槛俯寒流。\n世事悲苍狗，生涯付白鸥。\n烟尘犹在眼，浑欲不胜愁。",
        "dynasty": "宋",
        "collection_info": null
    }
]