[
    {
        "uuid": "469e50ce4691c3e47888723c6cac1aaf",
        "title": "炼丹观",
        "author": "黄甲",
        "content": "天地为炉变化间，丹砂点石石成丹。\n丹成遗竈空陈迹，留与高人图画看。",
        "dynasty": "宋",
        "collection_info": null
    },
    {
        "uuid": "dd427d93f9e373fcb22fd71024dd2756",
        "title": "石城峰",
        "author": "黄甲",
        "content": "岧峨第二石城峰，雉堞天然不费工。\n妙典飞昇何处是，城头咫尺紫霞宫。",
        "dynasty": "宋",
        "collection_info": null
    },
    {
        "uuid": "44d4a464d73f6ab9f5d8380d6cbb7091",
        "title": "桂林峰",
        "author": "黄甲",
        "content": "第八峰高是桂林，安期曾度马明生。\n箇中自有通仙路，拂袖天香影裏行。",
        "dynasty": "宋",
        "collection_info": null
    },
    {
        "uuid": "2d609a0a001979beea3322611d62138c",
        "title": "第七渡",
        "author": "黄甲",
        "content": "仙源七渡更流长，鹅管瓶头滴乳香。\n触处岩前如雨泻，举瓢挹处讶天浆。",
        "dynasty": "宋",
        "collection_info": null
    },
    {
        "uuid": "b2080bd5ff9f4ff83538c2b4a758fe92",
        "title": "第八渡",
        "author": "黄甲",
        "content": "八渡凉生五月秋，琼花六出似浮沤。\n掬来睥睨真如雪，不觉轻寒动玉楼。",
        "dynasty": "宋",
        "collection_info": null
    },
    {
        "uuid": "d9afdcf3be634b762a461f15d6858eed",
        "title": "永福寺",
        "author": "黄甲",
        "content": "永福丛林古道场，烟霞深处白云堂。\n木鱼堂下常虚设，击动龙王无处藏。",
        "dynasty": "宋",
        "collection_info": null
    },
    {
        "uuid": "f0a4fe955f96f6ca171df797b83077e0",
        "title": "鲁女观",
        "author": "黄甲",
        "content": "见说当年鲁女冠，长年向此饵金丹。\n一朝羽化无人识，野鹤孤猿绕紫坛。",
        "dynasty": "宋",
        "collection_info": null
    },
    {
        "uuid": "2a684f9fa8ed45b160cecc3a34a65d1c",
        "title": "玉管岩",
        "author": "黄甲",
        "content": "桥山往日葬衣冠，玉管深藏在此山。\n料得当时十二牧，也随龙驾到其间。",
        "dynasty": "宋",
        "collection_info": null
    },
    {
        "uuid": "d88dd1d405b2fa10c25d1dfe61b69fa6",
        "title": "月帔岩",
        "author": "黄甲",
        "content": "仙翁骑鹤上青冥，月帔空留松桂林。\n遮断世尘无点污，横拖一抹翠烟深。",
        "dynasty": "宋",
        "collection_info": null
    },
    {
        "uuid": "fedfc000f4efb4fc53434b745b85ac12",
        "title": "羊权山",
        "author": "黄甲",
        "content": "闻道仙人萼绿华，曾来此地访仙家。\n青衣数十随行处，环佩纷纷香雾车。",
        "dynasty": "宋",
        "collection_info": null
    },
    {
        "uuid": "9a3530c0bf58f1e2beb3307eddba1381",
        "title": "白孩儿莲",
        "author": "黄甲",
        "content": "玉质冰姿出淤泥，花间朶朶簇孩儿。\n不因洁白身清凈，安得灵根孕九疑。",
        "dynasty": "宋",
        "collection_info": null
    },
    {
        "uuid": "14492149d152707f5f411089819a98db",
        "title": "龙鬚草",
        "author": "黄甲",
        "content": "龙卧寒潭漾碧虚，风云变化只须臾。\n奋髯骧首无人问，错认岩头草似鬚。",
        "dynasty": "宋",
        "collection_info": null
    }
]