[
    {
        "uuid": "aa49f18416833543f76e02acbfcd0d86",
        "title": "李伯纪丞相挽诗  其一",
        "author": "赵令衿",
        "content": "道大终为累，功高反被疑。\n恨无长日月，宝此大蓍龟。\n鼓咽空山暮，风酸落木悲。\n弔丧哀不及，頼有哭公诗。",
        "dynasty": "宋",
        "collection_info": null
    },
    {
        "uuid": "0bdd6fb00cf0698c7e397e6583719e25",
        "title": "李伯纪丞相挽诗  其二",
        "author": "赵令衿",
        "content": "相位期三入，人心望一新。\n名称高世表，器识自天真。\n孰谓仁人寿，空怜吾道贫。\n彼苍如有意，应百赎其身。",
        "dynasty": "宋",
        "collection_info": null
    },
    {
        "uuid": "6845cde1798b6cdfb2b6e7508fc546b0",
        "title": "李伯纪丞相挽诗  其三",
        "author": "赵令衿",
        "content": "气量吞云梦，风流冠习池。\n致君虽素定，济众未全釐。\n傒望金瓯诏，俄摧玉树枝。\n天心殊莫晓，神物失扶持。",
        "dynasty": "宋",
        "collection_info": null
    },
    {
        "uuid": "8f65819bdb8feab13c8db903fb2eca4a",
        "title": "李伯纪丞相挽诗  其四",
        "author": "赵令衿",
        "content": "鲸路心犹望，龙门迹已荒。\n楼成上霄汉，书拟奏明光。\n贱子无贤誉，先生独荐扬。\n凛然生气在，谁谓哲人亡。",
        "dynasty": "宋",
        "collection_info": null
    },
    {
        "uuid": "228af7bf5ffbb1ee7b98d03f455936bd",
        "title": "泉南花木",
        "author": "赵令衿",
        "content": "偶然游宦刺桐城，两见南熏荔子生。\n欲别北楼还小立，留题云榭岂无情。",
        "dynasty": "宋",
        "collection_info": null
    },
    {
        "uuid": "5a951cc238975af4ca6ea6252950294f",
        "title": "赠鹅湖上人",
        "author": "赵令衿",
        "content": "三年四度到鹅湖，山水娱人道不孤。\n最是可人快心目，晓风残月弄菰蒲。",
        "dynasty": "宋",
        "collection_info": null
    }
]