[
    {
        "uuid": "56be1d1a5e445fa1bc1a0bc2e0a1fc6b",
        "title": "喜迁莺 升平无际",
        "author": "江汉",
        "content": "升平无际。\n庆八载相业，君臣鱼水。\n镇抚风棱，调燮精神，合是圣朝房魏。\n凤山政好，还被画毂朱轮催起。\n按锦辔。\n映玉带金鱼，都人争指。\n丹陛。\n常注意。\n追念裕陵，元佐今无几。\n绣衮香浓，鼎槐风细。\n荣耀满门朱紫。\n四方具瞻师表，尽道一夔足矣。\n运花笔，又管领年年，烘春桃李。",
        "dynasty": "宋",
        "collection_info": null
    }
]