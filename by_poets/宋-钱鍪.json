[
    {
        "uuid": "1c97997c7659c6df746331ccd46fab5f",
        "title": "次袁尚书巫山十二峰二十五韵",
        "author": "钱鍪",
        "content": "文昌仙伯天人姿，爱山寻胜如书痴。\n忽摩台符历参井，麾幢泝峡春迟迟。\n山林川后总效职，万壑千岩俱献奇。\n就中巫山绝雄胜，插天紫翠相参差。\n神妃来下佩声远，驻此名地相安之。\n峰旋地转自前后，屹立万马如追随。\n两山有川幻天巧，禹功到此神应疲。\n仰天照眼如匹练，舟行电掣翻云旗。\n迅帆竞惜峰峦过，艅艎望眼裳褰帷。\n悬崖下有欲落石，古木上有参天枝。\n龙登鹤聚仙既集，云昇雨暗天如低。\n从来三峡号至险，高牙稳泛如游嬉。\n扬旌一览天下胜，词源倒峡知优为。\n尝闻奇观天亦惜，遇贤辄与因其时。\n少陵遇此虽穷寂，妙语惊人多在兹。\n雕镌万象发天閟，衙官屈宋声争驰。\n公今曳履星辰上，调元妙手行将施。\n天教来作东道主，欢声和气生江湄。\n公来顿觉雪山重，青城增气联峨眉。\n首驱巫阳入新句，一洗前作堪解颐。\n英词从此徧蜀道，迥出尘表无纤缁。\n尝忧此地难久驻，转首绝境成嗟嘻。\n直欲使拂素练图翠嶷，写松峦起云之状，模翠屏栖凤之嵋。\n终朝诵公有声画，却来看此无声诗。",
        "dynasty": "宋",
        "collection_info": null
    }
]