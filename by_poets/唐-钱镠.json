[
    {
        "title": "排衙石诗刻（幷序）",
        "author": "钱镠",
        "content": "□□□□□□□，□南一剑定长鲸。\n□□□□□□□，□帝匡扶立正声。\n□□□□□□□，□辉争不伏神明。\n□□□□□□□，□建瑶坛玉京。\n□□□□□□□，□□常爇不曾停。\n□□□□□□□，□□恆传宝藏经。\n□□□□□□□，□□今为显真灵。\n□□□□□□□，□□□来镇上清。\n（见《两浙金石志》。\n）（见《两浙金石志》卷四。\n《六艺之一录》卷一一○收此诗，第二句「□南」作「东南」，第六句「伏神明」作「仗神明」。\n）（〖1〗阮元《两浙金石志》跋：「右诗刻在钱唐县鳯凰山排衙石上。\n前刻新的序十行，行书，径一寸，文多磨灭。\n序后一行仅存王字，当是武肃系衔。\n诗则七言八韵，共九行，十六句，上半截亦阙。\n按《咸淳临安志》云：『旧传钱武肃王凿山，见怪石排列两行，如从卫拱立趋向，因名排衙石，及刻诗石上。\n』即谓此也，惜其文未载。\n《十国春秋》云：『武肃暇时，命诸子讽诵诗赋，或以所制诗赐丞相将吏，亦间能书写画墨竹，然不以呫哔废正务。\n』是武肃性躭吟咏，此刻可以窥见一斑。\n其书亦刚劲有法度。\n」）。",
        "dynasty": "唐",
        "collection_info": null
    },
    {
        "title": "青史楼引宾从同登",
        "author": "钱镠",
        "content": "云阁霞轩别构雄，下窥疆宇壮吴宫。\n洪涛日日来沧海，碧嶂联联倚太穹。\n志仗四征平逆孽，力扶三帝有褒崇。\n如今分野无狼孛，青史楼标定乱功。",
        "dynasty": "唐",
        "collection_info": null
    },
    {
        "title": "石镜山（幷序）",
        "author": "钱镠",
        "content": "丱岁遨游在此山，曾惊一石立山前。\n未能显瑞披榛莽，盖为平凶有岁年。\n昨返锦门停驷马，遂开灵岫种青莲。\n三吴百粤兴金地，永与军民作福田。",
        "dynasty": "唐",
        "collection_info": null
    },
    {
        "title": "筑塘",
        "author": "钱镠",
        "content": "天分浙水应东溟，日夜波涛不暂停。\n千尺巨堤衝欲裂，万人力御势须平。\n吴都地窄兵师广，罗剎名高海众狞。\n为报龙神幷水府，钱塘且借作钱城。\n（〖1〗《全唐诗》卷八据《吴越备史》收「传语龙王并水府，钱塘借与筑钱城」二句。\n）。",
        "dynasty": "唐",
        "collection_info": null
    },
    {
        "title": "九日同羣僚登高（幷序）",
        "author": "钱镠",
        "content": "淡荡晴晖杂素光，碧峯遥衬白云长。\n好看塞雁归南浦，宜听砧声捣夕阳。\n满野旌旗皆动色，千株橘柚尽含芳。\n锦袍分赐功臣后，因向龙山醉羽觞。",
        "dynasty": "唐",
        "collection_info": null
    },
    {
        "title": "功臣堂（幷序）",
        "author": "钱镠",
        "content": "今夕虽非丰沛酒，醪觥同醉洽吾乡。\n两邦父老趋旌府，百品肴羞宴桂堂。\n宝剑已颁王礼盛，锦衣重带御炉香。\n越王册后封吴王，大国宣恩达万方。",
        "dynasty": "唐",
        "collection_info": null
    },
    {
        "title": "上元夜次序平江南",
        "author": "钱镠",
        "content": "四朝双母显真封，古往今来事一同。",
        "dynasty": "唐",
        "collection_info": null
    },
    {
        "title": "西园产芝",
        "author": "钱镠",
        "content": "五纪尊天立霸基，八方隣国尽相知。\n兴吴定越崇王道，殄物平凶建国仪。\n忽有灵根彰瑞应，皆由和气感明祗。\n休言汉代芝房异，今日吾邦事更奇。",
        "dynasty": "唐",
        "collection_info": null
    },
    {
        "title": "罗汉寺偶题",
        "author": "钱镠",
        "content": "九夏听蝉吟，已知秋气临。\n高梧上明月，深巷捣寒砧。\n好对吴山秀，宜观浙水深。\n一登灵鹫阁，宝地胜黄金。\n。",
        "dynasty": "唐",
        "collection_info": null
    },
    {
        "title": "和高僧惠韵",
        "author": "钱镠",
        "content": "岚高照目前，山下有蒙泉。\n云阁连天际，银河傍斗边。\n凉风宜散暑，清景好安禅。\n况是江山固，崇墉保万年。",
        "dynasty": "唐",
        "collection_info": null
    },
    {
        "title": "造寺保民",
        "author": "钱镠",
        "content": "百谷收成届应钟，南方景象喜重重。\n三秋甘泽烟尘息，四序和风气色浓。\n播种勤耕盈廪庾，兆民兴让洽温恭。\n广崇至道尊三教，盖为生灵奉圣容。",
        "dynasty": "唐",
        "collection_info": null
    },
    {
        "title": "秋景",
        "author": "钱镠",
        "content": "三秋才到退炎光，二曜分晖照四方。\n解使金风催物象，能教素节运清凉。\n天垂甘泽朝朝降，地秀佳苗处处香。\n率土吾民成富庶，虔诚稽颡荷穹苍。",
        "dynasty": "唐",
        "collection_info": null
    },
    {
        "title": "百花亭题梅二首 一",
        "author": "钱镠",
        "content": "秾华围里万株梅，含蕊经霜待雪催。\n莫讶玉颜无粉态，百花中最我先开。",
        "dynasty": "唐",
        "collection_info": null
    },
    {
        "title": "百花亭题梅二首 二",
        "author": "钱镠",
        "content": "吴山越岫种寒梅，玉律含芳待候催。\n为应阳和呈雪貌，游蜂难觉我先开。",
        "dynasty": "唐",
        "collection_info": null
    },
    {
        "title": "和太师藴让韵",
        "author": "钱镠",
        "content": "罗汉亲崇建法台，龙峯凤岭四山隈。\n游人借问禅门路，还道吴王为佛开。",
        "dynasty": "唐",
        "collection_info": null
    },
    {
        "title": "题罗隐壁",
        "author": "钱镠",
        "content": "特到儒门谒老莱，老莱相见意徘徊。\n黄河信有澄清日，后代应难继此才。\n（以上《吴越钱氏传芳集》）（〖1〗钱泳案：「《吴越备史》云：『隐寝疾，王亲临抚问。\n因题其壁云：「黄河信有澄清日，后代应难继此才。\n」隐起而续末句云：「门外旌旗屯虎豹，壁间章句动风雷。\n」由是以红纱罩覆于其上。\n』」）。",
        "dynasty": "唐",
        "collection_info": null
    },
    {
        "title": "隐岳洞（在石城山，五代时有隐岳寺）",
        "author": "钱镠",
        "content": "百尺金容连翠岳，三层宝阁倚青霄。\n手炉香暖申卑愿，愿降殊祥福帝尧。\n（万历《新昌县志》三）。",
        "dynasty": "唐",
        "collection_info": null
    },
    {
        "title": "浮石寺",
        "author": "钱镠",
        "content": "滟滟霞光映碧流，潭湾深处有龙湫。\n危楼百尺临江渚，石在波心千古浮。\n（见同治十一年刊区作霖纂《余干县志》卷十八。\n）。",
        "dynasty": "唐",
        "collection_info": null
    },
    {
        "title": "题罗昭谏新建小楼二绝 一",
        "author": "钱镠",
        "content": "结构叨凭柱石材，敢期幢盖此徘徊。\n阳春曲调高难和，尽日焚香倚隗台。",
        "dynasty": "唐",
        "collection_info": null
    },
    {
        "title": "题罗昭谏新建小楼二绝 二",
        "author": "钱镠",
        "content": "玳簪珠履愧菲材，时凭栏干首重回。\n只待淮妖剪除后，别倾巵酒贺行台。\n（清嘉庆刊本《诚应武肃王集》卷四。\n）。",
        "dynasty": "唐",
        "collection_info": null
    },
    {
        "title": "巡衣锦军制还乡歌",
        "author": "钱镠",
        "content": "三节还乡兮挂锦衣，碧天朗朗兮爱日晖。\n功成道上兮列旌旗，父老远来兮相追随。\n家山乡眷兮会时稀，今朝设宴兮觥散飞。\n斗牛无孛兮民无欺，吴越一王兮驷马归。",
        "dynasty": "唐",
        "collection_info": {
            "collection": "御定全唐诗",
            "volume": "卷八"
        }
    },
    {
        "title": "没了期歌",
        "author": "钱镠",
        "content": "没了期，没了期，营基才了又仓基。\n没了期，没了期，春衣才了又冬衣。",
        "dynasty": "唐",
        "collection_info": {
            "collection": "御定全唐诗",
            "volume": "卷八"
        }
    },
    {
        "title": "句",
        "author": "钱镠",
        "content": "须将一片地，付与有心人。\n黄河信有澄清日，后代应难继此才。\n传语龙王并水府，钱塘借与筑钱城。",
        "dynasty": "唐",
        "collection_info": {
            "collection": "御定全唐诗",
            "volume": "卷八"
        }
    }
]