[
    {
        "uuid": "7cba19dc64ec39f249ff8d416b1c37c2",
        "title": "礲岩",
        "author": "林岊",
        "content": "尝闻仙人渡海术，授以尺杖如飞龙。\n凭虚闭目不敢瞬，波涛汹涌喧天风。\n兹岩山窟飞海岸，直扫一涧声何雄。\n瞑行千步水入耳，明探万壑云生胸。\n嵚崖滴乳芝玉脆，剜穴喷水莲腮红。\n神仙缥缈在何许，心平意定天为通。\n此行况復匪游戏，出门借问春耕农。",
        "dynasty": "宋",
        "collection_info": null
    },
    {
        "uuid": "83760e0089e67150d6f279deb9c27528",
        "title": "波斯岩",
        "author": "林岊",
        "content": "何物波斯有此岩，岩前岩后着深潭。\n双猊顾母鱼鳞脊，峙阙迎宾玉笋簪。\n立塑崩崖天入牖，垂缨宝盖佛留龛。\n使君劝课亲来此，谩与邦人父老谈。",
        "dynasty": "宋",
        "collection_info": null
    },
    {
        "uuid": "9bafc4b3d8466f2f4110c7961f8a7515",
        "title": "青田岩",
        "author": "林岊",
        "content": "老鹤回翔去几年，至今岩壑此名传。\n跻攀分寸疑无路，飞入方壶却有天。\n白象绿狮呈怪石，神泉深洞隠真仙。\n细看滴乳流脂处，不是青田是玉田。",
        "dynasty": "宋",
        "collection_info": null
    },
    {
        "uuid": "16d931ef544c4f109837a1cc6c1f8920",
        "title": "盘石",
        "author": "林岊",
        "content": "捲烟阁西官道长，一水东注襟沧浪。\n山连踞虎岩如屋，栈接飞鸾石作梁。\n田野四时歌乐土，关河千里隔蛮乡。\n我来九载叨民牧，亿万斯年说太康。",
        "dynasty": "宋",
        "collection_info": null
    },
    {
        "uuid": "2d32f9d63eba0e5e910f08c814f39b14",
        "title": "句",
        "author": "林岊",
        "content": "山中有寺寺有阁，阁外之山横翠来。",
        "dynasty": "宋",
        "collection_info": null
    }
]