[
    {
        "uuid": "9684a63e93d80db37381190ddc59483c",
        "title": "月石",
        "author": "吴颐",
        "content": "嫦娥促轻车，翩翩下瑶城。\n穷幽得灵山，意欲家平生。\n隳石拟素魄，神功夜无声。\n佳桂愿托根，老兔祈偕行。\n上帝闻之怒，地祇夺我睛。\n交诏责其归，命驾涕以横。\n事往千古后，殷勤有余情。\n夜半纤云收，回光对两盈。",
        "dynasty": "宋",
        "collection_info": null
    },
    {
        "uuid": "73bb0d4396a346d8872ee65f87c4bb7e",
        "title": "过赤石湖有感寄献荆公",
        "author": "吴颐",
        "content": "重湖远映日无光，两桨行舟类堵墙。\n向此柂工犹恐惧，更堪风驭出苍惶。\n虽知行止悬于命，长离忧虞亦可伤。\n白首何时裕儋石，从容丈室问空王。",
        "dynasty": "宋",
        "collection_info": null
    },
    {
        "uuid": "202c17e4bf6316d5708ccb9fb3717ef3",
        "title": "酥花韵",
        "author": "吴颐",
        "content": "玉指纤纤出后房，似矜随意得奇芳。\n只愁暖律争先落，頼有凝脂可旋粧。\n近比含饴知有味，不须嚼蕊自闻香。\n未应力欲争春巧，喜士深心庶可将。",
        "dynasty": "宋",
        "collection_info": null
    },
    {
        "uuid": "8751b680bd347f1923985a8be6df8b15",
        "title": "次邦宪宣德红梅诗韵  其一",
        "author": "吴颐",
        "content": "攀条弄蕊苎罗人，半軃金翘笑整巾。\n惯见冰肌斜映月，似惊酒面暗生春。\n诗翁思苦饶先醉，画史愁多恐失真。\n寄语东风为披拂，莫教容易惹芳尘。",
        "dynasty": "宋",
        "collection_info": null
    },
    {
        "uuid": "eb792ac82faa66d0f1161c8105e07c90",
        "title": "次邦宪宣德红梅诗韵  其二",
        "author": "吴颐",
        "content": "年来恼乱探花人，裂尽陶公漉酒巾。\n傅粉早工欺白雪，施朱更欲媚阳春。\n衣冠未怪多侪俗，花木无情亦丧真。\n他日和羹何所頼，纷纷行见满前尘。",
        "dynasty": "宋",
        "collection_info": null
    },
    {
        "uuid": "542d25b1cf2819ef62067ab274011352",
        "title": "次邦宪宣德红梅诗韵  其三",
        "author": "吴颐",
        "content": "玉骨冰肌冷照人，匀红轻浥绛罗巾。\n更无凡木能争艷，定向壶中别得春。\n久稔新诗能写物，须知樽酒可藏真。\n寄声闭户英夫子，体取居尘不染尘。",
        "dynasty": "宋",
        "collection_info": null
    },
    {
        "uuid": "e673014ae2b4414216775119ed910afc",
        "title": "次邦宪宣德红梅诗韵  其四",
        "author": "吴颐",
        "content": "留情赋咏尽闻人，似得吴姬为执巾。\n蝶翅稍应容辨色，桃腮无復敢娇春。\n似嫌素艷同姑射，着意新粧学太真。\n栽近华堂歌舞地，未容车马送纤尘。",
        "dynasty": "宋",
        "collection_info": null
    },
    {
        "uuid": "52eebdf34175a850efbe87032832f0b2",
        "title": "次邦宪宣德红梅诗韵  其五",
        "author": "吴颐",
        "content": "绝品花逢绝俗人，吟看屡倒接䍦巾。\n剸烦自昔多余刃，痛饮于今莫负春。\n喜事擅名虽有素，屡空此语恐非真。\n典衣贳酒犹非恶，醉任清歌落暗尘。",
        "dynasty": "宋",
        "collection_info": null
    },
    {
        "uuid": "9ed5975f85069b2e0e36f3e0af49e119",
        "title": "江村",
        "author": "吴颐",
        "content": "前村笑语近黄昏，独向江头望故园。\n漂泊每怜归去晚，儿童各自解方言。",
        "dynasty": "宋",
        "collection_info": null
    },
    {
        "uuid": "63627c44fe55d20ba299c7203407aff2",
        "title": "闻寓舍之侧花盛开口占绝句  其一",
        "author": "吴颐",
        "content": "冶城西北似村家，每共寻春到日斜。\n闻说春来花更好，为怜无伴懒看花。",
        "dynasty": "宋",
        "collection_info": null
    },
    {
        "uuid": "8c37ff0c218e1cb24d3fbaae6360bc42",
        "title": "闻寓舍之侧花盛开口占绝句  其二",
        "author": "吴颐",
        "content": "君嫌无伴懒看花，我向花时更忆家。\n欲趁芙蓉同一醉，秋江好为送归槎。",
        "dynasty": "宋",
        "collection_info": null
    },
    {
        "uuid": "8977100de8227ea857af8abca1826ca3",
        "title": "别后再用前韵寄呈明府",
        "author": "吴颐",
        "content": "所困每患失其亲，白首甘为未遇人。\n饥目屡常昏皂白，晨炊何敢问新陈。\n强颜愧我犹初仕，策足如君即要津。\n惜别夜阑重款晤，交情终始暖于春。",
        "dynasty": "宋",
        "collection_info": null
    },
    {
        "uuid": "46e80782623a5c13e2505ef778613a78",
        "title": "效孟浩然体寄呈邦宪明府",
        "author": "吴颐",
        "content": "缪致栖鸾嘆，频烦荐鹗书。\n未能抛斗米，岂不爱吾庐。\n与世多乖迕，论才信阔疏。\n故人应笑我，早晚遂归欤。",
        "dynasty": "宋",
        "collection_info": null
    },
    {
        "uuid": "aaf2f62db74e8204478c43d1918d0ac2",
        "title": "明逸宣义披仙馆  其一",
        "author": "吴颐",
        "content": "弟兄相踵上青冥，遗迹空余压郡城。\n似惜高风久零落，故开华馆面峥嵘。\n楼台宛转明朝日，图史纷披照短檠。\n疑有双鳬求紫府，檐间时送步虚声。",
        "dynasty": "宋",
        "collection_info": null
    },
    {
        "uuid": "1e87684bcaeb98631d542974fcde342f",
        "title": "明逸宣义披仙馆  其二",
        "author": "吴颐",
        "content": "仙境清闲识者稀，几人来此学幽栖。\n红泉瑶草春长在，流水桃花路弗迷。\n丹气犹涵阶下井，遗踪难认壁间题。\n祇怜星石今无恙，夜夜寒光北斗齐。",
        "dynasty": "宋",
        "collection_info": null
    },
    {
        "uuid": "4765ccd12bb1e13d4fb9b7e1ee167ffd",
        "title": "出历坪铺",
        "author": "吴颐",
        "content": "从来年少怯春寒，老大那堪行路难。\n已去邮亭重下马，少须朝日暖征鞍。",
        "dynasty": "宋",
        "collection_info": null
    }
]