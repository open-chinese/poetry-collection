[
    {
        "uuid": "3823750bff10b95f2fff6b1455c47eb4",
        "title": "夜感",
        "author": "释简长",
        "content": "无眠动归心，寒灯坐将灭。\n长恐浮云生，夺我西窗月。",
        "dynasty": "宋",
        "collection_info": null
    },
    {
        "uuid": "f964ae0e3943ecf802adf33fa85bb681",
        "title": "怀卢叔微",
        "author": "释简长",
        "content": "病起启秋匣，素琴生尘埃。\n朱弦愁零落，古意工徘徊。\n子期不我至，独上高高台。",
        "dynasty": "宋",
        "collection_info": null
    },
    {
        "uuid": "2e36c09c2a4f94bcc891a61c0400d2a2",
        "title": "赠峡山清伦师",
        "author": "释简长",
        "content": "褰衣汲灵水，混涤巾履尘。\n烟霭霁杉竹，澄凝此心神。\n高僧洒真雨，泽彼寒草春。\n华月写空印，清霜肃斋身。\n犹言振金策，归作耶溪邻。",
        "dynasty": "宋",
        "collection_info": null
    },
    {
        "uuid": "d362c81a24b8f5c03d85fc64089ce554",
        "title": "步春谣",
        "author": "释简长",
        "content": "春景欲饶物，客心独优柔。\n藉兹徘徊芳，彊起寂寞游。\n新愁来易积，旧欢去难收。\n步春不得侣，不如步高秋。",
        "dynasty": "宋",
        "collection_info": null
    },
    {
        "uuid": "6b77b8a682818fd4b51536535d2e3b2a",
        "title": "送方仲荀",
        "author": "释简长",
        "content": "行客心如何，借剑为君歌。\n雨昏山未开，花尽春无多。\n欲知贫别情，涕泪空滂沱。",
        "dynasty": "宋",
        "collection_info": null
    },
    {
        "uuid": "ef1cc1f4e30f28b45cf99dcbe9680b15",
        "title": "晚次江陵",
        "author": "释简长",
        "content": "楚路接江陵，倦行愁问程。\n异乡无旧识，多难足离情。\n落日悬秋树，寒芜上废城。\n前山不可望，断续暮猿声。",
        "dynasty": "宋",
        "collection_info": null
    },
    {
        "uuid": "d54e9599e4d2d7851a5667b40a7ff511",
        "title": "书行肇师壁",
        "author": "释简长",
        "content": "禅径秋苔合，寒窗带雨痕。\n心真冥自契，句好与谁论。\n露冷蛩声咽，风微叶影翻。\n白云如有意，终日在前轩。",
        "dynasty": "宋",
        "collection_info": null
    },
    {
        "uuid": "6049de6c0cf91f5e38c666b0ce29113a",
        "title": "寄丁学士",
        "author": "释简长",
        "content": "想极南溟外，江园草树秋。\n浮生如寄梦，几夕是离愁。\n仙馆闲明月，星车背远流。\n祇应西掖吏，时復望沧洲。",
        "dynasty": "宋",
        "collection_info": null
    },
    {
        "uuid": "121b9ee8b0be83ea0bff354919da95c3",
        "title": "李氏山庄留别",
        "author": "释简长",
        "content": "鹤氅轻冠冕，谁人不羡君。\n松斋秋掩月，石窦醉眠云。\n远墅竈烟合，寒原驿路分。\n前行鞭瘦马，余恨暂离羣。",
        "dynasty": "宋",
        "collection_info": null
    },
    {
        "uuid": "9cebdf0e4fa9c3d66b4663a69c409fbf",
        "title": "赠郝礼丞",
        "author": "释简长",
        "content": "住近城西寺，门无俗客登。\n朝回帘捲雪，吟冷砚生冰。\n鸟影罇中过，茶烟竹际凝。\n遥思来夜月，虚阁与谁凭。",
        "dynasty": "宋",
        "collection_info": null
    },
    {
        "uuid": "52353a521c699c426564cc6291431f2a",
        "title": "感王太守见访",
        "author": "释简长",
        "content": "行春拥隼旟，十里访禅居。\n煮茗沙泉白，调琴竹阁虚。\n致君公望重，对客宦情疏。\n向夕回轩冕，林僧识佩鱼。",
        "dynasty": "宋",
        "collection_info": null
    },
    {
        "uuid": "a0178d140ab2f10695d305ee7e83d38a",
        "title": "宿许山人别业",
        "author": "释简长",
        "content": "岚霁景初分，溪桥对石门。\n犬声知远客，烧影见前村。\n古木秋生菌，空山夜答猿。\n几因留我宿，静话极诗源。",
        "dynasty": "宋",
        "collection_info": null
    },
    {
        "uuid": "b38a4499d9d88c56e9e7e93b1b6567cd",
        "title": "送僧南归",
        "author": "释简长",
        "content": "渐老念乡国，先归独羡君。\n吴山全接汉，江树半藏云。\n振锡林烟断，添瓶涧月分。\n重栖上方夜，孤狖雪中闻。",
        "dynasty": "宋",
        "collection_info": null
    },
    {
        "uuid": "c91cd9793db2e91ea447d52e1eeebba0",
        "title": "送居寿师西游",
        "author": "释简长",
        "content": "迢递咸秦路，东风送子游。\n几程看日落，孤影背河流。\n古戍烟微敛，遥峰雨半收。\n行行吟此景，应不念沧洲。",
        "dynasty": "宋",
        "collection_info": null
    },
    {
        "uuid": "eaeff861b59eefd673d8f2cf5291f614",
        "title": "送行禅师",
        "author": "释简长",
        "content": "南国山重迭，归心向石门。\n寄禅依鸟道，绝食过渔村。\n楚雪黏瓶冻，江沙溅衲昏。\n白云深隐处，枕上海涛翻。",
        "dynasty": "宋",
        "collection_info": null
    },
    {
        "uuid": "82211fbd382223cd0e1ecfbff3027cf1",
        "title": "送僧游五台山",
        "author": "释简长",
        "content": "五峰横绝汉，寒翠倚苍冥。\n积雪无烦暑，高杉碍落星。\n碛雪檐外见，边角坐中听。\n师到栖禅夜，龙湫独灌瓶。",
        "dynasty": "宋",
        "collection_info": null
    },
    {
        "uuid": "f5787ec16a4744ce9bd53bb52389fa77",
        "title": "暮春言怀寄浙东转运黄工部",
        "author": "释简长",
        "content": "花落前林春又残，舍深苍藓拥柴关。\n十年霜雪独为客，万里梦魂空到山。\n溪竹旧怜同性直，岭云终约伴身闲。\n遥思谢傅多公暇，应徧留题水石闲。",
        "dynasty": "宋",
        "collection_info": null
    },
    {
        "uuid": "f6f88cdd9d335603b135373bf8d36f61",
        "title": "赠浩律师",
        "author": "释简长",
        "content": "浩也毘尼学，精于玉帐严。\n蚁酣停扫砌，燕乳记鈎帘。\n茶鼎敲冰煮，花壶漉水添。\n梦回池草绿，忍践绿纤纤。",
        "dynasty": "宋",
        "collection_info": null
    },
    {
        "uuid": "6c26d3d2a0259c37c05ef893117cfca5",
        "title": "寄云水禅师",
        "author": "释简长",
        "content": "千峰耸寒翠，古剎凌秋云。\n高人敛幽迹，世事何由闻。\n禅石抱苍藓，祖衣含凈氛。\n有时溪上步，自与鸟猿羣。",
        "dynasty": "宋",
        "collection_info": null
    },
    {
        "uuid": "66e944d36c67e6f3cfec4c616c5ee1cb",
        "title": "句",
        "author": "释简长",
        "content": "烟垒沉寒笛，霜空击雕。",
        "dynasty": "宋",
        "collection_info": null
    }
]