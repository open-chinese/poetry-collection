[
    {
        "uuid": "62bc5e0273caab3add7c1b5c205059c5",
        "title": "夜感",
        "author": "释简长",
        "content": "无眠动归心，寒灯坐将灭。\n长恐浮云生，夺我西窗月。",
        "dynasty": "宋",
        "collection_info": null
    },
    {
        "uuid": "02234b933880c5b28005f04ccf07562c",
        "title": "怀卢叔微",
        "author": "释简长",
        "content": "病起启秋匣，素琴生尘埃。\n朱弦愁零落，古意工徘徊。\n子期不我至，独上高高台。",
        "dynasty": "宋",
        "collection_info": null
    },
    {
        "uuid": "660bc5bd7e42e6036fc016f551e802b9",
        "title": "赠峡山清伦师",
        "author": "释简长",
        "content": "褰衣汲灵水，混涤巾履尘。\n烟霭霁杉竹，澄凝此心神。\n高僧洒真雨，泽彼寒草春。\n华月写空印，清霜肃斋身。\n犹言振金策，归作耶溪邻。",
        "dynasty": "宋",
        "collection_info": null
    },
    {
        "uuid": "2a57a78a194f84fbbdb887caf0d5a251",
        "title": "步春谣",
        "author": "释简长",
        "content": "春景欲饶物，客心独优柔。\n藉兹徘徊芳，彊起寂寞游。\n新愁来易积，旧欢去难收。\n步春不得侣，不如步高秋。",
        "dynasty": "宋",
        "collection_info": null
    },
    {
        "uuid": "a6313e40f1de5524763d7777c49d5cf0",
        "title": "送方仲荀",
        "author": "释简长",
        "content": "行客心如何，借剑为君歌。\n雨昏山未开，花尽春无多。\n欲知贫别情，涕泪空滂沱。",
        "dynasty": "宋",
        "collection_info": null
    },
    {
        "uuid": "dda9754df8c9372686f007def7e656d2",
        "title": "晚次江陵",
        "author": "释简长",
        "content": "楚路接江陵，倦行愁问程。\n异乡无旧识，多难足离情。\n落日悬秋树，寒芜上废城。\n前山不可望，断续暮猿声。",
        "dynasty": "宋",
        "collection_info": null
    },
    {
        "uuid": "8dc529388bd920594e5c17df8bbc05a3",
        "title": "书行肇师壁",
        "author": "释简长",
        "content": "禅径秋苔合，寒窗带雨痕。\n心真冥自契，句好与谁论。\n露冷蛩声咽，风微叶影翻。\n白云如有意，终日在前轩。",
        "dynasty": "宋",
        "collection_info": null
    },
    {
        "uuid": "fbc3b4190b8e0786d2e543033446eda6",
        "title": "寄丁学士",
        "author": "释简长",
        "content": "想极南溟外，江园草树秋。\n浮生如寄梦，几夕是离愁。\n仙馆闲明月，星车背远流。\n祇应西掖吏，时復望沧洲。",
        "dynasty": "宋",
        "collection_info": null
    },
    {
        "uuid": "a5e74f3d913bd9601f605bfcbf4e72e4",
        "title": "李氏山庄留别",
        "author": "释简长",
        "content": "鹤氅轻冠冕，谁人不羡君。\n松斋秋掩月，石窦醉眠云。\n远墅竈烟合，寒原驿路分。\n前行鞭瘦马，余恨暂离羣。",
        "dynasty": "宋",
        "collection_info": null
    },
    {
        "uuid": "e9b7f2e61a3e1434176fcbc623425ba5",
        "title": "赠郝礼丞",
        "author": "释简长",
        "content": "住近城西寺，门无俗客登。\n朝回帘捲雪，吟冷砚生冰。\n鸟影罇中过，茶烟竹际凝。\n遥思来夜月，虚阁与谁凭。",
        "dynasty": "宋",
        "collection_info": null
    },
    {
        "uuid": "adf3547347adc0a5a84a28fb256211b7",
        "title": "感王太守见访",
        "author": "释简长",
        "content": "行春拥隼旟，十里访禅居。\n煮茗沙泉白，调琴竹阁虚。\n致君公望重，对客宦情疏。\n向夕回轩冕，林僧识佩鱼。",
        "dynasty": "宋",
        "collection_info": null
    },
    {
        "uuid": "afcaaa05c1279563784e598375a0d588",
        "title": "宿许山人别业",
        "author": "释简长",
        "content": "岚霁景初分，溪桥对石门。\n犬声知远客，烧影见前村。\n古木秋生菌，空山夜答猿。\n几因留我宿，静话极诗源。",
        "dynasty": "宋",
        "collection_info": null
    },
    {
        "uuid": "724ab3b483d4a07a6b36eaebfb4472da",
        "title": "送僧南归",
        "author": "释简长",
        "content": "渐老念乡国，先归独羡君。\n吴山全接汉，江树半藏云。\n振锡林烟断，添瓶涧月分。\n重栖上方夜，孤狖雪中闻。",
        "dynasty": "宋",
        "collection_info": null
    },
    {
        "uuid": "153c22ecc39ff6f8af25e899aeaf5a15",
        "title": "送居寿师西游",
        "author": "释简长",
        "content": "迢递咸秦路，东风送子游。\n几程看日落，孤影背河流。\n古戍烟微敛，遥峰雨半收。\n行行吟此景，应不念沧洲。",
        "dynasty": "宋",
        "collection_info": null
    },
    {
        "uuid": "bb4781e4c156b98e92f0df1ade10a882",
        "title": "送行禅师",
        "author": "释简长",
        "content": "南国山重迭，归心向石门。\n寄禅依鸟道，绝食过渔村。\n楚雪黏瓶冻，江沙溅衲昏。\n白云深隐处，枕上海涛翻。",
        "dynasty": "宋",
        "collection_info": null
    },
    {
        "uuid": "550bbda6c51965d11b4794725212ae5d",
        "title": "送僧游五台山",
        "author": "释简长",
        "content": "五峰横绝汉，寒翠倚苍冥。\n积雪无烦暑，高杉碍落星。\n碛雪檐外见，边角坐中听。\n师到栖禅夜，龙湫独灌瓶。",
        "dynasty": "宋",
        "collection_info": null
    },
    {
        "uuid": "c6d83115892bb43e885555b3337cc00a",
        "title": "暮春言怀寄浙东转运黄工部",
        "author": "释简长",
        "content": "花落前林春又残，舍深苍藓拥柴关。\n十年霜雪独为客，万里梦魂空到山。\n溪竹旧怜同性直，岭云终约伴身闲。\n遥思谢傅多公暇，应徧留题水石闲。",
        "dynasty": "宋",
        "collection_info": null
    },
    {
        "uuid": "1a42d3471d36fa76b02f3d4ccf7043e7",
        "title": "赠浩律师",
        "author": "释简长",
        "content": "浩也毘尼学，精于玉帐严。\n蚁酣停扫砌，燕乳记鈎帘。\n茶鼎敲冰煮，花壶漉水添。\n梦回池草绿，忍践绿纤纤。",
        "dynasty": "宋",
        "collection_info": null
    },
    {
        "uuid": "face01508ca9f19324c6fb0881621636",
        "title": "寄云水禅师",
        "author": "释简长",
        "content": "千峰耸寒翠，古剎凌秋云。\n高人敛幽迹，世事何由闻。\n禅石抱苍藓，祖衣含凈氛。\n有时溪上步，自与鸟猿羣。",
        "dynasty": "宋",
        "collection_info": null
    },
    {
        "uuid": "a6db179483697edad50f30604098f5e0",
        "title": "句",
        "author": "释简长",
        "content": "烟垒沉寒笛，霜空击雕。",
        "dynasty": "宋",
        "collection_info": null
    }
]