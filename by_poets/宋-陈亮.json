[
    {
        "uuid": "8cd053052c102b6a0306f5838e057886",
        "title": "水调歌头 不见南师久",
        "author": "陈亮",
        "content": "不见南师久，谩说北群空。\n当场只手，毕竟还我万夫雄。\n自笑堂堂汉使，得似洋洋河水，依旧只流东。\n且复穹庐拜，会向藁街逢。\n尧之都，舜之壤，禹之封。\n于中应有，一个半个耻臣戎。\n万里腥膻如许，千古英灵安在，磅礴几时通。\n胡运何须问，赫日自当中。",
        "dynasty": "宋",
        "collection_info": null
    },
    {
        "uuid": "546b19b294a012b522b5e3c718b5ceb7",
        "title": "念奴娇 江南春色",
        "author": "陈亮",
        "content": "江南春色，算来是、多少胜游清赏。\n妖冶廉纤，只做得，飞鸟向人偎傍。\n地辟天开，精神朗慧，到底还京样。\n人家小语，一声声近清唱。\n因念旧日山城，个人如画，已作州中想。\n邓禹笑人无限也，冷落不堪惆怅。\n秋水双明，高山一弄，着我些悲壮。\n南徐好住，片帆有分来往。",
        "dynasty": "宋",
        "collection_info": null
    },
    {
        "uuid": "04a17a290c330eedba5bae50d03f6707",
        "title": "贺新郎 修竹更深处",
        "author": "陈亮",
        "content": "修竹更深处。\n映帘栊、清阴障日，坐来无暑。\n水激泠泠如何许。\n跳碎危栏玉树。\n都不系、人间朝暮。\n东阁少年今老矣，况樽中有酒嫌推去。\n犹着我，明流语。\n大家绿野陪容与。\n算等闲、过了熏风，又还商素。\n手弄柔条人健否，尤忆当时雅趣。\n恩未报、恐成辜负。\n举目江河休感涕，念有君如此何愁虏。\n歌未罢，谁来舞。",
        "dynasty": "宋",
        "collection_info": null
    },
    {
        "uuid": "42b4a08c14a29ee5a96453a2cab4e103",
        "title": "满江红 曾洗干坤",
        "author": "陈亮",
        "content": "曾洗干坤，问何事、雄图顿屈。\n试着眼、阶除当下，又添英物。\n北向争衡幽愤在，南来遗恨狂酋失。\n算凄凉部曲几人存，三之一。\n诸老尽，郎君出。\n恩未报，家何恤。\n念横飞直上，有时还戢。\n笑我只知存饱暖，感君元不论阶级。\n休更上百尺旧家楼，尘侵帙。",
        "dynasty": "宋",
        "collection_info": null
    },
    {
        "uuid": "48ada19d056bf52afa31cec98971c368",
        "title": "桂枝香 天高气肃",
        "author": "陈亮",
        "content": "天高气肃。\n正月色分明，秋容新沐。\n桂子初收，三十六宫都足。\n不辞散落人间去，怕群花、自嫌凡俗。\n向他秋晚，唤回春意，几曾幽独。\n是天上、馀香剩馥。\n怪一树香风，十里相续。\n坐对花旁，但见色浮金粟。\n芙蓉只解添秋思，况东篱、凄凉黄菊。\n入时太浅，背时太远，爱寻高躅。",
        "dynasty": "宋",
        "collection_info": null
    },
    {
        "uuid": "0de878304c08313d30c5b5e0ace35de7",
        "title": "三部乐 小屈穹庐",
        "author": "陈亮",
        "content": "小屈穹庐，但二满三平，共劳均佚。\n人中龙虎，本为明时而出。\n只合是、端坐王朝，看指挥整办，扫荡飘忽。\n也持汉节，聊过旧家宫室。\n西风又还带暑，把征衫着上，有时披拂。\n休将看花泪眼，闻弦□骨。\n对遗民、有如皎日。\n行万里、依然故物。\n入奏几策，天下里、终定于一。",
        "dynasty": "宋",
        "collection_info": null
    },
    {
        "uuid": "2ad0960a10c8ec7ff50fb0b67a265d50",
        "title": "水调歌头 人物从来少",
        "author": "陈亮",
        "content": "人物从来少，篱菊为谁黄。\n去年今日，倚楼还是听行藏。\n未觉霜风无赖，好在月华如水，心事楚天长。\n讲论参洙泗，杯酒到虞唐。\n人未醉，歌宛转，兴悠扬。\n太平胸次，笑他磊磈欲成狂。\n且向武夷深处，坐对云烟开敛，逸思如微茫。\n我欲为君寿，何许得新腔。",
        "dynasty": "宋",
        "collection_info": null
    },
    {
        "uuid": "12ae4c77642a4066bd4e65d3388fa0fb",
        "title": "念奴娇 危楼远望",
        "author": "陈亮",
        "content": "危楼远望，叹此意、今古几人曾会。\n鬼设神施，浑认作、天限南疆北界。\n一水横陈，莲岗三面，做出争雄势。\n六朝何事，只成门户私计。\n因笑王谢诸人，登高怀远，也学英雄涕。\n凭却长江管不到，河洛腥膻无际。\n正好长驱，不须反顾，寻取中流誓。\n小儿破贼，势成宁问疆场。",
        "dynasty": "宋",
        "collection_info": null
    },
    {
        "uuid": "4e876671db404edc86f4ac8568aa8b1d",
        "title": "贺新郎 老去凭谁说",
        "author": "陈亮",
        "content": "老去凭谁说。\n看几番、神奇臭腐，夏裘冬葛。\n父老长安今馀几，后死无仇可雪。\n犹未燥、当时生发。\n二十五弦多少恨，算世间、那有平分月。\n胡妇弄，汉宫瑟。\n树犹如此堪重别。\n只使君、从来与我，话头多合。\n行矣置之无足问，谁唤妍皮痴骨。\n但莫使、伯牙弦绝。\n九转丹砂牢拾取，管精金、只是寻常铁。\n龙共虎，应声裂。",
        "dynasty": "宋",
        "collection_info": null
    },
    {
        "uuid": "a469b115eee354233751154f8c0aa81b",
        "title": "瑞云浓慢 蔗浆酪粉",
        "author": "陈亮",
        "content": "蔗浆酪粉，玉壶冰醑，朝罢更闻宣赐。\n去天咫尺，下拜再三，幸今有母可遗。\n年年此日，共道月入怀中最贵。\n向暑天，正风云会遇，有恁嘉瑞。\n鹤冲霄，鱼得水。\n一超便、直入神仙地。\n植根江表。\n开拓两河，做得黑头公未。\n骑鲸赤手，问如何、长鞭尺棰。\n向来王谢风流，只今管是。",
        "dynasty": "宋",
        "collection_info": null
    },
    {
        "uuid": "87cc38003f69a2742496f7fb58d35f72",
        "title": "阮郎归 波光渺渺浸晴陂",
        "author": "陈亮",
        "content": "波光渺渺浸晴陂。\n有亭湖岸西。\n芰荷香拂柳丝垂。\n升堂献寿卮。\n红约腕，绿侵衣。\n愿祝届期颐。\n花间妙语欲无诗。\n一年歌一词。",
        "dynasty": "宋",
        "collection_info": null
    },
    {
        "uuid": "aeb5b4189cc31eb8d3389e3ab75ae26b",
        "title": "祝英台近 驾扁舟",
        "author": "陈亮",
        "content": "驾扁舟，冲剧暑。\n千里江上去。\n夜宿晨兴，一一旧时路。\n百年望了旬头，被人馋破，故纸里、是争雄处。\n怎生诉。\n欲待细与分疏，其如有凭据。\n包裹生鱼，活底怎遭遇。\n相逢樽酒何时，征衫容易，君去也、自家须住。",
        "dynasty": "宋",
        "collection_info": null
    },
    {
        "uuid": "1d67877485ec054b58f08aeadef5f057",
        "title": "蝶恋花 手拈黄花还自笑",
        "author": "陈亮",
        "content": "手拈黄花还自笑。\n笑比渊明，莫也归来早。\n随世功名浑草草。\n五湖却共繁华老。\n冷淡家生冤得道。\n旖旎妖娆，春梦如今觉。\n管个岁华须到了。\n此花之后花应少。",
        "dynasty": "宋",
        "collection_info": null
    },
    {
        "uuid": "abd492effca178ffbec6e528d555ca09",
        "title": "水调歌头 人爱新来景",
        "author": "陈亮",
        "content": "人爱新来景，龙认旧时湫。\n不论三伏，小住便觉凛生秋。\n我自醉眠其上，任是水流其下，湍激若为收。\n世事如斯去，不去为谁留。\n本无心，随所寓，触虚舟。\n东山始末，且向灵洞与沈浮。\n料得神仙窟穴，争似提封万里，大小几琉球。\n但有君才具，何用问时流。",
        "dynasty": "宋",
        "collection_info": null
    },
    {
        "uuid": "a8751dfa427844cfbebff21554770fd8",
        "title": "念奴娇 西风带暑",
        "author": "陈亮",
        "content": "西风带暑，又还是、长途利牵名役。\n我已无心，君因甚，更把青衫为客。\n邂逅卑飞，几时高举，不露真消息。\n大家行处，到头须管行得。\n何处寻取狂徒，可能着意，更问渠侬骨。\n天上人间，最好是、闹里一般岑寂。\n瀛海无波，玉堂有路，稳着青霄翼。\n归来何事，眼光依旧生碧。",
        "dynasty": "宋",
        "collection_info": null
    },
    {
        "uuid": "bf68d37b3453d2907333857a7fa0a9fc",
        "title": "卜算子 悄静菊花天",
        "author": "陈亮",
        "content": "悄静菊花天，洗尽梧桐雨。\n倍九周遭烂熳开，祝寿当头取。\n顶戴玉袍黄，叠秀金棱吐。\n仙种花容晚节香，人愿争先睹。",
        "dynasty": "宋",
        "collection_info": null
    },
    {
        "uuid": "0e886686f2d7296fc4e07cffb27073c3",
        "title": "贺新郎 离乱从头说",
        "author": "陈亮",
        "content": "离乱从头说。\n爱吾民，金缯不爱，蔓藤累葛。\n壮气尽消人脆好，冠盖阴山观雪。\n亏杀我，一星星发。\n涕出女吴成倒转，问鲁为齐弱何年月。\n丘也幸，由之瑟。\n斩新换出旗麾别。\n把当时、一椿大义，拆开收合。\n据地一呼吾往矣，万里摇肢动骨。\n这话霸、又成痴绝。\n天地洪炉谁扇韛，算于中、安得长坚铁。\n淝水破，关东裂。",
        "dynasty": "宋",
        "collection_info": null
    },
    {
        "uuid": "68ae95222e6659964767e5e09e14e1e5",
        "title": "垂丝钓 菊花细雨",
        "author": "陈亮",
        "content": "菊花细雨。\n萧萧红蓼汀渚。\n景物渐幽，风致如许。\n秋未暮。\n又值吾初度。\n看天宇。\n正澄清欲往，登高未也，红尘当面飞舞。\n几人吊古。\n乌帽牢收取。\n短发还羞觑。\n遐寿身、近五云深处。",
        "dynasty": "宋",
        "collection_info": null
    },
    {
        "uuid": "4828b466bf7e0685b5db5696b75101e9",
        "title": "彩凤飞 人立玉",
        "author": "陈亮",
        "content": "人立玉，天如水，特地如何撰。\n海南沈烧着，欲寒犹暖。\n算从头，有多少、厚德阴功，人家上，一一旧时香案。\n□煞经惯。\n小驻吾舟才尔，依然欢声满。\n莫也教、公子王孙眼见。\n这些儿、颖脱处，高出书卷。\n经纶自入手，不了判断。",
        "dynasty": "宋",
        "collection_info": null
    },
    {
        "uuid": "b73fde183ed91c4f6feb088a58f57466",
        "title": "鹧鸪天 落魄行歌记昔游",
        "author": "陈亮",
        "content": "落魄行歌记昔游。\n头颅如许尚何求。\n心肝吐尽无馀事，口腹安然岂远谋。\n才怕暑，又伤秋。\n天涯梦断有书不。\n大都眼孔新来浅，羡尔微官作计周。",
        "dynasty": "宋",
        "collection_info": null
    },
    {
        "uuid": "3e82ca1b49b5a42ebae430bc4197a8b4",
        "title": "谒金门 新雨足",
        "author": "陈亮",
        "content": "新雨足。\n洗尽山城袢褥。\n见说好峰三十六。\n峰峰如立玉。\n四海英游追逐。\n事业相时伸缩。\n入境德星须做福。\n只愁金诏趣。",
        "dynasty": "宋",
        "collection_info": null
    },
    {
        "uuid": "9bb9e6da3e53d8827c66a8b08d0a5353",
        "title": "天仙子 一夜秋光先着柳",
        "author": "陈亮",
        "content": "一夜秋光先着柳。\n暑力平明羞失守。\n西风不放入帘帏，饶永昼。\n沈烟透。\n半月十朝秋定否。\n指点芙蕖凝伫久。\n高处成莲深处藕。\n百年长共月团圆，女进男，酒称寿。\n一点浮云人似旧。",
        "dynasty": "宋",
        "collection_info": null
    },
    {
        "uuid": "db3a0bc335bc411f7c2d0539e76948ca",
        "title": "水调歌头 事业随人品",
        "author": "陈亮",
        "content": "事业随人品，今古几麾旌。\n向来谋国，万事尽出汝书生。\n安识鲲鹏变化，九万里风在下，如许上南溟。\n斥鷃旁边笑，河汉一头倾。\n叹世间，多少恨，几时平。\n霸图消歇，大家创见又成惊。\n邂逅汉家龙种，正尔乌纱白纻，驰骛觉身轻。\n樽酒从渠说，双眼为谁明。",
        "dynasty": "宋",
        "collection_info": null
    },
    {
        "uuid": "f9a0bc9a89e2e9eafe92bf9c4abe4916",
        "title": "洞仙歌 秋容一洗",
        "author": "陈亮",
        "content": "秋容一洗，不受凡尘涴。\n许大干坤这回大。\n向上头，些子是雕鹗抟空，篱底下，只有黄花几朵。\n骑鲸汗慢，那得人同坐。\n赤手丹心扑不破。\n问唐虞、禹汤文武，多少功名，犹自是、一点浮云铲过。\n且烧却、一瓣海南沈，任拈取、千年陆沈奇货。",
        "dynasty": "宋",
        "collection_info": null
    },
    {
        "uuid": "13e11dcceda8107c6465f5e65872486f",
        "title": "祝英台近 嫩寒天",
        "author": "陈亮",
        "content": "嫩寒天，金气雨，揽断一秋事。\n仝样霏微，远作小晴意。\n世间万宝都成，些儿无欠，只待与、黄花为地。\n好招致。\n对此郁郁葱葱，新篘未成醉。\n翻手为云，造物等儿戏。\n也知富贵来时，一班呈露，便做出人中祥瑞。",
        "dynasty": "宋",
        "collection_info": null
    },
    {
        "uuid": "d4d657e19f55252943b766cbf8338f64",
        "title": "踏莎行 书册如仇",
        "author": "陈亮",
        "content": "书册如仇，旧游浑讳。\n有怀不断人应异。\n千山上去梦魂轻，片帆似下蛮溪水。\n已共酒杯，长坚海誓。\n见君忽忘花前醉。\n从来解事苦无多，不知解到毫芒未。",
        "dynasty": "宋",
        "collection_info": null
    },
    {
        "uuid": "337fac2e9516b59c460332af4620f3bd",
        "title": "南乡子 人物满东瓯",
        "author": "陈亮",
        "content": "人物满东瓯。\n别我江心识俊游。\n北尽平芜南似画，中流。\n谁系龙骧万斛舟。\n去去几时休。\n犹自潮上更来头。\n醉墨淋漓人感旧，离愁。\n一夜西风似夏不。",
        "dynasty": "宋",
        "collection_info": null
    },
    {
        "uuid": "c0a403f6e5dc6f59baedd2f46067c40b",
        "title": "三部乐 入脚西风",
        "author": "陈亮",
        "content": "入脚西风，渐去去来来，早三之一。\n春花无数，毕竟何如秋实。\n不须待、名品如麻，试为君屈指，是谁层出。\n十朝半月，争看抟空霜鹘。\n从来别真共假，任盘根错节，更饶仓卒。\n还他济时好手，封侯奇骨。\n没些儿、媻姗勃窣。\n也不是、峥嵘突兀。\n百二十岁，管做彻、元分人物。",
        "dynasty": "宋",
        "collection_info": null
    },
    {
        "uuid": "8d7136a5f47633c64c8be88b3926b7aa",
        "title": "贺新郎 话杀浑闲说",
        "author": "陈亮",
        "content": "话杀浑闲说。\n不成教、齐民也解，为伊为葛。\n樽酒相逢成二老，却忆去年风雪。\n新着了、几茎华发。\n百世寻人犹接踵，叹只今两地三人月。\n写旧恨，向谁瑟。\n男儿何用伤离别。\n况古来、几番际会，风从云合。\n千里情亲长晤对，妙体本心次骨。\n卧百尺、高楼斗绝。\n天下适安耕且老，看买犁卖剑平家铁。\n壮士泪，肺肝裂。",
        "dynasty": "宋",
        "collection_info": null
    },
    {
        "uuid": "5d64b4d53455186fa906f9fd40bf7ef3",
        "title": "点绛唇 一夜相思",
        "author": "陈亮",
        "content": "一夜相思，水边清浅横枝瘦。\n小窗如昼。\n情共香俱透。\n清入梦魂，千里人长久。\n君知否。\n雨﹀人︽。\n格调还依旧。",
        "dynasty": "宋",
        "collection_info": null
    },
    {
        "uuid": "a66084de0015a5806484a60dd4f78bc5",
        "title": "点绛唇 电绕璇枢",
        "author": "陈亮",
        "content": "电绕璇枢，此时昌运生真主。\n庆聊簪组。\n喜气生绵宇。\n宴启需云，湛露恩均布。\n锵韶濩。\n凤歌鸾舞。\n玉斝飞香醑。",
        "dynasty": "宋",
        "collection_info": null
    },
    {
        "uuid": "1f7d4cc0ec4250cc22fd19f96c5446e4",
        "title": "点绛唇 碧落蟠桃",
        "author": "陈亮",
        "content": "碧落蟠桃，春风种在琼瑶苑。\n几回花绽。\n一子千年见。\n香染丹霞，摘向流虹旦。\n深深愿。\n万年天算。\n玉颗常来献。",
        "dynasty": "宋",
        "collection_info": null
    },
    {
        "uuid": "7d128f3459aa3668152f38011751e270",
        "title": "点绛唇 烟雨楼台",
        "author": "陈亮",
        "content": "烟雨楼台，晓来独上无滋味。\n落花流水。\n掩映渔樵市。\n酒圣诗狂，只遣愁无计。\n频凝睇。\n问人天际。\n曾见归舟未。",
        "dynasty": "宋",
        "collection_info": null
    },
    {
        "uuid": "642bff4764f9e003ea8dc4d1ea5869e0",
        "title": "南歌子 池草抽新碧",
        "author": "陈亮",
        "content": "池草抽新碧，山桃褪小红。\n寻春闲过小园东。\n春在乱花深处、鸟声中。\n游镫归敲月，春衫醉舞风。\n谁家三弄学元戎。\n吹起闲愁，容易上眉峰。",
        "dynasty": "宋",
        "collection_info": null
    },
    {
        "uuid": "4632c06a1913e9e7e10954e6097da08c",
        "title": "好事近 篱菊吐寒花",
        "author": "陈亮",
        "content": "篱菊吐寒花，香弄小园秋色。\n携手画阑西畔，忆去年同摘。\n小亭依旧锁西风，往事已无迹。\n懒向碧云深处，问征鸿消息。",
        "dynasty": "宋",
        "collection_info": null
    },
    {
        "uuid": "780155963d871aac188a6b73bffc6c7f",
        "title": "好事近 横玉叫清宵",
        "author": "陈亮",
        "content": "横玉叫清宵，帘外月侵残烛。\n人在画楼高处，倚阑干几曲。\n穿云裂石韵悠扬，风细断远续。\n惊落小梅香粉，点一庭苔绿。",
        "dynasty": "宋",
        "collection_info": null
    },
    {
        "uuid": "665ab0251f768fca581541531cfb1705",
        "title": "好事近 的皪两三枝",
        "author": "陈亮",
        "content": "的皪两三枝，点破暮烟苍碧。\n好在屋檐斜入，傍玉奴横笛。\n月华如水过林塘，花阴弄苔石。\n欲向梦中飞蝶，恐幽香难觅。",
        "dynasty": "宋",
        "collection_info": null
    },
    {
        "uuid": "312bc30bcd1c4981baba9298c69ce1f5",
        "title": "浣溪沙 小雨翻花落画檐",
        "author": "陈亮",
        "content": "小雨翻花落画檐。\n栏堂香注酒重添。\n花枝能语出朱帘。\n缓步金莲移小小，持杯玉笋露纤纤。\n此时谁不醉厌厌。",
        "dynasty": "宋",
        "collection_info": null
    },
    {
        "uuid": "929f2a334252cb7b28bce25915cc8876",
        "title": "采桑子 桃花已作东风笑",
        "author": "陈亮",
        "content": "桃花已作东风笑，小蕊嫣然。\n春色暄妍。\n缓步烟霞到洞天。\n一杯满泻蒲桃绿，且共留连。\n醉倒花前。\n也占红香影里眠。",
        "dynasty": "宋",
        "collection_info": null
    },
    {
        "uuid": "a8eb99c8a4d8eee0b703312b9abd23a6",
        "title": "朝中措 蓼花风淡水云纤",
        "author": "陈亮",
        "content": "蓼花风淡水云纤。\n倚阁卷重帘。\n索寞败荷翠减，萧疏晚□红添。\n魂销天末，眉横远岫，斜挂新蟾。\n谁信故人千里，此时却到眉尖。",
        "dynasty": "宋",
        "collection_info": null
    },
    {
        "uuid": "18651db175abd81ef7bbd5cd2829da5a",
        "title": "柳梢青 柳丝烟织",
        "author": "陈亮",
        "content": "柳丝烟织。\n掩映小池，鳞鳞波碧。\n几片飞花，半檐残雨，长亭愁寂。\n凭高望断江南，怅千里、疏烟淡日。\n斗草风流，弄梅情分，教人思忆。",
        "dynasty": "宋",
        "collection_info": null
    },
    {
        "uuid": "6a3faa8529bc79f548ace03266939766",
        "title": "浪淘沙 霞尾卷轻绡",
        "author": "陈亮",
        "content": "霞尾卷轻绡。\n柳外风摇。\n断虹低系碧山腰。\n古往今来离别地，烟水迢迢。\n归雁下平桥。\n目断魂销。\n夕阳无限满江皋。\n杨柳杏花相对晚，各自无聊。",
        "dynasty": "宋",
        "collection_info": null
    },
    {
        "uuid": "fedabb3027404faa0e527b01ceacae14",
        "title": "浪淘沙 院落晓风酸",
        "author": "陈亮",
        "content": "院落晓风酸。\n春如西园。\n芳英吹破玉阑干。\n墙外红尘飞不到，彻骨清寒。\n清浅小堤湾。\n瘦竹团栾。\n水光疏影有无间。\n仿佛浣沙溪上见，波面云鬟。",
        "dynasty": "宋",
        "collection_info": null
    },
    {
        "uuid": "39e1a5352152c8707accf0eab2b5b646",
        "title": "小重山 碧幕霞绡一缕红",
        "author": "陈亮",
        "content": "碧幕霞绡一缕红。\n槐枝啼宿鸟，冷烟浓。\n小楼愁倚画阑东。\n黄昏月，一笛碧云风。\n往事已成空。\n梦魂飞不到，楚王宫。\n翠绡和泪暗偷封。\n江南阔，无处觅征鸿。",
        "dynasty": "宋",
        "collection_info": null
    },
    {
        "uuid": "7cfabd5e7f55f4b48a064233be4ee92c",
        "title": "转调踏莎行・踏莎行 洛浦尘生",
        "author": "陈亮",
        "content": "洛浦尘生，巫山梦断。\n旗亭烟草里，春深浅。\n梨花落尽，荼䕷又绽。\n天气也似，寻常庭院。\n向晚情怀，十分恼乱。\n水边佳丽地，近前细看。\n娉婷笑语，流觞美满。\n意思不到，夕阳孤馆。",
        "dynasty": "宋",
        "collection_info": null
    },
    {
        "uuid": "7af6b3e6e73385b853f1202ac0c4d23c",
        "title": "品令 潇洒林塘暮",
        "author": "陈亮",
        "content": "潇洒林塘暮。\n正迤逦、香风度。\n一番天气，又添作琼枝玉树。\n粉蝶无踪，疑在落花深处。\n深沈庭院，也卷起、重帘否。\n十分春色，依约见了，水村竹坞。\n怎向江南，更说杏花烟雨。",
        "dynasty": "宋",
        "collection_info": null
    },
    {
        "uuid": "30008115d6848ade719148044410110d",
        "title": "最高楼 春乍透",
        "author": "陈亮",
        "content": "春乍透，香早暗偷传。\n深院落，斗清妍。\n紫檀枝似流苏带，黄金须胜辟寒钿。\n更朝朝，琼树好，笑当年。\n花不向沈香亭上看。\n树不着唐昌宫里玩。\n衣带水，隔风烟。\n铅华不御凌波处，蛾眉淡扫至尊前。\n管如今，浑似了，更堪怜。",
        "dynasty": "宋",
        "collection_info": null
    },
    {
        "uuid": "97a19974827edbc2cadff47b208adce9",
        "title": "青玉案 武陵溪上桃花路",
        "author": "陈亮",
        "content": "武陵溪上桃花路。\n见征骑、匆匆去。\n嘶入斜阳芳草渡。\n读书窗下，弹琴石上，留得销魂处。\n落花冉冉春将暮。\n空写池塘梦中句。\n黄犬书来何日许。\n辋川轻舸，杜陵尊酒，半夜灯前雨。",
        "dynasty": "宋",
        "collection_info": null
    },
    {
        "uuid": "4837344173fe15697829634ebded2aa8",
        "title": "诉衷情 独凭江槛思悠悠",
        "author": "陈亮",
        "content": "独凭江槛思悠悠。\n斜日堕林邱。\n鸳鸯属玉飞处，急桨荡轻舟。\n红蓼岸，白苹洲。\n夜来秋。\n数声渔父，一曲水仙，歌断还愁。",
        "dynasty": "宋",
        "collection_info": null
    },
    {
        "uuid": "056912f441e3b759d9c38173ed8d6028",
        "title": "南乡子 风雨满苹洲",
        "author": "陈亮",
        "content": "风雨满苹洲。\n绣阁银屏一夜秋。\n当日袜尘何处去，溪楼。\n怎对烟波不泪流。\n天际自归舟。\n浪卷涛翻一叶浮。\n也似我侬魂不定，悠悠。\n宋玉方悲庾信愁。",
        "dynasty": "宋",
        "collection_info": null
    },
    {
        "uuid": "1a9f82758315ec9250f79b0f1c80c90c",
        "title": "一丛花 冰轮斜辗镜天长",
        "author": "陈亮",
        "content": "冰轮斜辗镜天长。\n江练隐寒光。\n危阑醉倚人如画，隔烟村、何处鸣桹。\n乌鹊倦栖，鱼龙惊起，星斗挂垂杨。\n芦花千顷水微茫。\n秋色满江乡。\n楼台恍似游仙梦，又疑是、洛浦潇湘。\n风露浩然，山河影转，今古照凄凉。",
        "dynasty": "宋",
        "collection_info": null
    },
    {
        "uuid": "f6b5d400056ed4550f2f1aa1fcf23ff1",
        "title": "清平乐 银屏绣阁",
        "author": "陈亮",
        "content": "银屏绣阁。\n不道鲛绡薄。\n嘶骑匆匆尘漠漠。\n远过夕阳村落。\n乱山千叠无情。\n今宵遮断愁人。\n两处香消梦觉，一般晓月秋声。",
        "dynasty": "宋",
        "collection_info": null
    },
    {
        "uuid": "7798d366471c297a0f6968ebb8555d21",
        "title": "渔家傲 漠漠平沙初落雁",
        "author": "陈亮",
        "content": "漠漠平沙初落雁。\n黄花浊酒情何限。\n红日渐低秋渐晚。\n听客劝。\n金荷莫诉真珠满。\n坐上少年差气岸。\n题诗落帽从来惯。\n戏马龙山当日燕。\n真奇观。\n尊前未觉风流远。",
        "dynasty": "宋",
        "collection_info": null
    },
    {
        "uuid": "7d9273a09567b8e8b06844b5dbda94ce",
        "title": "丑奴儿・采桑子 黄昏山驿销魂处",
        "author": "陈亮",
        "content": "黄昏山驿销魂处，枝亚疏篱。\n枝亚疏离。\n酝藉香风蜜打围。\n隔篱鸡犬谁家舍，门掩斜晖。\n门掩斜晖。\n花落花开总不知。",
        "dynasty": "宋",
        "collection_info": null
    },
    {
        "uuid": "2e7ae7871dc649abd95d28e4c84c136f",
        "title": "滴滴金 断桥雪霁闻啼鸟",
        "author": "陈亮",
        "content": "断桥雪霁闻啼鸟。\n对林花、弄晴晓。\n画角吹香客愁醒，见梢头红小。\n团酥剪蜡知多少。\n向风前、压春倒。\n江嶂人烟画图中，有短篷香绕。",
        "dynasty": "宋",
        "collection_info": null
    },
    {
        "uuid": "100ff506e7ab298104bf0b21391175d7",
        "title": "七娘子 风流家世传张绪",
        "author": "陈亮",
        "content": "风流家世传张绪。\n似灵和新种垂杨缕。\n绮席摛词，银台奏赋。\n当年梦绕蓬山路。\n卖花声断蓝桥暮。\n记吟鞭醉帽曾经处。\n蜀郡归来，荆州老去。\n心情零乱随风絮。",
        "dynasty": "宋",
        "collection_info": null
    },
    {
        "uuid": "6a484e82ea346c9c17d6e7ef0be3adea",
        "title": "醉花阴 峻极云端潇洒寺",
        "author": "陈亮",
        "content": "峻极云端潇洒寺。\n赋我登高意。\n好景属清游，玉友黄花，谩续龙山事。\n秋风满座芝兰媚。\n杯酒随宜醉。\n行乐任天真，一笑和同，休问无携妓。",
        "dynasty": "宋",
        "collection_info": null
    },
    {
        "uuid": "9ef3c475b65f1d21b1d09653a1397c13",
        "title": "醉花阴 姓名未勒慈恩寺",
        "author": "陈亮",
        "content": "姓名未勒慈恩寺。\n谁作山林意。\n杯酒且同欢，不许时人，轻料吾曹事。\n可怜风月于人媚。\n那对花前醉。\n珍重主人情，闻说当年，宴出红妆妓。",
        "dynasty": "宋",
        "collection_info": null
    },
    {
        "uuid": "2fdb8d8e42c1d53ae49d11c9d2b5f9de",
        "title": "汉宫春 雪月相投",
        "author": "陈亮",
        "content": "雪月相投。\n看一枝才爆，惊动香浮。\n微阳未放线路，说甚来由。\n先天一着，待辟开、多少旬头。\n却引取，春工入脚，争教消息停留。\n官不容针时节，做一般孤瘦，无限清幽。\n随缘柳绿柳白，费尽雕锼。\n疏林野水，任横斜、谁与妆修。\n猛认得，些儿合处，不堪持献君侯。",
        "dynasty": "宋",
        "collection_info": null
    },
    {
        "uuid": "252407fb7024af9e1297fa52d01fd818",
        "title": "暮花天・花发沁园春 天意微悭",
        "author": "陈亮",
        "content": "天意微悭，春工多裕，长须末后殷勤。\n骨瘦挽先，肌韵恰好，花头径尺徐陈。\n红黄粉紫，更牛家、姚魏为真。\n留几种，蒂殢中州，异时齐顿浑身。\n承平当日开多少，笙歌何限，是甚人人。\n气入江南，心知芍药，仿佛前事犹存。\n名品应须，认旧家，雨露方新。\n成一处，蓓蕾根株，剩看诸谱纷纷。",
        "dynasty": "宋",
        "collection_info": null
    },
    {
        "uuid": "eebf051e81670b5b8c28d0796fdc401f",
        "title": "新荷叶 艳态远幽",
        "author": "陈亮",
        "content": "艳态远幽，谁能洁净争妍。\n淡抹疑浓，肯将自在求怜。\n终嫌独好，任毛嫱、西子差肩。\n六郎涂涴，似和不似依然。\n赫日如焚，诸馀只凭光鲜。\n雨过风生，也应百事随缘。\n香须道地，对一池、着甚沈烟。\n根株好在，淤泥白藕如椽。",
        "dynasty": "宋",
        "collection_info": null
    },
    {
        "uuid": "e98aaa7d93a91d255718b7ff686e595a",
        "title": "秋兰香 未老金茎",
        "author": "陈亮",
        "content": "未老金茎，些子正气，东篱淡伫齐芳。\n分头添样白，同菊几般黄。\n向闲处、须一一排行。\n浅深饶间新妆。\n那陶令，漉他谁酒，趁醒消详。\n况是此花开后，便蝶乱无花，管甚蜂忙。\n你从今、采却蜜成房。\n秋英诚商量。\n多少为谁，甜得清凉。\n待说破，长生真诀，要饱风霜。",
        "dynasty": "宋",
        "collection_info": null
    },
    {
        "uuid": "3bc246c51174ab890cd941d512ec12de",
        "title": "汉宫春 雪满江头",
        "author": "陈亮",
        "content": "雪满江头，怪一枝不耐，还漏微阳。\n诗人越样眼浅，早自成章。\n群葩如绣，到那时、争爱春长。\n须知道，未通春信，是谁饱试风霜。\n堪笑红炉画阁，问从来寒气，损甚容光。\n枝头有花恁好，映带新妆。\n寒窗愁绝，嗅清芬、不料饥肠。\n都缘是，此君小异，费他万种消详。",
        "dynasty": "宋",
        "collection_info": null
    },
    {
        "uuid": "f1f9f94ac5058f183eb1a7872009ad4b",
        "title": "桂枝香 仙风透骨",
        "author": "陈亮",
        "content": "仙风透骨。\n向夏叶丛中，春花重出。\n骏发天香，不是世间尤物。\n占些空阔闲田地，共霜轮、伴他秋实。\n浅非冷蕊，深非幽艳，中无倚握。\n任拈取、龙涎笃耨。\n儿女子看承，万屈千屈。\n做数珠见，刻画毋盐唐突。\n不知几树栾团着，但口吻、非鸣云室。\n是耶非也，书生见识，圣贤心术。",
        "dynasty": "宋",
        "collection_info": null
    },
    {
        "uuid": "292b180714123a0eb0358fff24687466",
        "title": "水龙吟 钱王霸图成时",
        "author": "陈亮",
        "content": "钱王霸图成时，多应是百年遗树。\n羞将高古，为渠遮映，鱼盐调度。\n且向空山，趁时多事，四垂盘踞。\n算兴衰坐阅，权奇磊块，世间□，□斤斧。\n又见当天明圣，便弹丸、也难分土。\n一番整顿，旧家草木，新来雨露。\n铁石心肠，叫龙根干，亭亭天柱。\n纵茯苓下结，茑萝高际，怎堪攀附。",
        "dynasty": "宋",
        "collection_info": null
    },
    {
        "uuid": "c238672c88ebd2de7e634807092004b9",
        "title": "临江仙 五百年间非一日",
        "author": "陈亮",
        "content": "五百年间非一日，可堪只到今年。\n云龙欲化艳阳天。\n从来耆旧传，不博地行仙。\n昨夜风声何处度，典型犹在南山。\n自怜不结傍时缘。\n着鞭非我事，避路只渠贤。",
        "dynasty": "宋",
        "collection_info": null
    },
    {
        "uuid": "344fa06b3fe4d31e25cc5031bbea8d34",
        "title": "水龙吟 闹花深处层楼",
        "author": "陈亮",
        "content": "闹花深处层楼，画帘半卷东风软。\n春归翠陌，平莎茸嫩，垂杨金浅。\n迟日催花，淡云阁雨，轻寒轻暖。\n恨芳菲世界，游人未赏，都付与、莺和燕。\n寂寞凭高念远。\n向南楼、一声归雁。\n金钗斗草，青丝勒马，风流云散。\n罗绶分香，翠绡封泪，几多幽怨。\n正销魂，又是疏烟淡月，子规声断。",
        "dynasty": "宋",
        "collection_info": null
    },
    {
        "uuid": "7ce0838242a01d8473a26b21b97542c0",
        "title": "洞仙歌 琐窗秋暮",
        "author": "陈亮",
        "content": "琐窗秋暮，梦高唐人困。\n独立西风万千恨。\n又檐花落处，滴碎空阶，芙蓉院，无限秋容老尽。\n枯荷催欲折，多少离声，锁断天涯诉幽闷。\n似蓬山去后，方士来时，挥粉泪、点点梨花香润。\n断送得，人间夜霖铃，更叶落梧桐，孤灯成晕。",
        "dynasty": "宋",
        "collection_info": null
    },
    {
        "uuid": "73b4277d302424150435fd37d803f2e2",
        "title": "虞美人 东风荡扬轻云缕",
        "author": "陈亮",
        "content": "东风荡扬轻云缕。\n时送萧萧雨。\n水边台榭燕新归。\n一口香泥湿带、落花飞。\n海棠糁径铺香绣。\n依旧成春瘦。\n黄昏庭院柳啼鸦。\n记得那人和月、折梨花。",
        "dynasty": "宋",
        "collection_info": null
    },
    {
        "uuid": "af986bd24fd920d54ff362aa49a64567",
        "title": "眼儿媚 试灯天气又春来",
        "author": "陈亮",
        "content": "试灯天气又春来。\n难说是情怀。\n寂寥聊似，扬州何逊，不为江梅。\n扶头酒醒炉香炧，心绪未全灰。\n愁人最是，黄昏前后，烟雨楼台。",
        "dynasty": "宋",
        "collection_info": null
    },
    {
        "uuid": "5417d53ed611194e8ae8fb380b187e07",
        "title": "思佳客 花拂阑干柳拂空",
        "author": "陈亮",
        "content": "花拂阑干柳拂空。\n花枝绰约柳鬟松。\n蝶翻淡碧低边影，莺啭浓香杪处风。\n深院落，小帘栊。\n寻芳犹忆旧相逢。\n桥边携手归来路，踏皱残花几片红。",
        "dynasty": "宋",
        "collection_info": null
    },
    {
        "uuid": "08fea0de3ea9c0f44142fe7a7ff25efc",
        "title": "浣溪沙 爽气朝来卒未阑",
        "author": "陈亮",
        "content": "爽气朝来卒未阑。\n可能着我屋千间。\n不须拄笏望西山。\n柳外霎时征马骏，沙头尽日白鸥闲。\n称心容易足君欢。",
        "dynasty": "宋",
        "collection_info": null
    },
    {
        "uuid": "a0d0bc0f500da1b4a30ef915613f3b81",
        "title": "贺新郎 镂刻黄金屋",
        "author": "陈亮",
        "content": "镂刻黄金屋。\n向炎天、蔷薇水洒，净瓶儿浴。\n湿透生绡裙微褪，谁把琉璃藉玉。\n更管甚、微凉生熟。\n磊浪星儿无着处，唤青奴、记度新翻曲。\n娇不尽，ソ州竹。\n一泓曲水鳞鳞蹙。\n粉生红、香脐皓腕，藕双莲独。\n拂掠乌云新妆晚，无奈纤腰似束。\n白笃耨、霞觞浮绿。\n三岛十州心在否，是天花、只怕凡心触。\n才乱坠，便簌簌。",
        "dynasty": "宋",
        "collection_info": null
    },
    {
        "uuid": "06a71354437d9834e543cb74e5c8df23",
        "title": "贺新郎 昵昵骈头语",
        "author": "陈亮",
        "content": "昵昵骈头语。\n笑黄花、重阳去也，不成分数。\n倾国容华随时唤，依旧清歌妙舞。\n苦未冷、都无星暑。\n恰好良辰花共酒，斗尊前、见在阳台女。\n朝共暮，定何许。\n蓼红徙倚明汀渚。\n正萧萧、迎风夹岸，淡烟微雨。\n笃耨龙涎烧未也，好向儿家祝取。\n是有分、分工须与。\n以色事人能几好，愿衾稠、无缝休离阻。\n心一片，丝千缕。",
        "dynasty": "宋",
        "collection_info": null
    },
    {
        "uuid": "3b535c6a4d7eb2b5ffe20a3f8c03e40b",
        "title": "廷对应制",
        "author": "陈亮",
        "content": "皇朝锐意急英贤，虏据中原七十年。\n际遇风云凡事别，积功日月壮心愆。\n管箫器小谁能识，孔孟人存用则传。\n惭负寿皇勤教育，奏篇半彻冕旒前。",
        "dynasty": "宋",
        "collection_info": null
    },
    {
        "uuid": "e643d14f7042a96450c8d1095ddfbb55",
        "title": "及第谢恩和御赐诗韵",
        "author": "陈亮",
        "content": "云汉昭回倬锦章，烂然衣被九天光。\n已将德雨平分布，更把仁风与奉扬。\n治道修明当正宁，皇威震迭到遐方。\n復雠自是平生志，勿谓儒臣鬓髮苍。",
        "dynasty": "宋",
        "collection_info": null
    },
    {
        "uuid": "15b0a89962fd64d48a67b04dc6890f18",
        "title": "谪仙歌",
        "author": "陈亮",
        "content": "李白字太白，清风肺腑明月魄。\n扬鞭独步止一人，我诵太白手屡拍。\n尝闻太白长庚星，夜半星在天上明。\n仰天高声叫李白，星边不见白应声。\n又疑白星是酒星，银河酿酒天上倾。\n奈无两翅飞见白，王母池边任解酲。\n欲游金陵自采石，玩月乘舟归赤壁。\n欲上箕山首阳巅，看白餐雪水底眠紫烟。\n又不知在何处，漱瑶泉，酌霞杯。\n怅望不见骑鹤来，白也如今安在哉。\n我生恨不与同时，死犹喜得见其诗。\n岂特文章惟足法，凛凛气节安可移。\n金銮殿上一篇颂，沉香亭裏行乐词。\n此特太白细事耳，他人所知吾亦知。\n脱靴奴使高力士，辞官妾视杨贵妃。\n此真太白大节处，他人不知吾亦知。\n歌其什，鬼神泣，解使青冢枯骨立。\n呼其名，鬼神惊，惟有群仙侧耳听。\n我今去取昆山玉，将白仪形好雕琢。\n四方上下常相随，江东渭北休兴思。\n会须乞我干坤造化儿，使我笔下光焰万丈长虹飞。",
        "dynasty": "宋",
        "collection_info": null
    },
    {
        "uuid": "34ff0d48de82f8811e3d90255eb430be",
        "title": "咏梅  其一",
        "author": "陈亮",
        "content": "春回积雪层冰裏，香动荒山野水滨。\n带月一枝低弄影，背风千片远随人。",
        "dynasty": "宋",
        "collection_info": null
    },
    {
        "uuid": "7a21508e34fad868754fc169b5ec00e9",
        "title": "咏梅  其二",
        "author": "陈亮",
        "content": "十里温香扑马来，江头还见去年梅。\n喜开剩欲邀明月，愁落先教扫绿苔。",
        "dynasty": "宋",
        "collection_info": null
    },
    {
        "uuid": "8af3d527d968839e4597de1b843434d6",
        "title": "咏梅  其三",
        "author": "陈亮",
        "content": "为探梅魁策蹇馿，竹梢疏处见清癯。\n清香雅韵十分足，俗态嚣尘一点无。\n寄我谁能如陆凯，爱渠自谓若林逋。\n夜窗却恐劳清梦，速剪寒梢浸玉壶。",
        "dynasty": "宋",
        "collection_info": null
    },
    {
        "uuid": "01f8ea87354fa38a2998f341eae6140e",
        "title": "咏梅  其四",
        "author": "陈亮",
        "content": "疏枝横玉瘦，小萼点珠光。\n一朵忽先发，百花皆后香。\n欲传春信息，不怕雪埋藏。\n玉笛休三弄，东君政主张。",
        "dynasty": "宋",
        "collection_info": null
    },
    {
        "uuid": "93436de88917e80ce5990e70fda102d5",
        "title": "赠刘改之",
        "author": "陈亮",
        "content": "刘郎饮酒如渴虹，一饮涧壑俱成空。\n胸中磊磈浇不下，时吐劲气嘘青红。\n刘郎吟诗如饮酒，淋漓醉墨濡其首。\n笑鞭列缺起丰隆，变化风雷一挥手。\n吟诗饮酒总余事，试问刘郎一何有。\n刘郎才如万乘器，落濩轮囷难自致。\n彊亲举予作书生，却笑书生败人意。\n合骑快马健如龙，少年追逐曹景宗。\n弓弦霹雳饿鸮叫，鼻尖出火耳生风。\n安能规行復矩步，敛袂厌厌作新妇。\n黄金挥尽气愈张，男儿龙变那可量。\n会须斫取契丹首，金甲牙旗归故乡。",
        "dynasty": "宋",
        "collection_info": null
    },
    {
        "uuid": "d820a26f4331b1d45e3f44284feb08db",
        "title": "寿曾主管  其一",
        "author": "陈亮",
        "content": "累世名称阀阅高，搢绅维復似英豪。\n宏才咸许致千里，小试先观梦四刀。\n方正宁容迁岳麓，清明端可鉴丝毫。\n文章政事传家美，须信池中有凤毛。",
        "dynasty": "宋",
        "collection_info": null
    },
    {
        "uuid": "8b5d0c3823ae2bd9673b076c918fdc36",
        "title": "寿曾主管  其二",
        "author": "陈亮",
        "content": "豫章此夕诞贤良，非雾非烟遶画堂。\n正是庭兰争秀发，更当陇麦弄轻黄。\n一杯为寿沧溟窄，万口同词日月长。\n朝晚定知归禁近，千年常得侍清光。",
        "dynasty": "宋",
        "collection_info": null
    },
    {
        "uuid": "0eba0e83413b58b058b1c9cb60262482",
        "title": "送文子徐妹丈赴随州太学掾用司马文正公送先郎中诗韵为别",
        "author": "陈亮",
        "content": "昔仰南洲德，今逢世嗣贤。\n声名江左重，文教汉东专。\n君意思空马，吾生肯绝弦。\n江头无语处，一叶浪花前。",
        "dynasty": "宋",
        "collection_info": null
    },
    {
        "uuid": "adffbeb1b63920bb70af019aa09f44dc",
        "title": "送文子赴阙",
        "author": "陈亮",
        "content": "直排阊阖挽天潢，到得云章自帝乡。\n电抉雷掀惊伟特，韵成钧奏快铿锵。\n紫泥新拜丝纶宠，前席行依日月光。\n禁侍燕闲如献纳，愿将民瘼达君王。",
        "dynasty": "宋",
        "collection_info": null
    },
    {
        "uuid": "be4b96b90643e9b2c36e17a3b2dc41ae",
        "title": "送文子转漕江东二首  其一",
        "author": "陈亮",
        "content": "九重寤寐忆忠诚，故向长沙起贾生。\n魏阙丝纶新借宠，秦淮草木旧知名。\n已闻塞下销锋镝，正自胸中有甲兵。\n万幕从兹无减竈，笑看卧鼓旧边城。",
        "dynasty": "宋",
        "collection_info": null
    },
    {
        "uuid": "b14ae951ed9fc5a74516224637f8275e",
        "title": "送文子转漕江东二首  其二",
        "author": "陈亮",
        "content": "诏颁英簜促锋车，暂借长才按转输。\n昔嘆当年无李牧，今知江左有夷吾。\n休论足食为先策，自是平戎在用儒。\n来岁春风三月暮，沙堤隠隠接云衢。",
        "dynasty": "宋",
        "collection_info": null
    }
]