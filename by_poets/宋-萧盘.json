[
    {
        "title": "梧州",
        "author": "萧盘",
        "content": "吟拾江边金翠羽，醉骑海上玉麟腰。\n清谈试茗游冰井，至乐观鱼坐鑑桥。",
        "dynasty": "宋",
        "collection_info": null
    },
    {
        "title": "冰井",
        "author": "萧盘",
        "content": "冰井曷无水，为与火山对。\n真宰福梧人，命名适相配。\n炎炎火之性，所至能为害。\n冰焉压其气，转否还高泰。\n祥光每发时，州人同福赉。\n乃至井若冰，其义故有在。\n我来酌冰井，其美同沆瀣。\n初疑蓬岛脉，又雅林泉派。\n井窦倘依然，古基尽亡昧。\n半为土烟没，半为石缺坏。\n于时初下车，未暇整颓溃。\n州城百舍敝，缔创岂容怠。\n旧者为之新，露者为之盖。\n卑污易以高，狭小易以大。\n于公无所侵，于私无所贷。\n一诚与规画，黾勉及三载。\n始来想井基，指示经数辈。\n引绳取其直，立标正其界。\n开凿三尺余，适与古基会。\n西偏甃坚完，界不差井怪。\n三隅彷佛见，砖师且徐缀。\n此井信有神，州人亦嗟怪。\n井前为开池，引水成沟浍。\n所防三伏天，饮者成羣队。\n井名未磨灭，自我发沉晦。\n□□□□□，所虑规模隘。\n堑崖基坎穴，伐木除荒秽。\n装点自天成，可为州胜概。\n碧塘寺之腹，青山寺之背。\n环翠既控引，泉水亦襟带。\n三宝杂装严，七宝旧豪迈。\n对面瞻神霄，出门远阛阓。\n登临益增价，顾盼无凡态。\n往往市人来，如在琼壶内。\n往往士人来，如出尘笼外。\n我常引客至，五马随双旆。\n暂脱簿领巾，忽然无障碍。\n怡神八极远，濯体清风快。\n临池似山涧，酩酊常所戒。\n屡作谢公游，敢望苍生待。\n虽无异政绩，薄有循良最。\n寄语此冰泉，为我留遗爱。",
        "dynasty": "宋",
        "collection_info": null
    }
]