[
    {
        "title": "尧",
        "author": "林同",
        "content": "道原自天出，尧以是相传。\n曰孝悌而已，人人具此天。",
        "dynasty": "宋",
        "collection_info": null
    },
    {
        "title": "舜",
        "author": "林同",
        "content": "孩提知所爱，妻子具而衰。\n大孝终身慕，予于舜见之。",
        "dynasty": "宋",
        "collection_info": null
    },
    {
        "title": "禹",
        "author": "林同",
        "content": "伤心九载绩，焦思八年中。\n启亦呱呱泣，惟思度土功。",
        "dynasty": "宋",
        "collection_info": null
    },
    {
        "title": "汤",
        "author": "林同",
        "content": "奉先思孝也，不祀岂其情。\n以至使亳众，而甘为葛耕。",
        "dynasty": "宋",
        "collection_info": null
    },
    {
        "title": "文王",
        "author": "林同",
        "content": "问安寝门外，旦旦俟鸡鸣。\n以至日中昃，居常尽此诚。",
        "dynasty": "宋",
        "collection_info": null
    },
    {
        "title": "武王",
        "author": "林同",
        "content": "经言事父孝，所以事天明。\n疾间加再饭，梦中与九龄。",
        "dynasty": "宋",
        "collection_info": null
    },
    {
        "title": "周公",
        "author": "林同",
        "content": "我避故云辟，东行是谓征。\n先王犹可告，岂为伐而刑。",
        "dynasty": "宋",
        "collection_info": null
    },
    {
        "title": "孔子",
        "author": "林同",
        "content": "事亲良不易，战战復兢兢。\n学得如夫子，犹言丘未能。",
        "dynasty": "宋",
        "collection_info": null
    },
    {
        "title": "颜子",
        "author": "林同",
        "content": "返必展墓入，去当哭墓行。\n谁知颜氏子，事死乃如生。",
        "dynasty": "宋",
        "collection_info": null
    },
    {
        "title": "孟子",
        "author": "林同",
        "content": "如何年稍长，汲汲子思师。\n知是为儿日，三迁感母慈。",
        "dynasty": "宋",
        "collection_info": null
    },
    {
        "title": "契",
        "author": "林同",
        "content": "天性生虽具，人伦教可无。\n往哉亲父子，汝契作司徒。",
        "dynasty": "宋",
        "collection_info": null
    },
    {
        "title": "元凯",
        "author": "林同",
        "content": "当知元与凯，不出孝而忠。\n能举十六相，斯为舜大功。",
        "dynasty": "宋",
        "collection_info": null
    },
    {
        "title": "孝己",
        "author": "林同",
        "content": "子则欲其孝，人皆有是心。\n如何武丁圣，却使子忧深。",
        "dynasty": "宋",
        "collection_info": null
    },
    {
        "title": "微子",
        "author": "林同",
        "content": "岂计身封宋，祇愁祀绝殷。\n不惟称克孝，亦自首三仁。",
        "dynasty": "宋",
        "collection_info": null
    },
    {
        "title": "泰伯",
        "author": "林同",
        "content": "为怜季有子，逆探父传贤。\n断髮文身事，诬哉司马迁。",
        "dynasty": "宋",
        "collection_info": null
    },
    {
        "title": "康叔",
        "author": "林同",
        "content": "勿云服父事，不敬亦无伤。\n元恶与大憝，邦刑自有常。",
        "dynasty": "宋",
        "collection_info": null
    },
    {
        "title": "君陈",
        "author": "林同",
        "content": "为尔有令德，存心孝且恭。\n推之施有政，往矣尹兹东。",
        "dynasty": "宋",
        "collection_info": null
    },
    {
        "title": "伯奇",
        "author": "林同",
        "content": "无食又无衣，逐儿安所之。\n不辞履霜苦，犹谓罪当笞。",
        "dynasty": "宋",
        "collection_info": null
    },
    {
        "title": "晋文侯",
        "author": "林同",
        "content": "嘉汝故锡汝，非将玉展亲。\n克昭乃显祖，追孝尔文人。",
        "dynasty": "宋",
        "collection_info": null
    },
    {
        "title": "卫武公",
        "author": "林同",
        "content": "孝子身终者，非终父母身。\n武公年九十，戒我尚谆谆。",
        "dynasty": "宋",
        "collection_info": null
    },
    {
        "title": "齐孝公",
        "author": "林同",
        "content": "岂其伐与国，独不念先君。\n想得还师去，难堪此语闻。",
        "dynasty": "宋",
        "collection_info": null
    },
    {
        "title": "齐侯无野",
        "author": "林同",
        "content": "我母亦君母，吾翁即若翁。\n分羹何太忍，请质可堪从。",
        "dynasty": "宋",
        "collection_info": null
    },
    {
        "title": "申生",
        "author": "林同",
        "content": "姬泣贼由子，子辞必罪姬。\n为忧君不乐，宁死莫君知。",
        "dynasty": "宋",
        "collection_info": null
    },
    {
        "title": "晋文公",
        "author": "林同",
        "content": "伐蒲君父命，校者是吾雠。\n披直寺人耳，鉏麑信有谋。",
        "dynasty": "宋",
        "collection_info": null
    },
    {
        "title": "秦康公",
        "author": "林同",
        "content": "怀哉送舅氏，曰至渭之阳。\n念母如存意，悠悠寄二章。",
        "dynasty": "宋",
        "collection_info": null
    },
    {
        "title": "既醉君子",
        "author": "林同",
        "content": "若为锡尔类，不独善其身。\n既念化家室，还思遗子孙。",
        "dynasty": "宋",
        "collection_info": null
    },
    {
        "title": "四牡使臣",
        "author": "林同",
        "content": "怀归将父母，四牡苦愔愔。\n是我心中事，君从何处知。",
        "dynasty": "宋",
        "collection_info": null
    },
    {
        "title": "南陔孝子",
        "author": "林同",
        "content": "为养还相戒，南陔昔有诗。\n都卢这箇意，焉用补亡为。",
        "dynasty": "宋",
        "collection_info": null
    },
    {
        "title": "白华孝子",
        "author": "林同",
        "content": "廉耻有微缺，须知孝未纯。\n白华何所似，所似皎然身。",
        "dynasty": "宋",
        "collection_info": null
    },
    {
        "title": "北山大夫",
        "author": "林同",
        "content": "非止不得养，如忧父母何。\n忍能不我念，使我独贤劳。",
        "dynasty": "宋",
        "collection_info": null
    },
    {
        "title": "蓼莪孝子",
        "author": "林同",
        "content": "莫遂终养志，难酬罔极恩。\n哀哀父母句，肠断不堪闻。",
        "dynasty": "宋",
        "collection_info": null
    },
    {
        "title": "妹土小子",
        "author": "林同",
        "content": "勤耕艺黍稷，远贾服车牛。\n奔走何为者，心乎孝养忧。",
        "dynasty": "宋",
        "collection_info": null
    },
    {
        "title": "老莱子",
        "author": "林同",
        "content": "七十已中寿，人生似此希。\n绝怜老莱子，犹自作儿嬉。",
        "dynasty": "宋",
        "collection_info": null
    },
    {
        "title": "柳下惠",
        "author": "林同",
        "content": "忍于父母国，去此欲何之。\n所以柳下季，三为鲁士师。",
        "dynasty": "宋",
        "collection_info": null
    },
    {
        "title": "子思",
        "author": "林同",
        "content": "如何方喟叹，乃尔復忻然。\n念汝祖无忝，知予道可传。",
        "dynasty": "宋",
        "collection_info": null
    },
    {
        "title": "闵子",
        "author": "林同",
        "content": "参宁杀人者，三至尚踰垣。\n叹息子闵子，孝哉无閒言。",
        "dynasty": "宋",
        "collection_info": null
    },
    {
        "title": "有子",
        "author": "林同",
        "content": "其为人也孝，好乱未之闻。\n曾以是取怨，无人语盖勋。",
        "dynasty": "宋",
        "collection_info": null
    },
    {
        "title": "曾子",
        "author": "林同",
        "content": "全归有明训，珍重恐伤肤。\n小子启手足，吾今知免夫。",
        "dynasty": "宋",
        "collection_info": null
    },
    {
        "title": "子路",
        "author": "林同",
        "content": "食藜殊列鼎，负米异重茵。\n不待今朝养，伤哉昔日贫。",
        "dynasty": "宋",
        "collection_info": null
    },
    {
        "title": "子游",
        "author": "林同",
        "content": "犬马何以别，斯言似太深。\n深言为养者，可不敬于心。",
        "dynasty": "宋",
        "collection_info": null
    },
    {
        "title": "子夏",
        "author": "林同",
        "content": "为有心中事，琴音自不和。\n礼虽弗敢过，哀若未忘何。",
        "dynasty": "宋",
        "collection_info": null
    },
    {
        "title": "子贡",
        "author": "林同",
        "content": "未须论大块，以死息乎人。\n所愿学赐也，姑惟息事亲。",
        "dynasty": "宋",
        "collection_info": null
    },
    {
        "title": "林放",
        "author": "林同",
        "content": "故宁戚以俭，罔或易而奢。\n致得千载下，人称问礼家。",
        "dynasty": "宋",
        "collection_info": null
    },
    {
        "title": "樊迟",
        "author": "林同",
        "content": "当知一朝忿，必不忍于人。\n岂止身忘却，还应及乃亲。",
        "dynasty": "宋",
        "collection_info": null
    },
    {
        "title": "阙党子弟",
        "author": "林同",
        "content": "既渐夫子教，罔有不分均。\n何復间多取，齐言彼有亲。",
        "dynasty": "宋",
        "collection_info": null
    },
    {
        "title": "乐正子春",
        "author": "林同",
        "content": "向非亲在念，念念每精专。\n未必饭加损，能令疾脱然。",
        "dynasty": "宋",
        "collection_info": null
    },
    {
        "title": "公明宣",
        "author": "林同",
        "content": "子于亲在日，叱咤不闻声。\n既曰见而说，应无学未能。",
        "dynasty": "宋",
        "collection_info": null
    },
    {
        "title": "孔子党人",
        "author": "林同",
        "content": "忍以证羊故，而云我直躬。\n那知为父隠，直故在其中。",
        "dynasty": "宋",
        "collection_info": null
    },
    {
        "title": "孟庄子",
        "author": "林同",
        "content": "无改父之道，真堪以孝称。\n若论庄子孝，此直是难能。",
        "dynasty": "宋",
        "collection_info": null
    },
    {
        "title": "孟懿子",
        "author": "林同",
        "content": "不復问无违，祗应懿子知。\n尚愁人不省，以礼告樊迟。",
        "dynasty": "宋",
        "collection_info": null
    },
    {
        "title": "孟武伯",
        "author": "林同",
        "content": "父母之爱子，心乎惟疾忧。\n可能不自爱，而忍使亲愁。",
        "dynasty": "宋",
        "collection_info": null
    },
    {
        "title": "管仲",
        "author": "林同",
        "content": "战败不羞走，谁为知我深。\n叔知我有母，亮我走时心。",
        "dynasty": "宋",
        "collection_info": null
    },
    {
        "title": "晏子",
        "author": "林同",
        "content": "母家令足食，父族使安生。\n睦党可谓孝，能之惟晏婴。",
        "dynasty": "宋",
        "collection_info": null
    },
    {
        "title": "晋君子",
        "author": "林同",
        "content": "何怙復何尝，衔悲问彼苍。\n苍苍不可问，重使我心伤。",
        "dynasty": "宋",
        "collection_info": null
    },
    {
        "title": "颍考叔",
        "author": "林同",
        "content": "茅焦甘伏质，考叔请留羹。\n大隧如初乐，咸阳虚左迎。",
        "dynasty": "宋",
        "collection_info": null
    },
    {
        "title": "魏孝子",
        "author": "林同",
        "content": "念母嗟陟屺，思亲徒望云。\n可怜魏孝子，不比狄参军。",
        "dynasty": "宋",
        "collection_info": null
    },
    {
        "title": "卫七子",
        "author": "林同",
        "content": "几谏劳不怨，明明载鲁论。\n未应小弁作，得并凯风言。",
        "dynasty": "宋",
        "collection_info": null
    },
    {
        "title": "石祁子",
        "author": "林同",
        "content": "执亲之丧者，可沐浴其身。\n不待石祁兆，知非佩玉人。",
        "dynasty": "宋",
        "collection_info": null
    },
    {
        "title": "文氏子",
        "author": "林同",
        "content": "服除有弔者，待庙至垂洟。\n亡于礼之礼，斯人其庶几。",
        "dynasty": "宋",
        "collection_info": null
    },
    {
        "title": "公叔戍",
        "author": "林同",
        "content": "若把夫子论，无惭贞惠文。\n不应其子戍，至自请于君。",
        "dynasty": "宋",
        "collection_info": null
    },
    {
        "title": "灵辄",
        "author": "林同",
        "content": "翳桑一饿者，念念母之存。\n頼有赵宣子，能为别具飧。",
        "dynasty": "宋",
        "collection_info": null
    },
    {
        "title": "叶公诸梁",
        "author": "林同",
        "content": "随母适异国，先归汝忍能。\n致人不正视，应是得人憎。",
        "dynasty": "宋",
        "collection_info": null
    },
    {
        "title": "伍尚",
        "author": "林同",
        "content": "此以父免召，彼如仁必来。\n员乎竟何益，尚也最堪哀。",
        "dynasty": "宋",
        "collection_info": null
    },
    {
        "title": "贾获",
        "author": "林同",
        "content": "扶母犹可免，弃君安所之。\n可能共母载，忍不授君绥。",
        "dynasty": "宋",
        "collection_info": null
    },
    {
        "title": "周绍",
        "author": "林同",
        "content": "欲得忠臣者，求之孝子门。\n如何傅王子，尚復待人言。",
        "dynasty": "宋",
        "collection_info": null
    },
    {
        "title": "王孙贾",
        "author": "林同",
        "content": "为齐臣子者，此日若无闻。\n独有王孙贾，能知慰倚门。",
        "dynasty": "宋",
        "collection_info": null
    },
    {
        "title": "扶苏",
        "author": "林同",
        "content": "父赐子以死，君侯安所疑。\n忍哉指鹿相，无復祖龙知。",
        "dynasty": "宋",
        "collection_info": null
    },
    {
        "title": "丁兰",
        "author": "林同",
        "content": "一灵长皎皎，如月不离天。\n要以纯诚感，非因刻像然。",
        "dynasty": "宋",
        "collection_info": null
    },
    {
        "title": "韩伯瑜",
        "author": "林同",
        "content": "母力今衰矣，悲啼得杖轻。\n流风存绘画，犹足感焦生。",
        "dynasty": "宋",
        "collection_info": null
    },
    {
        "title": "郦寄",
        "author": "林同",
        "content": "直以劫父故，蒙他卖友名。\n闲将诛吕论，非勃亦非平。",
        "dynasty": "宋",
        "collection_info": null
    },
    {
        "title": "贾谊",
        "author": "林同",
        "content": "谇言取箕箒，德色借耰锄。\n不是贾年少，还能痛哭无。",
        "dynasty": "宋",
        "collection_info": null
    },
    {
        "title": "冯唐",
        "author": "林同",
        "content": "知以孝行着，还应不问唐。\n可怜止辇问，何自得为郎。",
        "dynasty": "宋",
        "collection_info": null
    },
    {
        "title": "韦孟",
        "author": "林同",
        "content": "去王犹讽谏，怀祖重伤情。\n谁识有韦孟，人惟说穆生。",
        "dynasty": "宋",
        "collection_info": null
    },
    {
        "title": "田叔",
        "author": "林同",
        "content": "勿以梁事问，将遗太后忧。\n若非叔长者，谁为帝忠谋。",
        "dynasty": "宋",
        "collection_info": null
    },
    {
        "title": "石建",
        "author": "林同",
        "content": "服劳曾是孝，那更委诸人。\n建已老白首，中裙涤必亲。",
        "dynasty": "宋",
        "collection_info": null
    },
    {
        "title": "董仲舒",
        "author": "林同",
        "content": "汉有孝廉举，谁知发自舒。\n可怜三策罢，却去相江都。",
        "dynasty": "宋",
        "collection_info": null
    },
    {
        "title": "司马迁",
        "author": "林同",
        "content": "悲哉执手泣，论着谨毋忘。\n岂识迁它日，能紬石室藏。",
        "dynasty": "宋",
        "collection_info": null
    },
    {
        "title": "严君平",
        "author": "林同",
        "content": "卖卜有深意，何心避市喧。\n若逢人子问，依孝与之言。",
        "dynasty": "宋",
        "collection_info": null
    },
    {
        "title": "霍去病",
        "author": "林同",
        "content": "不早知此体，元来託大人。\n低头拜县吏，谁拟霍将军。",
        "dynasty": "宋",
        "collection_info": null
    },
    {
        "title": "隽不疑",
        "author": "林同",
        "content": "不疑固严吏，如不顺亲何。\n图得母喜笑，平反敢不多。",
        "dynasty": "宋",
        "collection_info": null
    },
    {
        "title": "杜延年",
        "author": "林同",
        "content": "怪来御史府，坐榻不如初。\n曾是父坐处，而为子敢居。",
        "dynasty": "宋",
        "collection_info": null
    },
    {
        "title": "疏受",
        "author": "林同",
        "content": "岂如吾父子，归老故乡身。\n一听知足诲，欣然从大人。",
        "dynasty": "宋",
        "collection_info": null
    },
    {
        "title": "王阳",
        "author": "林同",
        "content": "礼经称孝子，不服闇登危。\n所以九折阪，回车不敢驰。",
        "dynasty": "宋",
        "collection_info": null
    },
    {
        "title": "贡禹",
        "author": "林同",
        "content": "安用孝与弟，今人誖得官。\n一闻阳在位，自是合弹冠。",
        "dynasty": "宋",
        "collection_info": null
    },
    {
        "title": "王式",
        "author": "林同",
        "content": "三百五篇内，凡言忠孝人。\n未尝不流涕，反復为王陈。",
        "dynasty": "宋",
        "collection_info": null
    },
    {
        "title": "韦元成",
        "author": "林同",
        "content": "淮阳谁可傅，无以易元成。\n即汝阳狂意，为王言事兄。",
        "dynasty": "宋",
        "collection_info": null
    },
    {
        "title": "楚孝王",
        "author": "林同",
        "content": "一自王之国，于今二十年。\n了无纤芥过，都是孝慈然。",
        "dynasty": "宋",
        "collection_info": null
    },
    {
        "title": "原涉",
        "author": "林同",
        "content": "所当约于己，岂忍俭其先。\n道立南阳表，人呼原氏阡。",
        "dynasty": "宋",
        "collection_info": null
    },
    {
        "title": "薛修",
        "author": "林同",
        "content": "邑令直微尔，争如相国荣。\n可怜留母养，不忍听兄迎。",
        "dynasty": "宋",
        "collection_info": null
    },
    {
        "title": "阴子方",
        "author": "林同",
        "content": "祀竈令人富，相传阴子方。\n安知由至孝，非在荐黄羊。",
        "dynasty": "宋",
        "collection_info": null
    },
    {
        "title": "杨子",
        "author": "林同",
        "content": "不可得而久，其惟父母乎。\n谆谆爱日语，杨氏岂欺予。",
        "dynasty": "宋",
        "collection_info": null
    },
    {
        "title": "东海王疆",
        "author": "林同",
        "content": "史以太伯比，斯评恐未真。\n我知东海意，不忍母他人。",
        "dynasty": "宋",
        "collection_info": null
    },
    {
        "title": "邓禹",
        "author": "林同",
        "content": "功臣三十二，剑佩蔼云台。\n第一人知否，曾闻孝母来。",
        "dynasty": "宋",
        "collection_info": null
    },
    {
        "title": "窦融",
        "author": "林同",
        "content": "玺书来万里，鼎足许三分。\n解道为忠易，谁知以孝闻。",
        "dynasty": "宋",
        "collection_info": null
    },
    {
        "title": "马援",
        "author": "林同",
        "content": "恶言出于口，必至反其声。\n小子闻人过，当如闻父名。",
        "dynasty": "宋",
        "collection_info": null
    },
    {
        "title": "樊宏",
        "author": "林同",
        "content": "能损数百万，不听债家偿。\n要自父一语，铭心不敢忘。",
        "dynasty": "宋",
        "collection_info": null
    },
    {
        "title": "耿国",
        "author": "林同",
        "content": "封侯谁不愿，顾我独何心。\n为忆父所爱，偏于少子深。",
        "dynasty": "宋",
        "collection_info": null
    },
    {
        "title": "张湛",
        "author": "林同",
        "content": "下车父母国，自重岂其轻。\n谓我诈为善，何忧被此名。",
        "dynasty": "宋",
        "collection_info": null
    },
    {
        "title": "冯豹",
        "author": "林同",
        "content": "中人持被覆，尚得帝恩深。\n子职竟何是，终求慰母心。",
        "dynasty": "宋",
        "collection_info": null
    },
    {
        "title": "孔奋",
        "author": "林同",
        "content": "甘同妻菜茹，极奉母珍羞。\n一任时人笑，脂膏不自谋。",
        "dynasty": "宋",
        "collection_info": null
    },
    {
        "title": "伏湛",
        "author": "林同",
        "content": "向来父学显，别自以家名。\n不是能传业，如何着孝声。",
        "dynasty": "宋",
        "collection_info": null
    },
    {
        "title": "郑敬",
        "author": "林同",
        "content": "几曾慕巢许，非是薄伊周。\n何忍的的去，先人有墓丘。",
        "dynasty": "宋",
        "collection_info": null
    },
    {
        "title": "古初",
        "author": "林同",
        "content": "长沙有孝子，姓字死犹香。\n料得郡举首，他无人敢当。",
        "dynasty": "宋",
        "collection_info": null
    },
    {
        "title": "江革",
        "author": "林同",
        "content": "挽车极劳苦，逃贼最间关。\n太息江巨孝，能为人所难。",
        "dynasty": "宋",
        "collection_info": null
    },
    {
        "title": "蔡顺",
        "author": "林同",
        "content": "贼疑拾葚异，母怪弃薪还。\n雷震辄圜冢，火飞因伏棺。",
        "dynasty": "宋",
        "collection_info": null
    },
    {
        "title": "姜诗",
        "author": "林同",
        "content": "日常供鲤鲙，旦辄汲江流。\n儿溺言游学，妻还感遗羞。",
        "dynasty": "宋",
        "collection_info": null
    },
    {
        "title": "郭巨",
        "author": "林同",
        "content": "为养宁埋子，那知地有金。\n如何有天赐，且復怕官侵。",
        "dynasty": "宋",
        "collection_info": null
    },
    {
        "title": "班固",
        "author": "林同",
        "content": "前烈知纯淑，孤踪愧眇蒙。\n果能笔叙传，不枉赋幽通。",
        "dynasty": "宋",
        "collection_info": null
    },
    {
        "title": "刘平",
        "author": "林同",
        "content": "弟类那容绝，吾雏听自生。\n刘平端为母，伯道特沽名。",
        "dynasty": "宋",
        "collection_info": null
    },
    {
        "title": "郭基",
        "author": "林同",
        "content": "岂伊东閤裏，无似督邮贤。\n直把孝行荐，今人少孟坚。",
        "dynasty": "宋",
        "collection_info": null
    },
    {
        "title": "廉范",
        "author": "林同",
        "content": "亲丧徒步负，万里历岷峨。\n何事今人说，惟知襦袴歌。",
        "dynasty": "宋",
        "collection_info": null
    },
    {
        "title": "邓彪",
        "author": "林同",
        "content": "让国异母弟，如彪正自奇。\n今人有同产，煮豆且燃萁。",
        "dynasty": "宋",
        "collection_info": null
    },
    {
        "title": "张歆",
        "author": "林同",
        "content": "去官因脱囚，为感戴天雠。\n史氏乃失实，却云逃报仇。",
        "dynasty": "宋",
        "collection_info": null
    },
    {
        "title": "清河王庆",
        "author": "林同",
        "content": "乞以臣骸骨，下从樊濯原。\n生虽阙亲养，没拟报私恩。",
        "dynasty": "宋",
        "collection_info": null
    },
    {
        "title": "鲁恭",
        "author": "林同",
        "content": "可能来太学，即得誉诸儒。\n岂以习诗苦，应云与母俱。",
        "dynasty": "宋",
        "collection_info": null
    },
    {
        "title": "黄香",
        "author": "林同",
        "content": "冬月常温席，炎天每扇床。\n如何汉天下，只有一黄香。",
        "dynasty": "宋",
        "collection_info": null
    },
    {
        "title": "乐恢",
        "author": "林同",
        "content": "父今为令繫，号泣不停声。\n彼令亦人耳，而宁不我矜。",
        "dynasty": "宋",
        "collection_info": null
    },
    {
        "title": "仲长统",
        "author": "林同",
        "content": "羡入帝王门，扬名与立身。\n何如养亲膳，每日得兼珍。",
        "dynasty": "宋",
        "collection_info": null
    },
    {
        "title": "薛包",
        "author": "林同",
        "content": "所惧子不孝，何愁父失慈。\n涕流分出日，天定感还时。",
        "dynasty": "宋",
        "collection_info": null
    },
    {
        "title": "张霸",
        "author": "林同",
        "content": "幼也知孝让，居然合礼仪。\n休疑汝尚小，须信我饶为。",
        "dynasty": "宋",
        "collection_info": null
    },
    {
        "title": "窦章",
        "author": "林同",
        "content": "蔬食可堪贫，勤哉孝养亲。\n蓬莱知不远，应是着斯人。",
        "dynasty": "宋",
        "collection_info": null
    },
    {
        "title": "苏不韦",
        "author": "林同",
        "content": "要使生者毒，休讥枯骨雠。\n看他郭太论，比似伍员优。",
        "dynasty": "宋",
        "collection_info": null
    },
    {
        "title": "郭林宗",
        "author": "林同",
        "content": "不愿诸侯友，那容天子臣。\n贞乎宁绝俗，隠也不违亲。",
        "dynasty": "宋",
        "collection_info": null
    },
    {
        "title": "蔡邕",
        "author": "林同",
        "content": "自非易寒暑，未始解衣襟。\n不谓母疾久，三年惟一心。",
        "dynasty": "宋",
        "collection_info": null
    },
    {
        "title": "杨震",
        "author": "林同",
        "content": "尚自畏四知，于亲岂忍欺。\n种蓝有助者，拔去不妨奇。",
        "dynasty": "宋",
        "collection_info": null
    },
    {
        "title": "姜肱",
        "author": "林同",
        "content": "鼎镬皆知避，何心愿代烹。\n恐伤父母意，不独弟兄情。",
        "dynasty": "宋",
        "collection_info": null
    },
    {
        "title": "陈元方",
        "author": "林同",
        "content": "如何百城内，一一画元方。\n劝孝贤刺史，观风职所当。",
        "dynasty": "宋",
        "collection_info": null
    },
    {
        "title": "茅容",
        "author": "林同",
        "content": "鸡乃为母设，蔬惟与客同。\n贤哉茅季伟，误矣郭林宗。",
        "dynasty": "宋",
        "collection_info": null
    },
    {
        "title": "范滂",
        "author": "林同",
        "content": "宁将身塞祸，不忍母流离。\n我自不为恶，黄泉今有辞。",
        "dynasty": "宋",
        "collection_info": null
    },
    {
        "title": "鲍永",
        "author": "林同",
        "content": "礼经条七出，叱狗不言焉。\n一旦鲍妻去，那知在母前。",
        "dynasty": "宋",
        "collection_info": null
    },
    {
        "title": "仇览",
        "author": "林同",
        "content": "蒲亭一长耳，何许得歌声。\n化我鸱枭类，而令哺所生。",
        "dynasty": "宋",
        "collection_info": null
    },
    {
        "title": "赵咨",
        "author": "林同",
        "content": "贼来那可迩，而敢以身迎。\n身岂不知爱，心乎恐母惊。",
        "dynasty": "宋",
        "collection_info": null
    },
    {
        "title": "郑康成",
        "author": "林同",
        "content": "播殖为亲养，家贫至假田。\n焉知后学者，尽唤作儒先。",
        "dynasty": "宋",
        "collection_info": null
    },
    {
        "title": "李昙",
        "author": "林同",
        "content": "养亲还乐道，不仕至终身。\n海内称高士，非专乡里人。",
        "dynasty": "宋",
        "collection_info": null
    },
    {
        "title": "徐季登",
        "author": "林同",
        "content": "南州徐高士，姓字满东都。\n有子笃孝行，终丧竟隠居。",
        "dynasty": "宋",
        "collection_info": null
    },
    {
        "title": "周燮",
        "author": "林同",
        "content": "未能追绮季，且復守东冈。\n为有先庐在，它山忍遁藏。",
        "dynasty": "宋",
        "collection_info": null
    },
    {
        "title": "王修",
        "author": "林同",
        "content": "去年今社日，抚事倍酸辛。\n罢社为儿泣，乡邻定可人。",
        "dynasty": "宋",
        "collection_info": null
    },
    {
        "title": "徐庶",
        "author": "林同",
        "content": "不胜方寸乱，岂暇二心持。\n忍矣王陵将，贤哉徐庶辞。",
        "dynasty": "宋",
        "collection_info": null
    },
    {
        "title": "孟宗",
        "author": "林同",
        "content": "万象死灰色，千林号怒声。\n何人苦哀泣，冻竹强抽萌。",
        "dynasty": "宋",
        "collection_info": null
    },
    {
        "title": "顾悌",
        "author": "林同",
        "content": "地远隔亲面，惟凭一纸书。\n句终辄应诺，直是听于无。",
        "dynasty": "宋",
        "collection_info": null
    },
    {
        "title": "陆绩",
        "author": "林同",
        "content": "陆郎作宾客，怀橘欲何为。\n遗母当然事，袁公乃尔奇。",
        "dynasty": "宋",
        "collection_info": null
    },
    {
        "title": "李密",
        "author": "林同",
        "content": "事亲苦日短，为子愿为兄。\n恳恳报刘语，令人涕泗横。",
        "dynasty": "宋",
        "collection_info": null
    },
    {
        "title": "和峤",
        "author": "林同",
        "content": "要以礼法论，休言哀毁同。\n但观生和峤，定胜死王戎。",
        "dynasty": "宋",
        "collection_info": null
    },
    {
        "title": "王裒",
        "author": "林同",
        "content": "悲哉生我句，柰此念亲何。\n墓侧有枯树，诗中无蓼莪。",
        "dynasty": "宋",
        "collection_info": null
    },
    {
        "title": "荀何",
        "author": "林同",
        "content": "古称有曾闵，今復见荀何。\n为孝一而已，能行无甚高。",
        "dynasty": "宋",
        "collection_info": null
    },
    {
        "title": "王祥",
        "author": "林同",
        "content": "风柰应难守，冬鱼未易求。\n剖冰不辞冻，抱树可胜愁。",
        "dynasty": "宋",
        "collection_info": null
    },
    {
        "title": "祖纳",
        "author": "林同",
        "content": "视膳子之职，何须自执炊。\n闲将心比并，合是手成持。",
        "dynasty": "宋",
        "collection_info": null
    },
    {
        "title": "丁仪子",
        "author": "林同",
        "content": "尚自不与米，何堪大遗金。\n丁仪为有子，文略是诬亲。",
        "dynasty": "宋",
        "collection_info": null
    },
    {
        "title": "范宣",
        "author": "林同",
        "content": "手直微伤尔，如何忽改容。\n不能全所受，此痛政无穷。",
        "dynasty": "宋",
        "collection_info": null
    },
    {
        "title": "戴逵子",
        "author": "林同",
        "content": "戴琴妙一世，二子得其声。\n不忍遗音奏，各将新弄行。",
        "dynasty": "宋",
        "collection_info": null
    },
    {
        "title": "赵至",
        "author": "林同",
        "content": "莫致儿荣养，翻令父苦耕。\n可怜废书泣，不忍叱牛声。",
        "dynasty": "宋",
        "collection_info": null
    },
    {
        "title": "陶侃",
        "author": "林同",
        "content": "陶公宴参佐，限极每欢余。\n忆与亡亲约，凄然不敢踰。",
        "dynasty": "宋",
        "collection_info": null
    },
    {
        "title": "桓冲",
        "author": "林同",
        "content": "不辞身作质，只为母须羊。\n此日江州牧，当年买德郎。",
        "dynasty": "宋",
        "collection_info": null
    },
    {
        "title": "盛彦",
        "author": "林同",
        "content": "既知为异物，号泣绝还生。\n未有蛴螬炙，翻令母目明。",
        "dynasty": "宋",
        "collection_info": null
    },
    {
        "title": "王延",
        "author": "林同",
        "content": "酷矣杖流血，奇哉鱼跃冰。\n能令母心悟，不异己亲生。",
        "dynasty": "宋",
        "collection_info": null
    },
    {
        "title": "褚德逸",
        "author": "林同",
        "content": "至老能无倦，真为善事亲。\n叔褒非佞者，何事拜邻人。",
        "dynasty": "宋",
        "collection_info": null
    },
    {
        "title": "王悦",
        "author": "林同",
        "content": "色养倾余子，高名重一时。\n足为丞相喜，岂计外人知。",
        "dynasty": "宋",
        "collection_info": null
    },
    {
        "title": "许孜",
        "author": "林同",
        "content": "能感猛鸷类，都无搏噬心。\n同游至鹿虎，共宿有鸠鹰。",
        "dynasty": "宋",
        "collection_info": null
    },
    {
        "title": "卞壸子",
        "author": "林同",
        "content": "父虽得死所，儿岂望生存。\n忠孝古难并，于今萃一门。",
        "dynasty": "宋",
        "collection_info": null
    },
    {
        "title": "皇甫谧",
        "author": "林同",
        "content": "尽弃平生物，惟赍一孝经。\n死犹不忘孝，临没苦丁宁。",
        "dynasty": "宋",
        "collection_info": null
    },
    {
        "title": "郭原平",
        "author": "林同",
        "content": "忍向父母墓，前头裸袒耕。\n农时每束带，犹自泣原平。",
        "dynasty": "宋",
        "collection_info": null
    },
    {
        "title": "二王",
        "author": "林同",
        "content": "要以孝行取，宁将学业论。\n锡无惭玉友，铨可谓金昆。",
        "dynasty": "宋",
        "collection_info": null
    },
    {
        "title": "乐颐之",
        "author": "林同",
        "content": "痛殊未易忍，绝不一呻吟。\n岂復知身疾，惟愁戚母心。",
        "dynasty": "宋",
        "collection_info": null
    },
    {
        "title": "何子平",
        "author": "林同",
        "content": "干禄本为养，资身岂所安。\n珍肴与白粲，虽美若为餐。",
        "dynasty": "宋",
        "collection_info": null
    },
    {
        "title": "解叔谦",
        "author": "林同",
        "content": "胆医颜母疾，藤疗解亲风。\n忽不见童子，俄然失老公。",
        "dynasty": "宋",
        "collection_info": null
    },
    {
        "title": "王秀之",
        "author": "林同",
        "content": "一事真堪笑，今人妾直灵。\n都缘无至性，徒欲乱多声。",
        "dynasty": "宋",
        "collection_info": null
    },
    {
        "title": "谢皭",
        "author": "林同",
        "content": "一家感儿孝，不欲使亲惊。\n尽作屏气语，咸为纳屦行。",
        "dynasty": "宋",
        "collection_info": null
    },
    {
        "title": "谢朏",
        "author": "林同",
        "content": "直以父名戏，其为君命同。\n胐能礼自处，似是胜超宗。",
        "dynasty": "宋",
        "collection_info": null
    },
    {
        "title": "古成诜",
        "author": "林同",
        "content": "礼岂为我设，如伤风教何。\n不堪睎阮籍，直欲刃韦高。",
        "dynasty": "宋",
        "collection_info": null
    },
    {
        "title": "华宝",
        "author": "林同",
        "content": "忆父去时语，尔来七十秋。\n终焉不忍冠，洒泪望秦州。",
        "dynasty": "宋",
        "collection_info": null
    },
    {
        "title": "宗元卿",
        "author": "林同",
        "content": "异哉宗子孝，亲疾远关心。\n每验痛大小，因知疾浅深。",
        "dynasty": "宋",
        "collection_info": null
    },
    {
        "title": "刘苞",
        "author": "林同",
        "content": "扇席更温枕，古人谁与同。\n一心奉二母，自是胜黄童。",
        "dynasty": "宋",
        "collection_info": null
    },
    {
        "title": "刘灵哲",
        "author": "林同",
        "content": "谁言梦想裏，所见总空花。\n灵哲枕间药，宋琼秋季瓜。",
        "dynasty": "宋",
        "collection_info": null
    },
    {
        "title": "刘瓛",
        "author": "林同",
        "content": "先生天下士，偶迫诏书行。\n勿谓无奇对，惟言在孝经。",
        "dynasty": "宋",
        "collection_info": null
    },
    {
        "title": "王僧儒",
        "author": "林同",
        "content": "孝经虽始教，何但习于初。\n欲得如儿愿，常常诵此书。",
        "dynasty": "宋",
        "collection_info": null
    },
    {
        "title": "江泌",
        "author": "林同",
        "content": "菜心且不食，亲念一何深。\n为尔有生意，存吾不忍心。",
        "dynasty": "宋",
        "collection_info": null
    },
    {
        "title": "庾道愍",
        "author": "林同",
        "content": "交州一村裏，有妪负薪行。\n万里庾道愍，心知为所生。",
        "dynasty": "宋",
        "collection_info": null
    },
    {
        "title": "张冲",
        "author": "林同",
        "content": "未尝无果菜，何至取吴中。\n祭我必土产，遗言敢不共。",
        "dynasty": "宋",
        "collection_info": null
    },
    {
        "title": "顾欢",
        "author": "林同",
        "content": "枕边何所有，一卷仲尼居。\n无处觅卢扁，应当宝此书。",
        "dynasty": "宋",
        "collection_info": null
    },
    {
        "title": "江淹",
        "author": "林同",
        "content": "卖薪图养母，何许得貂蝉。\n知在采薪处，庸非吉兆然。",
        "dynasty": "宋",
        "collection_info": null
    },
    {
        "title": "庾黔娄",
        "author": "林同",
        "content": "惊心已云异，尝粪不妨难。\n庾令何为者，凭君着眼看。",
        "dynasty": "宋",
        "collection_info": null
    },
    {
        "title": "庾域",
        "author": "林同",
        "content": "惜矣戴良诞，贤哉庾域诚。\n真能感鹤唳，何至学馿鸣。",
        "dynasty": "宋",
        "collection_info": null
    },
    {
        "title": "任昉",
        "author": "林同",
        "content": "晳常嗜羊枣，遥亦重槟榔。\n参至不忍食，昉宁能独尝。",
        "dynasty": "宋",
        "collection_info": null
    },
    {
        "title": "陆襄",
        "author": "林同",
        "content": "忧居五十载，陆子最堪悲。\n恽独非人子，而云有既时。",
        "dynasty": "宋",
        "collection_info": null
    },
    {
        "title": "褚翔",
        "author": "林同",
        "content": "谨毋昧方寸，是处有神明。\n夜半为亲祷，空中弹指声。",
        "dynasty": "宋",
        "collection_info": null
    },
    {
        "title": "徐孝克",
        "author": "林同",
        "content": "自今所赐馔，特敕许将还。\n为尔心饷母，君前无所餐。",
        "dynasty": "宋",
        "collection_info": null
    },
    {
        "title": "阮孝绪",
        "author": "林同",
        "content": "觅参不可得，忽感鹿前行。\n行到鹿灭处，元来此地生。",
        "dynasty": "宋",
        "collection_info": null
    },
    {
        "title": "袁君正",
        "author": "林同",
        "content": "家人劝我睡，共说不眠难。\n官既未得差，眠时自不安。",
        "dynasty": "宋",
        "collection_info": null
    },
    {
        "title": "皇侃",
        "author": "林同",
        "content": "儒释本同途，遗经非尔殊。\n未应普门品，胜似仲尼居。",
        "dynasty": "宋",
        "collection_info": null
    },
    {
        "title": "吉翂",
        "author": "林同",
        "content": "父身如可代，子死乃其情。\n尹待我何薄，而将此买名。",
        "dynasty": "宋",
        "collection_info": null
    },
    {
        "title": "吴明彻",
        "author": "林同",
        "content": "苗枯亲未葬，号泣日于田。\n谁谓竟不雨，而能独有年。",
        "dynasty": "宋",
        "collection_info": null
    },
    {
        "title": "徐份",
        "author": "林同",
        "content": "父疾亦云笃，如何豁尔平。\n孝经惟泣诵，昼夜不停声。",
        "dynasty": "宋",
        "collection_info": null
    },
    {
        "title": "雷绍",
        "author": "林同",
        "content": "行莫大于孝，其如违养何。\n只消一句子，安用读书多。",
        "dynasty": "宋",
        "collection_info": null
    },
    {
        "title": "杨愔",
        "author": "林同",
        "content": "渭阳曾读未，对酒偶言诗。\n舅作如此语，儿那能不悲。",
        "dynasty": "宋",
        "collection_info": null
    },
    {
        "title": "赵琰",
        "author": "林同",
        "content": "礼称亲未葬，丧服不除焉。\n食麦断盐味，悲哉四十年。",
        "dynasty": "宋",
        "collection_info": null
    },
    {
        "title": "寇祖训",
        "author": "林同",
        "content": "必如寇祖训，始不死其亲。\n孟德空遗令，丕乎真罪人。",
        "dynasty": "宋",
        "collection_info": null
    },
    {
        "title": "王崇",
        "author": "林同",
        "content": "风雹忽止处，禾麦独依然。\n料得天公意，知为孝子田。",
        "dynasty": "宋",
        "collection_info": null
    },
    {
        "title": "房景伯",
        "author": "林同",
        "content": "亲见房太守，殷勤奉旨甘。\n那能不心愧，岂止是颜惭。",
        "dynasty": "宋",
        "collection_info": null
    },
    {
        "title": "元子华",
        "author": "林同",
        "content": "未必食有毒，人言疑似间。\n不辞噉母吐，图得母心宽。",
        "dynasty": "宋",
        "collection_info": null
    },
    {
        "title": "刘献之",
        "author": "林同",
        "content": "百行孝为首，诸人傥未知。\n下帷空自苦，蹑屩竟何裨。",
        "dynasty": "宋",
        "collection_info": null
    },
    {
        "title": "崔道固",
        "author": "林同",
        "content": "是谁迫我母，持炙致诸宾。\n惊起自接取，云宾此老亲。",
        "dynasty": "宋",
        "collection_info": null
    },
    {
        "title": "于仲文",
        "author": "林同",
        "content": "读书无见处，与不读书同。\n勿谓儿年小，能知孝与忠。",
        "dynasty": "宋",
        "collection_info": null
    },
    {
        "title": "李贤",
        "author": "林同",
        "content": "谁知学进处，不在好为师。\n好把铭心底，分明说与伊。",
        "dynasty": "宋",
        "collection_info": null
    },
    {
        "title": "李崇",
        "author": "林同",
        "content": "侯封何尔泣，儿幼乃无勋。\n恐莫终亲养，应将报主恩。",
        "dynasty": "宋",
        "collection_info": null
    },
    {
        "title": "李士谦",
        "author": "林同",
        "content": "杀生非孝也，人未必云然。\n绝口杀害语，君看自小年。",
        "dynasty": "宋",
        "collection_info": null
    },
    {
        "title": "文中子",
        "author": "林同",
        "content": "先人旧所理，汾曲有田庐。\n何意求闻达，弹琴自着书。",
        "dynasty": "宋",
        "collection_info": null
    },
    {
        "title": "房玄龄",
        "author": "林同",
        "content": "人皆因禄富，我独以官贫。\n佩父清白训，为唐第一人。",
        "dynasty": "宋",
        "collection_info": null
    },
    {
        "title": "陈叔达",
        "author": "林同",
        "content": "蒲萄归遗母，所嗜固应思。\n卿乃有母遗，谁知此语悲。",
        "dynasty": "宋",
        "collection_info": null
    },
    {
        "title": "韦陆",
        "author": "林同",
        "content": "不惜以身谏，惟愁失母慈。\n景融常自楚，嗣立每求笞。",
        "dynasty": "宋",
        "collection_info": null
    },
    {
        "title": "狄仁杰",
        "author": "林同",
        "content": "狄请使绝域，柳甘易播州。\n为怜刘母在，深恐郑亲忧。",
        "dynasty": "宋",
        "collection_info": null
    },
    {
        "title": "崔元暐",
        "author": "林同",
        "content": "若为从官好，不异在家贫。\n忍以恶消息，而令戚我亲。",
        "dynasty": "宋",
        "collection_info": null
    },
    {
        "title": "李迥秀",
        "author": "林同",
        "content": "生我者为母，无缘贵贱分。\n不思駡婢语，何可使亲闻。",
        "dynasty": "宋",
        "collection_info": null
    },
    {
        "title": "韦虚心",
        "author": "林同",
        "content": "父居郎省日，莳柳向庭中。\n对柳如对父，那能不敛容。",
        "dynasty": "宋",
        "collection_info": null
    },
    {
        "title": "欧阳通",
        "author": "林同",
        "content": "夜直藉藁寝，入朝徒跣行。\n虽知迫明诏，可惜欠陈情。",
        "dynasty": "宋",
        "collection_info": null
    },
    {
        "title": "刘袆之",
        "author": "林同",
        "content": "卿家着忠孝，朕子頼师模。\n蓬在麻中直，多应不待扶。",
        "dynasty": "宋",
        "collection_info": null
    },
    {
        "title": "韦景骏",
        "author": "林同",
        "content": "长抱罔极痛，嗟余少不天。\n汝今幸有母，不省汝胡然。",
        "dynasty": "宋",
        "collection_info": null
    },
    {
        "title": "张九龄",
        "author": "林同",
        "content": "连理庭中木，丛生坐侧芝。\n未尝闻孝感，一一有兹奇。",
        "dynasty": "宋",
        "collection_info": null
    },
    {
        "title": "颜真卿",
        "author": "林同",
        "content": "祇是见忠节，何曾省孝诚。\n唐宗休叹息，犹未识真卿。",
        "dynasty": "宋",
        "collection_info": null
    },
    {
        "title": "韩思復",
        "author": "林同",
        "content": "向来曹孟德，曾拟表征西。\n那得忠孝字，金书作墓题。",
        "dynasty": "宋",
        "collection_info": null
    },
    {
        "title": "崔纵",
        "author": "林同",
        "content": "直以母事妾，祇云父所安。\n可怜遭楚毒，加意更承颜。",
        "dynasty": "宋",
        "collection_info": null
    },
    {
        "title": "崔沔",
        "author": "林同",
        "content": "忆昨升堂拜，何曾有杂宾。\n事亡忍废礼，不復问疎亲。",
        "dynasty": "宋",
        "collection_info": null
    },
    {
        "title": "李乂",
        "author": "林同",
        "content": "俱以文章显，无惭孝谨称。\n弟兄同一集，华萼着嘉名。",
        "dynasty": "宋",
        "collection_info": null
    },
    {
        "title": "裴子余",
        "author": "林同",
        "content": "直以孝为谥，真无愧此心。\n可怜张说叹，知得子余深。",
        "dynasty": "宋",
        "collection_info": null
    },
    {
        "title": "李勉",
        "author": "林同",
        "content": "不诛人厌己，而恕子祈亲。\n贤矣李观察，今无復此人。",
        "dynasty": "宋",
        "collection_info": null
    },
    {
        "title": "阳城",
        "author": "林同",
        "content": "学者学为孝，诸生久讲明。\n谒归二十辈，毋乃为阳城。",
        "dynasty": "宋",
        "collection_info": null
    },
    {
        "title": "段秀实",
        "author": "林同",
        "content": "意其失兵久，怏怏必吾从。\n夺笏直前击，那知是孝童。",
        "dynasty": "宋",
        "collection_info": null
    },
    {
        "title": "李晟",
        "author": "林同",
        "content": "箇是一孤儿，曾闻事母时。\n身能几许大，却佩国安危。",
        "dynasty": "宋",
        "collection_info": null
    },
    {
        "title": "元德秀",
        "author": "林同",
        "content": "进士能毋举，偏亲可忍离。\n紫芝亦良苦，负母入京师。",
        "dynasty": "宋",
        "collection_info": null
    },
    {
        "title": "穆宁",
        "author": "林同",
        "content": "傥非亲所乐，至枉道而行。\n虽以三牲养，难辞不孝名。",
        "dynasty": "宋",
        "collection_info": null
    },
    {
        "title": "侯程",
        "author": "林同",
        "content": "三年天下共，胡尔独终身。\n无处着深痛，何心求过人。",
        "dynasty": "宋",
        "collection_info": null
    },
    {
        "title": "李唐",
        "author": "林同",
        "content": "我念卿毋怪，难拚膝上儿。\n好将南内意，说与肃宗知。",
        "dynasty": "宋",
        "collection_info": null
    },
    {
        "title": "韩滉",
        "author": "林同",
        "content": "谨勿第门坏，那容堂庑增。\n父犹足乎此，我顾莫之承。",
        "dynasty": "宋",
        "collection_info": null
    },
    {
        "title": "贾直言",
        "author": "林同",
        "content": "几曾闻饮鸩，有不陨其身。\n那得独全活，天应知代亲。",
        "dynasty": "宋",
        "collection_info": null
    },
    {
        "title": "李景让",
        "author": "林同",
        "content": "既尔家能孝，还于国尽忠。\n谁宜举斯爵，知是莫如公。",
        "dynasty": "宋",
        "collection_info": null
    },
    {
        "title": "韩愈",
        "author": "林同",
        "content": "未有子之孝，而公不用情。\n大书甄济传，更作董生行。",
        "dynasty": "宋",
        "collection_info": null
    },
    {
        "title": "柳宗元",
        "author": "林同",
        "content": "乃翁定奇士，先友尽斯人。\n福畤智已故，仪曹意转新。",
        "dynasty": "宋",
        "collection_info": null
    },
    {
        "title": "甄逢",
        "author": "林同",
        "content": "史书良为稹，褒诏却因袁。\n足使济不朽，何堪逢自言。",
        "dynasty": "宋",
        "collection_info": null
    },
    {
        "title": "董召南",
        "author": "林同",
        "content": "躬稼復樵渔，养亲还读书。\n不闻官赐帛，惟见吏催租。",
        "dynasty": "宋",
        "collection_info": null
    },
    {
        "title": "李兴",
        "author": "林同",
        "content": "刲股如为孝，还应载圣经。\n莫明柳子意，因甚取残形。",
        "dynasty": "宋",
        "collection_info": null
    },
    {
        "title": "何蕃",
        "author": "林同",
        "content": "五载莫归省，双亲孰问安。\n固云亲有命，不谓我何颜。",
        "dynasty": "宋",
        "collection_info": null
    },
    {
        "title": "郑潜曜",
        "author": "林同",
        "content": "愿以身代母，书焚上彻天。\n若非神许我，未必字依然。",
        "dynasty": "宋",
        "collection_info": null
    },
    {
        "title": "裴敬彝",
        "author": "林同",
        "content": "亲命悬医手，敢将亲命轻。\n为舆不辞往，重母故身迎。",
        "dynasty": "宋",
        "collection_info": null
    },
    {
        "title": "张志宽",
        "author": "林同",
        "content": "何忽省母病，每因身疾知。\n可怜张里正，尚得令君疑。",
        "dynasty": "宋",
        "collection_info": null
    },
    {
        "title": "赵隠",
        "author": "林同",
        "content": "至今说花县，当日奉潘舆。\n未必若赵母，回班候起居。",
        "dynasty": "宋",
        "collection_info": null
    },
    {
        "title": "路隋",
        "author": "林同",
        "content": "儿貌酷类父，母知儿不知。\n可堪引镜照，正復益儿悲。",
        "dynasty": "宋",
        "collection_info": null
    },
    {
        "title": "李讷",
        "author": "林同",
        "content": "先人敝庐在，触目百悲辛。\n忍作优笑地，图娱权贵人。",
        "dynasty": "宋",
        "collection_info": null
    },
    {
        "title": "许孝谨",
        "author": "林同",
        "content": "既不忍饮乳，还能知奉亲。\n何曾自人教，端是出天真。",
        "dynasty": "宋",
        "collection_info": null
    },
    {
        "title": "柳玭",
        "author": "林同",
        "content": "名父难为子，纤瑕即辱身。\n直须留面目，他日见先人。",
        "dynasty": "宋",
        "collection_info": null
    },
    {
        "title": "韦温",
        "author": "林同",
        "content": "常恐愧屋漏，追怀在室诗。\n可怜忍死诵，不负乃今知。",
        "dynasty": "宋",
        "collection_info": null
    },
    {
        "title": "林攒",
        "author": "林同",
        "content": "七闽独莆郡，双阙鬰相望。\n岂识林孝子，曾来尉福唐。",
        "dynasty": "宋",
        "collection_info": null
    },
    {
        "title": "释迦",
        "author": "林同",
        "content": "入般涅槃际，拳拳报母知。\n从棺更涌出，为母说分离。",
        "dynasty": "宋",
        "collection_info": null
    },
    {
        "title": "老子",
        "author": "林同",
        "content": "子之于父母，毋以有其身。\n老子玄虚祖，谆谆此语人。",
        "dynasty": "宋",
        "collection_info": null
    },
    {
        "title": "孝悌王",
        "author": "林同",
        "content": "七星明历历，万古仰煌煌。\n谁识斗宫内，中居孝悌王。",
        "dynasty": "宋",
        "collection_info": null
    },
    {
        "title": "目连会",
        "author": "林同",
        "content": "能将身入地，拔取母生天。\n岁岁盂兰会，今犹说目连。",
        "dynasty": "宋",
        "collection_info": null
    },
    {
        "title": "许真君",
        "author": "林同",
        "content": "乡以孝廉举，仙为孝道宗。\n谓予言不信，君请问兰公。",
        "dynasty": "宋",
        "collection_info": null
    },
    {
        "title": "吴真君",
        "author": "林同",
        "content": "何事不驱蚊，癯然床下身。\n伤肤非所惧，所惧去伤亲。",
        "dynasty": "宋",
        "collection_info": null
    },
    {
        "title": "六祖",
        "author": "林同",
        "content": "新州在何处，有箇养亲人。\n一旦成佛去，那知昔卖薪。",
        "dynasty": "宋",
        "collection_info": null
    },
    {
        "title": "睦州",
        "author": "林同",
        "content": "舍俗还将母，禅关晦迹深。\n共呼担板汉，谁识织蒲心。",
        "dynasty": "宋",
        "collection_info": null
    },
    {
        "title": "苏仙公",
        "author": "林同",
        "content": "世传苏氏子，白日去登仙。\n念母留空柜，敲时即得钱。",
        "dynasty": "宋",
        "collection_info": null
    },
    {
        "title": "寒山子",
        "author": "林同",
        "content": "锅裏爷娘语，寒山太猛生。\n不妨时着眼，直是得人惊。",
        "dynasty": "宋",
        "collection_info": null
    },
    {
        "title": "辟司徒妻",
        "author": "林同",
        "content": "君父今安在，谆谆免矣乎。\n可怜齐女子，不问辟司徒。",
        "dynasty": "宋",
        "collection_info": null
    },
    {
        "title": "雍姬",
        "author": "林同",
        "content": "可怜姬告母，父孰与夫亲。\n能置此一问，未为愚妇人。",
        "dynasty": "宋",
        "collection_info": null
    },
    {
        "title": "卫女",
        "author": "林同",
        "content": "归宁不可得，何以写吾忧。\n不似肥泉水，悠悠淇上流。",
        "dynasty": "宋",
        "collection_info": null
    },
    {
        "title": "北宫女",
        "author": "林同",
        "content": "妾身期不嫁，至老养双亲。\n何意赵威后，殷勤问使人。",
        "dynasty": "宋",
        "collection_info": null
    },
    {
        "title": "秋胡子妻",
        "author": "林同",
        "content": "妾面羞君面，君心异妾心。\n那能不念母，却遗别人金。",
        "dynasty": "宋",
        "collection_info": null
    },
    {
        "title": "赵津吏女",
        "author": "林同",
        "content": "傥得代父死，诚非爱妾身。\n不图君聘妾，向道有严亲。",
        "dynasty": "宋",
        "collection_info": null
    },
    {
        "title": "如姬",
        "author": "林同",
        "content": "底事能令妾，为君死不辞。\n不思君遣客，报妾父雠时。",
        "dynasty": "宋",
        "collection_info": null
    },
    {
        "title": "缇萦",
        "author": "林同",
        "content": "仁矣文皇诏，悲哉少女书。\n至今民受赐，非但活淳于。",
        "dynasty": "宋",
        "collection_info": null
    },
    {
        "title": "陈孝妇",
        "author": "林同",
        "content": "妾昔与夫别，夫曾共妾言。\n忍能幸夫死，不復顾姑存。",
        "dynasty": "宋",
        "collection_info": null
    },
    {
        "title": "东海孝妇",
        "author": "林同",
        "content": "如何杀一妇，能致旱三年。\n妇孝无知者，知之惟老天。",
        "dynasty": "宋",
        "collection_info": null
    },
    {
        "title": "曹娥",
        "author": "林同",
        "content": "上虞一巫女，名乃至今垂。\n端的由纯孝，非专在好辞。",
        "dynasty": "宋",
        "collection_info": null
    },
    {
        "title": "梁夫人嬺",
        "author": "林同",
        "content": "能返母万里，还荣父九原。\n可怜帝有母，亦自待人言。",
        "dynasty": "宋",
        "collection_info": null
    },
    {
        "title": "孔融女",
        "author": "林同",
        "content": "不忧身即死，惟恐死无知。\n傥得从父母，宁非我所期。",
        "dynasty": "宋",
        "collection_info": null
    },
    {
        "title": "宣文君",
        "author": "林同",
        "content": "难把父书读，祇因手泽存。\n遗言汝可受，忍使世无闻。",
        "dynasty": "宋",
        "collection_info": null
    },
    {
        "title": "宛陵女子",
        "author": "林同",
        "content": "异哉一女子，独抱母啼号。\n非但脱虎口，还能落兽毛。",
        "dynasty": "宋",
        "collection_info": null
    },
    {
        "title": "卢元礼妻",
        "author": "林同",
        "content": "贞孝谥已美，何堪復女宗。\n一朝下明诏，千载被流风。",
        "dynasty": "宋",
        "collection_info": null
    },
    {
        "title": "木兰",
        "author": "林同",
        "content": "谨勿悲生女，均之有至情。\n萦能赎父罪，兰亦替爷征。",
        "dynasty": "宋",
        "collection_info": null
    },
    {
        "title": "郑义宗妻",
        "author": "林同",
        "content": "抵死侍姑侧，宁知有妾身。\n若怀白刃顾，尚得谓之人。",
        "dynasty": "宋",
        "collection_info": null
    },
    {
        "title": "李孝女",
        "author": "林同",
        "content": "奔丧脱贼手，庐墓至终身。\n此大丈夫事，谁云一妇人。",
        "dynasty": "宋",
        "collection_info": null
    },
    {
        "title": "唐氏妇",
        "author": "林同",
        "content": "姑今病且死，颇愧妇恩深。\n但愿妇有子，皆如妇用心。",
        "dynasty": "宋",
        "collection_info": null
    },
    {
        "title": "东夷大连少连",
        "author": "林同",
        "content": "大连少连者，夫子笔之书。\n谁谓东夷子，而于丧善居。",
        "dynasty": "宋",
        "collection_info": null
    },
    {
        "title": "若鞮单于",
        "author": "林同",
        "content": "汉语杂胡语，堪嗤莽太愚。\n安知若鞮字，已是孝单于。",
        "dynasty": "宋",
        "collection_info": null
    },
    {
        "title": "休屠王子金日磾",
        "author": "林同",
        "content": "牧马一胡儿，如何却受遗。\n多因汉宫裏，泣拜画阏氏。",
        "dynasty": "宋",
        "collection_info": null
    },
    {
        "title": "西羌东吾",
        "author": "林同",
        "content": "循循祇自守，何独此羌然。\n直以父在汉，忍将身犯边。",
        "dynasty": "宋",
        "collection_info": null
    },
    {
        "title": "号吾",
        "author": "林同",
        "content": "如何降塞下，不復恋羌中。\n既是能将母，还应知向风。",
        "dynasty": "宋",
        "collection_info": null
    },
    {
        "title": "百济王扶余义慈",
        "author": "林同",
        "content": "夷方虽尔异，天性本然同。\n自昔闻曾子，如今在海东。",
        "dynasty": "宋",
        "collection_info": null
    },
    {
        "title": "扶桑国",
        "author": "林同",
        "content": "不食至七日，能将礼自居。\n既然严像设，亦復奠朝晡。",
        "dynasty": "宋",
        "collection_info": null
    },
    {
        "title": "吐谷浑叶延",
        "author": "林同",
        "content": "父雠已屠脍，射草復何为。\n岂不念无益，其如罔极悲。",
        "dynasty": "宋",
        "collection_info": null
    },
    {
        "title": "回纥",
        "author": "林同",
        "content": "瞥尔惊吾父，同然拜令公。\n遥知恩义重，恰似与真同。",
        "dynasty": "宋",
        "collection_info": null
    },
    {
        "title": "沙陀阿跌光进",
        "author": "林同",
        "content": "三年不归寝，至性切于亲。\n不信沙陀种，还生如此人。",
        "dynasty": "宋",
        "collection_info": null
    },
    {
        "title": "乌",
        "author": "林同",
        "content": "灵乌噪何许，反哺向中林。\n人可不如鸟，而无忧母心。",
        "dynasty": "宋",
        "collection_info": null
    },
    {
        "title": "鹤",
        "author": "林同",
        "content": "好是鹤鸣阴，居然子和声。\n休云气所感，自是物之情。",
        "dynasty": "宋",
        "collection_info": null
    },
    {
        "title": "燕雀",
        "author": "林同",
        "content": "共母一屋下，宁知屋欲然。\n不须讥寡智，相哺政堪怜。",
        "dynasty": "宋",
        "collection_info": null
    },
    {
        "title": "虎狼",
        "author": "林同",
        "content": "虎狼不仁也，何乃谓之仁。\n仁之于父子，父子亦相亲。",
        "dynasty": "宋",
        "collection_info": null
    },
    {
        "title": "猿",
        "author": "林同",
        "content": "不忍身逃箭，知为母塞疮。\n人心有如此，兽面本何常。",
        "dynasty": "宋",
        "collection_info": null
    },
    {
        "title": "犬",
        "author": "林同",
        "content": "食肉隠两颊，饲母向颓垣。\n终感主养母，能将死报恩。",
        "dynasty": "宋",
        "collection_info": null
    },
    {
        "title": "羊羔",
        "author": "林同",
        "content": "已分机上肉，谁藏腹下刀。\n安知羊不死，乃復自羊羔。",
        "dynasty": "宋",
        "collection_info": null
    },
    {
        "title": "豺獭",
        "author": "林同",
        "content": "曾闻豺祭兽，还见獭陈鱼。\n人苟不知祭，能如豺獭乎。",
        "dynasty": "宋",
        "collection_info": null
    },
    {
        "title": "蛇",
        "author": "林同",
        "content": "似有人传讣，来从榛莽中。\n叩头至流血，垂泣有哀容。",
        "dynasty": "宋",
        "collection_info": null
    },
    {
        "title": "青蚨",
        "author": "林同",
        "content": "子母不相离，何心办捣蚨。\n忍能利铜臭，不枉唤钱愚。",
        "dynasty": "宋",
        "collection_info": null
    }
]