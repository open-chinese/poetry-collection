[
    {
        "title": "妙庭观",
        "author": "范良龚",
        "content": "我昔遨游周八极，玉京金阙俱经历。\n翩然骑凤下瑶池，如与双成获相识。\n双成侍燕王母旁，道貌方瞳照人碧。\n玉笙吹彻奉琼觞，范子从旁丐余沥。\n东方曼倩谓余言，汝亦名在地仙籍。\n凤城南望好溪山，此是元君故仙宅。\n琉璃槃上存金鼎，鼎内丹砂如琥珀。\n汝能服食早归来，与予同是逍遥客。\n我时贪醉蟠桃春，不记当年说仙蹟。\n一朝酒醒人世非，盘碎丹飞杳难觅。\n香风堂上久徘徊，苏李题诗挂空壁。\n孤云野鹤谩兴怨，我独摩挲问金狄。\n世人劝我舐丹鼎，我亦何尝苦营役。\n丈夫自有大还丹，得道不分今与昔。",
        "dynasty": "宋",
        "collection_info": null
    }
]