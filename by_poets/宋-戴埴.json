[
    {
        "uuid": "49ffdf8d698094337591e9277969c710",
        "title": "和王教暮春出游",
        "author": "戴埴",
        "content": "矫矫雪霜心，孤贞受命独。\n留滞染缁尘，垢面不靧沐。\n背城借一战，填堑输前渎。\n葵心向朝阳，晞光不能燠。\n徒嚣终无赢，驱驰惟仆仆。\n岂无丰水滋，永嗟非佳谷。\n呼尔授刍秣，羁绁繫驹犊。\n堪羡我良朋，林桂剩芳馥。\n博览绎故书，胸中三万轴。\n悠然西河上，日与英俊逐。\n振铎扬儒风，函丈纷冠服。\n师友递响答，循诱教匪扑。\n精进日千里，目骇地脉缩。\n顾我阙党徒，无成坐欲速。\n披襟莫奋飞，随羣被私淑。\n枵然藜苋肠，殊未饱公餗。\n弹铗何时归，涎沫流肌肉。\n遥想烹太牢，殷勤羹采菽。\n更当春暮时，浴沂衿佩肃。\n心赏弄篇章，绝唱清风穆。\n流水谐朱弦，押强破万竹。\n孝先谩耐嘲，横榻便空腹。\n安识物外游，幽赏机缘熟。\n矧復有良俦，坚久渝晚菊。\n依然苍筤丛，檀栾旁淇澳。\n一缄荷起予，明珠得盈掬。\n大雅久不作，疏越鼓凡目。\n迎风挹回澜，浄洗尘翳曲。\n披阅不停手，岂復惮谆復。\n自笑诗思悭，企山纔抵麓。\n正望使南印，象马来天竺。\n竞病安能赓，振纸空瑟簌。\n绝影天边鸿，坐困家池鹜。\n搜索纵成篇，无异虫蠹木。\n所幸情不违，合并在旦夙。\n愿言戒逝粮，出昼勿三宿。",
        "dynasty": "宋",
        "collection_info": null
    },
    {
        "uuid": "52a6e157235f80ae2a508d2548a2c91d",
        "title": "辇下曲",
        "author": "戴埴",
        "content": "旧来闻说京师乐，香街十里春风箔。\n朝踏金梯入凤楼，暮下琼钩延翠幄。\n蛾绿梅花装，淑质兰蕙芳。\n笙歌枣下曲，琵琶陌上桑。\n宿酲未解鶑催晓，玉珂策马长安道。\n解佩遗簪日日欢，不觉红颜醉中老。\n我谓京国皆繁华，何时飞走登云车。\n谁知着足缁尘底，八年飘泊空咨嗟。\n萧萧竹窗风暗度，耿耿兰缸灯自语。\n孤坐逢掖凝清霜，独卧重衾踏寒雨。\n云雨阳台梦不成，况欲绮席罗倾城。\n丈人屋上乌啼夜，干鹊巢中鸠唤晴。\n啼夜夜未央，娟娟素月明。\n唤晴晴未霁，寂寂青春深。\n鸠唤乌啼终有侣，犹胜月兔孀居千万春。",
        "dynasty": "宋",
        "collection_info": null
    },
    {
        "uuid": "f81453c9edc81755543734eda0f46ea6",
        "title": "雹",
        "author": "戴埴",
        "content": "玄黓执徐岁，月律终无射。\n京师连雨雹，小者如弹，大者如拳。\n林柯叶乱下，乌鸢折飞翮。\n屋瓦砉划遭击扑，居人颠沛，行道错愕。\n初疑巨飓掀捲冯夷宫，渊珍散堕光闪烁。\n復疑清霄万里驱长蛟，泣泪盈盈骤飘薄。\n棱层水精碎，喷噀珠琲滑。\n有识觑天巧，一何景象恶。\n尝闻圣人在上冬夏无愆伏，亭毒二气不相剥。\n破块封条已无异，祉羽无劳验风角。\n今天子握极衡，运斗枢，景化豫顺，羣慝萧灼。\n精祲胡未孚，冰雨堕霄幕。\n其欲霈广泽，胡不为甘霖，沾丐枯焦重甲拆。\n其欲膏土脉，胡不为晞薤，厌浥瀼瀼普渐洽。\n其欲表诛伐，胡不为皑𩅀，驷见而霣，草木黄落。\n其欲弭蛰虫、滋生植，胡不为嘉平之三白，驱蝗入地千百尺。\n或云水气专一不解散，胡不为长河玉岸之寒冰，可纳凌室助颁刷。\n或云阴气胁阳不相入，胡不为氤氲五色之卿霭，叶应丰穰昭帝德。\n此雹舒不如雨露，惨不如霜雪，结不如冰澌之严冱，散不如云雾之葱鬰。\n天非欲示惩，讵用作戏剧。\n汉儒说证应，纷纷太不一。\n或贤邪易位，或赋敛苛刻，或妻妾失伦，或大臣擅法。\n玄道幽且渺，牵附多穿凿。\n仲尼百世师，麟经戒侵逼。\n此变凡在书，公室寖衰削。\n自下凌上曰僭，以柔变刚曰剥。\n沸汤湛冷泉，凝寒胜燠热。\n温雨受阴氛，凌冱自然结。\n时当秋气杪，是理尤彰灼。\n风起庚，庚作令。\n日行西，西主杀。\n数至九变，金乃从革。\n大则为兵小刑罚，内外靡不以时决。\n天地方会藏，沴候生京洛。\n得非少皡执矩未洁齐，得非蓐收为正有颠错，得非箕伯吞声不扫除，青女护姦不除灭。\n穹旻赫然奋严威，重阴胶固纷零落。\n我愿圣王覩此揽干纲，用夬决，登俊良，屏邪慝。\n阴尘静扫单于庭，阳和徧龡邹子律。\n大明威威照九州，寒燠时序百谷熟。\n天若雨珠真可噱，请以缀衮冕之十二旒，龙旗和鸾之缨络。",
        "dynasty": "宋",
        "collection_info": null
    },
    {
        "uuid": "053f89e9f928f65b9aca23621b33f746",
        "title": "彗星",
        "author": "戴埴",
        "content": "绍定壬辰闰九月，己酉之夜彗星出。\n清台奏御，正衙避席。\n太官减膳羞，瞽宗彻音乐。\n鸡竿肆眚出囚繫，龙扆责躬求谠直。\n精诚彻九垓，德音走重译。\n圜桥冠带虀盐生，筦窥熿熿对以臆。\n臣闻泰素朕形，玄黄辨色。\n左旋右转，一阖一闢。\n来伸往屈四时行，除旧布新寒暑易。\n恢恢天网疎，统理废厥职。\n东方岁星木主仁，不扫暴刻尚搥剥。\n南方荧惑火主礼，不扫骄蹇习凌弱。\n西方太白金主义，不扫寇盗生乱略。\n北方辰星水主智，不扫蒙蔽长谗慝。\n中央填星土主信，不扫诈欺滋姦猾。\n皇穹遴选纲纪星，出持彗帚扫环域。\n日华机上有九彗，乍上乍下空如笔。\n归邪向上有两彗，出也不行见则灭。\n天狗短彗在尾傍，火光炎炎空烜赫。\n天搀类彗云如斗，蚩尤类彗箕后曲。\n六贼如彗在西方，咸汉带彗居正北。\n驱策举莫前，彗乃排胶轕。\n不指房心明堂位，不临箕尾后妃宅。\n不抵参昴咏衾裯，不向牛女逐淫佚。\n不访狱廪至娄胃，不询盖营到危室。\n不求社庙上井鬼，不好文章游奎壁。\n不穷天根越亢氐，不咨弋猎来柳毕。\n不从玄枵问虚耗，不由张素丐觞客。\n不自觜觿访葆旅，不入柳仓觅厨食。\n不呼七星问急事，不召南斗共斟酌。\n天王帝廷为大角，两旁三星如鼎足。\n斗柄所指，以建时节，曰摄提格。\n洒扫庭内万化基，芜秽不治孰观法。\n轸驱风车为宰辅，负衡失平在修饰。\n翼鼓羽翮主变夷，飞翰不劲必振刷。\n秃帚一加，内清外肃。\n四海九州，罔不臣妾。\n帝座中居斡枢机，万年千载不停息。",
        "dynasty": "宋",
        "collection_info": null
    },
    {
        "uuid": "8a2a8c178259a03fe62677eb5dedefcf",
        "title": "和陈府教授见赠",
        "author": "戴埴",
        "content": "遗风洙泗滨，汲古酌牺罇。\n鱼跃池藻翻，鶑呼庭树喧。\n乐山不乐水，居城犹居村。\n一朝黄钟鸣，九畹滋兰根。",
        "dynasty": "宋",
        "collection_info": null
    }
]