[
    {
        "uuid": "fa8dacd3404b15d5fbb1ea08b351ad85",
        "title": "嘉泰改元桂林大比与计偕者十有一人九月十六日用故事行宴享之礼作是诗劝为之驾  其一",
        "author": "王正功",
        "content": "百嶂千峰古桂州，乡来人物固难俦。\n峩冠共应贤能诏，策足谁非道艺流。\n经济才猷期远器，纵横礼乐对前旒。\n三君八俊俱乡秀，稳步天津最上头。",
        "dynasty": "宋",
        "collection_info": null
    },
    {
        "uuid": "71187751ea668778784d2c213e643476",
        "title": "嘉泰改元桂林大比与计偕者十有一人九月十六日用故事行宴享之礼作是诗劝为之驾  其二",
        "author": "王正功",
        "content": "桂林山水甲天下，玉碧罗青意可参。\n士气未饶军气振，文场端似战场酣。\n九关虎豹看劲敌，万里鵾鹏竚剧谈。\n老眼摩挲顿增爽，诸君端是斗之南。",
        "dynasty": "宋",
        "collection_info": null
    },
    {
        "uuid": "dbb842e7076be303b7ac83118f6ab16c",
        "title": "嘉泰二年岁在壬戌正月八日携家还里幕中诸友远来饯别同游乳洞遂为终日之款因成古风一章",
        "author": "王正功",
        "content": "乳穴佳名久欣慕，兹游直与心期副。\n今朝萧散七枝筇，衰迟未觉跻攀苦。\n湘南悬想碧云横，桂岭遥瞻烟霭暮。\n招提钟磬出幽深，村疃牛羊自来去。\n忽闻流水响潺潺，渐覩岩扃隔烟雾。\n山蹊蹑履乱崎嵚，翠壁题名杂新故。\n乍暌朱墨略官箴，稍觉追随剧幽趣。\n绝知官裏少夷途，始信闲中无窘步。\n人生如此信可乐，谁向康庄塞归路。\n共醉生前有限杯，浇我胸中今与古。\n早知富贵如浮云，三叹归田不能赋。",
        "dynasty": "宋",
        "collection_info": null
    }
]