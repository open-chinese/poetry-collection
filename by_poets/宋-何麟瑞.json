[
    {
        "uuid": "421e3120bf5947843d05a32d91827d43",
        "title": "画角辞",
        "author": "何麟瑞",
        "content": "莫吹角，吹得梅花片片落。\n朝吹暮吹吹不了，盘古不知坐成老。\n童男童女求蓬山，何如此器束之高阁间。\n金盘擎露仙人掌，何如敕断此声勿用响。\n不知今日復明日，两鬓常常黑如漆。\n莫吹角，天寒岁晚情更恶。",
        "dynasty": "宋",
        "collection_info": null
    },
    {
        "uuid": "290aa655758538e234f7c0156441f447",
        "title": "天马歌",
        "author": "何麟瑞",
        "content": "昆崙高哉二千五百余里，日月相隠避。\n黄河发源下有渥洼水，大宛群马饮其澨。\n天马下与群马戏，产驹一日可千里。\n滴汗化作燕支水，国人缚藁为人置水际。\n久与马习不经意，一朝却被人馽繫。\n张骞使还报天子，天子不惜金珠与重币，期以此马可立致。\n大宛使人欺汉使，致烦浞野楼兰七百骑，攻虏其王马始至。\n此马初入天厩时，一十二闲无敢嘶。\n万乘临观动一笑，盛气从此无四夷。\n君王神武不世出，天产神物相追随。\n高皇手提三尺剑，蹙秦诛项一指麾。\n天下马上得，不闻取马外国为。\n龙如可豢龙亦物，马果龙种岂受羁。\n徒令物故过半不补失，轮台一诏悔已迟。\n此诗欲学旅獒可，光武一牛亦足嘘汉火。",
        "dynasty": "宋",
        "collection_info": null
    },
    {
        "uuid": "1f460fca7ec677b3854a29c39b6f3988",
        "title": "后天马歌",
        "author": "何麟瑞",
        "content": "建元天子不世出，天相神武产异物，有马出在月氏窟。\n宝剑之精，干龙之灵。\n足如奔电，目如耀星。\n汗血雨洒，騣肉飙轻。\n渴吻一饮，黄河尘生。\n昂首一鸣，天雷收声。\n曾为伏羲出河负八卦，曾随穆王远与西母会。\n鸾旗属车相后先，龙盾虎韔八宝鞯。\n万乘亲临拜甘泉，稳驮玉辂坛壝前。\n兀鼎勒兵十八万，天子自将孰敢战。\n骏气横出立阵前，百万闻嘶股俱颤。\n笑此马，神哉沛。\n西极龙媒□望退。\n天子作歌畅皇明，四夷竭蹙咸来庭。\n天马来，帝作歌，汉时此马今更多。",
        "dynasty": "宋",
        "collection_info": null
    }
]