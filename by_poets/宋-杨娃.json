[
    {
        "title": "题马远画梅四幅  其一",
        "author": "杨娃",
        "content": "重重迭迭染缃黄，此际春光已半芳。\n开处不禁风日暖，乱飞晴雪点衣裳。",
        "dynasty": "宋",
        "collection_info": null
    },
    {
        "title": "题马远画梅四幅  其二",
        "author": "杨娃",
        "content": "铢衣翠盖映朱颜，未识何年入帝关。\n默被画工传写得，至今犹似在衡山。",
        "dynasty": "宋",
        "collection_info": null
    },
    {
        "title": "题马远画梅四幅  其三",
        "author": "杨娃",
        "content": "夭桃艳杏岂相同，红润姿容冷淡中。\n披拂轻烟何所似，动人春色碧纱笼。",
        "dynasty": "宋",
        "collection_info": null
    },
    {
        "title": "题马远画梅四幅  其四",
        "author": "杨娃",
        "content": "浑如冷蝶宿花房，拥抱檀心忆旧香。\n开到寒梢犹可爱，此般必是汉宫妆。",
        "dynasty": "宋",
        "collection_info": null
    },
    {
        "title": "题马和之画四小景  其一",
        "author": "杨娃",
        "content": "人道中秋明月好，欲邀同赏意如何。\n华阳洞裏秋坛上，今夜清光此处多。",
        "dynasty": "宋",
        "collection_info": null
    },
    {
        "title": "题马和之画四小景  其二",
        "author": "杨娃",
        "content": "石楠叶落小池清，独下平桥弄扇行。\n倚日绿云无觅处，不如归去两三声。",
        "dynasty": "宋",
        "collection_info": null
    },
    {
        "title": "题马和之画四小景  其三",
        "author": "杨娃",
        "content": "清献先生无一钱，故应琴鹤是家传。\n谁知默鼓无弦曲，时向珠宫舞幻仙。",
        "dynasty": "宋",
        "collection_info": null
    },
    {
        "title": "题马和之画四小景  其四",
        "author": "杨娃",
        "content": "雨洗东坡月色清，市人行尽野人行。\n莫嫌荦确坡头路，自爱铿然曳枝声。",
        "dynasty": "宋",
        "collection_info": null
    },
    {
        "title": "题赵伯骕画",
        "author": "杨娃",
        "content": "莲开宫沼年年盛，香染斑衣叶叶新。\n愿借琴音奏清雅，熏风凉殿寿双亲。",
        "dynasty": "宋",
        "collection_info": null
    }
]