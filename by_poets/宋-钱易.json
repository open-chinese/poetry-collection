[
    {
        "uuid": "99674d07d57a31c4431c351059bd60ab",
        "title": "梦越州小江",
        "author": "钱易",
        "content": "越布缝单衾，灯青月黄浅。\n精魂度江水，适去无近远。\n湿沙平朔天，宿鸟踏古篆。\n巨潮淹积石，瘦白涩无藓。\n橹响期西陵，苍岑屏曲展。\n夙龄贱登临，今日生健羡。\n汀洲逢故妾，振袂指吴苑。\n向人呼旧官，血泣惭孤蹇。",
        "dynasty": "宋",
        "collection_info": null
    },
    {
        "uuid": "50188e7f5d9d30670ad4b8c1c3ee8f95",
        "title": "览越僧诗集有寄",
        "author": "钱易",
        "content": "莫学江淹拟惠休，碧云才调已难酬。\n怀君知有关山梦，开卷如逢水石秋。\n不得归来作都讲，自惭名宦正悠悠。",
        "dynasty": "宋",
        "collection_info": null
    },
    {
        "uuid": "3755d0eb4d40718e3fb53080bcc19bf1",
        "title": "上巳至玉津园赐宴",
        "author": "钱易",
        "content": "祓禊标春巳，歌时庆鲁雩。\n禁园宣密宴，玉馔赐天厨。\n班序参三殿，衣冠盛两都。\n云罍倾上席，宝马闹长衢。\n帝泽恩何重，春风节已徂。\n归来白虎殿，微咏共操觚。",
        "dynasty": "宋",
        "collection_info": null
    },
    {
        "uuid": "07dc5b56d68774fb6f701477e32f4023",
        "title": "初夏病中",
        "author": "钱易",
        "content": "抱病经清暑，空庭扫紫苔。\n花篱妨蝶过，桐井引禽来。\n徒有文园渴，更有漳浦才。\n可怜余滞骨，无復动心灰。",
        "dynasty": "宋",
        "collection_info": null
    },
    {
        "uuid": "2608ad489cb3559f1fed4ee5431bb260",
        "title": "和人首夏池上雨中闻笛",
        "author": "钱易",
        "content": "朱华始沈泉，池塘恰雨天。\n鹭头飘雪暗，荷腹荡珠圆。\n风递谁家笛，声衝几里烟。\n拂波轻重起，隔树往来传。\n沥沥虽侵汉，遥遥已杂□。\n天龙吟转乐，石韵更相连。\n谩读襄王赋，虚夸子晋仙。\n宁同向散骑，肠断向漪涟。",
        "dynasty": "宋",
        "collection_info": null
    },
    {
        "uuid": "7dd86b1f53d9765c84713480016cf358",
        "title": "七夕作",
        "author": "钱易",
        "content": "天上人间重此宵，新情旧恨两迢迢。\n汉宫露密罘罳冷，秦殿灯深羯鼓焦。\n香粉溟蒙筛绮席，蛛丝千万络烟霄。\n牵牛何事劳乌鹊，不使虹蜺驾作桥。",
        "dynasty": "宋",
        "collection_info": null
    },
    {
        "uuid": "5503072a56480aa1f13e2474c0febee1",
        "title": "中秋夜守让南厅玩月",
        "author": "钱易",
        "content": "秋气元清切，明蟾千里心。\n金盘上河侧，玉水浸楼阴。\n闺怨有消歇，客愁无浅深。\n关山今夜裏，星斗共沉沉。",
        "dynasty": "宋",
        "collection_info": null
    },
    {
        "uuid": "f75dfebbea61611f56f6a15eacbbadb0",
        "title": "中秋",
        "author": "钱易",
        "content": "天惨严霜厚，神清宿雨微。\n枝空蝉拟脱，巢冷燕谋归。\n白日莲塘梦，红纱水国衣。\n锦书知未了，轧轧弄鸣机。",
        "dynasty": "宋",
        "collection_info": null
    },
    {
        "uuid": "a2589545d4a39b3a240104dd3f7ebf70",
        "title": "嵇康小舞词",
        "author": "钱易",
        "content": "薛九三十侍中郎，兰香花态生春堂。\n龙盘王气变秋雾，淮声哭月浮秋霜。\n宜城酒烟湿羁腹，与君强舞当时曲。\n玉树遗辞莫重听，黄尘染鬓无前绿。\n我闻襄阳白铜鞮，荒情古艷传幽悲。\n凄凉不抵亡国恨，尘中苦泪飞柔丝。\n洛阳公子擎银觞，跪奴和曲生辉光。\n茂陵旅梦无春草，彤管含羞裁短章。",
        "dynasty": "宋",
        "collection_info": null
    },
    {
        "uuid": "eaf4ada2ce7e5471603f2112cd5811eb",
        "title": "西游曲",
        "author": "钱易",
        "content": "花销秋老白日短，败红荒绿迷空馆。\n拟将清血洒昭陵，幽谷蛇啼半山晚。\n十年辞家勤献书，王孙不许延公车。\n江头祖庙祭无血，重门生草寒离离。\n我有黄金三尺剑，姦骨无痕古波艷。\n佩入函关无故人，玉握凋零七星暗。",
        "dynasty": "宋",
        "collection_info": null
    },
    {
        "uuid": "2eb6a0b0c47b11abe98cbaabaa39ee66",
        "title": "温泉诗",
        "author": "钱易",
        "content": "悲哉天宝时，帝耄政不修。\n宠幸尊妇人，阴极阳已柔。\n外戚盛本枝，栉比封列侯。\n丞相大将军，备位甚悠悠。\n天下安既久，积渐力不周。\n车服金玉焕，黎庶饥寒愁。\n骊山温泉宫，昼幸与夜游。\n一游百司备，万费一日休。\n虽能心自快，化作神稷忧。\n国忠恣吞噬，林甫怀姦偷。\n胡雏据太原，钟鼓无计收。\n黄尘满长安，惨黩九庙羞。\n唐天未使绝，返正知疾瘳。\n自兹游赏地，荆棘生荒秋。\n旧物悉已废，蜘蛛挂重楼。\n览者咸寒心，一过三迴头。\n因知帝王业，坚固宣鸿猷。\n岂可信嗜欲，侮弄生疮疣。\n雕墙峻宇诫，简牍况有由。\n翻思黍离章，续之应可仇。",
        "dynasty": "宋",
        "collection_info": null
    },
    {
        "uuid": "72b37ba065e09f2d0c393b7c69510773",
        "title": "南兵",
        "author": "钱易",
        "content": "曾见南兵苦，征辽事亦如。\n金疮寒长肉，纸甲雨生蛆。\n山小虀霜骨，河枯臛腐鱼。\n黎元无处哭，丁户日相疏。",
        "dynasty": "宋",
        "collection_info": null
    },
    {
        "uuid": "584c179f59a6a86f721cc75fe07eefd7",
        "title": "习家池大堤",
        "author": "钱易",
        "content": "清风习池上，落日岘山西。\n使君来问俗，听唱白铜鞮。",
        "dynasty": "宋",
        "collection_info": null
    },
    {
        "uuid": "dde6888b418a8f3cbbccb82ae2918169",
        "title": "送张无梦归天台",
        "author": "钱易",
        "content": "暂谒明光拂斗槎，杖蔾归去赤城霞。\n琳宫重启仙人室，金阙新辞太帝家。\n祇自运心奔白日，何须掷米作丹砂。\n云章赐重崆峒远，还向悬岑炼五芽。",
        "dynasty": "宋",
        "collection_info": null
    },
    {
        "uuid": "52d65f86653b649939b76a3181414be7",
        "title": "送僧归护国寺",
        "author": "钱易",
        "content": "拂衣台岭旧林泉，命服兰芽夺目鲜。\n一念不居常在定，十分无闷尽安禅。\n霜含庭栢依稀老，月到经窗暗澹圆。\n蠛枕沈迷难话别，半桥衰柳锁寒烟。",
        "dynasty": "宋",
        "collection_info": null
    },
    {
        "uuid": "3485ef47260fa896c5647f9f65fda416",
        "title": "拟张籍上裴晋公",
        "author": "钱易",
        "content": "午桥庄上千竿竹，绿野堂中白日春。\n富贵极来唯叹老，功名高后转轻身。\n严更未报皇城裏，胜赏时游洛水滨。\n昨日庭趋三节度，淮西曾是执戈人。",
        "dynasty": "宋",
        "collection_info": null
    },
    {
        "uuid": "6a4cd70da7b61d83de0e39091958bfaa",
        "title": "拟卢仝诗",
        "author": "钱易",
        "content": "门前飞杨花，屋后恶水鸣青蛙。\n案上两卷书，尧典与舜典，留与添丁作生涯。",
        "dynasty": "宋",
        "collection_info": null
    },
    {
        "uuid": "f678eceae8b59a0fe9a5fc7789b56df7",
        "title": "咏华林书院",
        "author": "钱易",
        "content": "旌表华林盛，儒官寄翠微。\n科名新伯仲，孝行旧光辉。\n云影阴书幌，松花湿道衣。\n自惭方试吏，争得去忘机。",
        "dynasty": "宋",
        "collection_info": null
    },
    {
        "uuid": "30d990293bc4d986d7e0af26ec03e4ca",
        "title": "芦花",
        "author": "钱易",
        "content": "深溪高岸罩秋烟，飒飒江风向暮天。\n凝洁月华临静夜，一丛丛盖钓鱼船。",
        "dynasty": "宋",
        "collection_info": null
    },
    {
        "uuid": "b32aca8ce42e2e55080f3fc96df10773",
        "title": "句  其一",
        "author": "钱易",
        "content": "莫叹鬓如雪，且教心似灰。",
        "dynasty": "宋",
        "collection_info": null
    },
    {
        "uuid": "6ae7e5f53758b9d2f1c63857f951bb19",
        "title": "句  其二",
        "author": "钱易",
        "content": "世上何人号最忙，紫微失去张君房。",
        "dynasty": "宋",
        "collection_info": null
    },
    {
        "uuid": "1dcea0c779cc57f11a0854d9ed1322e5",
        "title": "句  其三",
        "author": "钱易",
        "content": "双蜂上帘额，独鹊袅庭柯。",
        "dynasty": "宋",
        "collection_info": null
    },
    {
        "uuid": "361f24f488e514aa320b2a7692f115c7",
        "title": "句  其四",
        "author": "钱易",
        "content": "绿章封事缄初启，青凤求凰尾乍开。",
        "dynasty": "宋",
        "collection_info": null
    },
    {
        "uuid": "5b75ab1bc2b0861cbeb3b62ce9608277",
        "title": "句  其五",
        "author": "钱易",
        "content": "子美无情甚，都官着意频。",
        "dynasty": "宋",
        "collection_info": null
    },
    {
        "uuid": "7cb2f246106e27d028a5830f7ef3dca5",
        "title": "句  其六",
        "author": "钱易",
        "content": "好开今日太平基，万里山河归掌握。",
        "dynasty": "宋",
        "collection_info": null
    }
]