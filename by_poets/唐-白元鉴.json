[
    {
        "uuid": "fd8ab2d8bdbcd02d916ebda5469d221f",
        "title": "大涤洞",
        "author": "白元鉴",
        "content": "名山閟灵府，隐士此寻真。\n仙去空遗鼓，云扃不见人。\n川源世上异，日月洞中春。\n欲出虚无境，应修有待身。\n（见《洞霄诗集》。\n）（〖1〗邓牧《洞霄图志》卷二《山水门·大涤山》条：「大涤山，在宫〖指洞霄宫〗北，凡四峯，于九锁内最为巨山。\n西洞据其领，石室出其半，天坛冠其颠，皆山中胜处也。\n是山以洞名之。\n旧志谓大可以洗涤尘心，故名大涤。\n……元同先生剑履瘗山下。\n」〖2〗又《洞霄图志》卷三《洞府门·大涤洞》条：「大涤洞在宫西北半里。\n《茅君传》云第三十四洞天，名大涤元盖之天。\n周围四百里，……相传元同先生入游，见龙麟异境，花木鲜繁，自华阳而归〖望按前文有云：与华阳林屋邃道通〗。\n洞门石鼓，广可寻丈，扣之逄逄有声。\n」）。",
        "dynasty": "唐",
        "collection_info": null
    },
    {
        "uuid": "f72e5da23955201b2052a8eea8b45607",
        "title": "天坛",
        "author": "白元鉴",
        "content": "天坛高百尺，只在翠微间。\n碧藓遗踪古，青松白日閒。\n丹成人已化，云去鹤应还。\n时有吹箫客，月明来故山。\n（同前。\n）（〖1〗《洞霄图志》卷四《古迹门·昇天坛》条：「旧志云：在大涤山中峯之上，又名法象坛。\n上应天而圆，下应地而方，中应《易》卦而八角。\n许远游真君精研洞典，登其上而仙去，时天降白鹿下迎，故中峯名白鹿山。\n今山顶界松内数丈之地，草木弗植，是其遗址也。\n」）。",
        "dynasty": "唐",
        "collection_info": null
    },
    {
        "uuid": "aeb3167520c4696a61d371349e4bf84f",
        "title": "驯虎岩",
        "author": "白元鉴",
        "content": "外身道不远，异类自能驯。\n尚有相亲兽，应无可弃人。\n溪边同饮水，林下共栖真。\n寂寂空岩畔，千秋迹已陈。\n（同前。\n）（〖1〗《洞霄图志》卷四《古迹门·伏虎岩》条：「伏虎岩，在宫山西南峻壁间，若环堵之室。\n南有路，自上而下，復陟厓磴，方至其所。\n藤萝深密，怪禽昼啼，非有道之士，不可处也。\n昔郭真君伏虎于此。\n按《晋书》云：『葛洪何幼道偕访之，目击而已，各无所言，引啸而退。\n』唐吴天师爱其遗迹，每游忘返，题诗岩上，今岁久昏剥，云：『郭生在童穉，已得方外心。\n绝迹遗世务，栖真入长林。\n元和感异类，猛兽怀德音。\n不忆固无情，斯言微且深。\n』末句盖引真君与温峤问答语。\n」）。",
        "dynasty": "唐",
        "collection_info": null
    },
    {
        "uuid": "63ba978b14aee709835fa7d2a315093a",
        "title": "石门",
        "author": "白元鉴",
        "content": "灵关非世力，造化创元功。\n屈曲穿丹壑，峥嵘倚碧空。\n烟萝常蔽日，松竹自吟风。\n除却幽人到，尘凡路不通。\n（同前。\n）。",
        "dynasty": "唐",
        "collection_info": null
    },
    {
        "uuid": "41d2792dd60c22d1b3100decefc5c0cd",
        "title": "药圃",
        "author": "白元鉴",
        "content": "仙翁曾播植，琼圃尚敷荣。\n春日祥光满，秋风瑞实成。\n黄精宜益寿，萱草足忘情。\n候采灵芝服，还应羽翼生。\n（同前。\n）（〖1〗《洞霄图志》卷四《古迹门·药圃》条：「药圃，在来贤岩宜霜亭下，夏侯天师种药于此。\n芝畦校坞，百药之植，靡所不有。\n常施药于廛市，随缘深浅而与之。\n一日，樵者闻圃内有物大噑，隔篱窥见天师，策鞭乘一兽，似虎非虎，行疾如风，入东山而去。\n今四山产药草六十余种，圃迹犹存。\n」）。",
        "dynasty": "唐",
        "collection_info": null
    },
    {
        "uuid": "55a15ae167df9787249893b721710ecd",
        "title": "抚掌泉",
        "author": "白元鉴",
        "content": "直下碧千寻，蛟龙此隐身。\n无心能应物，拍手涌如神。\n夜镜涵星斗，春杯荐藻苹。\n终年丹竈于此，长给武陵人。\n（同前。\n）。",
        "dynasty": "唐",
        "collection_info": null
    },
    {
        "uuid": "930aa41fd34c18913395bf15c0364165",
        "title": "讲堂",
        "author": "白元鉴",
        "content": "高踪谁可继，一室四无隣。\n听法空云水，成功集鬼神。\n烟霞生户牖，泉石障埃尘。\n越国今何在？空悲行路人。\n（同前。\n）（〖1〗《洞霄图志》卷四《古迹门·叶天师讲堂》条：「旧志载在山门外，天师役鬼神所建，制度宏巧，绝不类常工。\n开元中，天师讲《道德》、《度人》诸经于此，有仙花灵鹤，自天而下。\n吴越高士，辐辏听法，咸有所焐，愿居弟子列者三百余人。\n惟语以济恤孤贫，感愧覆载，忠孝君亲，重人性命，凈身心，绝奢侈，即为道之根绪也。\n荐经兵火，遗迹不存，今移宫中为演教堂。\n」）。",
        "dynasty": "唐",
        "collection_info": null
    },
    {
        "uuid": "2599fb97fe944207068f2188187beeb5",
        "title": "书楼",
        "author": "白元鉴",
        "content": "业成人已去，陈迹自依然。\n竈有残丹火，窗遗溢宝篇。\n怀贤惊异世，抚事感流年。\n早述《南华》理，遽应返化仙。\n（同前。\n）（〖1〗《洞霄图志》卷四《古迹门·书楼》条：「一名垂象楼，暨天师所居。\n天师少好经史，着述不辍，其中卷秩，委积左右。\n……白元鉴有诗。\n其址亦在今道院内，为精思流派。\n」）。",
        "dynasty": "唐",
        "collection_info": null
    },
    {
        "uuid": "67ff631313db8c34c09a6dbfc0ba3a6a",
        "title": "瀑布",
        "author": "白元鉴",
        "content": "飞瀑下幽壑，令人梦寐清。\n秋山匹练净，寒谷万珠明。\n映日添霞色，迎风作雨声。\n潺湲听莫厌，时得涤幽情。\n（同前。\n）。",
        "dynasty": "唐",
        "collection_info": null
    },
    {
        "uuid": "0ca1198288ce9eb41d2b5ee38a1c00f0",
        "title": "新池",
        "author": "白元鉴",
        "content": "何人凿碧沼，待我照衰容。\n洗药余香在，开函古镜空。\n心閒闻细溜，波静卧乔松。\n欲问仙源路，无由见落红。\n（同前。\n）（〖1〗《洞霄图志》卷五《人物门·唐高道白威仪先生》条：「白元鉴，不详其字，西川成都府人。\n高祖君敏，武德功臣。\n父洪演，高蹈不袭封，娶申屠氏，生一子，即先生也。\n玄宗幸蜀时，为威仪道士，住上皇观。\n志在絶俗，逍遥遐举，周览山川，访前贤高蹈之躅，得余杭天柱观，止焉，四十年矣。\n元和十二载八月解化，瘗于天柱山大涤洞东北。\n尝有《山中十咏》。\n赞曰：有志绝俗，白公威仪。\n自蜀来南，名山栖迟。\n元酒味淡，大音声希。\n积四十年，无人见知。\n山中遗老，传诵十诗。\n适兴而已，不矜能之。\n」〖《知不足丛书本》〗）。",
        "dynasty": "唐",
        "collection_info": null
    },
    {
        "uuid": "2ee1fe264326b9c8f80247081609bba0",
        "title": "大涤山（题拟）",
        "author": "白元鉴",
        "content": "天坛绝顶山，髣髴翠微间。\n迹久苔纹碎，云根古木閒。\n丹成人已去，鹤驾未曾还。\n犹有箫吹响，时时下旧山。\n（见《咸淳临安志》卷二四）（按：《全唐诗补逸》卷十八据《洞霄诗集》收《天坛》，为此诗之别本，然四十字中有二十八字不同，今重录。\n《咸淳临安志》收《大涤洞》一首，首三句与《全唐诗补逸》不同，录如次：「灵山实秀德，仙圣杳难亲。\n水溜空岩石，……」余同，不录。\n）。",
        "dynasty": "唐",
        "collection_info": null
    },
    {
        "uuid": "1d5c461337a04375a927346124c4274b",
        "title": "法堂",
        "author": "白元鉴",
        "content": "高踪遗可继，虚室即流尘。\n越国曾封邑，蓬莱早会真。\n余风生户牖，残影照江滨。\n化鹤年犹远，空悲云水亲。\n（影印本《诗渊》第三册第一五六九页）。",
        "dynasty": "唐",
        "collection_info": null
    },
    {
        "uuid": "891a24a629d974d5a201c3861d3d3261",
        "title": "新池",
        "author": "白元鉴",
        "content": "昔尝游胜境，今喜尽幽踪。\n丹满镜潭色，云疏锦碛容。\n响中闻细溜，波裏见乔松。\n唯广花源赏，人间不可逢。\n（同前第二○四三页）。",
        "dynasty": "唐",
        "collection_info": null
    },
    {
        "uuid": "0745d6ee438edfdec2d17473993386ba",
        "title": "瀑布",
        "author": "白元鉴",
        "content": "太极生柔德，雄姿不可名。\n凌空虹永挂，泻涧布长成。\n映日添霞色，当风振浪声。\n潺潺云水下，已得涤幽情。\n（同前第二一八○页）（按：《全唐诗补逸》卷十八收白诗，有《讲堂》、《瀑布》、《新池》诸诗，但内容均不同。\n）。",
        "dynasty": "唐",
        "collection_info": null
    }
]