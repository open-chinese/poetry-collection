[
    {
        "title": "宣和七年十二月二十一日就睿谟殿张灯预赏元宵曲燕应制",
        "author": "冯熙载",
        "content": "化工欲放阳春到，先教玄冥戮衰草。\n层冰封地万木僵，谁向雪中探天巧。\n璇玑星回斗指寅，羣芳未知时已春。\n人心荡漾趁佳节，灯夕独冠年华新。\n昇平万里同文轨，井邑相连通四裔。\n兰膏竞吐夜烘春，和叔回车避义辔。\n巍巍九禁倚天开，温风更觉先春来。\n试灯不用雨花落，迎阳为却寒崔嵬。\n宣和初载元冬尾，瑞白纔消尘不起。\n穆清光赏属钦邻，锦绣云龙颁宴喜。\n初闻传诏开睿谟，步障几里承金铺。\n调音度曲三千女，正似广乐陈清都。\n遏云妙唱韩娥侣，回雪飞花称独步。\n千春蟠木效地英，献寿当筵岂金母。\n上林晚色烟霭轻，景龙游人欢笑声。\n霞裾月佩拥仙仗，翠凤挟辇趋平成。\n铜华金掌散晶彩，翠碧重重簇珠琲。\n先从前殿望修廊，日出绮霞红茜海。\n神光通透云母屏，骊龙出舞波涛惊。\n煌煌黼座承天命，座下错落如明星。\n榻前玉案真核旅，兽炭银炉夜初鼓。\n宪天重屋讶云屯，崇道箫台疑蜃吐。\n前楹火柱回万牛，兰卿璧碎色光浮。\n周围照耀眼界彻，冰壶漾月生珠流。\n点点金钱尽衔璧，豹髓腾辉粲银砾。\n丝篁人籁有机缄，缴绎清音传屋壁。\n须臾随跸登会宁，如骖鸾鹤游紫清。\n彩蟾倒影上浮空，纤云不点惟光明。\n四壁垂帘围暖玉，银釭吐艷相连属。\n棼楣横带碧玻璃，一朵翠云承日毂。\n万光闪烁争吐吞，烛龙衔耀辉四昆。\n又如电母神鞭驰，金蛇着壁不可扪。\n端信奇工通造化，岂比优人能幻假。\n丹青漫数顾虎头，盘礴解衣催客写。\n此时帝御钧天台，紫垣两两明三台。\n尚方饮器万金宝，古玉未足夸云雷。\n帝傍侍女云华品，玉立仙标及时韵。\n四音促柱泛笙箫，应有翔鸾落千仞。\n龙瓶泻酒如流泉，御厨络绎纷珍鲜。\n榻边争欲供天笑，快倒颇类鲸吸川。\n厌厌夜饮方欢洽，玉漏频催鼓三迭。\n金门初下醉归时，正见冰轮上城堞。\n微臣去岁陪清班，恶诗误辱重瞳观。\n小才易穷真鼠技，再赋愈觉相如悭。",
        "dynasty": "宋",
        "collection_info": null
    }
]