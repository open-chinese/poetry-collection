[
    {
        "uuid": "8270a131941ba0ee1d999a31c3a73b91",
        "title": "和史经  其一",
        "author": "孙邦",
        "content": "渊明遇佳趣，欲辩每忘言。\n道安对胜士，高论矜弥天。\n斯人已往不可得，悠悠俗驾徒争先。\n梦尸梦秽了不悟，宁论掷足与裸颠。\n虽知香臭在得丧，一朝十获岁九迁。\n谁能休沐过僧语，聊问我林仍我泉。\n贤哉令尹得此趣，颇厌世味如荤羶。\n学人荐取妙香句，莫学大珠空饭眠。",
        "dynasty": "宋",
        "collection_info": null
    },
    {
        "uuid": "1751a4b84f81e33e8145ef7037b3a10d",
        "title": "和史经  其二",
        "author": "孙邦",
        "content": "宅侧造猪栏，正坐贪秽免。\n巷中堆马粪，而以清贵显。\n二事大不侔，其眼乃能辨。\n吾徒与衲子，相去夫何远。\n祇恐无鼻孔，当知系所践。\n勿谓一瓣香，便解生一善。\n居心苟不凈，探洗谩卢扁。\n要令登此堂，摩诘失其□。\n深入不二门，诸臭雪见睍。\n湛然方寸间，众妙来烟篆。\n香销本无事，风静云回卷。\n当年杜陵老，所造宜不浅。\n夜宿赞公房，习气元未殄。\n沉忧觉清梦，岂念世路蹇。\n猪栏马粪辈，皆预公卿选。\n泥涂布渠巷，欲往伤吾跣。\n所以闻妙香，慨叹独辗转。\n此香为谁来，知落处者鲜。\n何如被蒙头，熟寐一觉遣。",
        "dynasty": "宋",
        "collection_info": null
    },
    {
        "uuid": "867d3b00eaa86d07ecfc626e693a219c",
        "title": "绿筠轩",
        "author": "孙邦",
        "content": "年来宦拙喜跻攀，门枕溪流四面山。\n时过隣僧话浮世，一轩长对此君闲。",
        "dynasty": "宋",
        "collection_info": null
    },
    {
        "uuid": "f7fb9d99a89e4eec128f011659a4df89",
        "title": "唐氏林亭",
        "author": "孙邦",
        "content": "华屋沈沈野外居，茂林清荫绕门闾。\n移花植果心无事，抱子弄孙欢有余。\n闲过西畴观刈穫，懒寻南郭命巾车。\n问君为圃嗟予晚，便拟归休学二疏。",
        "dynasty": "宋",
        "collection_info": null
    },
    {
        "uuid": "bf86137c8f7ae2ac1d7566f7a26e63fd",
        "title": "白莲堂  其一",
        "author": "孙邦",
        "content": "大智西归不肯回，只今莲社喜重开。\n会中独有遗民在，十五年间两度来。",
        "dynasty": "宋",
        "collection_info": null
    },
    {
        "uuid": "d985e4ffdbd635cd1856eb0e64e5367f",
        "title": "白莲堂  其二",
        "author": "孙邦",
        "content": "心地白莲俱有种，要须功德水方开。\n因师一语千花现，人各始知来处来。",
        "dynasty": "宋",
        "collection_info": null
    },
    {
        "uuid": "77df70498f9a036245b4e863d788a885",
        "title": "吕城谒祖庙",
        "author": "孙邦",
        "content": "吾祖持兵镇此都，投身九死定全吴。\n一朝流矢中眸子，千载忠魂列霸图。\n墓木但遗枫合抱，庙庭还有像完躯。\n英雄未必输张许，青史功名定有无。",
        "dynasty": "宋",
        "collection_info": null
    }
]