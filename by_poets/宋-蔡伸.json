[
    {
        "uuid": "b4fb06495b8fecd92045eac5c6ce03bc",
        "title": "水调歌头 醉击玉壶缺",
        "author": "蔡伸",
        "content": "醉击玉壶缺，恨写绿琴哀。\n悠悠往事谁问，离思渺难裁。\n绿野堂前桃李，燕子楼中歌吹，那忍首重回。\n唯有旧时月，远远逐人来。\n小庭空，清夜永，独徘徊。\n伴人幽怨，一枝潇洒陇头梅。\n肠断云帆西去，目送烟波东注，千里接长淮。\n为我将双泪，好过楚王台。",
        "dynasty": "宋",
        "collection_info": null
    },
    {
        "uuid": "8ac351419068247dc342a78abeae9902",
        "title": "水调歌头 亭皋木叶下",
        "author": "蔡伸",
        "content": "亭皋木叶下，原隰菊花黄。\n凭高满眼秋意，时节近重阳。\n追想彭门往岁，千骑云屯平野，高宴古球场。\n吊古论兴废，看剑引杯长。\n感流年，思往事，重凄凉。\n当时坐间英俊，强半已凋亡。\n慨念平生豪放，自笑如今霜鬓，漂泊水云乡。\n已矣功名志，此意付清觞。",
        "dynasty": "宋",
        "collection_info": null
    },
    {
        "uuid": "8f13c2b352063bac3746d55067260b01",
        "title": "水调歌头 相逢非草草",
        "author": "蔡伸",
        "content": "相逢非草草，分袂太匆匆。\n征裘泪痕浥遍，眸子怯酸风。\n天际孤帆难驻，柳外香軿望断，云雨各西东。\n回首重城远，楼观暮烟中。\n黯销魂，思陈事，已成空。\n东郊胜赏，归路骑马踏残红。\n月下一樽芳酒，凭阑几曲清歌，别后少人同。\n为问桃花脸，一笑为谁容。",
        "dynasty": "宋",
        "collection_info": null
    },
    {
        "uuid": "d26bc9682ecf9c32e3e43985a6ce281e",
        "title": "满庭芳 烟锁长堤",
        "author": "蔡伸",
        "content": "烟锁长堤，云横孤屿，断桥流水溶溶。\n凭阑凝望，远目送征鸿。\n桃叶溪边旧事，如春梦、回首无踪。\n难忘处，紫薇花下，清夜一尊同。\n东城，携手地，寻芳选胜，赏遍珍丛。\n念紫箫声阕，燕子楼空。\n好是卢郎未老，佳期在、端有相逢。\n重重恨，聊凭红叶，和泪寄西风。",
        "dynasty": "宋",
        "collection_info": null
    },
    {
        "uuid": "bf8eb2cb967f990d36fd76142734827f",
        "title": "满庭芳 风卷龙沙",
        "author": "蔡伸",
        "content": "风卷龙沙，云垂平野，晚来密雪交飞。\n坐看阑槛，琼蕊遍寒枝。\n妆点兰房景致，金铺掩、帘幕低垂。\n红炉畔，浅斟低唱，天色正相宜。\n更阑，人半醉，香肌玉暖，宝髻云敧。\n又何须高会，梁苑瑶池。\n堪笑子猷访戴，清兴尽、忍冻空回。\n仍休羡，渔人江上，披得一蓑归。",
        "dynasty": "宋",
        "collection_info": null
    },
    {
        "uuid": "369c45a9923b544379b66c4740e56b02",
        "title": "满庭芳 鹦鹉洲边",
        "author": "蔡伸",
        "content": "鹦鹉洲边，芙蓉城下，迥然水秀山明。\n小舟双桨，特地访云英。\n惊破兰衾好梦，开朱户、一笑相迎。\n良宵永，南窗皓月，依旧照娉婷。\n别来，无限恨，持杯欲语，恍若魂惊。\n念霎时相见，又惨离情。\n还是匆匆去也，重携手、密语叮咛。\n佳期在，宝钗鸾镜，端不负平生。",
        "dynasty": "宋",
        "collection_info": null
    },
    {
        "uuid": "fe8911cd071630576eef7030c390e183",
        "title": "满庭芳 秦洞花迷",
        "author": "蔡伸",
        "content": "秦洞花迷，巫阳梦断，夜来曾到蓝桥。\n洞房深处，重许见云翘。\n惠帐残灯耿耿，纱窗外、疏雨萧萧。\n双心字，重衾小枕，玉困不胜娇。\n寻常，愁夜永，今宵更漏，弹指明朝。\n叙深情幽怨，泪裛香绡。\n记取于飞厚约，丹山愿、别选安巢。\n骖鸾去，青霄路稳，明月共吹箫。",
        "dynasty": "宋",
        "collection_info": null
    },
    {
        "uuid": "93ee4a39419f87b65f462fa3a8604b12",
        "title": "满庭芳 玉鼎翻香",
        "author": "蔡伸",
        "content": "玉鼎翻香，红炉叠胜，绮窗疏雨潇潇。\n故人相过，情话款良宵。\n酒晕微红衬脸，横波浸、满眼春娇。\n云屏掩，鸳鸯被暖，敧枕听寒潮。\n如今，成别恨，临风对月，总是无聊。\n念伤心南陌，执手河桥。\n还似一声春梦，离魂断、楚些难招。\n佳期在，踏青时候，花底听鸣镳。",
        "dynasty": "宋",
        "collection_info": null
    },
    {
        "uuid": "595b601b963474e968474223a57e6e22",
        "title": "苏武慢 雁落平沙",
        "author": "蔡伸",
        "content": "雁落平沙，烟笼寒水，古垒鸣笳声断。\n青山隐隐，败叶萧萧，天际暝鸦零乱。\n楼上黄昏，片帆千里归程，年华将晚。\n望碧云空暮，佳人何处，梦魂俱远。\n忆旧游、邃馆朱扉，小园香径，尚想桃花人面。\n书盈锦轴，恨满金徽，难写寸心幽怨。\n两地离愁，一尊芳酒，凄凉危阑倚遍。\n尽迟留、凭仗西风，吹干泪眼。",
        "dynasty": "宋",
        "collection_info": null
    },
    {
        "uuid": "37d400b05210da7442d8fb9a858f3d08",
        "title": "飞雪满群山 冰结金壶",
        "author": "蔡伸",
        "content": "冰结金壶，寒生罗幕，夜阑霜月侵门。\n翠筠敲竹，疏梅弄影，数声雁过南云。\n酒醒敧粲枕，怆犹有、残妆泪痕。\n绣衾孤拥，馀香未减，犹是那时熏。\n长记得、扁舟寻旧约，听小窗风雨，灯火昏昏。\n锦裀才展，琼签报曙，宝钗又是轻分。\n黯然携手处，倚朱箔、愁凝黛颦。\n梦回云散，山遥水远空断魂。",
        "dynasty": "宋",
        "collection_info": null
    },
    {
        "uuid": "32ab744ae7113fc2093bfb0305526317",
        "title": "飞雪满群山 绝代佳人",
        "author": "蔡伸",
        "content": "绝代佳人，幽居空谷，绮窗森玉猗猗。\n小舟双桨，重寻旧约，洞房宛是当时。\n夜阑红烛暗，黯相对、浑如梦里。\n旋烘鸳锦，尘生绣帐，香减缕金衣。\n须信有、盟言同皎日，□利牵名役，事与君违。\n□君已许，今生来世，两情到此奚疑。\n彩鸾须凤友，算何日、丹山共归。\n未酬深愿，绵绵此恨无尽期。",
        "dynasty": "宋",
        "collection_info": null
    },
    {
        "uuid": "ff6ede485afcc011eb97b633cfdc07e5",
        "title": "水龙吟 画桥流水桃溪路",
        "author": "蔡伸",
        "content": "画桥流水桃溪路，别是壶中佳致。\n南楼夜月，东窗疏雨，金莲共醉。\n人静回廊，并肩携手，玉芝香里。\n念紫箫声断，巫阳梦觉，人何在、花空委。\n寂寞危栏独倚。\n望仙乡、水云无际。\n芸房花院，重来空锁，苍苔满地。\n物是人非，小池依旧，彩鸳双戏。\n念当时风月，如今怀抱有盈襟泪。",
        "dynasty": "宋",
        "collection_info": null
    },
    {
        "uuid": "bf65c66b8dca69e248b5db5e509ae007",
        "title": "蓦山溪 孤城暮角",
        "author": "蔡伸",
        "content": "孤城暮角，落日边声静。\n醉袖拂危阑，对天末、孤云愁凝。\n吴津楚望，表里抱江山，山隐隐，水迢迢，满目江南景。\n羁怀易感，往事伤重省。\n罗袂浥残香，鬓星星、忍窥清镜。\n琼英好在，应念玉关遥，凝泪眼，下层楼，回首平林暝。",
        "dynasty": "宋",
        "collection_info": null
    },
    {
        "uuid": "68576ee879fa2f992c9554add2ee928a",
        "title": "蓦山溪 疏梅雪里",
        "author": "蔡伸",
        "content": "疏梅雪里，已报东君信。\n冷艳与清香，似一个、人人标韵。\n晚来特地，酌酒慰幽芳，携素手，摘纤枝，插向乌云鬓。\n老来世事，百种皆消尽。\n荣利等浮云，谩汲汲、徒劳方寸。\n花前眼底，幸有赏心人，歌金缕，醉瑶卮，此外君休问。",
        "dynasty": "宋",
        "collection_info": null
    },
    {
        "uuid": "1198cfac6fdee3f33e50b090ccf40b07",
        "title": "蓦山溪 书云今旦",
        "author": "蔡伸",
        "content": "书云今旦，雪霁严凝候。\n玉辇想回銮，正花覆、千官锦绣。\n周南留滞，清梦绕觚棱，心耿耿，路迢迢，此际空回首。\n华堂荐寿。\n玉笋持椒酒。\n一曲啭春莺，更祝我、膺时纳佑。\n功名富贵，老去已灰心，唯只愿，捧觞人，岁岁长依旧。",
        "dynasty": "宋",
        "collection_info": null
    },
    {
        "uuid": "3f99a08151ad911743c602fad1e3e6ec",
        "title": "蓦山溪 金风玉露",
        "author": "蔡伸",
        "content": "金风玉露，时节清秋候。\n散发步闲亭，对荧荧、一天星斗。\n悲歌慷慨，念远复伤时，心耿耿，发星星，倚杖空搔首。\n区区恋豆。\n岂是甘牛后。\n时命未来间，且只得、低眉袖手。\n男儿此志，肯向死前休，无限事，几多愁，总付杯中酒。",
        "dynasty": "宋",
        "collection_info": null
    },
    {
        "uuid": "e7edde6ccf20e73d1f3b1dab63a1a760",
        "title": "念奴娇 凌空宝观",
        "author": "蔡伸",
        "content": "凌空宝观，乍登临、多少伤离情味。\n淼淼烟波吴会远，极目江淮无际。\n槛外长江，楼中红袖，淡荡秋光里。\n一声横吹，半滩鸥鹭起。\n因念邃馆香闺，玉肌花貌，有盈盈仙子。\n弄水题红传密意，宝墨银钩曾寄。\n泪粉香销，碧云□杳，脉脉人千里。\n一弯新月，断肠危栏独倚。",
        "dynasty": "宋",
        "collection_info": null
    },
    {
        "uuid": "0e30dbd00d98927b08ce1f22ca6fca52",
        "title": "念奴娇 岁华晼晚",
        "author": "蔡伸",
        "content": "岁华晼晚，念羁怀多感，佳会难卜。\n草草杯盘聊话旧，同剪西窗寒烛。\n翠袖笼香，双蛾敛恨，低按新翻曲。\n无情风雨，断肠更漏催促。\n匆匆归骑难留，鸾屏鸳被，忍良宵孤宿。\n回首幽欢成梦境，唯觉衣襟芬馥。\n海约山盟，云情雨意，何日教心足。\n不如不见，为君一味愁蹙。",
        "dynasty": "宋",
        "collection_info": null
    },
    {
        "uuid": "a239291450bb491bb787fa536f82a71f",
        "title": "念奴娇 画堂宴阕",
        "author": "蔡伸",
        "content": "画堂宴阕，望重帘不卷，轻哑朱户。\n悄悄回廊，惊渐闻、蟋蟀凌波微步。\n酒力融春，香风暗度，携手偎金缕。\n低低笑问，睡得真个稳否。\n因念隔阔经年，除非魂梦里，有时相遇。\n天意怜人心在了，岂信关山遐阻。\n晓色朦胧，柔情倦恋，后约叮咛语。\n休教肠断，楚台朝暮云雨。",
        "dynasty": "宋",
        "collection_info": null
    },
    {
        "uuid": "89b8444f151d7511d1e305fbd01250c8",
        "title": "念奴娇 当年豪放",
        "author": "蔡伸",
        "content": "当年豪放，况朋侪俱是，一时英杰。\n逸气凌云，佳丽地、独占春花秋月。\n冶叶倡条，寻芳选胜，是处曾攀折。\n昔游如梦，镜中空叹华发。\n邂逅萍梗相逢，十年往事，忍尊前重说。\n茂绿成阴春又晚，谁解丁香千结。\n宝瑟弹愁，玉壶敲怨，触目堪愁绝。\n酒阑人静，为君肠断时节。",
        "dynasty": "宋",
        "collection_info": null
    },
    {
        "uuid": "47c601e3010f1a3d0cd673830c5151a2",
        "title": "念奴娇 轻雷骤雨",
        "author": "蔡伸",
        "content": "轻雷骤雨，洗千岩浓翠，层峦森列。\n衣袂凉生，丛竹外、时有飞萤明灭。\n云浪鳞鳞，兰舟泛泛，共载一轮月。\n五湖当日，未应此段奇绝。\n归路横玉惊鸾，叫云清似水，悠扬天末。\n玉宇琼林凝望处，依约广寒宫阙。\n老去情锺，此心仍在，未肯甘华发。\n清欢留作，异时嘉话重说。",
        "dynasty": "宋",
        "collection_info": null
    },
    {
        "uuid": "2f7031a2e072ffbf28708e4521b51cfe",
        "title": "雨中花慢 寓目伤怀",
        "author": "蔡伸",
        "content": "寓目伤怀，逢欢感旧，年来事事疏慵。\n叹身心业重，赋得情浓。\n况是离多会少，难忘雨迹云踪。\n断无锦字，双鳞杳杳，新雁雍雍。\n良宵孤枕，人远天涯，除非梦里相逢。\n相逢处，愁红敛黛，还又匆匆。\n回首绿窗朱户，可怜明月清风。\n断肠风月，关河有尽，此恨无穷。",
        "dynasty": "宋",
        "collection_info": null
    },
    {
        "uuid": "a575211e53d02c96a3d589acea6faa11",
        "title": "喜迁莺 青娥呈瑞",
        "author": "蔡伸",
        "content": "青娥呈瑞。\n正惨惨暮寒，同云千里。\n剪水飞花，渐渐瑶英，密洒翠筠声细。\n邃馆静深，金铺半掩，重帘垂地。\n明窗外。\n伴疏梅潇洒，玉肌香腻。\n幽人当此际。\n醒魂照影，永漏愁无寐。\n强拊清尊，慵添宝鸭，谁会黯然情味。\n幸有赏心人，奈咫尺、重门深闭。\n今夜里。\n算忍教孤负，浓香鸳被。",
        "dynasty": "宋",
        "collection_info": null
    },
    {
        "uuid": "0bb3e773e00a029c455808d7cac8f640",
        "title": "忆瑶姬 微雨初晴",
        "author": "蔡伸",
        "content": "微雨初晴。\n洗瑶空万里，月挂冰轮。\n广寒宫阙近，望素娥缥缈，丹桂亭亭。\n金盘露冷，玉树风轻。\n倍觉秋思清。\n念去年曾共吹箫侣，同赏蓬瀛。\n奈此夜、旅泊江城。\n谩花光眩目，绿酒如渑。\n幽怀终有恨，恨绮窗清影，虚照娉婷。\n蓝桥□杳，楚馆云深。\n似凭归梦去，强就枕，无奈孤衾梦易惊。",
        "dynasty": "宋",
        "collection_info": null
    },
    {
        "uuid": "791d545da103da32a817de8bdd6c347b",
        "title": "丑奴儿慢・采桑子慢 明眸秀色",
        "author": "蔡伸",
        "content": "明眸秀色，别是天真潇洒。\n更鬓发堆云，玉脸淡拂轻霞。\n醉里精神，众中标格谁能画。\n当时携手，花笼淡月，重门深亚。\n巫峡梦回，已成陈事，岂堪重话。\n谩赢得、罗襟清泪，鬓边霜华。\n念□伤怀，凭阑烟水渺无涯。\n秦源目断，碧云暮合，难认仙家。",
        "dynasty": "宋",
        "collection_info": null
    },
    {
        "uuid": "ca60295e86a89edad922783b8233f123",
        "title": "满江红 人倚金铺",
        "author": "蔡伸",
        "content": "人倚金铺，颦翠黛、盈盈堕睫。\n话别处、留连无计，语娇声咽。\n十幅云帆风力满，一川烟暝波光阔。\n但回首、极目望高城，弹清血。\n并兰舟，停画楫。\n曾共醉，津亭月。\n销魂处，今夜月圆人缺。\n楚岫云归空怅望，汉皋佩解成轻别。\n最苦是、拍塞满怀愁，无人说。",
        "dynasty": "宋",
        "collection_info": null
    },
    {
        "uuid": "02bc1b7bf4609ca8f2d2b9b9dbb7706d",
        "title": "婆罗门引 素秋向晚",
        "author": "蔡伸",
        "content": "素秋向晚，岁华分付木芙蓉。\n萧萧红蓼西风。\n记得当时撷翠，拥手绕芳丛。\n念吹箫人去，明月楼空。\n遥山万重。\n望寸碧、想眉峰。\n翠钿琼珰谩好，谁适为容。\n凄凉怀抱，算此际、唯我与君同。\n凝泪际、目送征鸿。",
        "dynasty": "宋",
        "collection_info": null
    },
    {
        "uuid": "6a11a73e50a94047ec4e69c044073970",
        "title": "青玉案 参差弱柳长堤路",
        "author": "蔡伸",
        "content": "参差弱柳长堤路。\n柳外征帆去。\n皓齿明眸娇态度。\n回头一梦，断肠千里，不到相逢地。\n来时约略春将暮。\n幽恨空馀锦中句。\n小院重门深几许。\n桃花依旧，出墙临水，乱落如红雨。",
        "dynasty": "宋",
        "collection_info": null
    },
    {
        "uuid": "4f6cd317850983d972eb696e1fb8f08b",
        "title": "青玉案 鸾凰本是和鸣友",
        "author": "蔡伸",
        "content": "鸾凰本是和鸣友。\n奈无计、长相守。\n云雨匆匆分袂后。\n彩舟东去，橹声呕轧，目断长堤柳。\n涓涓清泪轻绡透。\n残粉馀香尚依旧。\n独上南楼空回首。\n夜来明月，怎知今夜，少个人携手。",
        "dynasty": "宋",
        "collection_info": null
    },
    {
        "uuid": "74c6d5dc92dcc5d69793691e7596e99b",
        "title": "浣溪沙 双佩雷文拂手香",
        "author": "蔡伸",
        "content": "双佩雷文拂手香。\n青纱衫子淡梳妆。\n冰姿绰约自生凉。\n虚掉玉钗惊翡翠，缓移兰棹趁鸳鸯。\n鬓鬟风乱绿云长。",
        "dynasty": "宋",
        "collection_info": null
    },
    {
        "uuid": "f20b01dc6af61efeaecf1aec9ef4a9f4",
        "title": "浣溪沙 玉趾弯弯一折弓",
        "author": "蔡伸",
        "content": "玉趾弯弯一折弓。\n秋波剪碧滟双瞳。\n浅颦轻笑意无穷。\n夜静拥炉熏督耨，月明飞棹采芙蓉。\n别来欢事少人同。",
        "dynasty": "宋",
        "collection_info": null
    },
    {
        "uuid": "073634a518fdd7f6885cb615bb30f0bc",
        "title": "浣溪沙 苹末风轻入夜凉",
        "author": "蔡伸",
        "content": "苹末风轻入夜凉。\n飞桥画阁跨方塘。\n月移花影上回廊。\n粲枕随钗云鬓乱，红绵扑粉玉肌香。\n起来携手看鸳鸯。",
        "dynasty": "宋",
        "collection_info": null
    },
    {
        "uuid": "a75b1cb315953a6ef93e36e0e89951f4",
        "title": "浣溪沙 窗外疏篁对节金",
        "author": "蔡伸",
        "content": "窗外疏篁对节金。\n画桥新绿一篙深。\n沈沈清夜对横参。\n酒晕半消红玉脸，云鬟轻制小犀簪。\n梦回陈迹杳难寻。",
        "dynasty": "宋",
        "collection_info": null
    },
    {
        "uuid": "537b2ee4208a4e1aed9481823f69ccad",
        "title": "浣溪沙 沙上寒鸥接翼飞",
        "author": "蔡伸",
        "content": "沙上寒鸥接翼飞。\n潮生潮落水东西。\n征船鸣橹趁潮归。\n望断碧云无锦字，谩题红叶有新诗。\n黄昏微雨倚阑时。",
        "dynasty": "宋",
        "collection_info": null
    },
    {
        "uuid": "a333eaf438b5e8e124168b4d50985d6a",
        "title": "浣溪沙 漠漠新田绿未齐",
        "author": "蔡伸",
        "content": "漠漠新田绿未齐。\n柳阴阴下水平堤。\n竹间时有乳鸦啼。\n云敛屏山横枕畔，夜阑璧月转林西。\n玉芝香里彩鸳栖。",
        "dynasty": "宋",
        "collection_info": null
    },
    {
        "uuid": "e34350170654a93af48a0d5168e7fa2a",
        "title": "浣溪沙 紫燕双双掠水飞",
        "author": "蔡伸",
        "content": "紫燕双双掠水飞。\n廉纤小雨未成泥。\n篱边开尽野蔷薇。\n会少离多终有恨，暂来还去益堪悲。\n后期重约采莲时。",
        "dynasty": "宋",
        "collection_info": null
    },
    {
        "uuid": "1c4a3deaa3e0a29adebdd5cc0bab2777",
        "title": "浣溪沙 窄窄霜绡稳称身",
        "author": "蔡伸",
        "content": "窄窄霜绡稳称身。\n强临歌酒惨离魂。\n故人相遇益伤神。\n断雨残云千里隔，琼枝璧月四时新。\n为君留取镜中春。",
        "dynasty": "宋",
        "collection_info": null
    },
    {
        "uuid": "fd2b259c1ad93e38b042f29baea03933",
        "title": "浣溪沙 且斗尊前见在身",
        "author": "蔡伸",
        "content": "且斗尊前见在身。\n昔游如梦可销魂。\n玉容依约旧精神。\n千里重来人事改，一杯相属意还新。\n韶华不减洞中春。",
        "dynasty": "宋",
        "collection_info": null
    },
    {
        "uuid": "3e295c412edca6e9fc9cf5c4545044bc",
        "title": "浣溪沙 木似文犀感月华",
        "author": "蔡伸",
        "content": "木似文犀感月华。\n寸根移种自仙家。\n春兰秋菊浪矜夸。\n玉露初零秋夜永，幽香直入小窗纱。\n此时风月独输他。",
        "dynasty": "宋",
        "collection_info": null
    },
    {
        "uuid": "e719334cd3482cac56512dde8545c303",
        "title": "浣溪沙 叶剪玻璃芯糁金",
        "author": "蔡伸",
        "content": "叶剪玻璃芯糁金。\n清香端不数琼沈。\n独将高韵冠芗林。\n千里江山新梦后，一天风露小庭深。\n主人归兴已骎骎。",
        "dynasty": "宋",
        "collection_info": null
    },
    {
        "uuid": "3691f5b283ae54ce9e6289ec1c86e43e",
        "title": "浣溪沙 浅褐衫儿寿带藤",
        "author": "蔡伸",
        "content": "浅褐衫儿寿带藤。\n碾花如意枕冠轻。\n凤鞋弓小称娉婷。\n约略梳妆随事好，出尘标韵出尘清。\n一枝梅映玉壶冰。",
        "dynasty": "宋",
        "collection_info": null
    },
    {
        "uuid": "15c09c8eb884c28f89f54d5b9187d969",
        "title": "浣溪沙 窗外桃花烂熳开",
        "author": "蔡伸",
        "content": "窗外桃花烂熳开。\n年时曾伴玉人来。\n一枝斜插凤皇钗。\n今日重来人事改，花前无语独徘徊。\n凄凉怀抱可怜哉。",
        "dynasty": "宋",
        "collection_info": null
    },
    {
        "uuid": "ed4c214e8b7f03f8877df6f0db7238c3",
        "title": "虞美人 瑶琴一弄清商怨",
        "author": "蔡伸",
        "content": "瑶琴一弄清商怨。\n楼外桐阴转。\n月华澄淡露华浓。\n寂寞小池烟水、冷芙蓉。\n攀花撷翠当时事。\n绿叶同心字。\n有情还解忆人无。\n过尽寒沙新雁、甚无书。",
        "dynasty": "宋",
        "collection_info": null
    },
    {
        "uuid": "12ad07f60aa04715ef7873f1f612a85d",
        "title": "虞美人 飞梁石径关山路",
        "author": "蔡伸",
        "content": "飞梁石径关山路。\n惨淡秋容暮。\n一行新雁破寒空。\n肠断碧云千里、水溶溶。\n鸾衾欲展谁堪共。\n帘幕霜华重。\n鸭炉香尽锦屏中。\n幽梦今宵何许、与君同。",
        "dynasty": "宋",
        "collection_info": null
    },
    {
        "uuid": "18199513c69210777169b40679997f00",
        "title": "虞美人 红尘匹马长安道",
        "author": "蔡伸",
        "content": "红尘匹马长安道。\n人与花俱老。\n缓垂鞭袖过平康。\n散尽高阳、零落少年场。\n朱弦重理相思调。\n无奈知音少。\n十年如梦尽堪伤。\n乐事如今、回首做凄凉。",
        "dynasty": "宋",
        "collection_info": null
    },
    {
        "uuid": "06059fdda044e0e080978ac8c15dc050",
        "title": "虞美人 彩旗摇曳樯乌转",
        "author": "蔡伸",
        "content": "彩旗摇曳樯乌转。\n鹢首征帆展。\n高城楼观暮云平。\n叠鼓凝笳都在、断肠声。\n绿窗朱户空回首。\n明月还依旧。\n乱山无数水茫茫。\n谁念塞垣风物、㬠凄惶。",
        "dynasty": "宋",
        "collection_info": null
    },
    {
        "uuid": "73e28053b3afed18408b89a887904153",
        "title": "虞美人 堆琼滴露冰壶莹",
        "author": "蔡伸",
        "content": "堆琼滴露冰壶莹。\n楼外天如镜。\n水晶双枕衬云鬟。\n卧看千山明月、听潺湲。\n渡江桃叶分飞后。\n马上犹回首。\n邮亭今夜月空圆。\n不似当时携手、对婵娟。",
        "dynasty": "宋",
        "collection_info": null
    },
    {
        "uuid": "c27617d4b4f404cea8876bcfa9a7a217",
        "title": "虞美人 碧溪曾寄流红字",
        "author": "蔡伸",
        "content": "碧溪曾寄流红字。\n忍话当时事。\n重来种种尽堪悲。\n有酒盈杯、聊为故人持。\n夜闲剪烛西窗语。\n怀抱今如许。\n尊前莫讶两依依。\n绿鬓朱颜、不似少年时。",
        "dynasty": "宋",
        "collection_info": null
    },
    {
        "uuid": "0acd84863cd395d05aa40fbbf0bbc462",
        "title": "虞美人 鸾屏绣被香云拥",
        "author": "蔡伸",
        "content": "鸾屏绣被香云拥。\n平帖幽闺梦。\n觉来重试古龙涎。\n深炷玉炉、烧气不烧烟。\n匆匆人去三更也。\n月到回廊下。\n出门无语送郎时。\n泪共一天风露、湿罗衣。",
        "dynasty": "宋",
        "collection_info": null
    },
    {
        "uuid": "5b5f21e9e2d98ff42b24e67648f4ae0d",
        "title": "生查子 画堂初见伊",
        "author": "蔡伸",
        "content": "画堂初见伊，明月当满窗。\n今夜月如眉，话别河桥畔。\n重见约中秋，莫负于飞愿。\n免使月圆时，两处空肠断。",
        "dynasty": "宋",
        "collection_info": null
    },
    {
        "uuid": "8c3711f6837807ecdf7d2af9c882d774",
        "title": "生查子 霜寒月满窗",
        "author": "蔡伸",
        "content": "霜寒月满窗，夜永人无寐。\n绛腊有馀情，偏照鸳鸯被。\n看尽旧时书，洒尽今生泪。\n衙鼓已三更，还是和衣睡。",
        "dynasty": "宋",
        "collection_info": null
    },
    {
        "uuid": "eb00eafb55389a8e306299054eb6990b",
        "title": "生查子 金壶插玉芝",
        "author": "蔡伸",
        "content": "金壶插玉芝，人面交相照。\n花影满方床，翠叠屏山杳。\n风月亦多情，特地今宵好。\n尽道夜初长，弹指东窗晓。",
        "dynasty": "宋",
        "collection_info": null
    },
    {
        "uuid": "9950485228d25b47b22ab727818a3704",
        "title": "生查子 几番花信风",
        "author": "蔡伸",
        "content": "几番花信风，数点笼丝雨。\n并辔踏香尘，选胜东郊路。\n韶华转首空，谁解留春住。\n幸到绿尊前，且作莺花主。",
        "dynasty": "宋",
        "collection_info": null
    },
    {
        "uuid": "7532a7dbddf0ce1690c760e32ec4390d",
        "title": "生查子 银缸委坠红",
        "author": "蔡伸",
        "content": "银缸委坠红，碧锁朦胧晓。\n别泪洒金徽，一曲情多少。\n邮亭今夜长，明月香帏悄。\n纵使梦相逢，何处寻蓬岛。",
        "dynasty": "宋",
        "collection_info": null
    },
    {
        "uuid": "29698c938424893417cddf593b78bf90",
        "title": "南歌子 萧寺疏锺断",
        "author": "蔡伸",
        "content": "萧寺疏锺断，虚堂夜气清。\n凉蟾偏向小明窗。\n露井碧梧寒叶、颤秋声。\n幽恨人谁问，孤衾泪独横。\n此时风月此时情。\n拟倩蓝桥归梦、见云英。",
        "dynasty": "宋",
        "collection_info": null
    },
    {
        "uuid": "b1258e8134a271aea936abef737e8f7f",
        "title": "南歌子 远水澄明绿",
        "author": "蔡伸",
        "content": "远水澄明绿，孤云暗淡愁。\n白苹红蓼满汀洲。\n肠断圆蟾空照、木兰舟。\n节物伤羁旅，归程叹滞留。\n佳期已误小红楼。\n赖得今年犹有、闰中秋。",
        "dynasty": "宋",
        "collection_info": null
    },
    {
        "uuid": "4d9be72f5a142ca5d012e736621ff749",
        "title": "南歌子 恨入眉峰翠",
        "author": "蔡伸",
        "content": "恨入眉峰翠，寒生酒晕红。\n临期凝泪洒西风。\n须信世间无物、似情浓。\n玉蹬敲霜月，金钲伴晓锺。\n凄凉古驿乱山重。\n今夜拥衾无寐、与君同。",
        "dynasty": "宋",
        "collection_info": null
    },
    {
        "uuid": "acd58ff6c1e93bfaca284e29e3d9c5a6",
        "title": "南乡子 天外雨初收",
        "author": "蔡伸",
        "content": "天外雨初收。\n风紧云轻已变秋。\n邂逅故人同一笑，迟留。\n聚散人生宜自谋。\n去路指南州。\n万顷云涛一叶舟。\n莫话太湖波浪险，归休。\n人在溪边正倚楼。",
        "dynasty": "宋",
        "collection_info": null
    },
    {
        "uuid": "ce596548b0907243c3ae1d38c9bdd13b",
        "title": "南乡子 木落雁南翔",
        "author": "蔡伸",
        "content": "木落雁南翔。\n锦鲤殷勤为渡江。\n泪墨银钩相忆字，成行。\n滴损云笺小凤皇。\n陈事费思量。\n回首烟波卷夕阳。\n尽道凭书聊破恨，难忘。\n及至书来更断肠。",
        "dynasty": "宋",
        "collection_info": null
    },
    {
        "uuid": "584c46cfc5ef09a422f2e30a2edd2810",
        "title": "菩萨蛮 鸳鸯枕上云堆绿",
        "author": "蔡伸",
        "content": "鸳鸯枕上云堆绿。\n兰膏微润知新沐。\n开帐对华灯。\n见郎双眼明。\n锦衾香馥郁。\n槛竹敲寒玉。\n何物最无情。\n晓鸡咿喔声。",
        "dynasty": "宋",
        "collection_info": null
    },
    {
        "uuid": "d24abce0d2cd65b0b177699a5b39a7d7",
        "title": "菩萨蛮 杏花零落清明雨",
        "author": "蔡伸",
        "content": "杏花零落清明雨。\n卷帘双燕来还去。\n枕上玉芙蓉。\n暖香堆锦红。\n翠翘金钿雀。\n蝉鬓慵疏掠。\n心事一春闲。\n黛眉颦远山。",
        "dynasty": "宋",
        "collection_info": null
    },
    {
        "uuid": "c4828d46fa735208e938cefb1ec2ed27",
        "title": "菩萨蛮 飞英不向枝头住",
        "author": "蔡伸",
        "content": "飞英不向枝头住。\n等闲又送春归去。\n云幄翠阴浮。\n长随日脚流。\n玉箫吹凤怨。\n惊起楼中燕。\n飞去自双双。\n恼人空断肠。",
        "dynasty": "宋",
        "collection_info": null
    },
    {
        "uuid": "6668bd8798fad6dc2ad334994c5bb69e",
        "title": "菩萨蛮 水光山影浮空碧",
        "author": "蔡伸",
        "content": "水光山影浮空碧。\n柳丝摇曳春无力。\n柳岸系行舟。\n吹箫忆旧游。\n旧游堪更忆。\n望断迷南北。\n千古恨悠悠。\n长江空自流。",
        "dynasty": "宋",
        "collection_info": null
    },
    {
        "uuid": "1e35e84d2aaefe4516ec43f77cf9e29f",
        "title": "菩萨蛮 当时携手今千里",
        "author": "蔡伸",
        "content": "当时携手今千里。\n可堪重到相逢地。\n触目尽关心。\n流莺尚好音。\n无人知我意。\n只有涓涓泪。\n寂寞到斜阳。\n罗衣裛旧香。",
        "dynasty": "宋",
        "collection_info": null
    },
    {
        "uuid": "3059758ab2ac0723fd18020e98800e12",
        "title": "菩萨蛮 鸣茄叠鼓催双桨",
        "author": "蔡伸",
        "content": "鸣茄叠鼓催双桨。\n扁舟稳泛桃花浪。\n别泪洒东风。\n前欢如梦中。\n梦魂无定据。\n不到相逢处。\n纵使梦相逢。\n香闺岂解同。",
        "dynasty": "宋",
        "collection_info": null
    },
    {
        "uuid": "083a23efdf6954f9e8819e9fb6db4a0a",
        "title": "菩萨蛮 金铺半掩银瞻满",
        "author": "蔡伸",
        "content": "金铺半掩银瞻满。\n个人应恨归来晚。\n轧轧橹声迟。\n那知心已飞。\n迎门一笑粲。\n娇困横波慢。\n偎倚绿窗前。\n今宵人月圆。",
        "dynasty": "宋",
        "collection_info": null
    },
    {
        "uuid": "d2602f32f3400750f9128ac2d522cb1e",
        "title": "菩萨蛮 双双紫燕来华屋",
        "author": "蔡伸",
        "content": "双双紫燕来华屋。\n雨馀芳草池塘绿。\n一夜摆花风。\n莺花满树红。\n杯深君莫诉。\n醉袖歌金缕。\n无奈惜花心。\n老来情转深。",
        "dynasty": "宋",
        "collection_info": null
    },
    {
        "uuid": "439702b74afc466a3ab93d8d16b811f3",
        "title": "菩萨蛮 朝来一陈狂风雨",
        "author": "蔡伸",
        "content": "朝来一陈狂风雨。\n春光已作堂堂去。\n茂绿满繁枝。\n青梅结子时。\n攀枝惊晼晚。\n乐事孤心眼。\n正是惜春归。\n那堪怨别离。",
        "dynasty": "宋",
        "collection_info": null
    },
    {
        "uuid": "38270ba6b81f83ec1674d775054ca964",
        "title": "菩萨蛮 凝羞隔水抛红豆",
        "author": "蔡伸",
        "content": "凝羞隔水抛红豆。\n嫩桃如脸腰如柳。\n心事暗明期。\n阳台云雨迷。\n玉楼花似雪。\n花上朦胧月。\n挥泪执柔荑。\n匆匆话别时。",
        "dynasty": "宋",
        "collection_info": null
    },
    {
        "uuid": "972187df54fbdf467237bfd9a2298cb5",
        "title": "菩萨蛮 花冠鼓翼东方动",
        "author": "蔡伸",
        "content": "花冠鼓翼东方动。\n兰闺惊破辽阳梦。\n翠被小屏山。\n晓窗灯影残。\n并头双燕语。\n似诉横塘雨。\n风雨晓寒多。\n征人可奈何。",
        "dynasty": "宋",
        "collection_info": null
    },
    {
        "uuid": "5a26414065a39dccc17f8cbb23fd3702",
        "title": "忆秦娥 湖光碧",
        "author": "蔡伸",
        "content": "湖光碧。\n春花秋月无今昔。\n无今昔。\n十年往事，尽成陈迹。\n玉箫声断云屏隔。\n山遥水远长相忆。\n长相忆。\n一生怀抱，为君牵役。",
        "dynasty": "宋",
        "collection_info": null
    },
    {
        "uuid": "da2d1e98b7520ebb27722b16128fd3c3",
        "title": "忆秦娥 花阴月",
        "author": "蔡伸",
        "content": "花阴月。\n兰堂夜宴神仙客。\n神仙客。\n江梅标韵，海棠颜色。\n良辰佳会诚难得。\n花前一醉君休惜。\n君休惜。\n楚台云雨，今夕何夕。",
        "dynasty": "宋",
        "collection_info": null
    },
    {
        "uuid": "856b6a25097d3ec137ccf64779519057",
        "title": "清平乐 彩舟双橹",
        "author": "蔡伸",
        "content": "彩舟双橹。\n六月临平路。\n小雨轻风消晚暑。\n绕岸荷花无数。\n玉人璨枕方床。\n遥知待月西厢。\n昨夜有情风月，今宵特地凄凉。",
        "dynasty": "宋",
        "collection_info": null
    },
    {
        "uuid": "3d2c2dbd2ef146541723b355cfb6834b",
        "title": "清平乐 南窗月满",
        "author": "蔡伸",
        "content": "南窗月满。\n绣被堆香暖。\n苦恨春宵更漏短。\n应讶郎归又晚。\n征帆初落桥边。\n迎门一笑嫣然。\n今夜流霞共酌，何妨金盏垂莲。",
        "dynasty": "宋",
        "collection_info": null
    },
    {
        "uuid": "9b29eb4b9a11d4dc4684f1b3df93ffcf",
        "title": "清平乐 明眸秀色",
        "author": "蔡伸",
        "content": "明眸秀色。\n肌理凝香雪。\n罗绮丛中标韵别。\n捧酒歌声清越。\n不辞醉脸潮红。\n却愁归骑匆匆。\n回首绿窗朱户，断肠明月清风。",
        "dynasty": "宋",
        "collection_info": null
    },
    {
        "uuid": "3ecbd36d19f49195ba6e9604ed072b4b",
        "title": "谒金门 溪声咽",
        "author": "蔡伸",
        "content": "溪声咽。\n溪上有人离别。\n别语叮咛和泪说。\n罗巾沾泪血。\n尽做刚肠如铁。\n到此也应愁绝。\n回首断山帆影灭。\n画船空载月。",
        "dynasty": "宋",
        "collection_info": null
    },
    {
        "uuid": "aa0a436bacde88dde1c207808bb5865e",
        "title": "谒金门 相思切",
        "author": "蔡伸",
        "content": "相思切。\n触目只供愁绝。\n好梦惊回清漏咽。\n烛残香穗结。\n长恨南楼明月。\n只解照人离缺。\n同倚朱栏飞大白。\n今宵风月别。",
        "dynasty": "宋",
        "collection_info": null
    },
    {
        "uuid": "8b6c1bb4c133ffddbf834fec62b5b1bb",
        "title": "忆王孙 凉生冰簟怯衣单",
        "author": "蔡伸",
        "content": "凉生冰簟怯衣单。\n明月楼高空画栏。\n满院啼螀人未眠。\n掩重关。\n乌鹊南飞风露寒。",
        "dynasty": "宋",
        "collection_info": null
    },
    {
        "uuid": "392d03600156d6508e669057cf8eb091",
        "title": "阮郎归 烟笼寒水暝禽栖",
        "author": "蔡伸",
        "content": "烟笼寒水暝禽栖。\n满庭红叶飞。\n兰堂寂寂画帘垂。\n霜浓更漏迟。\n鸳被冷，麝香微。\n强敧单枕时。\n西窗看尽月痕移。\n此情君怎知。",
        "dynasty": "宋",
        "collection_info": null
    },
    {
        "uuid": "072075c37abdf2b8529e3b7f70a29fd8",
        "title": "柳梢青 数声鶗鴂",
        "author": "蔡伸",
        "content": "数声鶗鴂。\n可怜又是，春归时节。\n满院东风，海棠铺绣，梨花飘雪。\n丁香露泣残枝，算未比、愁肠寸结。\n自是休文，多情多感，不干风月。",
        "dynasty": "宋",
        "collection_info": null
    },
    {
        "uuid": "9abd8b652368d34087b7890431740d50",
        "title": "柳梢青 子规啼月",
        "author": "蔡伸",
        "content": "子规啼月。\n幽衾梦断，销魂时节。\n枕上斑斑，枝头点点，染成清血。\n凄凉断雨残云，算此恨、文君更切。\n老去情怀，春来况味，那禁离别。",
        "dynasty": "宋",
        "collection_info": null
    },
    {
        "uuid": "9e6596dd73544a011a7f82962ada1eba",
        "title": "柳梢青 联璧寻春",
        "author": "蔡伸",
        "content": "联璧寻春，踏青尚意，年时携手。\n此际重来，可怜还是，年时时候。\n阴阴柳下人家，人面桃花似旧。\n但原年年，春风有信，人心长久。",
        "dynasty": "宋",
        "collection_info": null
    },
    {
        "uuid": "b4dd98873e5e6ee89665527f80ee54c5",
        "title": "好事近 花露滴香红",
        "author": "蔡伸",
        "content": "花露滴香红，花低漏声初歇。\n人似一枝梅瘦，照冰壶清彻。\n翠娥云鬓为谁容，虫丝宝奁结。\n可惜一春憔悴，负满怀风月。",
        "dynasty": "宋",
        "collection_info": null
    },
    {
        "uuid": "c797870ab8c3ff46d1eaef7f487809e1",
        "title": "好事近 十幅健帆风",
        "author": "蔡伸",
        "content": "十幅健帆风，天意巧催行客。\n极目五湖云浪，泛满空秋色。\n玉人应怪误佳期，凝恨正脉脉。\n锦鳞为传尺素，报兰舟消息。",
        "dynasty": "宋",
        "collection_info": null
    },
    {
        "uuid": "4781f691c33fa5daf94f22e04bf505a2",
        "title": "卜算子 风雨送春归",
        "author": "蔡伸",
        "content": "风雨送春归，寂寞花空委。\n枝上红稀地上多，万点随流水。\n翠黛敛春愁，照影临清泚。\n应念韶华惜蕣颜，洒遍胭脂泪。",
        "dynasty": "宋",
        "collection_info": null
    },
    {
        "uuid": "3de3afb4a71d291dde3f9ae25c7f8457",
        "title": "卜算子 小阁枕清流",
        "author": "蔡伸",
        "content": "小阁枕清流，一霎莲塘雨。\n风递幽香入槛来，枕簟全无暑。\n遐想似花人，阅岁音尘阻。\n物是人非空断肠，梦入芳洲路。",
        "dynasty": "宋",
        "collection_info": null
    },
    {
        "uuid": "158da34c1ec07223a4b657abf7b214fb",
        "title": "卜算子 玉斧斫冰轮",
        "author": "蔡伸",
        "content": "玉斧斫冰轮，中有乘鸾女。\n鬓乱钗横襟袖凉，只恐轻飞举。\n青冥缥缈间，自有吹箫侣。\n不向巫山十二峰，朝暮为云雨。",
        "dynasty": "宋",
        "collection_info": null
    },
    {
        "uuid": "c9c7ace11f9db6b6d0f95008d41b3e1f",
        "title": "卜算子 前度月圆时",
        "author": "蔡伸",
        "content": "前度月圆时，月下相携手。\n今夜天边月又圆，夜色如清昼。\n风月浑依旧。\n水馆空回首。\n明夜归来试问伊，曾解思量否。",
        "dynasty": "宋",
        "collection_info": null
    },
    {
        "uuid": "20cad3bb5d8050e4d5b4237154d9ddb7",
        "title": "卜算子 重重雪外山",
        "author": "蔡伸",
        "content": "重重雪外山，渺渺烟中路。\n路转山横无尽愁，正是分携处。\n望极锦中书，肠断鱼中素。\n锦素沈沈两未期，鱼雁空相误。",
        "dynasty": "宋",
        "collection_info": null
    },
    {
        "uuid": "1a3e33eef2074e205086f57706c782b4",
        "title": "卜算子 春事付莺花",
        "author": "蔡伸",
        "content": "春事付莺花，曾是莺花主。\n醉拍春衫金缕衣，只向花间住。\n密意君听取。\n莫逐风来去。\n若是真心待于飞，云里千条路。",
        "dynasty": "宋",
        "collection_info": null
    },
    {
        "uuid": "895cc38186f43c0099dd1ac1bf6b04b1",
        "title": "小重山 楼外江山展翠屏",
        "author": "蔡伸",
        "content": "楼外江山展翠屏。\n沈沈虹影畔，彩舟横。\n一尊别酒为君倾。\n留不住，风色太无情。\n斜日半山明。\n画栏重倚处，独销凝。\n片帆回首在青冥。\n人不见，千里暮云平。",
        "dynasty": "宋",
        "collection_info": null
    },
    {
        "uuid": "8bb577b3ef4bfc85c85e55379d1228d0",
        "title": "小重山 澹澹秋容烟水寒",
        "author": "蔡伸",
        "content": "澹澹秋容烟水寒。\n楼高清夜永，倚阑干。\n玉人不见坐长叹。\n箫声远，明月满空山。\n遐想绿云鬟。\n青冥风露冷，独乘鸾。\n别时容易见时难。\n凭孤枕，聊复梦蝉娟。",
        "dynasty": "宋",
        "collection_info": null
    },
    {
        "uuid": "0b6b46d552995b59098397c7daf9a4db",
        "title": "小重山 流水桃花小洞天",
        "author": "蔡伸",
        "content": "流水桃花小洞天。\n壶中春不老，胜尘寰。\n霞衣鹤氅并桃冠。\n新装好，风韵愈飘然。\n功行满三千。\n婴儿并姹女，炼成丹。\n刘郎曾约共升仙。\n十个月，养个小金坛。",
        "dynasty": "宋",
        "collection_info": null
    },
    {
        "uuid": "97fc46074112f32071ffadb73e520a60",
        "title": "小重山 楼上风高翠袖寒",
        "author": "蔡伸",
        "content": "楼上风高翠袖寒。\n碧云笼淡日，照阑干。\n绿杨芳草恨绵绵。\n长亭路，何处认征鞍。\n晓镜懒重看。\n鬓云堆凤髻，任阑珊。\n鸾衾鸳枕小屏山。\n人如玉，忍负一春闲。",
        "dynasty": "宋",
        "collection_info": null
    },
    {
        "uuid": "06745961b7c94fac436d590324807c34",
        "title": "踏莎行 佩解江皋",
        "author": "蔡伸",
        "content": "佩解江皋，魂消南浦。\n人生惟有别离苦。\n别时容易见时难，算来却是无情语。\n百计留君，留君不住。\n留君不住君须去。\n望君频问梦中来，免教肠断巫山雨。",
        "dynasty": "宋",
        "collection_info": null
    },
    {
        "uuid": "6486f245dfb6cfa2a5b5d55666683e01",
        "title": "踏莎行 如是我闻",
        "author": "蔡伸",
        "content": "如是我闻，金仙出世。\n一超直入如来地。\n慈悲方便济群生，端严妙相谁能比。\n四众归依，悉皆欢喜。\n有情同赴龙华会。\n无忧帐里结良缘，么诃修哩修修哩。",
        "dynasty": "宋",
        "collection_info": null
    },
    {
        "uuid": "fcdf0decaab9d0f4d0115ffb16c4fb37",
        "title": "踏莎行 客里光阴",
        "author": "蔡伸",
        "content": "客里光阴，伤离情味。\n玉觞未举心先醉。\n临岐莫怪苦留连，樯乌转处人千里。\n恨写新声，云笺密寄。\n短封难尽心中事。\n凭君看取纸痕斑，分明总是离人泪。",
        "dynasty": "宋",
        "collection_info": null
    },
    {
        "uuid": "e91cb27f1b5c5151a9342805c99d26da",
        "title": "踏莎行 落日归云",
        "author": "蔡伸",
        "content": "落日归云，寒空断雁。\n吴波浅淡山平远。\n丹青写出在霜缣，佳人特地栽团扇。\n渔艇孤烟，酒旗幽院。\n些儿景趣君休羡。\n五湖归去共扁舟，何如早早酬深愿。",
        "dynasty": "宋",
        "collection_info": null
    },
    {
        "uuid": "ad9f2816d4195e74763980a5b412ae36",
        "title": "踏莎行 水满青钱",
        "author": "蔡伸",
        "content": "水满青钱，烟滋翠葆。\n残英满地无人扫。\n先来羁思乱如云，无端更被春酲恼。\n叠叠遥山，绵绵远道。\n凭阑满目唯芳草。\n莫惊青鬓点秋霜，卢郎已分愁中老。",
        "dynasty": "宋",
        "collection_info": null
    },
    {
        "uuid": "f2a28769c5b3c5dcd5c2b134c499d71b",
        "title": "踏莎行 玉质孤高",
        "author": "蔡伸",
        "content": "玉质孤高，天姿明慧。\n了无一点尘凡气。\n白莲空殿锁幽芳，亭亭独占秋光里。\n一切见闻，不可思议。\n我今有分亲瞻礼。\n愿垂方便济众生，他时同赴龙华会。",
        "dynasty": "宋",
        "collection_info": null
    },
    {
        "uuid": "c35ae7ffaf1f176ff8d6406fddd198d1",
        "title": "定风波 一曲骊歌酒一锺",
        "author": "蔡伸",
        "content": "一曲骊歌酒一锺。\n可怜分袂太匆匆。\n百计留君留不住。\n□去。\n满川烟暝满帆风。\n目断魂销人不见。\n但见。\n青山隐隐水浮空。\n拟把一襟相忆泪。\n试□。\n云笺密洒付飞鸿。",
        "dynasty": "宋",
        "collection_info": null
    },
    {
        "uuid": "b7fbd2f69b75473120b46f1ed40d0460",
        "title": "定风波 老去情锺不自持",
        "author": "蔡伸",
        "content": "老去情锺不自持。\n篸花酌酒送春归。\n玉貌冰姿人窈窕。\n一笑。\n清狂岂减少年时。\n欲上香车俱脉脉，半帘花影月平西。\n待得酒醒人已去。\n凝伫。\n断云残雨尽堪悲。",
        "dynasty": "宋",
        "collection_info": null
    },
    {
        "uuid": "4dac864fc34ff2ab7a80c58b863677d5",
        "title": "点绛唇 水绕孤城",
        "author": "蔡伸",
        "content": "水绕孤城，乱山深锁横江路。\n帆归别浦。\n苒苒兰皋暮。\n人在天涯，雁背南云去。\n空凝伫。\n凤楼何处。\n烟霭迷津渡。",
        "dynasty": "宋",
        "collection_info": null
    },
    {
        "uuid": "8ed94068c6ca2b835bdce04e6f53aeb6",
        "title": "点绛唇 香雪飘零",
        "author": "蔡伸",
        "content": "香雪飘零，暖风着柳笼丝雨。\n恼人情绪。\n春事还如许。\n宝勒朱轮，共结寻芳侣。\n东郊路。\n乱红深处。\n醉拍黄金缕。",
        "dynasty": "宋",
        "collection_info": null
    },
    {
        "uuid": "1783f2af4adbddc65bedde15858d32c7",
        "title": "点绛唇 背壁灯残",
        "author": "蔡伸",
        "content": "背壁灯残，卧听檐雨难成寐。\n井梧飘坠。\n历历蛩声细。\n数尽更筹。\n滴尽罗巾泪。\n如何睡。\n甫能得睡。\n梦到相思地。",
        "dynasty": "宋",
        "collection_info": null
    },
    {
        "uuid": "cf02c5d4e8fc2181aaba11b686cf28eb",
        "title": "点绛唇 月缺花残",
        "author": "蔡伸",
        "content": "月缺花残，世间乐事难双美。\n夜来相对。\n把酒弹轻泪。\n一点情锺，销尽英雄气。\n樊笼外。\n五湖烟水。\n好作扁舟计。",
        "dynasty": "宋",
        "collection_info": null
    },
    {
        "uuid": "eb755edca03b032250595a248e187257",
        "title": "点绛唇 玉笋持杯",
        "author": "蔡伸",
        "content": "玉笋持杯，敛红颦翠歌金缕。\n彩鸳戢羽。\n未免群鸡妒。\n我为情多，愁听多情语。\n君休诉。\n两心坚固。\n云里千条路。",
        "dynasty": "宋",
        "collection_info": null
    },
    {
        "uuid": "2d04aaf4ffa7899d87a81c27438dd0d2",
        "title": "点绛唇 人面桃花",
        "author": "蔡伸",
        "content": "人面桃花，去年今日津亭见。\n瑶琴锦荐。\n一弄清商怨。\n金日重来，不见如花面。\n空肠断。\n乱红千片。\n流水天涯远。",
        "dynasty": "宋",
        "collection_info": null
    },
    {
        "uuid": "b65da226ae65bbf6b338fb0de8f0820a",
        "title": "点绛唇 梅雨初晴",
        "author": "蔡伸",
        "content": "梅雨初晴，画栏开遍忘忧草。\n兰堂清窈。\n高柳新蝉噪。\n枕上芙蓉，如梦还惊觉。\n匀妆了。\n背人微笑。\n风入玲珑罩。",
        "dynasty": "宋",
        "collection_info": null
    },
    {
        "uuid": "7ebc9ee404b4d040d8623c69c5ac64b5",
        "title": "点绛唇 帐外华灯",
        "author": "蔡伸",
        "content": "帐外华灯，翠屏花影参差满。\n锦衣香暖。\n苦恨春宵短。\n画角声中，云雨还轻散。\n河桥畔。\n月华如练。\n回首成肠断。",
        "dynasty": "宋",
        "collection_info": null
    },
    {
        "uuid": "c3f7b27e7766faa3de3e53e8fe6773b6",
        "title": "点绛唇 绿萼冰花",
        "author": "蔡伸",
        "content": "绿萼冰花，数枝清影横疏牖。\n玉肌清瘦。\n夜久轻寒透。\n忍使孤芳，攀折他人手。\n人归后。\n断肠回首。\n只有香盈袖。",
        "dynasty": "宋",
        "collection_info": null
    },
    {
        "uuid": "c37cc3ff6bd7819bca41a5f8289c2413",
        "title": "点绛唇 解绂朝天",
        "author": "蔡伸",
        "content": "解绂朝天，满城桃李繁阴市。\n彩舟难驻。\n忍听骊歌举。\n协赞中兴，圣意方倾注。\n从今去。\n五云深处。\n稳步沙堤路。",
        "dynasty": "宋",
        "collection_info": null
    },
    {
        "uuid": "80f3ae9bc3082790299304206460843c",
        "title": "点绛唇 云雨匆匆",
        "author": "蔡伸",
        "content": "云雨匆匆，洞房当日曾相遇。\n暂来还去。\n无计留春住。\n宝瑟重调，静听莺弦语。\n休轻负。\n绮窗朱户。\n好做风光主。",
        "dynasty": "宋",
        "collection_info": null
    },
    {
        "uuid": "32bb5dd2edd472deacc142585785b5f0",
        "title": "昭君怨 一曲云和松响",
        "author": "蔡伸",
        "content": "一曲云和松响。\n多少离愁心上。\n寂寞掩屏帷。\n泪沾衣。\n最是销魂处。\n夜夜绮窗风雨。\n风雨伴愁眠。\n夜如年。",
        "dynasty": "宋",
        "collection_info": null
    },
    {
        "uuid": "f81acca3be7acf7bece7689d6782e9ab",
        "title": "醉落魄・一斛珠 波纹如縠",
        "author": "蔡伸",
        "content": "波纹如縠。\n池塘雨后添新绿。\n海棠初绽红生肉。\n双燕归来，还认旧巢宿。\n凝情凭暖阑干曲。\n新愁无限伤心目。\n谁人月下吹横玉。\n惊起鸳鸯，飞去自相逐。",
        "dynasty": "宋",
        "collection_info": null
    },
    {
        "uuid": "7805d65884eb8e3882ac5b60fe5533c7",
        "title": "醉落魄・一斛珠 霜华摇落",
        "author": "蔡伸",
        "content": "霜华摇落。\n亭亭皓月侵朱箔。\n梦回敧枕听残角。\n一片寒声，风送入寥廓。\n眼前风月都如昨。\n独眠无奈情怀恶。\n凭肩携手于飞约。\n料想人人，终是赋情薄。",
        "dynasty": "宋",
        "collection_info": null
    },
    {
        "uuid": "f977ce3feec616fae19e89bf0e5edecf",
        "title": "醉落魄・一斛珠 明眸秀色",
        "author": "蔡伸",
        "content": "明眸秀色。\n双蛾巧画春山碧。\n盈盈标韵倾瑶席。\n一见尊前，宛是旧相识。\n深期密语虽端的。\n良宵无奈成轻掷。\n忍教只恁空相忆。\n得入手来，无限好则剧。",
        "dynasty": "宋",
        "collection_info": null
    },
    {
        "uuid": "1d4ba64745dfbb0f2b73bd0d008333ee",
        "title": "醉落魄・一斛珠 阳关声咽",
        "author": "蔡伸",
        "content": "阳关声咽。\n清歌响断云屏隔。\n溪山依旧连空碧。\n昨日主人，今日是行客。\n绿窗朱户应如昔。\n回头往事成陈迹。\n后期总便无端的。\n月下风前，应也解相忆。",
        "dynasty": "宋",
        "collection_info": null
    },
    {
        "uuid": "5c7227b29badd4e7afa4dc3b27778ef7",
        "title": "极相思 碧檐鸣玉玎珰",
        "author": "蔡伸",
        "content": "碧檐鸣玉玎珰。\n金锁小兰房。\n楼高夜永，飞霜满院，璧月沈缸。\n云雨不成巫峡梦，望仙乡、烟水茫茫。\n风前月底，登高念远，无限凄凉。",
        "dynasty": "宋",
        "collection_info": null
    },
    {
        "uuid": "35192b196a3d52e12bb1d52c8c90ccb6",
        "title": "极相思 相思情味堪伤",
        "author": "蔡伸",
        "content": "相思情味堪伤。\n谁与话衷肠。\n明朝见也，桃花人面，碧藓回廊。\n别后相逢唯有梦，梦回时、展转思量。\n不如早睡，今宵魂梦，先到伊行。",
        "dynasty": "宋",
        "collection_info": null
    },
    {
        "uuid": "3e2a82f410e9ef86f4b829be173cef83",
        "title": "玉楼春 碧桃溪上蓝桥路",
        "author": "蔡伸",
        "content": "碧桃溪上蓝桥路。\n寂寞朱门闲院宇。\n粉墙疏竹弄清蟾，玉砌红蕉宜夜雨。\n个中人是吹箫侣。\n花底深盟曾共语。\n人生乐在两知心，此意此生君记取。",
        "dynasty": "宋",
        "collection_info": null
    },
    {
        "uuid": "15a19bea8fce1276b47085b390c39771",
        "title": "玉楼春 星河风露经年别",
        "author": "蔡伸",
        "content": "星河风露经年别。\n月照离亭花似雪。\n宝钗鸾镜会重逢，花里同眠今夜月。\n月华依旧当时节。\n细把离肠和泪说。\n人生只合镇长圆，休似月圆圆又缺。",
        "dynasty": "宋",
        "collection_info": null
    },
    {
        "uuid": "18a17b4b276c618bd982cc71f0484639",
        "title": "长相思 我心坚",
        "author": "蔡伸",
        "content": "我心坚。\n你心坚。\n各自心坚石也穿。\n谁言相见难。\n小窗前。\n月婵娟。\n玉困花柔并枕眠。\n今宵人月圆。",
        "dynasty": "宋",
        "collection_info": null
    },
    {
        "uuid": "e1d2d60dfae1e57ec0a65e037e97917c",
        "title": "长相思 锦衾香",
        "author": "蔡伸",
        "content": "锦衾香。\n玉枕双。\n昨夜深深小洞房。\n回头已断肠。\n背兰缸。\n梦仙乡。\n风撼梧桐雨洒窗。\n今宵好夜长。",
        "dynasty": "宋",
        "collection_info": null
    },
    {
        "uuid": "e0f9a5fcb8fa5d97c8f25c026f445de5",
        "title": "长相思 村姑儿",
        "author": "蔡伸",
        "content": "村姑儿。\n红袖衣。\n初发黄梅插稻时。\n双双女伴随。\n长歌诗。\n短歌诗。\n歌里真情恨别离。\n休言伊不知。",
        "dynasty": "宋",
        "collection_info": null
    },
    {
        "uuid": "e4e16de1b45c90bb756ccc9605f5c308",
        "title": "西地锦 寂寞悲秋怀抱",
        "author": "蔡伸",
        "content": "寂寞悲秋怀抱。\n掩重门悄悄。\n清风皓月，朱阑画阁，双鸳池沼。\n不忍今宵重到。\n惹离愁多少。\n蓬山路杳，蓝桥信阻，黄花空老。",
        "dynasty": "宋",
        "collection_info": null
    },
    {
        "uuid": "69a95a4cce8e4ef19f9bb64fcd75d392",
        "title": "归田乐 风生苹末莲香细",
        "author": "蔡伸",
        "content": "风生苹末莲香细。\n新浴晚凉天气。\n犹自倚朱阑，波面双双彩鸳戏。\n鸾钗委坠云堆髻。\n谁会此时情意。\n冰簟玉琴横，还是月明人千里。",
        "dynasty": "宋",
        "collection_info": null
    },
    {
        "uuid": "fce2144b2becc3c13e6fb977ed197cfe",
        "title": "七娘子 天涯触目伤离绪",
        "author": "蔡伸",
        "content": "天涯触目伤离绪。\n登临况值秋光暮。\n手拈黄花，凭谁分付。\n雍雍雁落蒹葭浦。\n凭高目断桃溪路。\n屏山楼外青无数。\n绿水红桥，锁窗朱户。\n如今总是销魂处。",
        "dynasty": "宋",
        "collection_info": null
    },
    {
        "uuid": "9552d03198af60d0c5c49d6e1eeb88c2",
        "title": "感皇恩 酒晕衬横波",
        "author": "蔡伸",
        "content": "酒晕衬横波，玉肌香透。\n轻袅腰肢妒垂柳。\n臂宽金钏，且是不干春瘦。\n拈金双合字，无心绣。\n鬒云半堕，金钗欲溜。\n罗袂残香忍重嗅。\n渡江桃叶，肠断为谁招手。\n倚阑凝望久，眉空斗。",
        "dynasty": "宋",
        "collection_info": null
    },
    {
        "uuid": "9883c4dbc54247b07cabf9b9795445ee",
        "title": "感皇恩 膏雨晓来晴",
        "author": "蔡伸",
        "content": "膏雨晓来晴，海棠红透。\n碧草池塘袅金柳。\n王孙何在，不念玉容消瘦。\n日长深院静，帘垂绣。\n璨枕堕钗，粉痕轻溜。\n玉鼎龙涎记同嗅。\n钿筝重理，心事谩凭纤手。\n素弦弹不尽，眉峰斗。",
        "dynasty": "宋",
        "collection_info": null
    },
    {
        "uuid": "c4005cf39f0e5b47fe17e083707dc7a4",
        "title": "减字木兰花 彤庭龙尾",
        "author": "蔡伸",
        "content": "彤庭龙尾。\n礼备天颜知有喜。\n九奏初传。\n耳冷人间十七年。\n盈成持守。\n仁德如春渐九有。\n三辅名州。\n好整笙歌结胜游。",
        "dynasty": "宋",
        "collection_info": null
    },
    {
        "uuid": "e386486c300cd201d21afb97f868991b",
        "title": "减字木兰花 船回沙尾",
        "author": "蔡伸",
        "content": "船回沙尾。\n几误红窗听鹊喜。\n尺素空传。\n转首相逢又隔年。\n寒灯独守。\n玉笋持杯宁复有。\n秀水南州。\n徒使幽人作梦游。",
        "dynasty": "宋",
        "collection_info": null
    },
    {
        "uuid": "5dc7e3da25ac6c784f04f172c387e4b7",
        "title": "减字木兰花 多情多病",
        "author": "蔡伸",
        "content": "多情多病。\n玉貌疲来愁览镜。\n门掩东风。\n零落桃花满地红。\n重帘不卷。\n愁睹杏梁双语燕。\n强拂瑶琴。\n一曲幽兰泪满襟。",
        "dynasty": "宋",
        "collection_info": null
    },
    {
        "uuid": "e49efdd4cf1eb958078416667c91efcd",
        "title": "减字木兰花 金风玉露",
        "author": "蔡伸",
        "content": "金风玉露。\n喜鹊桥成牛女渡。\n天宇沈沈。\n一夕佳期两意深。\n琼签报曙。\n忍使飙轮容易去。\n明日如今。\n想见君心似我心。",
        "dynasty": "宋",
        "collection_info": null
    },
    {
        "uuid": "4aae876ca5830ea24baf1d656352911f",
        "title": "减字木兰花 锦屏人醉",
        "author": "蔡伸",
        "content": "锦屏人醉。\n玉暖香融春有味。\n今日兰舟。\n魂梦还随绿水流。\n高城望断。\n无奈城中人不见。\n斜倚妆楼。\n恨入眉峰两点愁。",
        "dynasty": "宋",
        "collection_info": null
    },
    {
        "uuid": "573d3073054223488e4d05d97c9764df",
        "title": "渔家傲 烟锁池塘秋欲暮",
        "author": "蔡伸",
        "content": "烟锁池塘秋欲暮。\n细细前香，直到双栖处。\n并枕东窗听夜雨。\n偎金缕。\n云深不见来时路。\n晓色朦胧人去住。\n香覆重帘，密密闻私语。\n日断征帆归别浦。\n空凝伫。\n苔痕绿印金莲步。",
        "dynasty": "宋",
        "collection_info": null
    },
    {
        "uuid": "5ac453012833d3b5a4edaf702f09a685",
        "title": "西楼子・相见欢 楼前流水悠悠",
        "author": "蔡伸",
        "content": "楼前流水悠悠。\n驻行舟。\n满目寒云衰草、使人愁。\n多少恨，多少泪，谩迟留。\n何似蓦然拚舍、去来休。",
        "dynasty": "宋",
        "collection_info": null
    },
    {
        "uuid": "74af892432c3e15bcf7309f79c87a93b",
        "title": "西楼子・相见欢 红靴玉带葳蕤",
        "author": "蔡伸",
        "content": "红靴玉带葳蕤。\n翠绡衣。\n并辔垂鞭妆影、照清溪。\n长亭路。\n停骑处。\n晚凉时。\n空有许多明月、伴双栖。",
        "dynasty": "宋",
        "collection_info": null
    },
    {
        "uuid": "853c8b74c78627b1915f81fe71551984",
        "title": "御街行 东君不锁寻芳路",
        "author": "蔡伸",
        "content": "东君不锁寻芳路。\n曾是莺花主。\n有情风月可怜宵，犹记绿窗朱户。\n十年空想，春风面杳，无计凭鳞羽。\n凄凉怀抱今如许。\n天与重相遇。\n不应还向楚峰前，朝暮为云为雨。\n算来各把，平生分付，也不是、恶着处。",
        "dynasty": "宋",
        "collection_info": null
    },
    {
        "uuid": "9d532bd9194cef31facb52eec7a512a3",
        "title": "上阳春・蓦山溪 好在章台杨柳",
        "author": "蔡伸",
        "content": "好在章台杨柳。\n不禁春瘦。\n淡烟微雨曲尘丝，锁一点、眉头皱。\n忆自灞陵别后。\n青青依旧。\n万丝千缕太多情，忍攀折、行人手。",
        "dynasty": "宋",
        "collection_info": null
    },
    {
        "uuid": "2a9ac356726b885e0cfe4024118178e5",
        "title": "临江仙 繁杏枝头蜂蝶乱",
        "author": "蔡伸",
        "content": "繁杏枝头蜂蝶乱，香风阖坐微闻。\n靓妆浓艳任东君。\n无情风雨，春事已平分。\n珍重主人留客意，夜阑秉烛开尊。\n何须歌韵遏行云。\n羽觞交劝，挥麈细论文。",
        "dynasty": "宋",
        "collection_info": null
    },
    {
        "uuid": "3a81fd640ab2e1854401057d6f8a1350",
        "title": "临江仙 昨夜中秋今夕望",
        "author": "蔡伸",
        "content": "昨夜中秋今夕望，十分桂影团圆。\n玉人相对绿尊前。\n素娥有恨，应是妒蝉娟。\n人静小庭风露冷，歌声特地清圆。\n醉红醺脸髻鬟偏。\n翠裙轻皱，端的为留仙。",
        "dynasty": "宋",
        "collection_info": null
    },
    {
        "uuid": "72c3b0e39fd7b4ad511606658c34dd97",
        "title": "临江仙 帘幕深深清昼永",
        "author": "蔡伸",
        "content": "帘幕深深清昼永，玉人不耐春寒。\n镂牙棋子缕金圆。\n象盘雅戏，相对小窗前。\n隔打直行尖曲路，教人费尽机关。\n局中胜负定谁偏。\n饶伊使幸，毕竟我赢先。",
        "dynasty": "宋",
        "collection_info": null
    },
    {
        "uuid": "4f80b754c662739be36162aa615340f0",
        "title": "临江仙 仙品不同桃李艳",
        "author": "蔡伸",
        "content": "仙品不同桃李艳，移来月窟云乡。\n幽姿绰约道家妆。\n绿云堆髻，娇额半涂黄。\n可但乍凉风月下，饶伊独占秋光。\n雨中别有恼人香。\n错教萧史，肠断忆巫阳。",
        "dynasty": "宋",
        "collection_info": null
    },
    {
        "uuid": "c0ba90e69ab0cb96f0419a54de384fc2",
        "title": "临江仙 琪树鸾栖花露重",
        "author": "蔡伸",
        "content": "琪树鸾栖花露重，依稀兰洞风光。\n玉人相对自生凉。\n翠鬟琼佩，绰约蕊珠妆。\n宝瑟声沈清梦觉，夜阑明月幽窗。\n可堪襟袂惹馀香。\n断云残雨，何处认高唐。",
        "dynasty": "宋",
        "collection_info": null
    },
    {
        "uuid": "962f98bbf7de3b28dccf029f2d46d2e3",
        "title": "临江仙 记得南楼三五夜",
        "author": "蔡伸",
        "content": "记得南楼三五夜，曾听凤管昭华。\n曾前此际重兴嗟。\n素娥端有恨，烟霭等闲遮。\n珍重主人留客意，厌厌缓引流霞。\n夜间银汉淡天涯。\n亭亭丹桂现，耿耿玉绳斜。",
        "dynasty": "宋",
        "collection_info": null
    },
    {
        "uuid": "29d424c25283f2cf2902d1a234a26c1b",
        "title": "临江仙 青润奇峰名韫玉",
        "author": "蔡伸",
        "content": "青润奇峰名韫玉，温其质并琼瑶。\n中分瀑布泻云涛。\n双峦呈翠色，气象两相高。\n珍重幽人诚好事，绿窗聊助风骚。\n寄言俗客莫相嘲。\n物轻人意重，千里赠鹅毛。",
        "dynasty": "宋",
        "collection_info": null
    },
    {
        "uuid": "c8c8e54f44a42b828d89a60f8fd87683",
        "title": "鹧鸪天 脉脉柔情不自持",
        "author": "蔡伸",
        "content": "脉脉柔情不自持。\n浅颦轻笑百般宜。\n尊前唱歇黄金缕，一点春愁入翠眉。\n流蕙盼，捧瑶卮。\n借君歌扇写新诗。\n浮花谩说惊郎目，不似东风第一枝。",
        "dynasty": "宋",
        "collection_info": null
    },
    {
        "uuid": "b2c65ea12743376a95ec49f40d0a3f54",
        "title": "惜奴娇 隔阔多时",
        "author": "蔡伸",
        "content": "隔阔多时，算彼此、难存济。\n咫尺地、千山万水。\n眼眼相看，要说话、都无计。\n只是。\n唱曲儿、词中认意。\n雪意垂垂，更刮地、寒风起。\n怎禁这几夜意。\n未散痴心，便指望、长偎倚。\n只替。\n那火桶儿、与奴暖被。",
        "dynasty": "宋",
        "collection_info": null
    },
    {
        "uuid": "6668d94c53ea3533fd4f2f418037572d",
        "title": "行香子 珠露初零",
        "author": "蔡伸",
        "content": "珠露初零。\n天宇澄明。\n正闲阶、皎月亭亭。\n更阑人静，烟敛风清。\n更井边桐，一叶叶，做秋声。\n斗帐鸾屏。\n翠被华茵。\n梦回时、酒力初醒。\n绿云堆枕，红玉生春。\n且打叠起，龙牙簟，竹夫人。",
        "dynasty": "宋",
        "collection_info": null
    },
    {
        "uuid": "89b611eae0feadeaf98ef29f6a2ff151",
        "title": "一翦梅 堆枕乌云堕翠翘",
        "author": "蔡伸",
        "content": "堆枕乌云堕翠翘。\n午梦惊回，满眼春娇。\n嬛嬛一袅楚宫腰。\n那更春来，玉减香消。\n柳下朱门傍小桥。\n几度红窗，误认鸣镳。\n断肠风月可怜宵。\n忍使恹恹，两处无聊。",
        "dynasty": "宋",
        "collection_info": null
    },
    {
        "uuid": "d17ff6c1664d480439c756311a082d67",
        "title": "一翦梅 高宴华堂夜向阑",
        "author": "蔡伸",
        "content": "高宴华堂夜向阑。\n急管飞霜，羯鼓声干。\n仙人掌上水晶盘。\n回按凌波，舞袖弓弯。\n曲罢凝娇整翠鬟。\n玉笋持杯，巧笑嫣然。\n为君一醉倒金船。\n只恐醒来，人隔云山。",
        "dynasty": "宋",
        "collection_info": null
    },
    {
        "uuid": "3702d54862d550d21b187502ab977891",
        "title": "一翦梅 夜永虚堂烛影寒",
        "author": "蔡伸",
        "content": "夜永虚堂烛影寒。\n斗转春来，又是明年。\n异乡怀抱只凄然。\n尊酒相逢且自宽。\n天际孤云云外山。\n梦绕觚棱，日下长安。\n功名已觉负初心，羞对菱花，绿鬓成斑。",
        "dynasty": "宋",
        "collection_info": null
    },
    {
        "uuid": "b93966129ffda513afea94065e9b69af",
        "title": "六么令 梅英飘雪",
        "author": "蔡伸",
        "content": "梅英飘雪，弱柳弄新绿。\n泠泠画桥流水，风静波如縠。\n长记扁舟共载，偶近旗亭宿。\n渺云横玉。\n鸳鸯枕上，听彻新翻数般曲。\n此际魂清梦冷，绣被香芬馥。\n因念多感情怀，触处伤心目。\n自是今宵独寐，怎不添愁蹙。\n如今心足。\n风前月下，赖有斯人慰幽独。",
        "dynasty": "宋",
        "collection_info": null
    },
    {
        "uuid": "21564a3d1117e154279a3d606cf79f21",
        "title": "镇西・小镇西犯 秋风吹暗雨",
        "author": "蔡伸",
        "content": "秋风吹暗雨，重衾寒透。\n伤心听、晓钟残漏。\n凝情久。\n记红窗夜雪，促膝围炉，交杯劝酒。\n如今顿孤欢偶。\n念别后。\n菱花清镜里。\n眉峰暗斗。\n想标容、怎禁销瘦。\n忍回首。\n但云笺妙墨，鸳锦啼妆，依然似旧。\n临风泪沾襟袖。",
        "dynasty": "宋",
        "collection_info": null
    },
    {
        "uuid": "48bd2fe6ce3ebed25b90680c15c01fdf",
        "title": "看花回 夜久凉生",
        "author": "蔡伸",
        "content": "夜久凉生，庭院漏声频促。\n念昔胜游旧地，对画阁层峦，雨馀烟簇。\n新诗暗藏小字，霜刀刊翠竹。\n携素手、细绕回塘，芰荷香里彩鸳宿。\n别后想、香销腻玉。\n带围减、钏宽金粟。\n虽有鳞鸿锦素，柰事与心违，佳期难卜。\n拟解愁肠万结，唯凭尊酒绿。\n望天涯断魂处，醉拍阑干曲。",
        "dynasty": "宋",
        "collection_info": null
    },
    {
        "uuid": "56c42e8f0cbea389bf8316d158ec0773",
        "title": "诉衷情 亭亭秋水玉芙蓉",
        "author": "蔡伸",
        "content": "亭亭秋水玉芙蓉。\n天际水浮空。\n碧云望中空暮，人在广寒宫。\n双缕枕，曲屏风。\n小房栊。\n可怜今夜，明月清风，无计君同。",
        "dynasty": "宋",
        "collection_info": null
    },
    {
        "uuid": "8f9bd5bf2bcac4368bd6aaf6e91877ea",
        "title": "浪淘沙 楼下水潺湲",
        "author": "蔡伸",
        "content": "楼下水潺湲。\n楼外屏山。\n淡烟笼月晚凉天。\n曾共玉人携素手，同倚阑干。\n云散梦难圆。\n幽恨绵绵。\n旧游重到忍重看。\n负你一生多少泪，月下花前。",
        "dynasty": "宋",
        "collection_info": null
    },
    {
        "uuid": "4e00de0b1ff190cbe19b459e32f005e5",
        "title": "如梦令 人静重门深亚",
        "author": "蔡伸",
        "content": "人静重门深亚。\n朱阁画帘高挂。\n人与月俱圆，月色波光相射。\n潇洒。\n潇洒。\n人月长长今夜。",
        "dynasty": "宋",
        "collection_info": null
    },
    {
        "uuid": "106efec591388338ec548d63bffe2f81",
        "title": "如梦令 今夜行云何处",
        "author": "蔡伸",
        "content": "今夜行云何处。\n还是月华当午。\n倚遍曲阑桥，望断锦屏归路。\n空去。\n空去。\n梦到绿窗朱户。",
        "dynasty": "宋",
        "collection_info": null
    },
    {
        "uuid": "22caf0fc75235857a7aa641f1da7c519",
        "title": "愁倚阑・春光好 伤春晚",
        "author": "蔡伸",
        "content": "伤春晚，送春归。\n步云溪。\n绿叶同心双小字，记曾题。\n楼外红日平西。\n长亭路、烟草萋萋。\n云雨不成新梦后，倚阑时。",
        "dynasty": "宋",
        "collection_info": null
    },
    {
        "uuid": "2c4ffd4035634938b47e0a55bb806529",
        "title": "愁倚阑・春光好 天如水",
        "author": "蔡伸",
        "content": "天如水，月如钩。\n正新秋。\n月影参差人窈窕，小红楼。\n如今往事悠悠。\n楼前水、肠断东流。\n旧物忍看金约腕，玉搔头。",
        "dynasty": "宋",
        "collection_info": null
    },
    {
        "uuid": "28dd19a923bbbd6605632fa3053048f8",
        "title": "愁倚阑・春光好 一番雨",
        "author": "蔡伸",
        "content": "一番雨，一番凉。\n夜初长。\n满院蛩吟人不寝，月侵廊。\n木犀微绽幽芳。\n西风透、窈窕红窗。\n恰似个人鸳被里，玉肌香。",
        "dynasty": "宋",
        "collection_info": null
    },
    {
        "uuid": "e1a63c3f67fbbe4a9d814ca946157132",
        "title": "望江南・忆江南 花落尽",
        "author": "蔡伸",
        "content": "花落尽，寂寞委残红。\n蝶帐梦回空晓月，凤楼人去谩东风。\n春事已成空。\n闲伫立，□□水溶溶。\n云锁乱山横惨淡，烟笼绿树晚溟蒙。\n却在泪痕中。",
        "dynasty": "宋",
        "collection_info": null
    },
    {
        "uuid": "9599fb840cac893d0bd40b2e2cb7b373",
        "title": "春光好 鸾屏掩",
        "author": "蔡伸",
        "content": "鸾屏掩，翠衾香。\n小兰房。\n回首当时云雨梦，两难忘。\n如今水远山长。\n凭鳞翼、难叙衷肠。\n况是教人无可恨，一味思量。",
        "dynasty": "宋",
        "collection_info": null
    },
    {
        "uuid": "38f503c21a7f2a04780a94a0485a4ddc",
        "title": "风流子 韶华惊晼晚",
        "author": "蔡伸",
        "content": "韶华惊晼晚，青春老、倦客惜年芳。\n庭樾荫浓，半藏莺语，畹兰花减，时有蜂忙。\n粉墙低，嫩岚滋翠葆，零露湿残妆。\n风暖昼长，柳绵吹尽，澹烟微雨，梅子初黄。\n洛浦音容远，书空漫惆怅，往事悲凉。\n无奈锦鳞杳杳，不渡横塘。\n念蝴蝶梦回，子规声里，半窗斜月，一枕馀香。\n拟待自宽，除非铁做心肠。",
        "dynasty": "宋",
        "collection_info": null
    },
    {
        "uuid": "3c5d31c3bd2f854290cd35cb9978c28e",
        "title": "朝中措 章台杨柳月依依",
        "author": "蔡伸",
        "content": "章台杨柳月依依。\n飞絮送春归。\n院宇日长人静，园林绿暗红稀。\n庭前花谢了，行云散后，物是人非。\n唯有一襟清泪，凭阑洒遍残枝。",
        "dynasty": "宋",
        "collection_info": null
    },
    {
        "uuid": "a761f5a4a3de4bc6e73a2c7475d23084",
        "title": "朝中措 雨馀清镜湛秋容",
        "author": "蔡伸",
        "content": "雨馀清镜湛秋容。\n屏展九华峰。\n万里闲云散尽，半规凉月当空。\n楼高夜永，凭阑笑语，此际谁同。\n端有妙人携手，け然归路凌风。",
        "dynasty": "宋",
        "collection_info": null
    },
    {
        "uuid": "2855d8b7330c966a244942af30a95a08",
        "title": "侍香金童 宝马行春",
        "author": "蔡伸",
        "content": "宝马行春，缓辔随油壁。\n念一瞬、韶光堪重惜。\n还是去年同醉日。\n客里情怀，倍添凄恻。\n记南城、锦径名园曾遍历。\n更柳下、人家似织。\n此际凭阑愁脉脉。\n满目江山，暮云空碧。",
        "dynasty": "宋",
        "collection_info": null
    },
    {
        "uuid": "adf021ed0c6b69b6717025f1b6d6fc2b",
        "title": "江城子 碧厨文簟小窗前",
        "author": "蔡伸",
        "content": "碧厨文簟小窗前。\n乍更阑。\n□□□。\n乌鹊南飞，秋意渐凄然。\n满院蛩吟风露下，人窈窕，月蝉娟。\n双星旧约又经年。\n信谁传。\n恨绵绵。\n□隔明河，长作断肠仙。\n争似秦楼萧史伴，瑶台路，共乘鸾。",
        "dynasty": "宋",
        "collection_info": null
    },
    {
        "uuid": "6069cd9c566369016c229c8917f499d8",
        "title": "西江月 翡翠蒙金衫子",
        "author": "蔡伸",
        "content": "翡翠蒙金衫子，缕尘如意冠儿。\n持杯轻按遏云词。\n别是出尘风味。\n莫羡双星旧约，愿谐明月佳期。\n凭肩密语两心知。\n一棹五湖烟水。",
        "dynasty": "宋",
        "collection_info": null
    },
    {
        "uuid": "6fa07f877a933b8e660a0cbf0f0a4edb",
        "title": "苍梧谣・归字谣 天",
        "author": "蔡伸",
        "content": "天。\n休使圆蟾照客眠。\n人何在，桂影自婵娟。",
        "dynasty": "宋",
        "collection_info": null
    },
    {
        "uuid": "cb1afcc7f850c8674a19f4706607221b",
        "title": "采桑子 奇花不比寻常艳",
        "author": "蔡伸",
        "content": "奇花不比寻常艳，独步南州。\n往事悠悠。\n辽鹤重来忆梦游。\n仙翁不改青青眼，一醉迟留。\n妙墨银钩。\n题作人间第一流。",
        "dynasty": "宋",
        "collection_info": null
    },
    {
        "uuid": "0ab7d5e1bcba1865f44c897ee60cda47",
        "title": "洞仙歌 莺莺燕燕",
        "author": "蔡伸",
        "content": "莺莺燕燕。\n本是于飞伴。\n风月佳时阻幽愿。\n但人心坚固后，天也怜人，相逢处、依旧桃花人面。\n绿窗携手，帘幕重重，烛影摇红夜将半。\n对尊前如梦，欲语魂惊，语未竟、已觉衣襟泪满。\n我只为、相思特特来，这度更休推，后回相见。",
        "dynasty": "宋",
        "collection_info": null
    },
    {
        "uuid": "b7222540920fe115f9518cca4be85d77",
        "title": "瑞鹤仙 玉猊香谩爇",
        "author": "蔡伸",
        "content": "玉猊香谩爇。\n叹瓶沈簪断，紫箫声绝。\n丹青挂寒壁。\n细端详，宛是旧时标格。\n音容望极。\n奈弱水、蓬山路隔。\n似瑶林琼树，韶华正好，一枝先折。\n凄切。\n相思情味，镜中绿鬓，看成华发。\n临风对月。\n空罗袂，搵清血。\n待随群逐队，开眉一笑，除你心肠是铁。\n看今生，为伊烦恼，甚时是彻。",
        "dynasty": "宋",
        "collection_info": null
    },
    {
        "uuid": "c273ef862311d29a1d38af6b64b7d7b7",
        "title": "句",
        "author": "蔡伸",
        "content": "山水同三峡，烟霞似十洲。",
        "dynasty": "宋",
        "collection_info": null
    }
]