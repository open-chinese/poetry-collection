[
    {
        "uuid": "c40bf463b22b41b3540ae6e9c32f77b2",
        "title": "赠王介甫",
        "author": "段缝",
        "content": "溪桥久废湮，竹树半欹侧。\n梦寻六代尘，老构一椽宅。\n谁知江令门，犹倒山公舄。\n霸气消旧朝，歌声慨陈迹。\n鼎族昔繁华，荒径今岑寂。\n愿言闢榛芜，重与开景色。\n石迭云自生，渠凿流不息。\n我幸卜公邻，望衡步咫尺。\n晨夕惬素心，把臂共悦怿。\n西崦带烟樵，南埭钓水食。\n底事忧怦怦，相将爱惕惕。\n或筑吟诗坛，或设谈经席。\n焉知才不才，聊各适其适。\n岸帻豁眼界，挥麈吐胸臆。\n陇晴许扶鸠，水涨可𣏾鹢。\n嗒然得丧忘，往事莫凄恻。\n佳会不可常，岁月岂抛掷。\n蒙庄頼妻贤，渊明空子责。\n弱木手自栽，勿徒嗟立壁。\n滋培待其成，斧削工师职。\n更为广轩亭，左右支图籍。\n钟山挹爽来，烟鸟纷若织。\n绿菘篱下采，金尊池上涤。\n此盟更岁寒，一笑星髮白。\n筯力如未尽，尚能越阡陌。",
        "dynasty": "宋",
        "collection_info": null
    }
]