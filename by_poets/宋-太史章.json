[
    {
        "uuid": "2e84a0f74076f12f19e7b01706427e94",
        "title": "石桥",
        "author": "太史章",
        "content": "涧底轻雷喷玉泉，石桥僧度是何年。\n灵峰斗隔人间世，真境潜分洞裏天。\n施食曾闻龙就掌，谈空应有虎当筵。\n道猷雪涕非无谓，谁见湔肠挂木颠。",
        "dynasty": "宋",
        "collection_info": null
    },
    {
        "uuid": "6deecc5f453586c103f229ed6a1c0930",
        "title": "桐柏崇道观",
        "author": "太史章",
        "content": "神僊隠居尚深渺，径迂不欲与世通。\n必求峭拔出林杪，俯视左右环羣峰。\n飞泉不测源所自，瀑注一落千丈虹。\n步跻石磴旋盘折，翠荫蒙密多长松。\n唐闻马练师，晋传葛仙翁。\n丹灰已死不復炽，独有翰墨留遗踪。\n定知华表立归鹤，谁见灵湫藏蛰龙。\n白云子，信亦稀，藐视声利如尘泥。\n仕途捷径非我乐，不死之乡终欲归。\n玉霄峰前烟扑扑，金庭宫外云霏霏。\n哀猿啸断月不古，桃杏得春还满枝。\n风驭寥寥何处在，孤坟棺殓只空衣。",
        "dynasty": "宋",
        "collection_info": null
    },
    {
        "uuid": "c04f458cafeabca2a19326486975bb85",
        "title": "题幽石",
        "author": "太史章",
        "content": "痕疑神所凿，不与众岩俱。\n镇地形何直，参天势自孤。\n鹤栖乔木稳，猿揽古籐粗。\n欲得丹青手，和云画作图。",
        "dynasty": "宋",
        "collection_info": null
    },
    {
        "uuid": "1b505341073e36e361620ab16c66d2ce",
        "title": "题望飞泉",
        "author": "太史章",
        "content": "既晴安得雨霏霏，百道流泉落翠微。\n侧帽试看绳引处，破烟千点湿人衣。",
        "dynasty": "宋",
        "collection_info": null
    },
    {
        "uuid": "289c829ea4d5bc8b706f91133dede83a",
        "title": "题宴坐石",
        "author": "太史章",
        "content": "白云曾罩定中身，石上云归不见人。\n应有山神常守护，松风时为埽埃尘。",
        "dynasty": "宋",
        "collection_info": null
    }
]