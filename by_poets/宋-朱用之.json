[
    {
        "uuid": "7a50e630e5ed57770d6f37cd5657ff83",
        "title": "意难忘 宫额涂黄",
        "author": "朱用之",
        "content": "宫额涂黄。\n怕笺凝怨墨，酒渍离觞。\n红楼春寄梦，青琐夕生香。\n花气暖，柳阴凉。\n棹曲水沧浪。\n爱弄娇、临流梳洗，顾影低相。\n桃花结子成双。\n纵题红去后，枉误刘郎。\n琴心挑别恨，莺羽学新妆。\n千万恨，恼愁肠。\n便憔悴何妨。\n待共伊、平消别后，几度风光。",
        "dynasty": "宋",
        "collection_info": null
    }
]