[
    {
        "uuid": "9d328e1e2fa521738e4f2d65dbcfb66c",
        "title": "大庆堂赐宴元珰有诗呈吴越王",
        "author": "吴越失姓名人",
        "content": "非为亲贤展绮筵，恆常宁敢恣游盘。\n绿搓杨柳绵初软，红晕樱桃粉未干。\n谷鸟乍啼声似涩，甘霖方霁景犹寒。\n笙歌风紧人酣醉，却遶珍丛烂熳看。",
        "dynasty": "唐",
        "collection_info": null
    },
    {
        "uuid": "dc65af0fe842981970e3216dda498992",
        "title": "又和大庆堂赐宴元珰有诗呈吴越王",
        "author": "吴越失姓名人",
        "content": "樱桃花下会亲贤，风远铜壶转露盘。\n蝶下粉墙梅乍折，蚁浮金斝酒难干。\n云和缓奏泉声咽，珠箔低垂水影寒。\n狂简斐然吟咏足，却邀羣彦重吟看。",
        "dynasty": "唐",
        "collection_info": null
    },
    {
        "uuid": "bcf7e1afd84e89cd19c26a4f8981b2a5",
        "title": "再和大庆堂赐宴元珰有诗呈吴越王",
        "author": "吴越失姓名人",
        "content": "我有嘉宾宴乍欢，画帘纹细凤双盘。\n影笼沼沚修篁密，声透笙歌羯鼓干。\n散后便依书箧寐，渴来潜想玉壶寒。\n樱桃零落红桃媚，更俟旬余共醉看。",
        "dynasty": "唐",
        "collection_info": null
    },
    {
        "uuid": "bf3b958356329a967a141e5c407205b5",
        "title": "重和大庆堂赐宴元珰有诗呈吴越王",
        "author": "吴越失姓名人",
        "content": "冷宴殷勤展小园，舞鞇柔软綵虬盘。\n篸花尽日疑头重，病酒经宵觉口干。\n嘉树倚楼青琐暗，晚云藏雨碧山寒。\n文章天子文章别，八采卢郎未可看。",
        "dynasty": "唐",
        "collection_info": null
    },
    {
        "uuid": "cf3a96f388530c30e9d824db5143bfb1",
        "title": "御制春游长句",
        "author": "吴越失姓名人",
        "content": "天意分明道已光，春游嘉景胜仙乡。\n玉炉烟直风初静，银汉云销日正长。\n柳带似眉全展绿，杏苞似脸半开香。\n黄莺历历啼红树，紫燕关关语画梁。\n低槛晚晴笼翡翠，小池波暖浴鸳鸯。\n马嘶广陌贪新草，人醉花堤怕夕阳。\n比屋管弦呈妙曲，连营罗绮鬬时妆。\n全吴霸越千年后，独此昇平显万方。",
        "dynasty": "唐",
        "collection_info": null
    }
]