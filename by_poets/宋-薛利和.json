[
    {
        "uuid": "768daaf3cc3bde55dd786ba1dc28d559",
        "title": "谢王介甫",
        "author": "薛利和",
        "content": "一路生灵陡顿贫，庙堂康济岂无人。\n君王若问茶租日，请把茶租乞与人。",
        "dynasty": "宋",
        "collection_info": null
    },
    {
        "uuid": "c732965313130999522ad8bbae435d3e",
        "title": "文惠公独游亭",
        "author": "薛利和",
        "content": "轩槛前临一水湄，此亭谁见独游时。\n春风坐处无人伴，秋月行来有影随。\n文酒等闲辜会友，溪山赢得自裁诗。\n城东老屋今仍旧，当日高踪孰可追。",
        "dynasty": "宋",
        "collection_info": null
    },
    {
        "uuid": "7c51d5796bba20abffdc4b7fb922a9a3",
        "title": "韩亭",
        "author": "薛利和",
        "content": "岭脊孤亭势倚云，前临城邑后荒村。\n八千里外人归久，四百年间木尚存。\n直北恶溪泉滚滚，落南瘴海雾昏昏。\n先生伟绩传青史，万古民怀逐鰐恩。",
        "dynasty": "宋",
        "collection_info": null
    },
    {
        "uuid": "7ebd6927273a0ac46c5ea813a4b65167",
        "title": "西湖亭",
        "author": "薛利和",
        "content": "一泓泉色涨漪涟，窃号西湖几百年。\n泛出芰荷钱万迭，洗开杨柳眼三眠。\n雪鸥卧听禅僧磬，锦鲤行惊钓客船。\n若比钱塘江上景，欠他十里好风烟。",
        "dynasty": "宋",
        "collection_info": null
    },
    {
        "uuid": "3902fabc6b56a6297d72e2e518e3624d",
        "title": "句",
        "author": "薛利和",
        "content": "傍人笑我无蓝袖，今日朱衣岭上归。",
        "dynasty": "宋",
        "collection_info": null
    }
]