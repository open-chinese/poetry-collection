[
    {
        "uuid": "7dca64d798fcf943d95b35780ae882d4",
        "title": "太平欢・念奴娇 蕤宾奏律",
        "author": "姚述尧2",
        "content": "蕤宾奏律，正太平无事，欢娱时节，翘首箫台南望处，两两寿星明彻。\n和满干坤，春回草木，瑞霭凝金阙。\n钧天齐奏，嵩呼隐隐三发。\n遥想帝里繁华，庆父尧子舜，赓歌胥悦。\n黼座传觞仙仗里，拜舞两阶英杰。\n酝解熏风，恩覃湛露，玉陛笙镛咽。\n溥天同庆，年年沈醉花月。",
        "dynasty": "宋",
        "collection_info": null
    },
    {
        "uuid": "36225bc856d73c2d54570cddb3158a30",
        "title": "满庭芳 酒泛恩波",
        "author": "姚述尧2",
        "content": "酒泛恩波，香凝瑞彩，笙歌鼎沸华堂。\n簪缨济济，拜手祝君王。\n好是重华盛世，康衢里、争颂陶唐。\n古今少，圣明相继，交劝万年觞。\n升平，无外事，穷天极地，俱沐恩光。\n更宫花齐戴，锦绣成行。\n愿捧蟠桃为寿，对瑶宴、一曲山香。\n尧天近，葵倾心切，相约共梯航。",
        "dynasty": "宋",
        "collection_info": null
    },
    {
        "uuid": "92695f7d9afe6a5392c1fc93a1ba3a47",
        "title": "念奴娇 山城秋早",
        "author": "姚述尧2",
        "content": "山城秋早，听画角吟风，晓来声咽。\n梦断华胥人乍起，冷浸一天霜月。\n灏气参横，尘埃洗尽，玉管濡冰雪。\n兴来吟咏，灵均谁谓今绝。\n闻道潇洒王孙，对黄花清赏，喜延佳客。\n一坐簪缨谭笑处，全胜东篱山色。\n酒兴云浓，诗肠雷隐，饮罢须臾设。\n醉归凝伫，此怀还与谁说。",
        "dynasty": "宋",
        "collection_info": null
    },
    {
        "uuid": "8adbe62c5bc3023f5c164b4fe984098b",
        "title": "念奴娇 霜风初过",
        "author": "姚述尧2",
        "content": "霜风初过，正仙吏微吟，诗喉清咽。\n静对南山真赏处，秋后一亭花月。\n翠簇香裀，光摇今胜，玉女肌凝雪。\n寒城无伴，灿然还自奇绝。\n况有凫舄朋来，拼金钱都罄，晚酣留客。\n应笑陶潜孤负了，多少傲霜馀色。\n鲸饮方豪，龙饮未已，更着雕胡设。\n清欢无限，醉归犹记前说。",
        "dynasty": "宋",
        "collection_info": null
    },
    {
        "uuid": "ba465083250208297e4ae9747052fde3",
        "title": "念奴娇 山城秋好",
        "author": "姚述尧2",
        "content": "山城秋好，正西风淅淅，登高时候。\n杖倚徘徊凝望处，翠叠万山如绣。\n云绕禾场，熢沈戎马，田野欢声凑。\n琴堂无事，何妨同泛香溜。\n况有庭下黄花，遍河阳、尽把金钱铺就。\n一座簪缨谭笑里，尘脱风生清昼。\n饮罢龙山，诗成彭泽，灏气森星斗。\n醉归凝伫，美人时炷金兽。",
        "dynasty": "宋",
        "collection_info": null
    },
    {
        "uuid": "95f280cb8c56d1a8b1e9d942cfd60bf4",
        "title": "念奴娇 江山清绝",
        "author": "姚述尧2",
        "content": "江山清绝，正箫台花县，霜秋时候。\n寻胜登高环望处，碧瓦参差铺绣。\n五岫藏云，两溪吞月，古市渔盐凑。\n青帘斜扬，家家香泛丹溜。\n况是东鲁风流，看儒冠济济，垂天赋就。\n陶令从容官事了，把菊高吟闲昼。\n草鞠圜扉，香凝燕寝，豪饮挥金斗。\n公庭无事，珍祥休问驯兽。",
        "dynasty": "宋",
        "collection_info": null
    },
    {
        "uuid": "4f3cafc368018ce1a08b1ea046fb71a8",
        "title": "念奴娇 芸堂春早",
        "author": "姚述尧2",
        "content": "芸堂春早，正芳苞紫萼，笼烟调雨。\n隐隐朝阳歌宴罢，拥出三千宫女。\n醉面匀红，香囊暗惹，鹊尾烟频炷。\n庐山佳致，依然都在庭宇。\n因念一种天香，当年岩谷下，想难俦侣。\n一旦呈祥都占断，阆苑琼林歌舞。\n瑞彩扶疏，锦笼绰约，兰蕙应羞妒。\n明朝胜赏，有谁同唱金缕。",
        "dynasty": "宋",
        "collection_info": null
    },
    {
        "uuid": "7bf803675d1971c8c3ff6c5ee61d3eed",
        "title": "念奴娇 早春时候",
        "author": "姚述尧2",
        "content": "早春时候，占百花头上，天香芳馥。\n寥廓寒分和气到，知是花神全毓。\n独步前林，挽回春色，素节辉冰玉。\n悠然一笑，便应扫尽粗俗。\n最爱潇洒溪头，孤标凛凛，不与凡华逐。\n自是玉堂深处客，聊寄疏篱茅屋。\n已报君王，为调金鼎，直与人间足。\n更看难老，岁寒长友松竹。",
        "dynasty": "宋",
        "collection_info": null
    },
    {
        "uuid": "47f09519a570c0a8536a1ffdba37c875",
        "title": "水调歌头 碧落暮云卷",
        "author": "姚述尧2",
        "content": "碧落暮云卷，玉宇静无尘。\n宝阶露滴仙掌，秋气正平分。\n冷浸银河清澈，光射珠躔明灭，素女拥冰轮。\n今夕桂华满，疑是别干坤。\n对清影，凌灏气，沃芳尊。\n凭高凝望，万里城阙尽铺银。\n偏照长门离恨，更揽西园诗思，何处不关情。\n此景年年好，莫惜醉归频。",
        "dynasty": "宋",
        "collection_info": null
    },
    {
        "uuid": "b774eb6b58a0eb2d50fc569e5527fb82",
        "title": "水调歌头 三五半圆夜",
        "author": "姚述尧2",
        "content": "三五半圆夜，二七素秋天。\n银河耿耿，中渡绛节会星軿。\n宝鹊喜传佳信，丹凤欢迎仙仗，瑞彩映珠躔。\n此意天长久，不比在人间。\n多情客，捧香饵，洁宾筵。\n殷勤拜舞，乞寿乞富乞团圆。\n宜与人人愿足，更看家家欢洽，喜气满江山。\n今夕莫辞醉，后会是来年。",
        "dynasty": "宋",
        "collection_info": null
    },
    {
        "uuid": "40e43c1020c9e21dffac72b98b2b9327",
        "title": "水调歌头 上苑暮春好",
        "author": "姚述尧2",
        "content": "上苑暮春好，烟雨正溟蒙。\n桃蹊冷落无语，嫩绿翳残红。\n好是翠幈乍展，喜见玉英初坼，裁翦费春工。\n绰约更娇软，轻扬万条风。\n散清馥，翻素艳，照晴空。\n佳人羞妒，兢把粉质斗芳容。\n无限恼人风味，别有留春情韵，都付酒杯中。\n极目凭阑久，月影在墙东。",
        "dynasty": "宋",
        "collection_info": null
    },
    {
        "uuid": "4153398bf4a677ccc2362325114132e0",
        "title": "水调歌头 泽国正秋杪",
        "author": "姚述尧2",
        "content": "泽国正秋杪，微雨洒江滨。\n凭高一望，万里多稼总如云。\n芳野壤歌鼎沸，古市欢声辐凑，尽是泰平人。\n铃阁尽无事，桃李满公门。\n恨瓜戍，趣征驭，惜芳辰。\n高情耿耿，重别中夜沃清尊。\n不为阑亭感慨，莫作楚狂醉倒，谭笑自生春。\n明日送行处，忍顾翠眉颦。",
        "dynasty": "宋",
        "collection_info": null
    },
    {
        "uuid": "d3dc52791cd1677415da8adce0f8e762",
        "title": "洞仙歌 金风玉露",
        "author": "姚述尧2",
        "content": "金风玉露，正清秋初霁。\n天上星郎夜游戏。\n喜鹊儿、向织女报佳期，停机杼，草草便谐欢会。\n情深悄无寤，云雨须臾，刚被鸡人早惊起。\n念岁岁年年，今夕之前，两下里、千山万水。\n到今夕、相逢又葱葱，愿地久天长，永无抛弃。",
        "dynasty": "宋",
        "collection_info": null
    },
    {
        "uuid": "b4b5f18759fca0902df7f764136a253e",
        "title": "南歌子 素节秋强半",
        "author": "姚述尧2",
        "content": "素节秋强半，嘉名久最宜。\n霜风簌簌下天涯。\n幸有佳朋、何惜共登危。\n月窟诸仙子，天宫两白眉。\n相逢不醉定无归。\n笑问黄花重约、是何时。",
        "dynasty": "宋",
        "collection_info": null
    },
    {
        "uuid": "d7cc70b8ccc43c836cd727010f41426a",
        "title": "南歌子 天宇霜风净",
        "author": "姚述尧2",
        "content": "天宇霜风净，雷封露气寒。\n群贤高宴胜龙山。\n中有仙翁绿鬓、更朱颜。\n北阙心犹壮，东篱兴为阑。\n年年身健足清欢。\n后会不妨重约、醉长安。",
        "dynasty": "宋",
        "collection_info": null
    },
    {
        "uuid": "bbf92711eb0b661cf374d48b9a63784a",
        "title": "南歌子 人在烟云里",
        "author": "姚述尧2",
        "content": "人在烟云里，山横碧落旁。\n望中缥缈是仙乡。\n幸有佳朋、何惜醉斜阳。\n公子传杯速，骚人练句忙。\n悠然此兴未能忘。\n似觉庭花、全胜去年黄。",
        "dynasty": "宋",
        "collection_info": null
    },
    {
        "uuid": "b9fcf23b6859fcaf4905874e388f579e",
        "title": "南歌子 瑞彩迎朝日",
        "author": "姚述尧2",
        "content": "瑞彩迎朝日，柔枝绕庆云。\n谁将仙种下天阍。\n却笑葵杯榴火、俗纷纷。\n色映蔷薇水，光浮琥珀尊。\n美人浴罢近黄昏。\n总把淡妆浓抹、斗芳芬。",
        "dynasty": "宋",
        "collection_info": null
    },
    {
        "uuid": "c805d57eab00cbf35fef9b175bde29f8",
        "title": "南歌子 咳唾琼珠璀",
        "author": "姚述尧2",
        "content": "咳唾琼珠璀，精神冰玉寒。\n不求名利不谈玄。\n明月清风相对、自怡然。\n潇洒真仙隐，繁华小洞天。\n熏风飒飒度虞弦。\n更拥姬姜何惜、醉华年。",
        "dynasty": "宋",
        "collection_info": null
    },
    {
        "uuid": "c5798be05dc4b397cffa4f3943c05430",
        "title": "南歌子 宾宴亲尧日",
        "author": "姚述尧2",
        "content": "宾宴亲尧日，熏弦动舜风。\n公馀无事乐年丰。\n多谢歌姬流盼、更情浓。\n气逼云天外，毫濡雪碗中。\n百篇斗酒兴何穷。\n却笑东山无语、醉花丛。",
        "dynasty": "宋",
        "collection_info": null
    },
    {
        "uuid": "717fe91374e4933557e42e03564509b4",
        "title": "南歌子 罗盖轻翻翠",
        "author": "姚述尧2",
        "content": "罗盖轻翻翠，冰姿巧弄红。\n晚来习习度香风。\n疑是华山仙子、下珠宫。\n柳外神仙侣，花间锦绣丛。\n竞将玉质比芳容。\n笑指壶天何惜、醉千锺。",
        "dynasty": "宋",
        "collection_info": null
    },
    {
        "uuid": "7dc14997ff299ed42942cff338424286",
        "title": "南歌子 金谷貂蝉侣",
        "author": "姚述尧2",
        "content": "金谷貂蝉侣，东山锦绣丛。\n管弦丝竹醉东风。\n漫逐流莺飞舞、乱红中。\n清尝吾人事，诗情我辈锺。\n藤萝欲上更搘筇。\n笑指壶天烟绕、斗城东。",
        "dynasty": "宋",
        "collection_info": null
    },
    {
        "uuid": "c727409d443708ba7a37bfefad7892ee",
        "title": "南歌子 误入红莲幕",
        "author": "姚述尧2",
        "content": "误入红莲幕，来依玉树丛。\n也将尘迹寄东风。\n忙里偷闲同到、此山中。\n迥野韶华丽，晴岚秀色锺。\n凭高凝望倦扶筇。\n喜见今年和气、满南东。",
        "dynasty": "宋",
        "collection_info": null
    },
    {
        "uuid": "68aa243ad7c4bcea1714f52bfc7fddf9",
        "title": "南歌子 雨过云峰净",
        "author": "姚述尧2",
        "content": "雨过云峰净，天高水镜平。\n望中寸碧远山横。\n潇洒何郎相对、挹金觥。\n朱李沈寒碧，新瓜破玉英。\n浩然谭笑有馀情。\n醉舞何妨颓玉、倚飞琼。",
        "dynasty": "宋",
        "collection_info": null
    },
    {
        "uuid": "d49ed2e492a7b0cd750b7d028c22c674",
        "title": "临江仙 山县登高真胜事",
        "author": "姚述尧2",
        "content": "山县登高真胜事，满筵当代英奇。\n黄花无语笑东篱。\n龙山真鼠辈，巴岭漫羁栖。\n醉后风流情更好，笑谈落落珠玑。\n莫将乌帽任风吹。\n动容皆是舞，出语总成诗。",
        "dynasty": "宋",
        "collection_info": null
    },
    {
        "uuid": "41700439d56664be46e617edea415cac",
        "title": "临江仙 佳节喜逢长久日",
        "author": "姚述尧2",
        "content": "佳节喜逢长久日，翩翩凫舄朋来。\n霜清天宇绝纤埃。\n遥怜巴岭月，拟上曲江台。\n怀县从容留客宴，追欢正好传杯。\n使君归骑莫相催。\n更拼明日醉，未放菊花开。",
        "dynasty": "宋",
        "collection_info": null
    },
    {
        "uuid": "b0c2cf71a7074874fe760daacb09163f",
        "title": "临江仙 云度岩扉风振谷",
        "author": "姚述尧2",
        "content": "云度岩扉风振谷，迅雷惊起蛟龙。\n天威汹汹变晴空。\n搅翻银汉水，倾入宝莲宫。\n雪浪奔冲凌翠麓。\n陇头低挂双虹。\n人间热恼尽消融。\n此流长不断，万折竟朝东。",
        "dynasty": "宋",
        "collection_info": null
    },
    {
        "uuid": "7ac3cc4d4e27757cef94daf76a30a293",
        "title": "临江仙 万石家声夸第一",
        "author": "姚述尧2",
        "content": "万石家声夸第一，清材更美姿容。\n笑谈落落与谁同。\n烟分丹篆碧，香泛小槽红。\n准拟中秋圆月好，暮云忽翳晴空。\n共将清致敌西风。\n举头连玉兔，乘兴沃金锺。",
        "dynasty": "宋",
        "collection_info": null
    },
    {
        "uuid": "25dd11f6abee1af3c61e87ed71f5da09",
        "title": "临江仙 材刃纵横森武库",
        "author": "姚述尧2",
        "content": "材刃纵横森武库，箫台旧日梅仙。\n累陪簪盖醉花前。\n吴门归去后，一别动经年。\n曾到赤城真隐处，飘飘凤举龙蟠。\n勒回俗驾向长安。\n好将医国手，从此活人间。",
        "dynasty": "宋",
        "collection_info": null
    },
    {
        "uuid": "ea017d86054f5285176077683ab0f631",
        "title": "临江仙 橘绿橙黄秋正好",
        "author": "姚述尧2",
        "content": "橘绿橙黄秋正好，霜飙洗尽炎威。\n园林木落望中奇。\n俊游方得意，楚客为谁悲。\n况有风流文字饮，何妨同醉东篱。\n狂歌犹记少陵诗。\n地偏初衣襫，山拥更登危。",
        "dynasty": "宋",
        "collection_info": null
    },
    {
        "uuid": "0be79789011bc460ac538a5b60f3f225",
        "title": "临江仙 一去吴山三改火",
        "author": "姚述尧2",
        "content": "一去吴山三改火，我来两见寒梅。\n君今先向斗城回。\n尊前方重别，征骑莫相催。\n堪笑人生如逆旅，明年我亦言归。\n羡君平步到天涯。\n吴侬如有问，为我说归期。",
        "dynasty": "宋",
        "collection_info": null
    },
    {
        "uuid": "a7edcf6e4518ae5e1412058147f07397",
        "title": "临江仙 忆昨曾将明使指",
        "author": "姚述尧2",
        "content": "忆昨曾将明使指，轺车踏遍东城。\n重来游戏拥双旌。\n江山皆故部，英俊尽门生。\n杖策翩然归去也，送行满坐簪缨。\n尊前雨泪不胜情。\n曲终人散后，江上数峰青。",
        "dynasty": "宋",
        "collection_info": null
    },
    {
        "uuid": "4791334a7fe4baee053972bdbe09b22f",
        "title": "浣溪沙 乳酒初颁菊正黄",
        "author": "姚述尧2",
        "content": "乳酒初颁菊正黄。\n去年高宴近清光。\n朝回犹带御炉香。\n暂向花封陪客醉，已闻芝检促归装。\n昌黎宁许到潮阳。",
        "dynasty": "宋",
        "collection_info": null
    },
    {
        "uuid": "a86ab6f88628cfdaf0555cb9826c37c7",
        "title": "浣溪沙 与客相从谒谢公",
        "author": "姚述尧2",
        "content": "与客相从谒谢公。\n芝田绛节拥仙翁。\n数枝桃杏斗香红。\n醉眼斜拖春水绿，黛眉低拂远山浓。\n此情都在酒杯中。",
        "dynasty": "宋",
        "collection_info": null
    },
    {
        "uuid": "98fdd41bdeffde77116eafb81466f9f5",
        "title": "浣溪沙 两到蟾宫折桂枝",
        "author": "姚述尧2",
        "content": "两到蟾宫折桂枝。\n经文纬武拟康时。\n箫台仙隐漫游嬉。\n气宇棱棱吞梦泽，笑谈落落催珠玑。\n何妨相对沃金卮。",
        "dynasty": "宋",
        "collection_info": null
    },
    {
        "uuid": "3fcc8a6aef200344f1aa934bdd98cd32",
        "title": "浣溪沙 短棹翩翩绿一莎",
        "author": "姚述尧2",
        "content": "短棹翩翩绿一莎。\n碧潭深处几风波。\n晚来风定却高歌。\n千尺丝纶随卷放，数声玉笛足清和。\n蝇头名利奈伊何。",
        "dynasty": "宋",
        "collection_info": null
    },
    {
        "uuid": "614c5e32f0c903d8a4fc4d3fee49e8fb",
        "title": "鹧鸪天 玉宇无尘露气清",
        "author": "姚述尧2",
        "content": "玉宇无尘露气清。\n凭高极目万山横。\n霜前白雁初传信，篱下黄花独有情。\n乌帽侧，紫萸馨。\n尊前醉舞拥飞琼。\n明年此会知何处，不是鄱江是帝城。",
        "dynasty": "宋",
        "collection_info": null
    },
    {
        "uuid": "58565d9b114ac3206d3f58b010856658",
        "title": "鹧鸪天 昨夜东风到海涯",
        "author": "姚述尧2",
        "content": "昨夜东风到海涯。\n繁红簇簇吐胭脂。\n恍疑仙子朝天罢，醉面匀霞韵更宜。\n欢未足，困相依。\n羞将兰麝污天姿。\n少陵可是风情薄，却为无香不作诗。",
        "dynasty": "宋",
        "collection_info": null
    },
    {
        "uuid": "21c7e5dfa162f1aac997e30492417b66",
        "title": "鹧鸪天 几阵萧萧弄雨风",
        "author": "姚述尧2",
        "content": "几阵萧萧弄雨风。\n片云微破月朦胧。\n田家侧耳听鸣鹳，寰海倾心想卧龙。\n尧日近，舜云浓。\n圣仁天覆忍民穷。\n会看膏泽随车下，祗恐诗人句未工。",
        "dynasty": "宋",
        "collection_info": null
    },
    {
        "uuid": "3854ccc125f9fca6ce857a699b31c24d",
        "title": "鹧鸪天 凤阙朝回晓色分",
        "author": "姚述尧2",
        "content": "凤阙朝回晓色分。\n彩霞轻拂绛衣新。\n炎乌影里年年好，碧玉枝头日日春。\n携翠斝，对芳尊。\n东君着意属诗人。\n夜深莫放西风入，频遣司花护锦裀。",
        "dynasty": "宋",
        "collection_info": null
    },
    {
        "uuid": "0d2ab38726d29e0603ccd29d17b0ccee",
        "title": "瑞鹧鸪 司花着意惜春光",
        "author": "姚述尧2",
        "content": "司花着意惜春光。\n桃杏飘零此独芳。\n一抹霞红匀醉脸，恼人情处不须香。\n王孙好客成巢饮，故翦繁枝簇画堂。\n后夜更将银烛照，美人敛衽怯残妆。",
        "dynasty": "宋",
        "collection_info": null
    },
    {
        "uuid": "f025fed518a28726078e7da54d273263",
        "title": "西江月 红叶漫随风舞",
        "author": "姚述尧2",
        "content": "红叶漫随风舞，黄花不畏霜凋。\n诗人把酒竞招招。\n更欲移尊籍草。\n醉里谪仙兴逸，夜深归骑声呶。\n孟公投辖未相饶。\n不放秋光便老。",
        "dynasty": "宋",
        "collection_info": null
    },
    {
        "uuid": "ece2ac209788bb2c7bad6c30ed42a084",
        "title": "西江月 嫩绿烟笼碎玉",
        "author": "姚述尧2",
        "content": "嫩绿烟笼碎玉，繁红日护香绡。\n故人去后恨迢迢。\n独倚危楼情悄。\n脉脉望穷云杪，看看月上花梢。\n嫩添金鸭任烟消。\n杜宇一声春晓。",
        "dynasty": "宋",
        "collection_info": null
    },
    {
        "uuid": "bec04f9bd189c8273917711ea55fcf81",
        "title": "减字木兰花 井梧飞早",
        "author": "姚述尧2",
        "content": "井梧飞早。\n一雁横空天更好。\n才子寻幽。\n争把新诗断送秋。\n浮生鸥没。\n莫为尘劳轻度日。\n倒载何妨。\n唱彻凉州月在旁。",
        "dynasty": "宋",
        "collection_info": null
    },
    {
        "uuid": "470d0a7754784beff61095f20e06f42f",
        "title": "减字木兰花 烟收云敛",
        "author": "姚述尧2",
        "content": "烟收云敛。\n极目遥岑三四点。\n过了重阳。\n篱下残花未褪黄。\n郑庄好客。\n故遣红妆飞大白。\n月满回廊。\n饮散歌阑已断肠。",
        "dynasty": "宋",
        "collection_info": null
    },
    {
        "uuid": "2b78eaf92ef49fc33c0c860b9b6cdfcb",
        "title": "减字木兰花 暗香清绝",
        "author": "姚述尧2",
        "content": "暗香清绝。\n不比寻常枝上雪。\n细叠冰绡。\n多谢天公快翦刀。\n仙姿楚楚。\n轻曳霓裳来帝所。\n淡拂宫妆。\n瑞脑重铺片片香。",
        "dynasty": "宋",
        "collection_info": null
    },
    {
        "uuid": "a1d8f0db4b3b0e4e239681b3bda88d78",
        "title": "减字木兰花 霜天奇绝",
        "author": "姚述尧2",
        "content": "霜天奇绝。\n江上寒英重缀雪。\n簌簌轻绡。\n应是司花巧奏刀。\n东君清楚。\n故把疏枝来酒所。\n点点新妆。\n冷浸冰壶别有香。",
        "dynasty": "宋",
        "collection_info": null
    },
    {
        "uuid": "c441e9fd33beea6fe296d67884ac0e87",
        "title": "减字木兰花 飞龙利见",
        "author": "姚述尧2",
        "content": "飞龙利见。\n前夜君王方锡宴。\n今日相逢。\n却向南阳起卧龙。\n果为霖雨。\n洗尽苍生炎夏苦。\n喜气匆匆。\n好向尊前醉晚风。",
        "dynasty": "宋",
        "collection_info": null
    },
    {
        "uuid": "a9b4a3dce3e7bcf6daaa95c59f7c9a65",
        "title": "减字木兰花 天寒人静",
        "author": "姚述尧2",
        "content": "天寒人静。\n啸倚胡床闲画永。\n春信初回。\n报道南枝昨夜开。\n沈沈庭院。\n独坐黄昏谁是伴。\n风过南墙。\n似觉天宫暗递香。",
        "dynasty": "宋",
        "collection_info": null
    },
    {
        "uuid": "bc4e03c5d85385e71e972a114a04f8a7",
        "title": "减字木兰花 熏风解愠",
        "author": "姚述尧2",
        "content": "熏风解愠。\n手握干符躬揖逊。\n廊庙无为。\n天子亲传万寿卮。\n恩覃湛露。\n和气欢声均海宇。\n嵩岳三呼。\n父子唐虞今古无。",
        "dynasty": "宋",
        "collection_info": null
    },
    {
        "uuid": "ad6a52dde9e8d45f975afbe1d80856a9",
        "title": "减字木兰花 琴堂无事",
        "author": "姚述尧2",
        "content": "琴堂无事。\n满酌金罍承帝祉。\n乐奏箫韶。\n更与封人共祝尧。\n君王万岁。\n岁岁今朝歌既醉。\n主圣臣贤。\n从此鸿图万万年。",
        "dynasty": "宋",
        "collection_info": null
    },
    {
        "uuid": "4c199e378843e268e705b51df1c1ceda",
        "title": "如梦令 绰约冰姿无语",
        "author": "姚述尧2",
        "content": "绰约冰姿无语。\n高步广寒深处。\n香露浥檀心，拟到素娥云路。\n仙去。\n仙去。\n莫学朝云暮雨。",
        "dynasty": "宋",
        "collection_info": null
    },
    {
        "uuid": "b022483c0ced658e9872e653ece1bdf7",
        "title": "如梦令 雅淡轻盈如语",
        "author": "姚述尧2",
        "content": "雅淡轻盈如语。\n碧玉枝头娇处。\n钩月衬凌波，仿佛湘江烟路。\n凝伫。\n凝伫。\n不似梨花带雨。",
        "dynasty": "宋",
        "collection_info": null
    },
    {
        "uuid": "9d17ac1158686e0176e8a6c7f1611fcc",
        "title": "如梦令 龙焙初分丹阙",
        "author": "姚述尧2",
        "content": "龙焙初分丹阙。\n玉果轻翻琼屑。\n彩仗挹香风，搅起一瓯春雪。\n清绝。\n清绝。\n更把兽烟频爇。",
        "dynasty": "宋",
        "collection_info": null
    },
    {
        "uuid": "e617d4f6c1e0a2d8c5d0f228e8dd1b3a",
        "title": "点绛唇 潇洒寒林",
        "author": "姚述尧2",
        "content": "潇洒寒林，玉丛遥映松篁底。\n凤簪斜倚。\n笑傲东风里。\n一种幽芳，自有先春意。\n香风细。\n国人争媚。\n不数桃和李。",
        "dynasty": "宋",
        "collection_info": null
    },
    {
        "uuid": "eac651f81fa85fc88a7019feaf1f6ba0",
        "title": "点绛唇 金碧交辉",
        "author": "姚述尧2",
        "content": "金碧交辉，江陵千树天然富。\n寒林争秀。\n独向霜风后。\n写入冰纨，两两情何厚。\n同携久。\n凉生清画。\n香满佳人手。",
        "dynasty": "宋",
        "collection_info": null
    },
    {
        "uuid": "e6048636a97c5122abed4d48a45de228",
        "title": "点绛唇 夜桂飘香",
        "author": "姚述尧2",
        "content": "夜桂飘香，西风淅淅寒窗悄。\n素娥相照。\n倍觉秋光好。\n花本无情，刚被诗情恼。\n知音少。\n为花歌笑。\n醉向花前倒。",
        "dynasty": "宋",
        "collection_info": null
    },
    {
        "uuid": "972c66d45cc61e89dcebc4a8cdfba0aa",
        "title": "点绛唇 玉叶金英",
        "author": "姚述尧2",
        "content": "玉叶金英，倩谁移下蟾宫树。\n香风飘度。\n满院飞黄雨。\n独倚寒林，搜尽高人句。\n关情处。\n素娥无语。\n的皪枝头露。",
        "dynasty": "宋",
        "collection_info": null
    },
    {
        "uuid": "13e2baf38c559918b629d04d340059f4",
        "title": "行香子 天赋仙姿",
        "author": "姚述尧2",
        "content": "天赋仙姿。\n玉骨冰肌。\n向炎威、独逞芳菲。\n轻盈雅淡，初出香闺。\n是水宫仙，月宫子，汉宫妃。\n清夸檐卜，韵胜酴醿。\n笑江梅、雪里开迟。\n香风轻度，翠叶柔枝。\n与玉郎摘，美人戴，总相宜。",
        "dynasty": "宋",
        "collection_info": null
    },
    {
        "uuid": "29bde23b0924a0d5112510ff2459c39b",
        "title": "朝中措 满城风雨近重阳",
        "author": "姚述尧2",
        "content": "满城风雨近重阳。\n小院更凄凉。\n遥想东篱山色，今年花为谁黄。\n何妨载酒，登高落帽，物外徜徉。\n都把渊明诗思，消磨□□□□。",
        "dynasty": "宋",
        "collection_info": null
    },
    {
        "uuid": "381b4fff2829763e1b1a1f203d994616",
        "title": "南乡子 秋水莹精神",
        "author": "姚述尧2",
        "content": "秋水莹精神。\n靖节先生太逼真。\n谭麈生风霏玉屑，津津。\n爽气冷然欲浸人。\n一坐尽生春。\n满引琼觞已半醺。\n更把黄花寿彭祖，盈盈。\n数阕新声又遏云。",
        "dynasty": "宋",
        "collection_info": null
    },
    {
        "uuid": "6b2f4e70a6e733486bcb3c47c6e85560",
        "title": "忆秦娥 珠帘深",
        "author": "姚述尧2",
        "content": "珠帘深。\n玉人天上传清音。\n传清音。\n云横新雁，梅落寒林。\n□□□□□□□。\n□□□□□□□。\n□□□。\n谢家庭院，寿酒频斟。",
        "dynasty": "宋",
        "collection_info": null
    },
    {
        "uuid": "7bf4192928eac1ab910566cc9926bdaa",
        "title": "丑奴儿・采桑子 山城寂寞浑无绪",
        "author": "姚述尧2",
        "content": "山城寂寞浑无绪，兀坐黄昏。\n多谢东君。\n先遣司花来报春。\n清标自是蓬莱客，冰玉精神。\n独步前村。\n分付仙翁作主人。",
        "dynasty": "宋",
        "collection_info": null
    },
    {
        "uuid": "95bb78c012906553848310c72c66ac6c",
        "title": "丑奴儿・采桑子 晓来佳气穿帘幕",
        "author": "姚述尧2",
        "content": "晓来佳气穿帘幕，郁郁葱葱。\n宝鸭烟浓。\n戏采庭前玉树丛。\n肌肤绰约真仙子，王母宫中。\n欢会曾同。\n笑问蟠桃几度红。",
        "dynasty": "宋",
        "collection_info": null
    },
    {
        "uuid": "7ac63f62fdd94ed4de54dd9727ceb9be",
        "title": "醉落魄・一斛珠 春回海角",
        "author": "姚述尧2",
        "content": "春回海角。\n望中佳气连云幕。\n晓来隐隐闻天乐。\n玉女金童，来奉瑶池约。\n东风已破蟠桃萼。\n霞觞荐寿更酬酢。\n香山舞罢宫花落。\n步辇安舆，岁岁同行乐。",
        "dynasty": "宋",
        "collection_info": null
    },
    {
        "uuid": "a25857db25f02628c9d1f0de84e5da3b",
        "title": "阮郎归 江村昨夜一枝梅",
        "author": "姚述尧2",
        "content": "江村昨夜一枝梅。\n先传春信回。\n非烟非雾下瑶台。\n香风拂面来。\n云幕卷，日华开。\n祥光映上台。\n安舆从此步天街。\n君王赐寿杯。",
        "dynasty": "宋",
        "collection_info": null
    },
    {
        "uuid": "8b442dfd3db78ef18e7caafc955e1e8a",
        "title": "归国谣・归国遥 初夏好",
        "author": "姚述尧2",
        "content": "初夏好。\n雨过池塘荷盖小。\n绿阴庭院莺声悄。\n朱帘隐隐笙歌早。\n沈烟袅。\n玉人笑拥金尊倒。",
        "dynasty": "宋",
        "collection_info": null
    },
    {
        "uuid": "676516088ac45711ee1e425f2c2210d2",
        "title": "归国谣・归国遥 春已去",
        "author": "姚述尧2",
        "content": "春已去。\n墙外榴花红半吐。\n熏风习习生庭户。\n美人浴罢黄昏暮。\n愁无绪。\n阑干倚遍凭谁诉。",
        "dynasty": "宋",
        "collection_info": null
    },
    {
        "uuid": "5545ff3a1a58f243655223735ec4536e",
        "title": "好事近 水阁弄清风",
        "author": "姚述尧2",
        "content": "水阁弄清风，黯黯满园肥绿。\n茶罢竹间携手，有佳人如玉。\n渊明三径已催归，名利几时足。\n遥想五云多处，奏南风一曲。",
        "dynasty": "宋",
        "collection_info": null
    },
    {
        "uuid": "73bf5a110eb2d9b36545739f22aee9a1",
        "title": "好事近 梅子欲黄时",
        "author": "姚述尧2",
        "content": "梅子欲黄时，霖雨晚来初歇。\n谁在绿窗深处，把彩丝双结。\n浅斟低唱笑相偎，映一团香雪。\n□指墙头榴火，倩玉郎轻折。",
        "dynasty": "宋",
        "collection_info": null
    }
]