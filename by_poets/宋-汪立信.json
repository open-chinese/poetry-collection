[
    {
        "title": "赠儒僧空谷二首  其一",
        "author": "汪立信",
        "content": "三十年前一秀才，而今面目现如来。\n元知三教本无异，走入千山唤不回。\n僧衲西风囊有锦，禅心明月镜无台。\n我闻空谷脊梁硬，多得名流青眼开。",
        "dynasty": "宋",
        "collection_info": null
    },
    {
        "title": "赠儒僧空谷二首  其二",
        "author": "汪立信",
        "content": "当今天子尊儒宿，何事幽人在空谷。\n子衿不復恋黉宫，禅衲惟其老岩屋。\n菜根脱粟供其飱，野鹤孤猿为之侣。\n衣冠当代多英贤，羽翮皆欲摩苍天。\n名缰利锁祗自役，萧散何似林中仙。\n榘山诗卷仁斋书，知音偻指皆名儒。\n千峰顶上牢立脚，清风端可廉顽夫。",
        "dynasty": "宋",
        "collection_info": null
    },
    {
        "title": "金陵怀古",
        "author": "汪立信",
        "content": "胜地尚存龙虎气，荒台已失凤凰踪。\n六朝文物山川古，霸气终归指顾中。",
        "dynasty": "宋",
        "collection_info": null
    }
]