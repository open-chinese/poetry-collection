[
    {
        "uuid": "bca222ef451e6158762fe65610af5632",
        "title": "题洞霄",
        "author": "赵汝湜",
        "content": "巑屼列千峰，一柱屹翘楚。\n迴復藴奇秀，有此云霞所。\n岩封五里雾，松撼半天雨。\n深知境未穷，正欠惊人语。",
        "dynasty": "宋",
        "collection_info": null
    },
    {
        "uuid": "9b6ea78da2006a91259ae86cd48cc04b",
        "title": "自和",
        "author": "赵汝湜",
        "content": "洞府日月閒，风景自清楚。\n九关启天钥，容我朝帝所。\n清缘宿仙馆，梦碎石泉雨。\n明朝得羊珠，试向张华语。",
        "dynasty": "宋",
        "collection_info": null
    },
    {
        "uuid": "6711fcce00a84bbee844f19a9a7fa2a9",
        "title": "敬和九锁步虚词 天关锁",
        "author": "赵汝湜",
        "content": "云墉高嵯峨，七蕤衔铜环。\n有象非有质，真俦得跻攀。\n九天着通籍，保我玉炼颜。\n英英青旄节，悠悠款灵关。",
        "dynasty": "宋",
        "collection_info": null
    },
    {
        "uuid": "e8074df9dcf0ab01efde2c7ef0178de5",
        "title": "敬和九锁步虚词 藏云锁",
        "author": "赵汝湜",
        "content": "灵根鬰三素，一气同氤氲。\n冉冉霄上游，永离嚣尘熏。\n空体含五华，霞贯泥丸君。\n镮刚尔何神，摄身混祥云。",
        "dynasty": "宋",
        "collection_info": null
    },
    {
        "uuid": "fd378d4835a2c66d7eeb9d6ee41fafe1",
        "title": "敬和九锁步虚词 凌虚锁",
        "author": "赵汝湜",
        "content": "太空本无形，天衢迥萧疎。\n火炼身弥轻，意行神已如。\n飘飘跨倒景，棽丽舞云裾。\n无碍故逍遥，洒然翔清墟。",
        "dynasty": "宋",
        "collection_info": null
    },
    {
        "uuid": "fa5bfd26eed4f3cef2081648aab27730",
        "title": "敬和九锁步虚词 通真锁",
        "author": "赵汝湜",
        "content": "五岳皆积骨，千霜永难晨。\n胡为甘短景，不悟丹台春。\n至道岂在烦，录精练胎津。\n六六琴心文，一悟通玄真。",
        "dynasty": "宋",
        "collection_info": null
    },
    {
        "uuid": "c5beedc8cd4086e014c65f6c79c11fd1",
        "title": "敬和九锁步虚词 龙吟锁",
        "author": "赵汝湜",
        "content": "矫首东方宫，变化何由寻。\n神用妙难拟，飈电赫森森。\n雨施不为功，云从本无心。\n人间谩怀想，戛钵希雷吟。",
        "dynasty": "宋",
        "collection_info": null
    },
    {
        "uuid": "11a0c245ec788e088a5e23d3467c425d",
        "title": "敬和九锁步虚词 洞微锁",
        "author": "赵汝湜",
        "content": "大道不容言，有滞还有鞿。\n返本含元造，竟达无上机。\n希夷绝视听，得一众甫归。\n向来寝虚师，至诀殊精微。",
        "dynasty": "宋",
        "collection_info": null
    },
    {
        "uuid": "cab92ca0cac8cb75397db550be3bd02d",
        "title": "敬和九锁步虚词 云璈锁",
        "author": "赵汝湜",
        "content": "悠悠劫为朝，万民恣遨游。\n三山眇如块，举步身弥高。\n绛宫近咫尺，天风度骚骚。\n至音非笙歌，泠然八琅璈。",
        "dynasty": "宋",
        "collection_info": null
    },
    {
        "uuid": "a28d215d1a728219ae38f3eb2c15d405",
        "title": "敬和九锁步虚词 朝元锁",
        "author": "赵汝湜",
        "content": "煌煌玉京阙，瑞霭纷天垣。\n严扈森虎兵，金朱焕灵门。\n星弁集万真，龙旗间华旛。\n齐心洁形神，稽首朝混元。",
        "dynasty": "宋",
        "collection_info": null
    },
    {
        "uuid": "4ea6489a8ae137fce103fb6ffaa37470",
        "title": "敬和九锁步虚词 飞鸾锁",
        "author": "赵汝湜",
        "content": "渐入云霄径，清气逼人寒。\n欲学长生诀，先过此重坛。\n无屋堪竚足，有地可藏丹。\n遥瞻深锁处，时见遶飞鸾。",
        "dynasty": "宋",
        "collection_info": null
    },
    {
        "uuid": "863d75baf14f594058c9b2713c479b5d",
        "title": "赠羽人何授",
        "author": "赵汝湜",
        "content": "秋水为神玉为骨，片云出洞游虚碧。\n竚看他年鹤驾归，显彼青天与白日。",
        "dynasty": "宋",
        "collection_info": null
    }
]