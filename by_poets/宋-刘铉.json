[
    {
        "title": "少年游 石榴花下薄罗衣",
        "author": "刘铉",
        "content": "石榴花下薄罗衣。\n睡起却寻棋。\n未省高低，被伊春笋，拈了白玻璃。\n钏脱钗斜浑不省，意重子声迟。\n对面痴心，只愁收局，肠断欲输时。",
        "dynasty": "宋",
        "collection_info": null
    },
    {
        "title": "蝶恋花 人自怜春春未去",
        "author": "刘铉",
        "content": "人自怜春春未去。\n萱草石榴，也解留春住。\n只道送春无送处。\n山花落得红成路。\n高处莺啼低蝶舞。\n何况日长，燕子能言语。\n付与光阴相客主。\n晴云又卷西边雨。",
        "dynasty": "宋",
        "collection_info": null
    },
    {
        "title": "乌夜啼 垂杨影里残红",
        "author": "刘铉",
        "content": "垂杨影里残红。\n甚匆匆。\n只有榴花、全不怨东风。\n暮雨急。\n晓鸦湿。\n绿玲珑。\n比似茜裙初染、一般同。",
        "dynasty": "宋",
        "collection_info": null
    }
]