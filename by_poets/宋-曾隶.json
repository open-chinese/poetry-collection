[
    {
        "uuid": "80c10419655046f91c803fe821998571",
        "title": "锁窗寒・琐寒窗 绣额云横",
        "author": "曾隶",
        "content": "绣额云横，银钩月小，绿杨庭院。\n疏明满幅，永昼未忺高卷。\n爱空纹、巧匀曲波，弄晴日色花阴转。\n任筛金影碎，轻敲檐玉，碍双飞燕。\n凝见。\n窗留篆影，六曲雕阑，翠深绛浅。\n香风暗度，不隔娇松莺啭。\n似无情、重雾下垂，嫩桃想像添笑脸。\n望瑶阶、窣地双鸳，注盻金莲远。",
        "dynasty": "宋",
        "collection_info": null
    }
]