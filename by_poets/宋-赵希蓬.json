[
    {
        "uuid": "61f6931728b23f51c4f83045690240cf",
        "title": "瑞鹧鸪 强将纸帐醉梅花",
        "author": "赵希蓬",
        "content": "强将纸帐醉梅花。\n千劫应知作热沙。\n梦逐梨云迷去路，曲随杨柳到伊家。\n客怀暗遣心头恨，醉眼休将口上夸。\n清晓酒醒人不见，离愁片片逐飞花。",
        "dynasty": "宋",
        "collection_info": null
    },
    {
        "uuid": "f468bfcec8fa4a12e3d3d893d12950bf",
        "title": "瑞鹧鸪 把定离觞不肯斟",
        "author": "赵希蓬",
        "content": "把定离觞不肯斟。\n闻君未醉尽衷情。\n丁香空结千般恨，柳线难萦一片心。\n只把文章酬素愿，莫贪歌舞阻归程。\n凭君试问湘江竹，班是阿谁旧染成。",
        "dynasty": "宋",
        "collection_info": null
    },
    {
        "uuid": "843574f0697aa31321d906ddc26a4f83",
        "title": "瑞鹧鸪 长亭无路对孤斟",
        "author": "赵希蓬",
        "content": "长亭无路对孤斟。\n自古离家三日情。\n慷慨要酬平昔志，猖狂休起少年心。\n兰闺寂寂空回首，松盖亭亭认去程。\n展转清宵成不寐，巫山有梦几时成。",
        "dynasty": "宋",
        "collection_info": null
    },
    {
        "uuid": "0edb2fe45255bffc3d1d596cf8484d78",
        "title": "瑞鹧鸪 温柔乡里睹春容",
        "author": "赵希蓬",
        "content": "温柔乡里睹春容。\n无语闲将脚带松。\n魂梦阳台迷暮雨，丰姿洛浦挹仙风。\n追陪梅下黄昏路，仿佛槐安富贵宫。\n旧恨上心空有感，扫除全付一杯中。",
        "dynasty": "宋",
        "collection_info": null
    },
    {
        "uuid": "3f1a15448120825ca4b9f3501fcc6f0e",
        "title": "念奴娇 功名富贵",
        "author": "赵希蓬",
        "content": "功名富贵，算到头，怎免委沟填壑。\n曳钓抱琴秋水畔，肯与微官空缚。\n五亩苍阴，一丘寒碧，说甚凌烟阁。\n静观物理，从他荣悴开落。\n任待入谷鸣雏，不须歆艳，免使朝南岳。\n修竹长松常与伴，更有寒梅堪约。\n夜且三更，西风万籁，入耳悲猿鹤。\n从头洗去，更无一点圭角。",
        "dynasty": "宋",
        "collection_info": null
    },
    {
        "uuid": "f6757cf5c7fec003518badd6c1ef894e",
        "title": "蝶恋花 昼永无人深院静",
        "author": "赵希蓬",
        "content": "昼永无人深院静。\n一枕春醒，犹未忺临镜。\n帘卷新蟾光射影。\n连忙掠起蓬松鬓。\n对景沉吟嗟没兴。\n薄幸不来，空把杯盘饤。\n休道妇人多水性。\n今宵独自言无定。",
        "dynasty": "宋",
        "collection_info": null
    },
    {
        "uuid": "b911e5e0da86c047e78651b5d859a114",
        "title": "南歌子 玉立亭亭树",
        "author": "赵希蓬",
        "content": "玉立亭亭树，水澌小小池。\n园林遍地幻珍奇。\n战罢奇鳞无数、满天飞。\n云冻风威惨，天低月色微。\n红绡暖帐浅斟时。\n那更樽前清韵、听歌儿。",
        "dynasty": "宋",
        "collection_info": null
    },
    {
        "uuid": "e55fc4bcf674a07f8761f22a332fb906",
        "title": "霜天晓角 枕痕如斫",
        "author": "赵希蓬",
        "content": "枕痕如斫。\n一线红生肉。\n睡起娇羞无语，远山坐对横轴。\n烧香频祷祝。\n偷把简儿读。\n字在那人何在，泪珠飞下蔌蔌。",
        "dynasty": "宋",
        "collection_info": null
    },
    {
        "uuid": "a5b5999cd3d05349885344956206cc9b",
        "title": "满江红 干结青铜",
        "author": "赵希蓬",
        "content": "干结青铜，根走石、参天古柏。\n最好是、苍阴不怕，火云如血。\n雪里直疑神物护，雨馀任待霜皮湿。\n但只愁、涧底老风烟，无人识。\n栋梁用，知难缺。\n轮囷辈，俱非匹。\n望长松万丈，徂徕山北，一种刚姿雕样劲，共扶大厦翚斯翼。\n便作舟、归去也何愁，蓬莱隔。",
        "dynasty": "宋",
        "collection_info": null
    },
    {
        "uuid": "e8e21f541e8df28ae42987d5238d11d9",
        "title": "满江红 休羡莺花",
        "author": "赵希蓬",
        "content": "休羡莺花，春富贵、韶光九十。\n最好是、清秋时候，人间何夕。\n天上紫云车趣驾，殿中青鸟音传实。\n正女牛、南极一齐明，光相敌。\n诗在手，堂趋北。\n染豪处，池翻黑。\n看回鸾飞诰，宠封新国。\n福比箕畴兼备五，寿除彭祖千中一。\n更好将、大衍数重推，来复日。",
        "dynasty": "宋",
        "collection_info": null
    },
    {
        "uuid": "727851b57fbca4b5affc5043cfd7dd17",
        "title": "满江红 七叶蓂开",
        "author": "赵希蓬",
        "content": "七叶蓂开，正祈巧、穿针时节。\n织女不骖王母驾，谪生名阅。\n鹤算七旬书宝箓，鹊桥千丈飞银阙。\n更玳筵、银烛照红妆，神仙列。\n歌宛转，莺调舌。\n番舞袖，风回雪。\n对寿觞频劝，寿星明洁。\n今日汉宫千岁药，明年唐殿长生月。\n问班衣、戏彩是何人，蓝袍客。",
        "dynasty": "宋",
        "collection_info": null
    },
    {
        "uuid": "13b435802fda77a69ca11296d1e17ffa",
        "title": "满江红 缟兔黔乌",
        "author": "赵希蓬",
        "content": "缟兔黔乌，送不了、人间昏晓。\n问底事、红尘野马，浮生扰扰。\n万古末来千古往，人生得失知多少。\n叹荣华、过眼只须臾，如风扫。\n篱下菊，门前柳。\n身外事，杯中酒。\n肯教它萧瑟，负持螯手。\n漠漠江南天万里，白云入望何时到。\n倚西风、吼彻剑花寒，频搔首。",
        "dynasty": "宋",
        "collection_info": null
    },
    {
        "uuid": "631d5296c3fcf667e55fb63ca86a943d",
        "title": "菩萨蛮 何人四座环歌扇",
        "author": "赵希蓬",
        "content": "何人四座环歌扇。\n平生有限何曾见。\n今日忽遭逢，流霞映脸红。\n此恨凭谁语，梦逐巫山去。\n对景苦奔波，其如愁思何。",
        "dynasty": "宋",
        "collection_info": null
    },
    {
        "uuid": "5edbb1673b8b6802d37f0ef0ba97a529",
        "title": "菩萨蛮 慧刀挥处人头落",
        "author": "赵希蓬",
        "content": "慧刀挥处人头落。\n虹霓万道冲云脚。\n灭尽我人心，何劳向外寻。\n白莲生火里，法忍无生死。\n忍辱两皆空，龟毛兔角同。",
        "dynasty": "宋",
        "collection_info": null
    },
    {
        "uuid": "5667544ffe36bddbd5f6c80c4daf17c4",
        "title": "渔家傲 怪见台星离紫极",
        "author": "赵希蓬",
        "content": "怪见台星离紫极。\n果然揆左还虚席。\n明日人间逢七夕。\n真难得。\n生贤特也涓良日。\n饤坐侯鲭人罕识。\n流璃都把宾筵秩。\n寿祝乔松谁与敌。\n珠落绎。\n樽前一列金钗十。",
        "dynasty": "宋",
        "collection_info": null
    },
    {
        "uuid": "bc92acbc302154f48641634245de98c7",
        "title": "水调歌头 熟见蟠桃几",
        "author": "赵希蓬",
        "content": "熟见蟠桃几，岁阅大椿千。\n鞭鸾间出簇拥，仙仗蔼丝弦。\n落尽纨罗习气，都把诗书酝籍，忧念到闾阎。\n人物降崧岳，文采焕奎躔。\n抟扶摇，游汗漫，气飘然。\n珠曹莲区区，州县步难淹。\n鹗荐交腾当路，凤诏飞来伊夕，称寿萃群仙。\n事业登黄阁，图绘上凌烟。",
        "dynasty": "宋",
        "collection_info": null
    },
    {
        "uuid": "19899c99da3f8ee82ba6b06cd8efe480",
        "title": "满江红 劲节刚姿",
        "author": "赵希蓬",
        "content": "劲节刚姿，谁与比、岁寒松柏。\n几度欲、排云呈腹，叩头流血。\n杜老爱君□谩苦，贾生流涕衣空湿。\n为国家、子细计安危，渊然识。\n英雄士，非全阙。\n东南富，尤难匹。\n却甘心修好，无心逐北。\n螳怒空横林影臂，鹰扬不展秋空翼。\n但只将、南北限藩篱，长江隔。",
        "dynasty": "宋",
        "collection_info": null
    },
    {
        "uuid": "3e5d26d6aaadfd0a5cfd2e1d6a750f12",
        "title": "满江红 海阔何人",
        "author": "赵希蓬",
        "content": "海阔何人，工剪水、飞花作雪。\n刚不北、秋高风劲，露凝霜洁。\n遍地直疑琼玉砌，对人恍在珠玑侧。\n比寻常、万翠与千红，浑然别。\n梁园内，都休说。\n蓝关路，堆如积。\n把行人冻得，头颅如鳌。\n翡翠帘中杯潋滟，销金帐里姑情息。\n偶兴来、访戴起山阴，真相忆。",
        "dynasty": "宋",
        "collection_info": null
    }
]