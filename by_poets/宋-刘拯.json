[
    {
        "uuid": "ae3e523e3fcdb42e946cdeb9627c2547",
        "title": "破山八咏 兴福寺",
        "author": "刘拯",
        "content": "峨峨乌目山，曾临贵侯宅。\n重房昔珠翠，峻宇焕金碧。\n泉激晨霞明，松摇暮云白。\n宜尔山中人，日轮自朝夕。",
        "dynasty": "宋",
        "collection_info": null
    },
    {
        "uuid": "3a5d6566bd3836580989b1a9e7604ec6",
        "title": "破山八咏 文举塔",
        "author": "刘拯",
        "content": "圆旨探双林，巵言发南华。\n万里归一空，谁云正非邪。\n门影摇青松，曾迴贵侯车。\n犹遗数屋塔，岌岌凌飞霞。",
        "dynasty": "宋",
        "collection_info": null
    },
    {
        "uuid": "01ccdc893e6ab3b4dc5f216a02e1a4b7",
        "title": "破山八咏 救虎阁",
        "author": "刘拯",
        "content": "三昧游深慈，结宇依苍崖。\n猛虎伏嵬阁，拔箭非忘骸。\n穷兽虽覆车，危雀犹投怀。\n况我见已忘，而彼犹其侪。",
        "dynasty": "宋",
        "collection_info": null
    },
    {
        "uuid": "d058fb2e4fba73e295a34d1cf0c09c4e",
        "title": "破山八咏 龙门涧",
        "author": "刘拯",
        "content": "白龙斗巍峰，长涧落千尺。\n灵泉应奇踪，高连暮云碧。\n寒影凌苍崖，清流动危石。\n八月苗正枯，犹能变甘泽。",
        "dynasty": "宋",
        "collection_info": null
    },
    {
        "uuid": "7b426ea5763685f066ced2a23c3d4261",
        "title": "破山八咏 体如塔",
        "author": "刘拯",
        "content": "妙理悟三伊，巍巍抗奇节。\n千尺岩下松，萧然独凌雪。\n珠影虽青黄，月轮岂圆阙。\n危石扬寒泉，至今伴清绝。",
        "dynasty": "宋",
        "collection_info": null
    },
    {
        "uuid": "a4e7b1577cc65fa64137e031b3675d42",
        "title": "破山八咏 宗教院",
        "author": "刘拯",
        "content": "妙义传天台，迷云凈如扫。\n初终虽五时，修短自三草。\n结隐非此峰，获藏亦珍宝。\n秋来月正圆，独照松已老。",
        "dynasty": "宋",
        "collection_info": null
    },
    {
        "uuid": "5c122ebf6b8053f4177e9c3424aa091b",
        "title": "破山八咏 空心潭",
        "author": "刘拯",
        "content": "碧潭发幽石，萧洒无纤尘。\n寒光湛秋月，有物难比伦。\n离鈎况无鱼，千尺徒垂纶。\n到此心已空，何用濯吾缨。",
        "dynasty": "宋",
        "collection_info": null
    },
    {
        "uuid": "5fc668a2f4a8ebb55ce48c04d64f6ad8",
        "title": "破山八咏 御赐钟",
        "author": "刘拯",
        "content": "大声扣洪钟，万里来彤庭。\n鸟闲楼影重，星淡云气清。\n余响绕岩壑，林叶如迴惊。\n有客发深省，尘耳非谩倾。",
        "dynasty": "宋",
        "collection_info": null
    },
    {
        "uuid": "005cb1cc248cf6328e61e33320baec39",
        "title": "中峰",
        "author": "刘拯",
        "content": "蹑径君高亭，天远不敢局。\n疏捲檐花，百里在举目。\n江横缟带明，山隐螺髻绿。\n啼鸟破长烟，飞泉漱寒玉。\n云回猛虎啸，清风绕岩谷。\n飕飕入青松，古淡琴一曲。\n倚栏更凝望，斜阳上修竹。\n欲去还迟迟，胜概那可足。",
        "dynasty": "宋",
        "collection_info": null
    },
    {
        "uuid": "353902a2e1be2b3cb7d53fd715c43e8f",
        "title": "涵晖阁",
        "author": "刘拯",
        "content": "胜地清无一点埃，水晶城裏小瑶台。\n环堤柳弄碧云合，浮岛莲分翠盖来。",
        "dynasty": "宋",
        "collection_info": null
    },
    {
        "uuid": "eda3efdf9f5aaaa482607d859a24214a",
        "title": "秋霜阁",
        "author": "刘拯",
        "content": "翰林诗笔振千古，珊瑚照夜横雕梁。\n高文胜地占江左，我来戴胜初降桑。\n雨师愤鬰欲倾注，气蒸柱础如迸浆。\n清风执热逝可濯，定知五月飞秋霜。\n山盘左右俨环列，赏溪远带摩寒光。\n苍松怪柏倚层岭，不许桃李参其行。\n干缠薜荔俯危涧，渴龙矫矫鳞甲张。\n云生楼宇隐金绿，泉落庭除兰芷芳。\n虎传老包踞前壁，百兽辟易远我堂。\n像瞻黄檗若欺魄，智囊岂特降支郎。\n碧鸡一声破烟雾，静中不觉尘世忙。\n冥搜穷讨扫俗轨，更开竹径通禅房。\n荒台谁忆遗民钓，乐土长吟帝子章。\n避世征君想岩穴，濯缨孺子思沧浪。\n临流赋诗情骀荡，万虑不敢愁吾肠。\n会须畏夏继康乐，青松架壑聊相望。",
        "dynasty": "宋",
        "collection_info": null
    }
]