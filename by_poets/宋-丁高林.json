[
    {
        "uuid": "9b4103e4a6b75ca0be6d7e08c82b698f",
        "title": "怀胡怡斋府教",
        "author": "丁高林",
        "content": "未得多时别，无时不念君。\n池深春草雨，天远暮山云。\n去雁情千里，残蝉思十分。\n不知明月夜，曾復望乡枌。",
        "dynasty": "宋",
        "collection_info": null
    },
    {
        "uuid": "7033c84a948ad361c2bbf8571f67210d",
        "title": "寄龙岩张节翁",
        "author": "丁高林",
        "content": "归向龙岩岩下房，又添移竹种松忙。\n江湖万事孤灯夜，风月千篇满镜霜。\n日暮乌栖梧叶落，天晴雁过菊花香。\n诚知道义相忘处，岂恨云山隔渺茫。",
        "dynasty": "宋",
        "collection_info": null
    },
    {
        "uuid": "3975a5a17b654b3482668387891a97b6",
        "title": "山",
        "author": "丁高林",
        "content": "东皇太一司花命，花落花开老岁华。\n天地精英无着处，今朝开到牡丹花。\n千山桃李尽舆台，独有梅花是相材。\n定是傅岩传得种，年年商正又花开。\n红尘世界梦都迷，我正闲吟得意诗。\n夜气清时天地别，梅花头上看参旗。",
        "dynasty": "宋",
        "collection_info": null
    },
    {
        "uuid": "3f537e270a866418b2bc35cd4bcb1e8f",
        "title": "山中吟",
        "author": "丁高林",
        "content": "万红千紫画干坤，绿染江南江北村。\n文鸟双飞鱼作队，好花生子竹添孙。",
        "dynasty": "宋",
        "collection_info": null
    },
    {
        "uuid": "fe7ed9a03df39c4af3bec16e134cb570",
        "title": "村舍柳",
        "author": "丁高林",
        "content": "邮亭折尽为分携，争得长条拂地垂。\n何似竹篱茅舍畔，新年不减旧年枝。",
        "dynasty": "宋",
        "collection_info": null
    },
    {
        "uuid": "4b0c432bc5b45e69ee73f49781e3dd8b",
        "title": "对菊",
        "author": "丁高林",
        "content": "几本仅成畦，山晴手自栽。\n花逢新过雁，根带旧移苔。\n正色通骚籍，清香入酒杯。\n傥无陶靖节，今古为谁开。",
        "dynasty": "宋",
        "collection_info": null
    },
    {
        "uuid": "dc1265ca3c19b803f8fb49569fc082cb",
        "title": "卜居",
        "author": "丁高林",
        "content": "圯上求西舍，隆中买北邻。\n种花行造化，移竹试经纶。",
        "dynasty": "宋",
        "collection_info": null
    },
    {
        "uuid": "796464c0ae17249303e4e49b25c0b58c",
        "title": "题石好山诗卷",
        "author": "丁高林",
        "content": "得趣贪山好，山翁清更癯。\n琴诗立门户，姓字出江湖。\n步月寻松子，锄烟补菊株。\n相携多道义，谁可与同徒。",
        "dynasty": "宋",
        "collection_info": null
    }
]