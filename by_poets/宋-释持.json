[
    {
        "uuid": "8d44f87c4961ec3ed6c8f32cd40fe5a6",
        "title": "酬普首座偈",
        "author": "释持",
        "content": "性空老人何快活，只有三衣并一钵。\n丛林端的死心儿，见胆开谈心豁豁。\n有时吹笛当言说，一声吹落西江月。\n桃花庵中快活时，往往观者舞不彻。\n甚道理，能欢悦，摇手向人应道别。\n堪笑无人知此意，尽道称锤硬似铁。\n难瞒唯有当行家，为报临机莫漏泄。",
        "dynasty": "宋",
        "collection_info": null
    },
    {
        "uuid": "8257bb75bc4e1f0804c6f22259777914",
        "title": "悼普首座偈",
        "author": "释持",
        "content": "僧不僧，俗不俗，曾得死心亲付嘱。\n平生知命只逍遥，行道苦无清浄福。\n东西南北放痴憨，七十七年𢝘怪足。\n黍桶裏着到，波涛裏洗浴，个中谁会无生曲。\n随潮流去又流归，莫是庵前恋筇竹。\n呵呵呵，老大哥，快活谁人奈汝何。",
        "dynasty": "宋",
        "collection_info": null
    },
    {
        "uuid": "9b06f19f55fa937f376f3eb7e57d852c",
        "title": "偈",
        "author": "释持",
        "content": "休将碧落中秋节，来并曹溪无相月。\n冷淡无关玉兔光，虚明直透银蟾穴。\n圆不圆，缺不缺，一道灵光无间歇。\n照人何处不分明，直下承当眼添屑。\n本无生，亦无灭，只有休心最亲切。\n采石江头弄影时，谪仙到此空颠蹶。",
        "dynasty": "宋",
        "collection_info": null
    },
    {
        "uuid": "a94dd4dd9a20b5e4a5153a8125d1b301",
        "title": "中秋不见月偈",
        "author": "释持",
        "content": "悟心容易息心难，息得心源到处闲。\n斗转星移天欲晓，白云依旧覆青山。",
        "dynasty": "宋",
        "collection_info": null
    },
    {
        "uuid": "6c1a246ea0fe2d2fd660c2ed0491363e",
        "title": "嘲妙普偈",
        "author": "释持",
        "content": "咄哉老性空，刚要馁鱼鼈。\n去不索性去，祇管向人说。",
        "dynasty": "宋",
        "collection_info": null
    }
]