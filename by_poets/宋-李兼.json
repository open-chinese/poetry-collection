[
    {
        "uuid": "90cc5e30f3f562ddd38445a9d693e6a4",
        "title": "戒事魔十诗  其一",
        "author": "李兼",
        "content": "劝尔编氓莫事魔，魔成刬地祸殃多。\n家财破荡身狼籍，看取胡忠季子和。",
        "dynasty": "宋",
        "collection_info": null
    },
    {
        "uuid": "08862ecfb332724498e7b7d7c7c094fd",
        "title": "戒事魔十诗  其二",
        "author": "李兼",
        "content": "白衣夜会说无根，到晓奔逃各出门。\n此是邪魔名外道，自投刑辟害儿孙。",
        "dynasty": "宋",
        "collection_info": null
    },
    {
        "uuid": "3ecb9b91dbd521b511805c80652a5ec2",
        "title": "戒事魔十诗  其三",
        "author": "李兼",
        "content": "金鍼引透白莲池，此语欺人亦自欺。\n何似田桑家五亩，鸡豚狗彘勿违时。",
        "dynasty": "宋",
        "collection_info": null
    },
    {
        "uuid": "d1ad7ebd42cdd57e70bd4dffe6250d00",
        "title": "戒事魔十诗  其四",
        "author": "李兼",
        "content": "莫念双宗二会经，官中条令至分明。\n罪流更溢三千里，白佛安能救尔生。",
        "dynasty": "宋",
        "collection_info": null
    },
    {
        "uuid": "d438c5ca675d56ea23006b5d606151f4",
        "title": "戒事魔十诗  其五",
        "author": "李兼",
        "content": "生儿只遣事犁鉏，有智宜令早读书。\n莫被胡辉相引诱，此人决脊尚囚拘。",
        "dynasty": "宋",
        "collection_info": null
    },
    {
        "uuid": "18a148f640116c3746af46643d753341",
        "title": "戒事魔十诗  其六",
        "author": "李兼",
        "content": "蚩蚩女妇太无知，吃菜何须自苦为。\n料想阿童鞭背后，心中虽悔可能追。",
        "dynasty": "宋",
        "collection_info": null
    },
    {
        "uuid": "c8c19d8be6130bda2d587312e2f09750",
        "title": "戒事魔十诗  其七",
        "author": "李兼",
        "content": "仙居旧有祖师堂，坐落当初白塔乡。\n眼见菜头头落地，今人讳说吕师囊。",
        "dynasty": "宋",
        "collection_info": null
    },
    {
        "uuid": "2f6656b27508988fbd096d62c7862b8b",
        "title": "戒事魔十诗  其八",
        "author": "李兼",
        "content": "贵贱家家必有尊，如何舍祖事魔神。\n细思父母恩难报，早转头来孝尔亲。",
        "dynasty": "宋",
        "collection_info": null
    },
    {
        "uuid": "437ccd01204b1496dc653885b17cf279",
        "title": "戒事魔十诗  其九",
        "author": "李兼",
        "content": "肉味鱼腥吃不妨，随宜茶饭守家常。\n朝昏但莫为诸恶，底用金垆爇乳香。",
        "dynasty": "宋",
        "collection_info": null
    },
    {
        "uuid": "4724e8d0a063f031baa4aab4deea2ad1",
        "title": "戒事魔十诗  其一○",
        "author": "李兼",
        "content": "官家为是爱斯民，临遣知州诲尔谆。\n愿尔进知庠序教，怕嫌尔做事魔人。",
        "dynasty": "宋",
        "collection_info": null
    },
    {
        "uuid": "c6f3ce6047be4df8c0db264f2b8c47ef",
        "title": "寄白云轩周道正",
        "author": "李兼",
        "content": "自往丹丘去，因循过一年。\n孤云无定止，明月又重圆。\n书尾间相问，琴声淡悄然。\n何时当会面，吟醉海涛边。",
        "dynasty": "宋",
        "collection_info": null
    },
    {
        "uuid": "48134b028a37665075e240fa51f9b18b",
        "title": "送桑泽卿归天台",
        "author": "李兼",
        "content": "野鹤昂然不可羁，伴行双屐一筇枝。\n屈公萧寺三旬客，益我空囊几卷诗。\n乱帙检残烧烛夜，浅杯流向落花时。\n春光只恋西湖好，不念台山老桂枝。",
        "dynasty": "宋",
        "collection_info": null
    },
    {
        "uuid": "f9d177985176eb08ba228d8a695619a8",
        "title": "兰亭题咏  其一",
        "author": "李兼",
        "content": "书法光芒晋永和，后来摹写不胜多。\n考论又得桑夫子，兰渚风流转不磨。",
        "dynasty": "宋",
        "collection_info": null
    },
    {
        "uuid": "b608e45c8820eac524374a887c7bd555",
        "title": "兰亭题咏  其二",
        "author": "李兼",
        "content": "自从茧纸殉昭陵，定武流传剩得名。\n总辑旧闻为博议，即今真贋不难凭。",
        "dynasty": "宋",
        "collection_info": null
    },
    {
        "uuid": "5c09fa2f380b05ad62fb02a3398e69dd",
        "title": "寄题愚斋",
        "author": "李兼",
        "content": "巧鬻非善贾，利穫非良农。\n君子不自智，甘与庸人同。\n天君见独者，进退有新功。\n忽敛艺文手，反着怀袖中。\n客问以臆对，此说非易穷。\n吾非宁武子，今学北山翁。",
        "dynasty": "宋",
        "collection_info": null
    },
    {
        "uuid": "e2e0a92fc5d57addbd47ec7c0974df77",
        "title": "奉陪撄宁侍郎游柏山寺谒梅公墓小憩行轩勉酌",
        "author": "李兼",
        "content": "萧寺倚岩郭，昔游几何年。\n兹辰惬幽赏，杖屦从儒先。\n稍穿苍藓径，旋入青萝烟。\n山色若倒屣，松风自鸣絃。\n目力眩奇观，步屧信所便。\n俄登旃檀林，金碧耀修缘。\n道旁老木拱，诗翁久飞仙。\n蝉蜕万物表，蝶梦三生前。\n至今二百载，相望箕斗悬。\n缅怀文忠公，丰碑泯遗镌。\n乐善如缁衣，后世两称贤。\n山僧矜好事，华表新题璇。\n向来委榛棘，时情任渠迁。\n先生笑抚掌，此事从古然。\n相逢一樽酒，劝君小流连。\n江梅欲浮动，春光向妖妍。\n同游二三子，舂容有佳篇。\n归欤不知夜，霜雪凈寒天。",
        "dynasty": "宋",
        "collection_info": null
    },
    {
        "uuid": "010ae7a6b6bcbe4cb2a7dbda48126bda",
        "title": "秋扇行",
        "author": "李兼",
        "content": "忆当九夏初，恒御君王手。\n西风飒然至，持用焉能久。\n人情易变如三秋，君恩覆水不可收。\n藉使凉飈夺炎热，感陨此身终不绝。",
        "dynasty": "宋",
        "collection_info": null
    },
    {
        "uuid": "d16168b16cf64a76d675ccb2ed4601ef",
        "title": "题冀缺图",
        "author": "李兼",
        "content": "耕夫自立苗且耘，饟妇相敬礼如宾。\n画工貌出态閒暇，不是如今愚野人。\n古之农者盖如此，馌彼公田同妇子。\n山林自信有真乐，隠逸传中无姓字。\n吾不能走马章台街，画眉狼籍贻讥谐。\n又不能卖酒临邛市，奔妻万古不灭耻。\n遗风后世岂无存，半在东阡烟雨村。\n不见杵臼梁家妇，犹能亲举案前餐。",
        "dynasty": "宋",
        "collection_info": null
    },
    {
        "uuid": "44c7351134e5b988230ba77298a9e736",
        "title": "田里",
        "author": "李兼",
        "content": "百谷盈成后，三秋假乐时。\n鸡豚开社瓮，箫鼓赛神祠。\n野茹青盈筥，香炊雪满匙。\n欲知田里趣，细诵老翁诗。",
        "dynasty": "宋",
        "collection_info": null
    },
    {
        "uuid": "dc5ef5c067989ae62f1bd737a76cc8bf",
        "title": "次韵周与能",
        "author": "李兼",
        "content": "坠绪今如綫，遗书尚满床。\n功名两蜗角，世路几羊肠。\n癖有登山屐，贫无在笥裳。\n故人应见念，莫遣字稀行。",
        "dynasty": "宋",
        "collection_info": null
    },
    {
        "uuid": "6692c1104bc9159d7534b1e05e0d099c",
        "title": "莎鸡",
        "author": "李兼",
        "content": "悲思亦何苦，繁声咽未休。\n家庭残月曙，衰草故园秋。\n物化终归尽，年华迅若流。\n要当期子夜，相与和商讴。",
        "dynasty": "宋",
        "collection_info": null
    },
    {
        "uuid": "17cba6ef28a12c6c03b6a26357d31e79",
        "title": "晓出",
        "author": "李兼",
        "content": "凌晨躬蒇事，未晓出城关。\n路暗鸡三唱，天青月一弯。\n华香衣笥外，岚翠竹舆间。\n欲尽清游兴，官程索遽还。",
        "dynasty": "宋",
        "collection_info": null
    },
    {
        "uuid": "7e2bee1d3fed19831dc388f0ce4e65f3",
        "title": "食兔诗",
        "author": "李兼",
        "content": "弱质司明视，虚名直望舒。\n轶迂辞上蔡，能事到中书。\n狡计空多窟，珍盘竟付厨。\n独将毫末效，曾纪汗青余。",
        "dynasty": "宋",
        "collection_info": null
    },
    {
        "uuid": "e2effb8bdc4fa578ae8c1c0615e68bfe",
        "title": "谢张世显诗卷",
        "author": "李兼",
        "content": "珍重张公子，交情不我遗。\n肯迂林下步，来贽袖中诗。\n江树烟中色，丛梅雪外枝。\n吟哦清绝句，一一可同时。",
        "dynasty": "宋",
        "collection_info": null
    },
    {
        "uuid": "bb3358c44bde4138a7b59862023418be",
        "title": "钟山",
        "author": "李兼",
        "content": "白鸟江天阔，青山佛阁重。\n影孤寒日塔，声殷暮烟钟。\n异世文中选，当时镜裏容。\n犹传遗蜕骨，只在此高峰。",
        "dynasty": "宋",
        "collection_info": null
    },
    {
        "uuid": "648141ed98c904e54b5b37f8f2476098",
        "title": "发于湖",
        "author": "李兼",
        "content": "断岸收潢潦，苍烟出翠微。\n众帆争鹁港，孤塔认枭矶。\n万事皆前定，重来悟昨非。\n此身縻薄爵，何处避危机。",
        "dynasty": "宋",
        "collection_info": null
    },
    {
        "uuid": "86fa13d23d08de57ae0f9b60d5e0a4bb",
        "title": "回次采石",
        "author": "李兼",
        "content": "千帆东下势连樯，控带河山自一方。\n塞角凄风营戍远，野花湿雨墓田荒。\n落霞孤鹜江干阔，去马来牛岁月长。\n老我声名无一遂，征衫蓝缕鬓苍苍。",
        "dynasty": "宋",
        "collection_info": null
    },
    {
        "uuid": "7f13fe2e994757e8e7abadf9aadebaa9",
        "title": "谢当涂陈舍人馈姑孰春",
        "author": "李兼",
        "content": "门巷春风翳草莱，笔耕无艺甑生埃。\n空成洛下书生咏，敢望青州从事来。\n洗盏首供堂上寿，留尊更待月中开。\n陶然竟堕难名境，疑是凌歊百尺台。",
        "dynasty": "宋",
        "collection_info": null
    },
    {
        "uuid": "9531b5966200e2b9ca810c9db90c426d",
        "title": "晚春",
        "author": "李兼",
        "content": "筠窗幽独静亡邻，坐睡从吾一欠伸。\n绿树清圆宜静昼，孤花寂寞照余春。\n时拈柏子烧铜鼎，旋碾茶团瀹玉尘。\n在昔刍荛犹足采，独惭无用养閒身。",
        "dynasty": "宋",
        "collection_info": null
    },
    {
        "uuid": "240aa9473dceb561bac547a9fa550f44",
        "title": "送交代高丞",
        "author": "李兼",
        "content": "天涯客裏送人归，恨绝青青杨柳枝。\n细雨杏园摩诘画，春风花岸少陵诗。\n九天抡擢堪先卜，万里功名莫后时。\n江上岂无西到鴈，平安数遣故人知。",
        "dynasty": "宋",
        "collection_info": null
    },
    {
        "uuid": "1fa24a971ccf232049c1c9f389f592ac",
        "title": "简丘倅即次韵",
        "author": "李兼",
        "content": "先生志尚直明庐，庀职毋嫌外且疎。\n聊向江城纡骥足，行趋禁闼侍鸾舆。\n河阳花树曾亲植，鲁相葵根欲尽锄。\n从此把君诗过目，绝胜厚禄故人书。",
        "dynasty": "宋",
        "collection_info": null
    },
    {
        "uuid": "2ad91dff2d493df92f7fcc337ec42c9f",
        "title": "依韵和吴起季见寄",
        "author": "李兼",
        "content": "骐骥瘦，驽骀肥，不如占我白石矶。\n出无车，食无肉，宁復羡渠黄金屋。\n叔孙礼乐何纷纶，两生不行岂徒云。\n丈夫结交半天下，几人沮溺同耕云。\n捷径趋荣速如鬼，龌龊岂堪豪右齿。\n虞卿着书託穷愁，仲蔚绕宅蓬蒿秋。\n朅来话旧重携手，往事纷纷集樽酒。\n胸中奇气耿独在，匣剑时作蛟龙吼。\n穷亦乐，贫非痡，且復安步行坦途。\n从人嘲笑我非夫，乘流则逝宁须扶。\n亦知落落固难合，焉能鬰鬰屈此乎。\n朝驱车于阆风之颠，夕济舟于丹水之渊。\n放身物外岂不好，局蹐人间真可怜。\n追若亡，汗漫游，笑宁子，商声讴。\n岂曰无衣，与子同裘。\n天地一马，日月双辀。\n噫，流光胡可以淹留。",
        "dynasty": "宋",
        "collection_info": null
    },
    {
        "uuid": "20d80c2c54ab62fb972c9ae8045c5b75",
        "title": "蒹葭",
        "author": "李兼",
        "content": "蒹葭漫漫秋风多，陂池水落枯苇柯。\n青山断处落日下，欵乃一声渔子歌。\n高秋鲈肥贱如土，换酒村场醉迷路。\n夜深艇子舣前湾，依稀月照芦花浦。",
        "dynasty": "宋",
        "collection_info": null
    },
    {
        "uuid": "64df2690b0a6fb3ed231df65def36d6d",
        "title": "舟中",
        "author": "李兼",
        "content": "昔向画图见，今行莽苍间。\n天连疑有路，湖阔更无山。\n地入番君国，星潜左蠡湾。\n江神相行客，未觉畏途艰。",
        "dynasty": "宋",
        "collection_info": null
    },
    {
        "uuid": "aac57dce29f780edbf8b9c94982e1eb5",
        "title": "游道宫",
        "author": "李兼",
        "content": "路去丛祠修竹林，插天松桧卧龙吟。\n翚飞朱阁阑干外，人在白云岩窦深。\n落花半逐流水逝，黄鹤一去莫烟沉。\n安得金丹蜕凡骨，一视往昔与来今。",
        "dynasty": "宋",
        "collection_info": null
    },
    {
        "uuid": "fa09178f26a4ee90f3cd567acc481d30",
        "title": "水阳道中",
        "author": "李兼",
        "content": "落日河西岸，春风水北桥。\n地迂帆影转，石出涨痕销。\n浊酿淋茅滓，頳鳞贯柳条。\n几年安稳处，纔幸适今朝。",
        "dynasty": "宋",
        "collection_info": null
    },
    {
        "uuid": "778db01d1131ace3a330883d3f4629b7",
        "title": "芳洲",
        "author": "李兼",
        "content": "芳洲日云夕，薄言撷兰荃。\n悠悠无与赠，脉脉空自怜。\n美人洵且都，为加一笑嫣。\n知己古所重，欲报甘縻捐。\n未省晼晚姿，可復成春妍。\n彼哉爨下桐，犹为朱丝弦。",
        "dynasty": "宋",
        "collection_info": null
    },
    {
        "uuid": "54da0c633fc1abc789f29c394eed88fb",
        "title": "江上",
        "author": "李兼",
        "content": "晚来舣棹濒江侧，汀草苹花间红碧。\n无声画裏更斜阳，匹练光中正秋色。\n云间落帆繫高树，烟外牧牛横短策。\n黄昏渔火乱前村，犹有孤吟未归客。",
        "dynasty": "宋",
        "collection_info": null
    },
    {
        "uuid": "b73faba5b1e18164349b8a7fafe4027c",
        "title": "石子涧",
        "author": "李兼",
        "content": "去郭无多地，肩舆又独来。\n青山随路转，老树挟溪迴。\n映水深宜竹，皑林早见梅。\n颇思倾白酒，适意卧青苔。",
        "dynasty": "宋",
        "collection_info": null
    },
    {
        "uuid": "09d7841a5a8118497b88153a8214c6cf",
        "title": "山居苦",
        "author": "李兼",
        "content": "地僻尘心远，台高纵目赊。\n鹭明烟际渚，鸟篆雨余沙。\n橡栗骈秋实，鸡冠媚晚花。\n断无车马客，来问野人家。",
        "dynasty": "宋",
        "collection_info": null
    },
    {
        "uuid": "a6dcf4ee68dc6ef5aa2022a5cefbbc29",
        "title": "离家",
        "author": "李兼",
        "content": "送者临门庑，征人暮路歧。\n翻思津遣后，可奈独归时。\n岁旱田畴薄，家贫母子离。\n能忘手中绵，密密缀衣湿。",
        "dynasty": "宋",
        "collection_info": null
    }
]