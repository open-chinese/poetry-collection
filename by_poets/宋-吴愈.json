[
    {
        "uuid": "665e7dc4ad5729e5964cbc5a891cba58",
        "title": "三清阁",
        "author": "吴愈",
        "content": "庐山之胜，秀出斗旁。\n参于衡岳，镇东南方。\n民人所瞻，神天攸宅。\n赍梦之祥，乃兴自昔。\n惟天聪明，矜此下民。\n监求其莫，恐有不闻。\n惟神司之，云轺风马。\n乃诹乃访，周游天下。\n不疾不速，不察而明。\n天何言哉，民无嚬呻。\n是为福庭，列圣祗敬。\n锡羡隤祉，有感斯应。\n明明我圣，惟一乃心。\n不显亦临，敢有弗钦。\n宝画金扁，徽称明诏。\n日月之揭，山川有耀。\n邃殿在后，新阁在前。\n如君当御，而臣仰焉。\n时节冠佩，会朝帝所。\n达民之情，佑我圣主。\n民戴我圣，与天无极。\n天佑我宋，子孙千亿。\n民拜稽首，愿垂表经。\n从臣刻辞，永锡休声。",
        "dynasty": "宋",
        "collection_info": null
    }
]