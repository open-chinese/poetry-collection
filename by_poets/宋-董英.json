[
    {
        "title": "孙氏池亭得小字",
        "author": "董英",
        "content": "冥冥造化意，似见元气兆。\n不然此中石，诡怪安能了。\n刻划如为人，幽奇若争巧。\n虎卧溪势长，龙存鼎形小。\n诛茅得此地，胜概纷夭矫。\n东南引一水，又出人意表。\n泻溜无冬春，漰奔极昏晓。\n跳波骇潜虬，溅珠湿飞鸟。\n主人去城市，崖谷情悄悄。\n涧户云溶溶，山窗风袅袅。\n孤城重颜谢，柱史才江鲍。\n共美崖壑游，题诗石林杪。",
        "dynasty": "宋",
        "collection_info": null
    }
]