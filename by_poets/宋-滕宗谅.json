[
    {
        "title": "临江仙 湖水连天天连水",
        "author": "滕宗谅",
        "content": "湖水连天天连水，秋来分外澄清。\n君山自是小蓬瀛。\n气蒸云梦泽，波撼岳阳城。\n帝子有灵能鼓瑟，凄然依旧伤情。\n微闻兰芝动芳馨。\n曲终人不见，江上数峰青。",
        "dynasty": "宋",
        "collection_info": null
    },
    {
        "title": "剑联句",
        "author": "滕宗谅",
        "content": "圣人作神兵，以定天下厄。\n蚩尤发灵机，干将构雄绩。\n槖籥天地开，鑪治阴阳闢。\n南帝输火精，西皇降金液。\n炎炎昆冈荧，汹汹洪河擘。\n雷霆助意气，日月沦精魄。\n神气不在大，错落就三尺。\n直淬灵溪泉，横磨太行石。\n雄雌威并立，昼夜光相射。\n提携风云生，指顾烟霞寂。\n坚刚正人心，耿介志士迹。\n初疑成夏鼎，魑魅世所适。\n又若引吴刀，犀象谓无隔。\n截波虬尾滑，脱浪鲸牙直。\n顽冰挂阴溜，皓月乘孤隙。\n河角起彗气，云罅露秋碧。\n晓镡星斗烂，夜匣飞龙宅。\n舞酣霰雪回，弹俊球琳击。\n鲜摇霅水光，腻刮湘山色。\n青蛟渴雨瘦，素虺蟠霜瘠。\n清音锵以鸣，寒姿坚且泽。\n鬼类丧影响，佞党摧肝肠。\n一旦会神武，四海屠凶逆。\n周王奉天讨，商郊千里赤。\n楚子扬军声，秦师万首白。\n祥辉冠吴楚，杀气横燕易。\n与君斩鳌足，八极停震虩。\n与君刜鹏翼，三辰增焕赫。\n莫使化猿翁，辱我为幻惑。\n莫使暴虎人，屈我执仇敌。\n尊严俟冠冕，左右舞干戚。\n功成不可留，延平空霹雳。",
        "dynasty": "宋",
        "collection_info": null
    },
    {
        "title": "鹤联句",
        "author": "滕宗谅",
        "content": "上霄降灵气，钟此千年禽。\n幽闲靖节性，孤高伯夷心。\n颉颃紫霄垠，飘飖沧浪浔。\n岳湛有仙姿，钧韶无俗音。\n毛滋月华淡，顶粹霞光深。\n目流泉客泪，翅垂羽人襟。\n腾汉雪千丈，点溪霜半寻。\n纤喙砺青铁，修胫雕碧琳。\n岩栖干溪树，泽饮卑蹄涔。\n鸾皇自埙箎，燕雀徒商参。\n独翅耸琼枝，羣舞倾瑶林。\n病余霞云叚，梦回松吹吟。\n静嫌鹦鹉言，高笑鸳鸯淫。\n金精冷澄澈，玉格寒萧森。\n洁白不我恃，腥羶非所任。\n稻粱不得已，虮虱胡为侵。\n天池忆鹏游，云罗伤鳯沈。\n风流超缟素，雅淡绝规箴。\n相亲长道情，偶见销烦襟。\n西汉惜冯唐，华皓欲投簪。\n南朝仰卫玠，清羸疑不禁。\n端如方直臣，处羣良足钦。\n介如廉退士，惊秋犹在阴。\n几诮鹰隼鸷，覊鞴俄见临。\n还嗤鳬鹥贪，弋缴终就擒。\n乘轩乃一芥，空笼仍万金。\n片云伴遥影，冥冥越烟岑。\n长飈送逸响，亭亭出霜砧。\n蓬瀛忽往来，桑田成古今。\n愿下八佾庭，鼓舞熏风琴。",
        "dynasty": "宋",
        "collection_info": null
    },
    {
        "title": "寄会稽范希文",
        "author": "滕宗谅",
        "content": "江山千里接仁封，都在东南秀气中。\n借问玉皇香案吏，蓬莱何似水晶宫。",
        "dynasty": "宋",
        "collection_info": null
    },
    {
        "title": "赠回道士",
        "author": "滕宗谅",
        "content": "华州回道士，来到岳阳城。\n别我游何处，秋空一剑横。",
        "dynasty": "宋",
        "collection_info": null
    },
    {
        "title": "翠光亭",
        "author": "滕宗谅",
        "content": "千古江山好树新，翠光亭上一伤春。\n碧波无尽愁无尽，留与今人復后人。",
        "dynasty": "宋",
        "collection_info": null
    },
    {
        "title": "石城寺",
        "author": "滕宗谅",
        "content": "山势如城绕楚宫，几人登赏我心同。\n溪云去作人间雨，涧水来生坐上风。",
        "dynasty": "宋",
        "collection_info": null
    },
    {
        "title": "游茅山",
        "author": "滕宗谅",
        "content": "句曲山中古洞天，金堂玉室地相连。\n方当蘧子知非日，已过茅君得道年。",
        "dynasty": "宋",
        "collection_info": null
    },
    {
        "title": "赠妓兜娘",
        "author": "滕宗谅",
        "content": "十载芳洲采白苹，移舟弄水赏青春。\n当时自倚青春力，不信东风解误人。",
        "dynasty": "宋",
        "collection_info": null
    },
    {
        "title": "月",
        "author": "滕宗谅",
        "content": "黄金双阙水晶宫，滟滟银潢贯碧空。\n一曲霓裳羽衣舞，桂花如露湿天风。",
        "dynasty": "宋",
        "collection_info": null
    },
    {
        "title": "白云楼",
        "author": "滕宗谅",
        "content": "白云楼危压晴霓，楼下波光数毛髪。\n雕甍刻桷出烟霞，万瓦参差鹏翼截。\n兰汀蕙浦入平芜，天远孤帆望中灭。\n屈平宋玉情不尽，千古依然在风月。\n漂零坐想十年旧，岁月飞驰争列缺。\n青云交友梦魂断，白首渔樵诚契阔。\n安居环堵袁安老，泣抱荆珍卞和刖。\n折杨虽俚亦知名，犹欲楼中赓白雪。",
        "dynasty": "宋",
        "collection_info": null
    },
    {
        "title": "句  其一",
        "author": "滕宗谅",
        "content": "洞户千年叫不开，白云在主自徘徊。",
        "dynasty": "宋",
        "collection_info": null
    },
    {
        "title": "句  其二",
        "author": "滕宗谅",
        "content": "弄水春溪上。",
        "dynasty": "宋",
        "collection_info": null
    },
    {
        "title": "句  其三",
        "author": "滕宗谅",
        "content": "肯伴白云休。",
        "dynasty": "宋",
        "collection_info": null
    },
    {
        "title": "句  其四",
        "author": "滕宗谅",
        "content": "笑语隔幽丛。",
        "dynasty": "宋",
        "collection_info": null
    }
]