[
    {
        "uuid": "449e115c77fe986b1c8d812f6339cb12",
        "title": "钓台",
        "author": "张绶",
        "content": "范蠡功成始遁逃，渊明五斗便辞劳。\n先生二事俱无一，名与青山万古高。",
        "dynasty": "宋",
        "collection_info": null
    },
    {
        "uuid": "52ee3a804596357fd0dffa76b5ad65e7",
        "title": "题奣岩",
        "author": "张绶",
        "content": "岩口呀然向日开，小桥飞入势萦回。\n幽深自可逃烦暑，况有寒泉石下来。",
        "dynasty": "宋",
        "collection_info": null
    },
    {
        "uuid": "fcbdc373a0bc8017856e31a24df14871",
        "title": "泻洪亭",
        "author": "张绶",
        "content": "潺潺石磴泻红泉，路蹑丹梯入紫烟。\n岩有高人无问处，庵罗双树碧参天。",
        "dynasty": "宋",
        "collection_info": null
    },
    {
        "uuid": "198d6eebb6c4cac138bb366e192a9797",
        "title": "游层岩",
        "author": "张绶",
        "content": "群峰耸回环，一径上萦曲。\n顾瞻得层岩，庨豁凿山腹。\n片云雨雹飞，勺水蛟龙缩。\n惟昔乘兴游，颇叹归鞍促。\n念方困簿领，敢不勤栉沐。\n四时各有趣，一赏岂能足。\n朅来俯二纪，经行徧四渎。\n每怀佳山水，澜僻聚燕蝠。\n高才兹南来，胜赏欣所欲。\n披寻到幽秘，徘徊或信宿。\n忘归须众同，寓意乃余独。\n泉声惬幽听，翠色明远目。\n夕鸟归且鸣，牧牛骇而触。\n此行固有得，何用论祸福。\n应同丁家兴，肯效穷涂哭。\n堂下食张仪，绨袍哀范叔。\n大任或感发，一饭奚省录。\n邮筒奉佳篇，兀坐聊踯躅。\n勉率继高韵，愿同刊涧澳。",
        "dynasty": "宋",
        "collection_info": null
    },
    {
        "uuid": "8dc379af8f8b2ed30595511ee0013ca5",
        "title": "昌国寺来景堂",
        "author": "张绶",
        "content": "青山曲转抱寒溪，重磴跻攀鸟道危。\n石竈未烹鸿渐茗，云亭先纪长卿诗。\n千峰列坐生词笔，万象当空落酒巵。\n更约清宵共来宿，琵琶亭上月明时。",
        "dynasty": "宋",
        "collection_info": null
    },
    {
        "uuid": "9fc73b52743a619da83a37cef28c32b1",
        "title": "句",
        "author": "张绶",
        "content": "江山清绝冠吴头。",
        "dynasty": "宋",
        "collection_info": null
    }
]