[
    {
        "title": "水调歌头 寒眼乱空阔",
        "author": "杨炎正",
        "content": "寒眼乱空阔，客意不胜秋。\n强呼斗酒，发兴特上最高楼。\n舒卷江山图画，应答龙鱼悲啸，不暇顾诗愁。\n风露巧欺客，分冷入衣裘。\n忽醒然，成感慨，望神州。\n可怜报国无路，空白一分头。\n都把平生意气，只作如今憔悴，岁晚若为谋。\n此意仗江月，分付与沙鸥。",
        "dynasty": "宋",
        "collection_info": null
    },
    {
        "title": "水调歌头 杖屦觅春色",
        "author": "杨炎正",
        "content": "杖屦觅春色，行遍大江西。\n访花问柳，都自无语欲成蹊。\n不道七州三垒，今岁五风十雨，全是太平时。\n征辔晚乘月，渔钓夜垂丝。\n诗书帅，坐围玉，尘挥犀。\n兴方不浅，领袖风月过花期。\n只恐梅梢青子，已露调羹消息，金鼎待公归。\n回首腾王阁，空对落霞飞。",
        "dynasty": "宋",
        "collection_info": null
    },
    {
        "title": "水调歌头 父老一杯酒",
        "author": "杨炎正",
        "content": "父老一杯酒，争劝史君留。\n可怜桃李千树，无语送归舟。\n听得拈笙玉指，都把万家遗爱，吹作许离愁。\n倚醉袖红湿，生怕夕阳流。\n问君侯，今几日，到东州。\n还家时候，次第梅已暗香浮。\n只恐道间驿使，先寄调羹消息，归去总无由。\n鼎铉功名了，徐赴赤松游。",
        "dynasty": "宋",
        "collection_info": null
    },
    {
        "title": "水调歌头 买得一航月",
        "author": "杨炎正",
        "content": "买得一航月，醉卧出长安。\n平堤千里过尽，杨柳绿阴间。\n依约晓莺啼处，认得南徐风物，客梦恍惊残。\n重到旧游所，如把画图看。\n英雄事，千古意，一凭阑。\n惜今老矣，无复健笔写江山。\n天上人间知己，赖有使星郎宿，照映此尘寰。\n准拟五湖去，为乞钓鱼竿。",
        "dynasty": "宋",
        "collection_info": null
    },
    {
        "title": "水调歌头 把酒对斜阳",
        "author": "杨炎正",
        "content": "把酒对斜阳，无语问西风。\n胭脂何事，都做颜色染芙蓉。\n放眼暮江千顷，中有离情万斛，无处落征鸿。\n天在阑干角，人倚醉醒中。\n千万里，江南北，浙西东。\n吾生如寄，尚想三径菊花丛。\n谁是中州豪杰，借我五湖舟楫，去作钓渔翁。\n故园且回首，此意莫匆匆。",
        "dynasty": "宋",
        "collection_info": null
    },
    {
        "title": "水调歌头 一笛起城角",
        "author": "杨炎正",
        "content": "一笛起城角，吹破小梅愁。\n东风犹未，谁遣春信到吾州。\n闻得东来千骑，鼓舞儿童竹马，和气与空浮。\n桃李未阴处，准拟种千头。\n今太守，宋人物，晋风流。\n政成谈笑，不妨高兴在南楼。\n只恐蓬莱仙伯，合侍玉皇香案，难作寇恂留。\n约住紫泥诏，凭轼且优游。",
        "dynasty": "宋",
        "collection_info": null
    },
    {
        "title": "水调歌头 踏碎九街月",
        "author": "杨炎正",
        "content": "踏碎九街月，乘醉出京华。\n半生湖海，谁念今日老还家。\n独把瓦盆盛酒，自与渔樵分席，说伊政声佳。\n竹马望尘去，倦客亦随车。\n听熏风，清晓月，韵梅花。\n人家十万，说尽炎热与咨嗟。\n只恐棠阴未满，已有枫宸趣召，归路不容遮。\n回首江边柳，空着旧栖鸦。",
        "dynasty": "宋",
        "collection_info": null
    },
    {
        "title": "满江红 春入台门",
        "author": "杨炎正",
        "content": "春入台门，又见染、柳丝新绿。\n对此景，一年为寿，一番添福。\n莫怪凤池颁诏晚，要教淮水恩波足。\n听边民、千岁颂声中，重重祝。\n堂萱茂，庭枝馥。\n歌倚扇，杯持玉。\n共劝君一醉，满斟醽醁。\n今夜东风吹酒醒，明朝万里骑黄鹄。\n向九霞、光里望宸辉，看除目。",
        "dynasty": "宋",
        "collection_info": null
    },
    {
        "title": "满江红 笔染相思",
        "author": "杨炎正",
        "content": "笔染相思，暗题尽、朱门白壁。\n动离思、春生远岸，烟销残日。\n杨柳结成罗带恨，海棠染就胭脂色。\n想深情、幽怨绣屏间，双鶒鸂。\n春水绿，春山碧。\n花有恨，酒无力。\n对一奁愁思，九分孤寂。\n寸寸锦肠浑欲断，盈盈玉泪应偷滴。\n倩东风、吹雁过江南，传消息。",
        "dynasty": "宋",
        "collection_info": null
    },
    {
        "title": "满江红 寿酒如渑",
        "author": "杨炎正",
        "content": "寿酒如渑，拼一醉、劝君休惜。\n君不记、济河津畔，当年今夕。\n万丈文章光焰里，一星飞堕从南极。\n便御飞、乘兴入京华，班乡棘。\n君不是，长庚白。\n又不是，严陵客。\n只应是，明主梦中良弼。\n好把袖间经济手，如今去补天西北。\n等瑶池、侍宴夜归时，骑箕翼。",
        "dynasty": "宋",
        "collection_info": null
    },
    {
        "title": "满江红 典尽春衣",
        "author": "杨炎正",
        "content": "典尽春衣，也应是、京华倦客。\n都不记，曲尘香雾，西湖南陌。\n儿女别时和泪拜，牵衣曾问归时节。\n到归来、稚子已成阴，空头白。\n功名事，云霄隔。\n英雄伴，东南拆。\n对鸡豚社酒，依然乡国。\n三径不成陶令隐，一区未有扬雄宅。\n问渔樵、学作生生涯，从今日。",
        "dynasty": "宋",
        "collection_info": null
    },
    {
        "title": "瑞鹤仙 风光开旧眼",
        "author": "杨炎正",
        "content": "风光开旧眼。\n正梅雪初消，柳丝新染。\n楼台竞装点。\n照金荷十里，珠帘齐卷。\n湘弦楚管。\n动香风、旌旗影转。\n望云间，一点台星飞下，洞天清晚。\n争看。\n袖红围坐，舞翠回春，笑歌生暖。\n欢声正远。\n嬉游意，未容懒。\n恐丝纶趣召，清都仙伯，归去朝天夜半。\n倩邦人、挽取遨头，醉扶玉腕。",
        "dynasty": "宋",
        "collection_info": null
    },
    {
        "title": "贺新郎 十日狂风雨",
        "author": "杨炎正",
        "content": "十日狂风雨。\n扫园林、红香万点，送春归去。\n独有荼䕷开未到，留得一分春住。\n早杨柳、趁晴飞絮。\n可奈暖埃欺昼永，试薄罗衫子轻如雾。\n惊旧恨，到眉宇。\n东风台榭知何处。\n问燕莺如今，尚有春光几许。\n可欢一年游赏倦，放得无情露醑。\n为唤取、扇歌裙舞。\n乞得风光远两眼，待为君、满把金杯举。\n扶醉玉，伴挥麈。",
        "dynasty": "宋",
        "collection_info": null
    },
    {
        "title": "贺新郎 梦里骖鸾驭",
        "author": "杨炎正",
        "content": "梦里骖鸾驭。\n望蓬莱不远，翩然被风吹去。\n吹到楚楼烟月上，不记人间何处。\n但疑是、蓬壶别所。\n缥缈霓裳天女队，奉一仙、满把流霞举。\n如唤我，醉中舞。\n醉醒梦觉知何许。\n问潇湘今日，谁与主盟尊俎。\n无限青春难老意，拟倩管弦寄与。\n待新筑沙堤稳步。\n万里云霄都历遍，却依前、流水桃源路。\n留此笔，为君赋。",
        "dynasty": "宋",
        "collection_info": null
    },
    {
        "title": "念奴娇 汉天云静",
        "author": "杨炎正",
        "content": "汉天云静，望一星飞过，湘南湘北。\n当是郴山猿鹤梦，唤起日边消息。\n羽扇纶巾，浩然乘兴，此意无人识。\n扁舟千里，但闻清夜横笛。\n记得天上人间，去年今日，曾作称觞客。\n明月风烟依旧似，只觉蓬莱悬隔。\n更恐明朝，诏黄飞下，趣驾冲霄翼。\n衮衣剑履，望公长在南极。",
        "dynasty": "宋",
        "collection_info": null
    },
    {
        "title": "念奴娇 杏花杨柳",
        "author": "杨炎正",
        "content": "杏花杨柳，对东风染尽、一年春色。\n弹压烟光三万顷，谁识清都仙伯。\n夜泛银潢，手移星纬，飞堕从天阙。\n御风乘兴，偶然身到乡国。\n二年人乐升平，舞台歌榭，处处红牙拍。\n寿酒千觞斟不尽，一醉何妨今夕。\n更约明年，凤凰迟上，去作称觞客。\n梅花折得，赠君调鼎消息。",
        "dynasty": "宋",
        "collection_info": null
    },
    {
        "title": "洞仙歌 芙蓉开了",
        "author": "杨炎正",
        "content": "芙蓉开了，春未江梅透。\n小小东风弄晴昼。\n把万家和气，吹入笙歌，炉熏里，都与慈闱做寿。\n黄堂今日贵，自着莱衣，捧劝金船十分酒。\n愿从今，江海上，日日韶华桃李迳，总为人间种就。\n但看取、天边老人星，有一点台星，共光南斗。",
        "dynasty": "宋",
        "collection_info": null
    },
    {
        "title": "洞仙歌 带湖佳处",
        "author": "杨炎正",
        "content": "带湖佳处，仿佛真蓬岛。\n曾对金樽伴芳草。\n见桃花流水，别是春风，笙歌里，谁信东君曾老。\n功名都莫问，总是神仙，买断风光镇长好。\n但如今，经国手，袖里偷闲，天不管、怎得关河事了。\n待貌取、精神上凌烟，却旋买扁舟，归来闻早。",
        "dynasty": "宋",
        "collection_info": null
    },
    {
        "title": "鹊桥仙 思归时节",
        "author": "杨炎正",
        "content": "思归时节，乍寒天气，总是离人愁绪。\n夜来无奈被西风，更吹作、一帘秋雨。\n征衫拂泪，阑干倚醉，羞对黄花无语。\n寄书除是雁来时，又只恐、书成雁去。",
        "dynasty": "宋",
        "collection_info": null
    },
    {
        "title": "鹊桥仙 筑成台榭",
        "author": "杨炎正",
        "content": "筑成台榭，种成花柳，更又教成歌舞。\n不知谁为带湖仙，收拾尽、壶天风露。\n闲中得味，酒中得趣，只恐天还也妒。\n青山纵买万千重，遮不断、诏书来路。",
        "dynasty": "宋",
        "collection_info": null
    },
    {
        "title": "蝶恋花 离恨做成春夜雨",
        "author": "杨炎正",
        "content": "离恨做成春夜雨。\n添得春江，划地东流去。\n弱柳系船都不住。\n为君愁绝听鸣橹。\n君到南徐芳草渡。\n想得寻春，依旧当年路。\n后夜独怜回首处。\n乱山遮隔无重数。",
        "dynasty": "宋",
        "collection_info": null
    },
    {
        "title": "蝶恋花 点检笙歌多酿酒",
        "author": "杨炎正",
        "content": "点检笙歌多酿酒。\n不放东风，独自迷杨柳。\n院院翠阴停永昼。\n曲栏随处堪垂手。\n昨日解酲今夕又。\n消得情怀，长被春僝僽。\n门外马嘶人去后。\n乱红不管花消瘦。",
        "dynasty": "宋",
        "collection_info": null
    },
    {
        "title": "蝶恋花 万点飞花愁似雨",
        "author": "杨炎正",
        "content": "万点飞花愁似雨。\n峭杀轻寒，不会留春住。\n满地乱红风扫聚。\n只教燕子衔将去。\n独倚阑干闲自觑。\n深院无人，行到无情处。\n帘外丝丝杨柳舞。\n又还装点人情绪。",
        "dynasty": "宋",
        "collection_info": null
    },
    {
        "title": "千秋岁 五云缥缈",
        "author": "杨炎正",
        "content": "五云缥缈。\n朝退金门晓。\n归未稳，传宣到。\n龙楼陪夕宴，凤沼吟春草。\n人间世，谁知自有蓬莱岛。\n一杯宜劝了。\n换得天颜笑。\n人不老，春长好。\n从今千百岁，总是中书考。\n瑶池会，金盘剩荐安期枣。",
        "dynasty": "宋",
        "collection_info": null
    },
    {
        "title": "玉人歌 风西起",
        "author": "杨炎正",
        "content": "风西起。\n又老尽篱花，寒轻香细。\n漫题红叶，句里意谁会。\n长天不恨江南远，苦恨无书寄。\n最相思，盘桔千枚，脍鲈十尾。\n鸿雁阻归计。\n算愁满离肠，十分岂止。\n倦倚阑干，顾影在天际。\n凌烟图画青山约，总是浮生事。\n判从今，买取朝醒夕醉。",
        "dynasty": "宋",
        "collection_info": null
    },
    {
        "title": "点绛唇 邂逅开尊",
        "author": "杨炎正",
        "content": "邂逅开尊，眼中有个人纤软。\n袖罗轻转。\n玉腕回春暖。\n韵处无多，只恼人肠断。\n词将半。\n近前相劝。\n扑扑清香满。",
        "dynasty": "宋",
        "collection_info": null
    },
    {
        "title": "点绛唇 水载离怀",
        "author": "杨炎正",
        "content": "水载离怀，暮帆吹月寒欺酒。\n楚梅春透。\n忍放持杯手。\n莫唱阳关，免湿盈盈袖。\n君行后。\n那人消瘦。\n不恼诗肠否。",
        "dynasty": "宋",
        "collection_info": null
    },
    {
        "title": "秦楼月・忆秦娥 东风寂",
        "author": "杨炎正",
        "content": "东风寂。\n垂杨舞困春无力。\n春无力。\n落红不管，杏花狼籍。\n断肠芳草萋萋碧。\n新来怪底相思极。\n相思极。\n冷烟池馆，又将寒食。",
        "dynasty": "宋",
        "collection_info": null
    },
    {
        "title": "浣溪沙 杨柳笼烟袅嫩黄",
        "author": "杨炎正",
        "content": "杨柳笼烟袅嫩黄。\n桃花蘸水染红香。\n薄罗衫子日初长。\n饮尽东风三百盏，醉来愁断几回肠。\n教人独自遣风光。",
        "dynasty": "宋",
        "collection_info": null
    },
    {
        "title": "浣溪沙 三迳闲情傲落霞",
        "author": "杨炎正",
        "content": "三迳闲情傲落霞。\n五湖高兴不浮家。\n自斟北斗浸丹砂。\n闲把胸中千涧壑，撰成醉处一生涯。\n雪楼风月篆岗花。",
        "dynasty": "宋",
        "collection_info": null
    },
    {
        "title": "桃源忆故人 尊前未语眉先皱",
        "author": "杨炎正",
        "content": "尊前未语眉先皱。\n只把横波斜溜。\n此意问春知否。\n蝶困蜂儿瘦。\n𦟂膎呷丁些来酒。\n越会把人僝僽。\n有个约伊时候。\n梦里来相就。",
        "dynasty": "宋",
        "collection_info": null
    },
    {
        "title": "踏莎行 宿鹭栖身",
        "author": "杨炎正",
        "content": "宿鹭栖身，飞鸿点泪，不堪更是重阳到。\n一襟无处着凄凉。\n倚阑堪尽斜阳倒。\n瘦减难丰，悲伤易老，淡觞消得黄花笑。\n画眉人去玉篦存，浓愁如黛凭谁扫。",
        "dynasty": "宋",
        "collection_info": null
    },
    {
        "title": "减字木兰花 月明如昼",
        "author": "杨炎正",
        "content": "月明如昼。\n占断小楼供把酒。\n入眼人人。\n如月精神更有情。\n大家休睡。\n留到天明和月醉。\n生怕醒来。\n月到波心忆酒媒。",
        "dynasty": "宋",
        "collection_info": null
    },
    {
        "title": "生查子 金莲照夜红",
        "author": "杨炎正",
        "content": "金莲照夜红，玉腕扶春碧。\n曲妙遏云行，人好欺花色。\n欢生酒面浓，笑染炉香湿。\n饮尽十玻璃，月堕东方白。",
        "dynasty": "宋",
        "collection_info": null
    },
    {
        "title": "柳梢青 生紫衫儿",
        "author": "杨炎正",
        "content": "生紫衫儿。\n影金领子，着得偏宜。\n步稳金莲，香熏纨扇，舞转花枝。\n捧杯更着𦟂膎。\n唱一个、新行耍词。\n玉骨冰肌，好天良夜，怎不怜伊。",
        "dynasty": "宋",
        "collection_info": null
    },
    {
        "title": "相见欢 江湖万里征鸿",
        "author": "杨炎正",
        "content": "江湖万里征鸿。\n再相逢。\n多少风烟摸在、笑谈中。\n歌裙醉。\n罗巾泪。\n别愁浓。\n瘦减腰围不碍、带金重。",
        "dynasty": "宋",
        "collection_info": null
    },
    {
        "title": "诉衷情 露珠点点欲团霜",
        "author": "杨炎正",
        "content": "露珠点点欲团霜。\n分冷与纱窗。\n锦书不到肠断，烟水隔茫茫。\n征燕尽，塞鸿翔。\n睇风樯。\n阑干曲处，又是一番，倚尽斜阳。",
        "dynasty": "宋",
        "collection_info": null
    },
    {
        "title": "满江红 豹尾班中",
        "author": "杨炎正",
        "content": "豹尾班中，谁一似、神仙冠玉。\n认得是、当年唱第，斗间星宿。\n万卷平生都看了，如今刬地无书读。\n向云霄、去路有行堤，沙新筑。\n黄封酒，生朝禄。\n金缕唱，生朝曲。\n且通宵一醉，剩裁红烛。\n待做太平真宰相，黑头坐对三槐绿。\n问恁时、犹有甚除书，长生箓。",
        "dynasty": "宋",
        "collection_info": null
    },
    {
        "title": "谢周益公招赏木犀",
        "author": "杨炎正",
        "content": "翠围侍女拥红幢，霞脸调朱笑额黄。\n共醉东君千日酒，更翻西母九霞觞。\n人间天上高低影，月下风前自在香。\n输得广寒宫裏客，年年绿鬓赏秋光。",
        "dynasty": "宋",
        "collection_info": null
    },
    {
        "title": "钱塘迎酒歌",
        "author": "杨炎正",
        "content": "钱塘妓女颜如玉，一一红妆新结束。\n问渠结束何所为，八月皇都酒新熟。\n酒新熟，浮蛆香，十三库中谁最强。\n临安大尹索酒尝，旧有故事须迎将。\n翠翘金凤乌云髻，雕鞍玉勒三千骑。\n金鞭争道万人看，香尘冉冉沙河市。\n琉璃杯深琥珀浓，新翻曲调声摩空。\n使君一笑赐金帛，今年酒赛真珠红。\n画楼突兀临官道，处处绣旗夸酒好。\n五陵年少事豪华，一斗十千谁復校。\n黄公垆下谩徜徉，何曾见此大堤倡。\n惜无颜公三十万，往醉金钗十二行。",
        "dynasty": "宋",
        "collection_info": null
    },
    {
        "title": "赠医士陈国器",
        "author": "杨炎正",
        "content": "君不曾三折肱，又不曾九折臂，海内行医称寡二。\n活人无数不言功，随处得钱供一醉。\n道是宋清君不是，道似洞宾君不似。\n萧然蓝缕一乌巾，唤作医家湖海士。\n观君用药如有神，问君传方殊不秘。\n胸中活用三八法，二十四证无不治。\n痔兮痔兮果何物，我老宁堪尔为累。\n五医十手疗不得，直待君来乞良剂。\n病根一去不留残，胜似并州剪刀利。",
        "dynasty": "宋",
        "collection_info": null
    },
    {
        "title": "谢朱宰借船",
        "author": "杨炎正",
        "content": "书生禄遬空自怜，三年官满囊无钱。\n身如绊骥心千里，安得一舸西风前。\n令君磊落济川手，留滞亦怜穷独叟。\n大舟百尺影白虹，借我船家我何有。\n函牛之鼎着鸡肋，涓滴渠须瓢五石。\n劣留两席置图书，辇石囊沙压摇兀。\n典衣买酒饷三老，槌鼓鸣锣人看好。\n相过重读借船帖，我自卢胡君绝倒。",
        "dynasty": "宋",
        "collection_info": null
    },
    {
        "title": "竹",
        "author": "杨炎正",
        "content": "此君清苦真吾似，更对骚人细说诗。\n松鼎炷香无俗韵，荷盘盛果近儿嬉。\n人情上下鸥在水，世事纷纭蛛挂丝。\n已约青山同晚节，一杯当釂莫牢辞。",
        "dynasty": "宋",
        "collection_info": null
    },
    {
        "title": "题邹氏桂轩",
        "author": "杨炎正",
        "content": "六六天头一轮月，玉斧修成广寒阙。\n□边桂树影婆娑，不许凡人手攀折。\n嫦娥嫁得月中仙，桂呈丹蕊月宫前。\n香风散尽花结子，子落下土生风烟。\n君家对月开轩户，占断风烟最佳处。\n花开天上定闻香，乘风快问蟾宫路。",
        "dynasty": "宋",
        "collection_info": null
    },
    {
        "title": "送诗卷还周益公",
        "author": "杨炎正",
        "content": "万象供吟景不悭，文穷催入鬓毛斑。\n谭犀岂止退三舍，识豹仅能窥一虨。\n水落旧痕溪石出，风收新雨岭云闲。\n湖山千里无逃景，都入骚人卷轴间。",
        "dynasty": "宋",
        "collection_info": null
    },
    {
        "title": "寿周益公  其一",
        "author": "杨炎正",
        "content": "一相今年老，三孤只旧班。\n鼎彜都刻了，杖屦不胜闲。\n青遍人间眼，朱生镜裏颜。\n君王记弧节，应赐寿香山。",
        "dynasty": "宋",
        "collection_info": null
    },
    {
        "title": "寿周益公  其二",
        "author": "杨炎正",
        "content": "小住人间世，犹须五百年。\n平园日成趣，相国地行仙。\n玉律吹秋至，冰轮向夜圆。\n不妨斟寿酒，和月入金船。",
        "dynasty": "宋",
        "collection_info": null
    },
    {
        "title": "寿宫使余丞相",
        "author": "杨炎正",
        "content": "间世生英杰，于时瑞幅员。\n昔为天下宰，今作地行仙。\n帝渴梅调鼎，民思楫济川。\n元戎辞屏翰，珍馆逸林泉。\n勋业麒麟上，声名奏华颠。\n落成新紫府，拂拭旧青毡。\n暇日来簪履，春风可管弦。\n莲开花十丈，桃熟岁三千。\n云驻东山境，星辉北斗躔。\n笑谈皆雨露，指顾即陶甄。\n乌景行添线，蟾华且上弦。\n垂弧当纪节，称兕正迎年。\n四海俱瞻仰，三宫助祝延。\n匹休和有宋，受福总无边。\n试吏如孤远，蒙恩夙记怜。\n姓名勤剡奏，庖廪费周旋。\n顶踵思持报，丝毫力未宣。\n一凭难老颂，再炷博山烟。\n愿把如椽笔，重归秉化权。\n倍书中令考，稳稳戴貂蝉。",
        "dynasty": "宋",
        "collection_info": null
    },
    {
        "title": "寿周枢使  其一",
        "author": "杨炎正",
        "content": "璧月秋光满，银河夜色开。\n尝从北辰所，飞堕一星来。\n许国身为栋，居庭面对槐。\n黄封天上酒，岁岁酌金罍。",
        "dynasty": "宋",
        "collection_info": null
    },
    {
        "title": "寿周枢使  其二",
        "author": "杨炎正",
        "content": "文武今三相，东西冠两班。\n公身为九鼎，国势屹南山。\n经济谈间了，昇平掌上还。\n腐儒徒醉颂，穷老愧心颜。",
        "dynasty": "宋",
        "collection_info": null
    },
    {
        "title": "寿赵帅  其一",
        "author": "杨炎正",
        "content": "今夕知何夕，祥光发帝庭。\n五云扶圣日，一点见台星。\n廊庙须材久，丝纶洗耳听。\n愿从来岁始，天上酌修龄。",
        "dynasty": "宋",
        "collection_info": null
    },
    {
        "title": "寿赵帅  其二",
        "author": "杨炎正",
        "content": "昨岁将冰漕，今年握帅符。\n九街平甃玉，万寿起浮图。\n楚舞熙风月，湘歌暖袴襦。\n祝公香一瓣，处处博山炉。",
        "dynasty": "宋",
        "collection_info": null
    },
    {
        "title": "蘧老寄龙涎香",
        "author": "杨炎正",
        "content": "瘴海骊龙供素沫，蛮村茉莉挹清滋。\n微参鼻观犹疑似，全在炉烟未发时。",
        "dynasty": "宋",
        "collection_info": null
    },
    {
        "title": "送竹根香鑪与人",
        "author": "杨炎正",
        "content": "枯槁形骸惟见耳，雕残鬓髮只留鬚。\n平生大节堪为底，今日灰心始见渠。",
        "dynasty": "宋",
        "collection_info": null
    },
    {
        "title": "送柬笺与人",
        "author": "杨炎正",
        "content": "检点交房有宿储，楮先生辈亦中书。\n小王辞客元无用，大阮才高正要渠。\n挥洒雅宜供五凤，缄题更可寄双鱼。\n春来触物皆诗料，从此赓酬莫见疎。",
        "dynasty": "宋",
        "collection_info": null
    },
    {
        "title": "送纸笔与何庆远",
        "author": "杨炎正",
        "content": "阿连诗语已通神，玉板霜毫不厌珍。\n老我簿书安用此，自应回施与青春。",
        "dynasty": "宋",
        "collection_info": null
    },
    {
        "title": "谢人送墨",
        "author": "杨炎正",
        "content": "黑月黳云脱太清，海风吹上笔头轻。\n琐窗冷透芙蕖碧，定有新铭到九成。",
        "dynasty": "宋",
        "collection_info": null
    },
    {
        "title": "送钱文季赴阙",
        "author": "杨炎正",
        "content": "赤城往岁南来雁，送客去时岁云晚。\n客来雁去两三回，怅望赤城天共远。\n状元此去朝京师，不待玉立春班齐。\n疾飞一步上芸阁，有梦只报梅花知。",
        "dynasty": "宋",
        "collection_info": null
    },
    {
        "title": "送崔宪使赴召",
        "author": "杨炎正",
        "content": "诏使乘轺赴日边，此行何以异登仙。\n蓬莱路近春风暖，阊阖门开晓色鲜。\n不用历阶三粉署，便应平步五花砖。\n有人借问湘州倅，但道皤然雪满颠。",
        "dynasty": "宋",
        "collection_info": null
    },
    {
        "title": "句  其一",
        "author": "杨炎正",
        "content": "断桥斜取路。",
        "dynasty": "宋",
        "collection_info": null
    },
    {
        "title": "句  其二",
        "author": "杨炎正",
        "content": "扶筇向水村。",
        "dynasty": "宋",
        "collection_info": null
    },
    {
        "title": "句  其三",
        "author": "杨炎正",
        "content": "此道欣逢泰。",
        "dynasty": "宋",
        "collection_info": null
    },
    {
        "title": "句  其四",
        "author": "杨炎正",
        "content": "老子兴悠哉。",
        "dynasty": "宋",
        "collection_info": null
    },
    {
        "title": "句  其五",
        "author": "杨炎正",
        "content": "渔人四五家。",
        "dynasty": "宋",
        "collection_info": null
    },
    {
        "title": "句  其六",
        "author": "杨炎正",
        "content": "熏炉炷麝煤。",
        "dynasty": "宋",
        "collection_info": null
    },
    {
        "title": "句  其七",
        "author": "杨炎正",
        "content": "无人语心事。",
        "dynasty": "宋",
        "collection_info": null
    },
    {
        "title": "句  其八",
        "author": "杨炎正",
        "content": "吟诗报答闲。",
        "dynasty": "宋",
        "collection_info": null
    },
    {
        "title": "句  其九",
        "author": "杨炎正",
        "content": "柴门引径斜。",
        "dynasty": "宋",
        "collection_info": null
    },
    {
        "title": "句  其一○",
        "author": "杨炎正",
        "content": "寒空散晚霞。",
        "dynasty": "宋",
        "collection_info": null
    },
    {
        "title": "句  其一一",
        "author": "杨炎正",
        "content": "风月充三益。",
        "dynasty": "宋",
        "collection_info": null
    },
    {
        "title": "句  其一二",
        "author": "杨炎正",
        "content": "只今且为梅花醉。",
        "dynasty": "宋",
        "collection_info": null
    },
    {
        "title": "句  其一三",
        "author": "杨炎正",
        "content": "尚须客裏访蹉跎。",
        "dynasty": "宋",
        "collection_info": null
    }
]