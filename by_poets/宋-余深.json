[
    {
        "uuid": "27a341313fceee467feab27bdb673a64",
        "title": "奉和御制颁赐荔枝",
        "author": "余深",
        "content": "结实宁辞火后山，移根今照日华丹。\n来从南海航千里，赐比西山药一丸。\n封植自怜依禁籞，芬芳无復耀幽兰。\n万年枝上风光别，尝奉宣和燕暇看。",
        "dynasty": "宋",
        "collection_info": null
    },
    {
        "uuid": "6dff1f9a8e2f05fb9129c3d1e085a5bd",
        "title": "奉和驾幸西池",
        "author": "余深",
        "content": "春深琼苑百花明，拂晓銮舆下太清。\n綵仗六军严禁卫，虹桥千步跨仙瀛。\n讲修禊事垂游豫，欲与民心乐治平。\n扈跸两经来此地，独惭衰飒玷恩荣。",
        "dynasty": "宋",
        "collection_info": null
    },
    {
        "uuid": "4c5ce06787575076363ca07b061b24e6",
        "title": "奉和御制上巳日赐宴二首  其一",
        "author": "余深",
        "content": "晴日氛暄埽，都人祓禊初。\n湛恩施雨露，清宴集冠裾。\n风织波纹细，晴牵柳线舒。\n太平多盛事，恩许乐于胥。",
        "dynasty": "宋",
        "collection_info": null
    },
    {
        "uuid": "0a9b66cb2f44b628c6fb0c6fd6f1decf",
        "title": "奉和御制上巳日赐宴二首  其二",
        "author": "余深",
        "content": "纪元新历布，修禊暮春初。\n恺乐传恩斝，荣光动拜裾。\n宸章争日丽，圣泽与阳舒。\n欲识天临远，殊方属象胥。",
        "dynasty": "宋",
        "collection_info": null
    },
    {
        "uuid": "d2b96bb7c36d3a693bc187f0f787cb60",
        "title": "奉和御制中伏入延福宫纳凉",
        "author": "余深",
        "content": "节逢中伏许休閒，锡宴清都绛阙间。\n俯仰自惊希世遇，低徊终愧异恩颁。\n连云竹影含风远，扑面荷香拥棹还。\n施厚眷深知未报，独怜疲瘁已衰颜。",
        "dynasty": "宋",
        "collection_info": null
    },
    {
        "uuid": "e2aeb0f14f719e801f0e2ff42525b71b",
        "title": "奉和御制睿谟殿赐宴",
        "author": "余深",
        "content": "睿谟赐宴预英良，翠辇鸣鞘出紫房。\n阆苑羣仙环帝所，洞庭万橘荐秋香。\n芬芳殽实容饕腹，咫尺天威许捧觞。\n日暮归来自天上，恍然尘虑顿消忘。",
        "dynasty": "宋",
        "collection_info": null
    },
    {
        "uuid": "289eace9e6ed01cb2424768c6478752b",
        "title": "奉和御制御楼及睿谟殿观灯  其一",
        "author": "余深",
        "content": "觚棱金碧雪消残，灯火东风破暮寒。\n扇影开云瞻日表，月华如露泛仙盘。\n天颜有喜同游豫，雅俗多欢乐治安。\n航海陪臣惊远目，蓬瀛今向帝城看。",
        "dynasty": "宋",
        "collection_info": null
    },
    {
        "uuid": "7c71a333e3d7ef9d0fe294bcc455e72c",
        "title": "奉和御制御楼及睿谟殿观灯  其二",
        "author": "余深",
        "content": "元宵欲近腊光残，宫殿森严夜气寒。\n金碧相辉花影动，云烟低覆瑞光盘。\n臣心共庆千龄会，国势方隆九鼎安。\n宝祚化成天上事，恍疑身在梦中看。",
        "dynasty": "宋",
        "collection_info": null
    },
    {
        "uuid": "db7cec0024c0829e48397ce9b3e73675",
        "title": "奉和角楼特宴",
        "author": "余深",
        "content": "东楼预宴对天颜，身世浑疑在广寒。\n妙舞清歌来禁殿，江苞海错入珍盘。\n民心康乐时光好，乐奏和平化国安。\n诏许景龙归缓辔，都民竟作异恩看。",
        "dynasty": "宋",
        "collection_info": null
    },
    {
        "uuid": "a41d252453796157083b1a373723f5e9",
        "title": "奉和御制佑神观观灯从驾",
        "author": "余深",
        "content": "月华迎仗翠舆还，冉冉春光暖破寒。\n莲炬浮云星汉远，鳌峰彻夜烛龙盘。\n况逢节好民风乐，自是祥多国祚安。\n万井讴歌归圣德，年年长拥路旁看。",
        "dynasty": "宋",
        "collection_info": null
    },
    {
        "uuid": "b5424545e41e2d4a15befcf479a8007f",
        "title": "奉和御制禁苑花开社日锡宴秾华阁  其一",
        "author": "余深",
        "content": "蓬壶何幸又重来，湛露浓恩宴喜开。\n延福宫中听度曲，仙桃花下许传杯。",
        "dynasty": "宋",
        "collection_info": null
    },
    {
        "uuid": "b5c1ba863bd4c9468106f8c99681ea34",
        "title": "奉和御制禁苑花开社日锡宴秾华阁  其二",
        "author": "余深",
        "content": "文杏夭桃次第开，宣游叨豫赏花来。\n饮归帝所层城暮，恍若钧天一梦回。",
        "dynasty": "宋",
        "collection_info": null
    },
    {
        "uuid": "7dc6fad13840d68b0117ef084f98bf6a",
        "title": "奉和御制禁苑花开社日锡宴秾华阁  其三",
        "author": "余深",
        "content": "阆山萦绕锁春风，竹密花深隠映中。\n行到夹城催锡宴，秾华西畔看繁红。",
        "dynasty": "宋",
        "collection_info": null
    },
    {
        "uuid": "58667f97332cebbe48e1dd586d46ec84",
        "title": "奉和御制宣召游龙德西园",
        "author": "余深",
        "content": "禁籞秋光睹物华，飘然清思浩无涯。\n沙边桥下浅深水，岸侧竹间红白花。",
        "dynasty": "宋",
        "collection_info": null
    },
    {
        "uuid": "11db04d54fe1c89cf05b4b712e6ea9aa",
        "title": "奉和御制龙池",
        "author": "余深",
        "content": "万国恩波浸太平，清风和气入欢声。\n一诗荣遇真千载，共庆壬辰值此生。",
        "dynasty": "宋",
        "collection_info": null
    },
    {
        "uuid": "8e1dd5ae9ca7b77b47ec8671453d4043",
        "title": "奉和御制重阳宴西园",
        "author": "余深",
        "content": "黄英紫蕊映雕觞，拂拂风生酒面光。\n佳节难逢恩更厚，坐令秋律变春阳。",
        "dynasty": "宋",
        "collection_info": null
    }
]