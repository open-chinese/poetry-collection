[
    {
        "title": "游延福寺",
        "author": "赵曾頀",
        "content": "行行出西郊，稍觉嚣尘远。\n风景既已殊，硗确颇忘倦。\n南安古雄州，今亦壮哉县。\n九日一佳景，居然在郊甸。\n地高瞰川原，林杪露堂殿。\n晋朝松百章，存者才一见。\n岁月不我留，寒暑几更变。\n当年秦隠君，轩冕非所羡。\n间关剡溪来，至此获胜践。\n结庐巢其巅，穴石为之砚。\n城市不到足，公卿罕窥面。\n邂逅有至交，相从情缱绻。\n缅怀兴元年，致位在台铉。\n扶持公道开，不绝几如綫。\n一言才见疏，斥逐遽遭谴。\n天教流落余，乃遂山林愿。\n当年筑室处，遗址了难辨。\n独有高士峰，千载猿鹤怨。",
        "dynasty": "宋",
        "collection_info": null
    }
]