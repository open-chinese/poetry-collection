[
    {
        "uuid": "f8849eff59bd7c98a09ce8c6b91651b3",
        "title": "观水磨牌文有省",
        "author": "释法忠",
        "content": "转大法轮，目前包裹。\n更问如何，水推石磨。",
        "dynasty": "宋",
        "collection_info": null
    },
    {
        "uuid": "a03dd4619c10b314f5b0f6482f200fbc",
        "title": "讽死心禅师",
        "author": "释法忠",
        "content": "莫怪狂僧骂死心，死心结夏破丛林。\n丛林明眼如相委，此话须教播古今。",
        "dynasty": "宋",
        "collection_info": null
    },
    {
        "uuid": "1e4c07280b5c4609b9bcef154d46263e",
        "title": "示寂颂",
        "author": "释法忠",
        "content": "六十六年，游梦幻中。\n浩歌归去，撒手长空。",
        "dynasty": "宋",
        "collection_info": null
    },
    {
        "uuid": "55c6a7118c90b4ffcb4af82671f6ef4c",
        "title": "偈二首  其一",
        "author": "释法忠",
        "content": "张公吃酒李公醉，子细思量不思议。\n李公醉醒问张公，恰使张公无好气。\n无好气，不如归家且打睡。",
        "dynasty": "宋",
        "collection_info": null
    },
    {
        "uuid": "4d7898714f1a024b79063ba6e908f34e",
        "title": "偈二首  其二",
        "author": "释法忠",
        "content": "今朝正月半，有事为君断。\n切忌两眼睛，被他灯火换。",
        "dynasty": "宋",
        "collection_info": null
    },
    {
        "uuid": "9837a8310cc7c669c856b51b8a6e7771",
        "title": "颂古三首  其一",
        "author": "释法忠",
        "content": "秤锤落井，只有秤衡。\n两两相忆，分物不平。\n方始取出乎锤，忽又失却秤衡。\n始去邻家借觅，衡上不曾钉星。\n休休，重者从他重，轻者从他轻。",
        "dynasty": "宋",
        "collection_info": null
    },
    {
        "uuid": "840236ba9c7cc8c15a3b91e36e86107a",
        "title": "颂古三首  其二",
        "author": "释法忠",
        "content": "柳恽江头赏白苹，小风吹处晓烟轻。\n渔翁坐钓秋亭月，翻忆苕溪说性情。",
        "dynasty": "宋",
        "collection_info": null
    },
    {
        "uuid": "04384a8857b85c89e8019f98a4296bac",
        "title": "颂古三首  其三",
        "author": "释法忠",
        "content": "二月春光景气浮，少年公子御街游。\n银床踞坐倾杯乐，三个孩童打马毬。",
        "dynasty": "宋",
        "collection_info": null
    },
    {
        "uuid": "b93bea0e4655dc0c7e9d3b24db06db71",
        "title": "颂古五首  其一",
        "author": "释法忠",
        "content": "马驹蹴踏非驴事，要使儿孙脚下行。\n三日耳聋犹可怪，谩劳灼卜听虚声。",
        "dynasty": "宋",
        "collection_info": null
    },
    {
        "uuid": "7b83a702767c6468719d3ae918282f42",
        "title": "颂古五首  其二",
        "author": "释法忠",
        "content": "谛观五百生前事，不昧何如不落亲。\n因果历然殊可怕，人人尽道野狐精。",
        "dynasty": "宋",
        "collection_info": null
    },
    {
        "uuid": "4f59bd6f25b57224b09fa406ca5f978d",
        "title": "颂古五首  其三",
        "author": "释法忠",
        "content": "展开两手当时说，大义流通满世间。\n莫谓入荒田不拣，而今到处草漫漫。",
        "dynasty": "宋",
        "collection_info": null
    },
    {
        "uuid": "56cc5f88feceb3e975b9b543f6bdb6f7",
        "title": "颂古五首  其四",
        "author": "释法忠",
        "content": "曾到不曾到，且吃一杯茶。\n待客只如此，冷淡是僧家。",
        "dynasty": "宋",
        "collection_info": null
    },
    {
        "uuid": "f55c9d216438179999019a5774c538e9",
        "title": "颂古五首  其五",
        "author": "释法忠",
        "content": "新妇骑驴阿家牵，草裏寻常万万千。\n谁在后兮谁在先，不须特地苦加鞭。",
        "dynasty": "宋",
        "collection_info": null
    }
]