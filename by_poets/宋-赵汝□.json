[
    {
        "title": "题蔡令叶岭书房",
        "author": "赵汝□",
        "content": "日诵哲师记，岁通圣人书。\n前冈復后麓，俨在中间居。\n佩月而冠云，被服以璠玙。\n沧海朝奋驾，昆崙暮停车。\n矫然竦上征，浩荡游太虚。\n竟当一悟足，纷历万变余。\n危机易翻覆，末世多崎岖。\n主公总军戎，参佐谋议摅。\n环帐募敖曹，夺营走休屠。\n宁知情事异，岂谓才智疏。\n归饮永嘉水，胜食建邺鱼。\n缅想过西山，熏风袭芙蕖。\n朗明观众妙，冲漠味至腴。\n身治为物基，学广充理储。\n潜深下董帷，抱独吟葛庐。\n经纶有时命，吾子意何如。",
        "dynasty": "宋",
        "collection_info": null
    }
]