[
    {
        "uuid": "beb90b6c05a8fa8d7bd7148e8d188f54",
        "title": "劝孝",
        "author": "赵与泌",
        "content": "三復蓼莪思二亲，亲恩天地无比伦。\n生我鞠我长育我，出入腹我何艰辛。\n为人之子欲报德，昊天于我心罔极。\n顺承犹恐莫酬恩，况敢忘恩为悖逆。\n此邦由来多孝义，县西元有曾参里。\n后来因避大贤名，却易里名为养志。\n乃知里有孝顺人，至今名号犹芳芬。\n人心天理不相远，前贤孝行胡不遵。\n习俗薄恶良可嘆，枭獍之徒肆其悍。\n不念父母劬劳恩，悖德悖礼如习惯。\n在汝当为反哺乌，汝乃叱之若狗奴。\n在汝当为羊跽乳，汝乃詈之如吓鼠。\n此事虽云未必然，我乃闻之毛髮寒。\n一朝引咎深自责，由我教化有未格。\n思昔曾为贵乡令，见人母子偶相竞。\n令因涕出受孝经，母子翻然起新敬。\n余今告汝以因缘，汝宜悉把旧恶悛。\n从前果报言难尽，孝顺之中自有天。\n五刑不孝最为大，汝宜猛省听予诲。\n官法昭昭在眼前，轻则编置重则配。\n假如幸免遭官刑，必有天刑及汝身。\n六丁霹雳飞雷霆，此时无路可自新。",
        "dynasty": "宋",
        "collection_info": null
    }
]