[
    {
        "uuid": "3130e1e4b5d4d3ac344ee5f7893908e6",
        "title": "题元子故宅",
        "author": "文有年",
        "content": "漫郎百事皆漫尔，独有溪山认作吾。\n念无一物镇泉石，生怕偃蹇羞吾徒。\n灵武中兴功掩德，天地大义须人扶。\n宁将善颂寓谲谏，百世闻之立懦夫。\n太师劲气形于笔，二美能兼自古无。\n后来衮衮下注脚，识者涪翁次石湖。\n松煤狼藉楮山赭，空谷雷响工传摹。\n徘徊熟玩长太息，世道日与湘流俱。",
        "dynasty": "宋",
        "collection_info": null
    },
    {
        "uuid": "7aa9018cc630c6ad7e0754f560da2ae6",
        "title": "题澹山岩",
        "author": "文有年",
        "content": "为爱溪山来永州，黄茅白苇使人愁。\n驱车遥指嵛峰去，峰在潇江最上头。\n江转峰回景奇绝，澹山嵌窦真天设。\n摩挲丹竈酌石泉，髣髴曾游今几劫。\n征君征君苦避秦，一秦人又一秦人。\n青山踏破无扃鐍，何地堪逃世上尘。",
        "dynasty": "宋",
        "collection_info": null
    }
]