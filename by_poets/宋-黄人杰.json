[
    {
        "title": "祝英台・祝英台近 异乡中",
        "author": "黄人杰",
        "content": "异乡中，行色里，随分庆初度。\n老子今年，五十又还五。\n任他坎止流行，吴头楚尾，本来是、干坤逆旅。\n贵和富。\n此事都付浮云，无必也无固。\n用即为龙，不用即为鼠。\n便教老却英雄，草庐烟舍，也须有、着闲人处。",
        "dynasty": "宋",
        "collection_info": null
    },
    {
        "title": "酹江月・念奴娇 年时今日",
        "author": "黄人杰",
        "content": "年时今日，御双凫曾到、蓬壶方丈。\n元是王孙生此夕，红紫娇春成行。\n数曲栏干，一双蓂荚，正傍瑶阶长。\n风帘斜处，有时新燕来往。\n犹记不住称觞，挥毫着语，更与书扁榜。\n转首还逢汤饼客，景物依然和畅。\n待赋新词，说些消息，教倩飞琼唱。\n南班虚席，看随丹诏东上。",
        "dynasty": "宋",
        "collection_info": null
    },
    {
        "title": "感皇恩 秋色满西湖",
        "author": "黄人杰",
        "content": "秋色满西湖，雨添新绿。\n一派烟光望中足。\n清香十里，画舸去来相逐。\n酒酣时听得，渔家曲。\n人道似郎，郎还第六。\n云水相逢未谙熟。\n晚来风静，闲浸几枝红玉。\n水神应不禁，江妃浴。",
        "dynasty": "宋",
        "collection_info": null
    },
    {
        "title": "念奴娇 西湖胜绝",
        "author": "黄人杰",
        "content": "西湖胜绝，有栖云楼观，蟠空丘壑。\n玉鉴光中天不老，人在蓬壶行乐。\n画舫藏春，垂杨系马，幽处笙箫作。\n京华狂客，也忘身世飘泊。\n行时载酒寻芳，湖湾堤曲，放浪红尘脚。\n借景留欢排日醉，不负莺花盟约。\n忍缓东风，耐烦迟日，休恁匆匆着。\n温存桃李，莫教一顿开却。",
        "dynasty": "宋",
        "collection_info": null
    },
    {
        "title": "浣溪沙 的皪江梅共蜡梅",
        "author": "黄人杰",
        "content": "的皪江梅共蜡梅。\n剪金裁玉一时开。\n黄姑相伴雪儿来。\n别驾公馀无个事，得将诗酒与栽培。\n为春留客小徘徊。",
        "dynasty": "宋",
        "collection_info": null
    },
    {
        "title": "生查子 烟雨不多时",
        "author": "黄人杰",
        "content": "烟雨不多时，肥得梅如许。\n早有点儿酸，诮没星儿苦。\n飞燕恶禁持，又待衔春去。\n容着水精盐，觅个调羹处。",
        "dynasty": "宋",
        "collection_info": null
    },
    {
        "title": "柳梢青 恰则年时",
        "author": "黄人杰",
        "content": "恰则年时。\n风前雪底，初见南枝。\n可㬠匆匆，花才清瘦，子已红肥。\n安排酒盏相随。\n看金弹、累累四垂。\n渴后情怀，鼎中风味，惟有心知。",
        "dynasty": "宋",
        "collection_info": null
    },
    {
        "title": "蓦山溪 翠环惊报",
        "author": "黄人杰",
        "content": "翠环惊报，叶底梅如弹。\n小摘试尝看，齿微酸、生香不断。\n烟丸露颗，肥得颊儿红，还欲近，浅黄时，风雨催残半。\n何如珍重，剩着冰盘荐。\n持酒劝飞仙，似江梅、累累子满。\n饶将风味，成就与东君，随鼎鼐，着形盐，早趁调羹便。",
        "dynasty": "宋",
        "collection_info": null
    },
    {
        "title": "满江红 小队旌旗",
        "author": "黄人杰",
        "content": "小队旌旗，又催送、元戎领客。\n政十顷、荷香微度，草烟横碧。\n杨柳参差新合翠，水天上下俱齐色。\n傍野桥、容与绕重湖，严城侧。\n花作阵，舟为宅。\n敲羯鼓，鸣羌笛。\n渐夜凉风进，酒杯无力。\n遥想汉中鸡肋地，未应万里回金勒。\n看便随、飞诏下南州，朝京国。",
        "dynasty": "宋",
        "collection_info": null
    },
    {
        "title": "瑞鹤仙 飞花闲院落",
        "author": "黄人杰",
        "content": "飞花闲院落。\n渐燕觜泥融，蜂须香薄。\n风光未全恶。\n有出林青杏，殿春红药。\n东皇旧约。\n把馀芳、一时留着。\n等君侯维岳佳辰，惜景为供春酌。\n新乐。\n谁番清韵，非石非金，金城弦索。\n如闻荐鹗，青云外，有飞削。\n双凫容与，摩天东上，稳步鸾台凤阁。\n管平泉，昼锦归时，发犹未鹤。",
        "dynasty": "宋",
        "collection_info": null
    },
    {
        "title": "贺新郎 垛翠云蓬远",
        "author": "黄人杰",
        "content": "垛翠云蓬远。\n日鸟高、炎官直午，暑风微扇。\n二六尧蓂开秀荚，跨海冰轮待满。\n怪院落，笙箫如剪。\n太乙然藜天际下，度卯金仙子，生华旦。\n依日月，近云汉。\n经时持橐明光殿。\n问江乡年来有几，只君方见。\n入座夫人难老甚，炯炯金霞照眼。\n笑指点，琼舟权劝。\n愿得调元勋业就，为红泉石磴轻轩冕。\n归共作，赤松伴。",
        "dynasty": "宋",
        "collection_info": null
    },
    {
        "title": "贺新郎 突屼金仙屋",
        "author": "黄人杰",
        "content": "突屼金仙屋。\n素秋深、长空霁雨，万山如浴。\n惊破元戎呼小队，来看飞泉喷玉。\n正晚谷，清镜圆熟。\n还是紫微初度至，对禅关，自奏长生曲。\n留杖屦，倚松竹。\n汉中念远眉休蹙。\n问擎天拄地，个事只今谁独。\n看领召环回鹢首，笑把江神要束。\n任碾破，澄波新绿。\n去了中兴台辅叶，挂貂蝉莫受风埃触。\n归绿野，种瑶簌。",
        "dynasty": "宋",
        "collection_info": null
    },
    {
        "title": "满江红 季管灰融",
        "author": "黄人杰",
        "content": "季管灰融，盛寒里、梅香乍放。\n元道是酿成和气，间生名将。\n马革裹尸男子志，虎头食肉通侯相。\n更胸中、十万拥奇兵，人皆仰。\n腰金印，垂玉帐。\n忠胆锐，雄心壮。\n倚辕门几望，北州驰想。\n且倒长江为寿酒，却翻银浦千寻浪。\n算时来、一笑洗胡尘，迎天仗。",
        "dynasty": "宋",
        "collection_info": null
    },
    {
        "title": "满江红 老子生朝",
        "author": "黄人杰",
        "content": "老子生朝，萧然坐离骚窟宅。\n更莫诧、才雄屈宋，诗高刘白。\n不向凤凰池上住，不逃鹦鹉洲边迹。\n谩一官、如水过称呼，诸侯客。\n平生志，水投石。\n首已皓，心犹赤。\n算陆沉雄奋，总非人力。\n广武成名惟孺子，高阳适意须欢伯。\n睨醉乡、一笑抚青萍，干坤窄。",
        "dynasty": "宋",
        "collection_info": null
    },
    {
        "title": "满江红 老火西流",
        "author": "黄人杰",
        "content": "老火西流，风露洗、银湾一色。\n还又近、半秋天气，月将成魄。\n玉燕来时清梦觉，书麟游处飞仙谪。\n问东南、一尉着斯人，如何得。\n君不学，吴门卒。\n君不问，长安狄。\n且持杯半揖，楚江鸂鶒。\n东府西台看历遍，归来绿野盟泉石。\n却从容、三万六千朝，追元白。",
        "dynasty": "宋",
        "collection_info": null
    },
    {
        "title": "满江红 小驻碧油",
        "author": "黄人杰",
        "content": "小驻碧油，公两载、重临初度。\n满全楚、袭人和气，拍天歌舞。\n波涌荆江流不断，地连巫峡山无数。\n指此山、此水诵公恩，难忘处。\n民有恨，来何暮。\n民有愿，归无遽。\n各相携卧断，衮衣归路。\n只恐九重劳梦寐，不容十国私霖雨。\n看便飞、丹诏日边来，朝天去。",
        "dynasty": "宋",
        "collection_info": null
    },
    {
        "title": "醉蓬莱 记征鸿归候",
        "author": "黄人杰",
        "content": "记征鸿归候，梦燕来时，雪清梅瘦。\n寒日迎长，觉微宽宫漏。\n翼轸分辉，斗牛呈瑞，间气维锺秀。\n江左风流，夷吾家世，尘源深厚。\n况是新闻，日边增秩，诰墨方妍，玉符将剖。\n五马西还，看鸳鸿为偶。\n我有新词，不论龟鹤，会祝公眉寿。\n南浦长春，西山不老，年华同久。",
        "dynasty": "宋",
        "collection_info": null
    },
    {
        "title": "念奴娇 菊黄萸紫",
        "author": "黄人杰",
        "content": "菊黄萸紫，近重阳、天气秋光如洗。\n怀燕占熊，还又应、崧岳生申时节。\n玉女擎香，金仙持送，锦里欢声彻。\n照人风度，满怀俱是冰雪。\n那更千里江城，政成人化，比春生秋杀。\n双凤云间御诏墨，将下十行新札。\n黄阁亨衢，碧油重幕，稳复清毡物。\n策勋归去，蟠桃犹许三窃。",
        "dynasty": "宋",
        "collection_info": null
    },
    {
        "title": "念奴娇 山光堂下",
        "author": "黄人杰",
        "content": "山光堂下，恰催花雨过，韶华将半。\n蝶舞回风莺度曲，暖响笙箫庭院。\n泥轼仙翁，当时此夕，正梦投怀燕。\n紫髯黄发，到今如此清健。\n岂但风月平分，海沂千里，流得欢声遍。\n屈宋江山，还助说，莫惜金荷频卷。\n问寿何如，凤池三到，却放壶天晚。\n赤松应待，挂冠归伴萧散。",
        "dynasty": "宋",
        "collection_info": null
    },
    {
        "title": "玉楼春 生申时节书云月",
        "author": "黄人杰",
        "content": "生申时节书云月。\n惊怪玉梅开不彻。\n犯寒那得一枝春，要与邦君供胜绝。\n可轩有个词清切。\n解送双凫朝降阙。\n一声声祝一千年，试倩雪儿歌几阕。",
        "dynasty": "宋",
        "collection_info": null
    },
    {
        "title": "贺新郎 晓色收梅雨",
        "author": "黄人杰",
        "content": "晓色收梅雨。\n玉衡高、寒杓插午，月生银浦。\n一片祥光横碧落，幻出新晴院宇。\n拥阆苑、擎香天女。\n簇引飞仙来瑞世，向乌衣巷陌，生文度。\n人物似，古怀祖。\n履声合上尧阶去。\n问如何低回计幕，蜀山深处。\n金字催还知有日，且听尊前妙语。\n更领略、双成歌舞。\n愿借流三峡水，与君侯尽作流霞注。\n觞百举，寿千数。",
        "dynasty": "宋",
        "collection_info": null
    },
    {
        "title": "渔家傲 桔绿橙黄霜落候",
        "author": "黄人杰",
        "content": "桔绿橙黄霜落候。\n小春天气宜晴昼。\n一片祥光横宇宙。\n仙乐奏。\n千官共祝南山寿。\n湛露恩波浓似酒。\n□堂宴罢嵩呼后。\n压帽宫花红欲溜。\n还拜手。\n瞻天望圣徘徊久。",
        "dynasty": "宋",
        "collection_info": null
    },
    {
        "title": "祝英台近 绛河清",
        "author": "黄人杰",
        "content": "绛河清，丹阙晓。\n云路烛龙照。\n鹤发仙翁，笞凤下天眇。\n莹然璞玉襟怀，层冰风表。\n镇长住、人间三岛。\n怎知道。\n不用九转丹砂，灵椿自难老。\n骥子麟儿、勋业付渠了。\n已持红药开时，赤松游处，寿觞对、壶天倾倒。",
        "dynasty": "宋",
        "collection_info": null
    },
    {
        "title": "胜胜慢・声声慢 荣喉娇脆",
        "author": "黄人杰",
        "content": "荣喉娇脆，燕体轻盈，争翻妙舞新声。\n元是君侯生日，爽气澄清。\n天应人为献寿。\n春着意、花也留情。\n恣豪饮，似流觞曲水，前度兰亭。\n况遇湖山官满，无一事、身心分外安宁。\n买个归舟，随鸥趁鹭长征。\n逢时了些事业，还未遇、月钓云耕。\n世尘外，看西真桃熟，南极星明。",
        "dynasty": "宋",
        "collection_info": null
    },
    {
        "title": "临江仙 六月炎官收火伞",
        "author": "黄人杰",
        "content": "六月炎官收火伞，南熏尽洗烦蒸。\n十三蓂荚又争青。\n问知陈仲举，元是此时生。\n别驾功成清暇日，题舆尚带屏星。\n黑头非晚至公卿。\n且倾浮蚁酒，来听祝龟龄。",
        "dynasty": "宋",
        "collection_info": null
    },
    {
        "title": "临江仙 江上小春来几许",
        "author": "黄人杰",
        "content": "江上小春来几许，湘桃已发微妍。\n开云今夕降飞仙。\n花神回暖律，天女炷祥烟。\n见说士元方展骥，低回共应尘缘。\n人间更住一千年。\n却骑丹凤去，归到五云边。",
        "dynasty": "宋",
        "collection_info": null
    },
    {
        "title": "临江仙 秋色三分绕过二",
        "author": "黄人杰",
        "content": "秋色三分绕过二，江城又近重阳。\n翠蓂双荚为谁芳。\n梅仙生此日，神物自呈祥。\n陶菊半黄萸斗紫，一时来共飞觞。\n祝君腾踏比奇章。\n玉枝元不许，眉寿与天长。",
        "dynasty": "宋",
        "collection_info": null
    },
    {
        "title": "临江仙 解事西风真可意",
        "author": "黄人杰",
        "content": "解事西风真可意，秋声不到尧蓂。\n尚馀□荚十分清。\n知君当此际，清梦应长庚。\n道骨仙风元不老，天开鹤算龟龄。\n更看宝带换红鞓。\n拂衣辞管库，谈笑取功名。",
        "dynasty": "宋",
        "collection_info": null
    },
    {
        "title": "蝶恋花 问讯梅花开也未",
        "author": "黄人杰",
        "content": "问讯梅花开也未。\n孕雪┭香，春在寒梢尾。\n试与折来供一醉。\n寿乡容与生春意。\n律转黄锺霜小霁。\n月姊乘鸾，伴我浮尘世。\n结取年年今日誓。\n梅花影里看仙桂。",
        "dynasty": "宋",
        "collection_info": null
    },
    {
        "title": "贺新郎 三月桃花浪",
        "author": "黄人杰",
        "content": "三月桃花浪。\n涌荆红、浮光散彩，倚空千丈。\n杨柳阴中长堤路，一片笙歌暖响。\n春待晚、气清天亮。\n闻道君侯生此日，具虎头、飞食封侯相。\n风度远，襟怀爽。\n宝杯为我倾家酿。\n醉乡深，何妨更尽，吸川鲸量。\n富贵时来应自有，岂在随人俯仰。\n且共把、眉头开放。\n但得仙风长不老，又安知、不做东南将。\n勋业付，云台上。",
        "dynasty": "宋",
        "collection_info": null
    },
    {
        "title": "瑞鹧鸪 江梅还是嫁东风",
        "author": "黄人杰",
        "content": "江梅还是嫁东风。\n夜半春心一点融。\n知道个人生此日，暗香浮雪荐金锺。\n阳春一曲无他愿，长愿梅花似玉容。\n教见夫荣并子贵，与梅同过百年冬。",
        "dynasty": "宋",
        "collection_info": null
    },
    {
        "title": "清平乐 西风猎猎",
        "author": "黄人杰",
        "content": "西风猎猎，秋到双蓂荚。\n天女擎香开寿□，寿酒浮花蘸甲。\n眉间一点轻黄。\n归帆已载斜阳。\n去矣留中好住，尧天日月偏长。",
        "dynasty": "宋",
        "collection_info": null
    },
    {
        "title": "沁园春 金虎鸣秋",
        "author": "黄人杰",
        "content": "金虎鸣秋，玉龙ㄏ月，天气正凉。\n应梦熊时侯，叶丹苔碧，栖鸾亭馆，桔绿橙黄。\n人在兰台公子上，更身寄风流屈宋卿。\n登赏处，记含情纾思，曾赋高唐。\n春明旧家不远，算蝉嫣袭庆，都付仇香。\n况鵾弦初续，和生角征，鹗书频下，名厕循良。\n但得西风吹峡水，尽倒卷波澜添寿觞。\n功业事，有朱颜领略，未许称量。",
        "dynasty": "宋",
        "collection_info": null
    },
    {
        "title": "满江红 腊近嘉平",
        "author": "黄人杰",
        "content": "腊近嘉平，谁教放、梅梢弄雪。\n更为问、霜前甘泽，应何时节。\n十荚尧蓂开翠羽，一番潘貌蒸红颊。\n是武夷、六六洞王中，生贤哲。\n头未雪，心犹铁。\n柔不茹，刚难折。\n个功名怀抱，试看摅发。\n渌水中间辞地角，绛霄高处朝天阙。\n管痴儿、事了挂冠归，方华发。",
        "dynasty": "宋",
        "collection_info": null
    },
    {
        "title": "满江红 居士生朝",
        "author": "黄人杰",
        "content": "居士生朝，元来是、湖山胜日。\n长共荐、霜前篱落，半黄橙桔。\n酒压浮蛆新旨酽，香浮瑞兽祥烟密。\n更小蛮、清唱入时宜，声飘逸。\n湖海量，冰霜质。\n年未老，身犹屈。\n记平生操履，几曾亏失。\n季野阳秋虽有自，伯仁崆峒原无物。\n待着君、添个老人星，人间出。",
        "dynasty": "宋",
        "collection_info": null
    },
    {
        "title": "满江红 解语宫商",
        "author": "黄人杰",
        "content": "解语宫商，为谁奏、长生一曲。\n见说道、密堂深处，宝香芬馥。\n月里飞仙云际下，乘鸾来伴凫仙宿。\n约年年、生日醉冰篘，簪梅玉。\n花与貌，争清淑。\n云共发，斗新绿。\n尽壶觞为寿，苦无他说。\n有子有孙真老大，无嗔无妒家和睦。\n更鸾花、剩着几番封，平生足。",
        "dynasty": "宋",
        "collection_info": null
    },
    {
        "title": "贺新郎 逗晓晴烟敛",
        "author": "黄人杰",
        "content": "逗晓晴烟敛。\n过书云、祥开五日，漏添宫线。\n葭莞飞灰微度暖，眷着梅梢尚浅。\n怪深院、笙箫如剪。\n非雾非烟浮月观，应麟书，吐处豪英产。\n迟绣斧，启华宴。\n楚腰舞彻霓裳遍。\n拥金船，柔纤莹玉，十分争劝。\n醉入无何休莫问，日下长安非远。\n况一点、眉黄新见。\n掩鼻功名须办了，赋归来、却访乔松伴。\n应未许，雪枝汗。",
        "dynasty": "宋",
        "collection_info": null
    },
    {
        "title": "贺新郎 急雨收庚暑",
        "author": "黄人杰",
        "content": "急雨收庚暑。\n倚三峰、祥光万丈，晓窥临汝。\n金石台边人语闹，惊怪麟书夜吐。\n又却是、重生申甫。\n笔底婆澜翻瀚海，更风流，不减王文度。\n冰共雪，是标榘。\n双凫有底人间住。\n为萍江，一齐洗尽，吏奸民蠹。\n见说王堂新有诏，趣近尧天尺五。\n看紫闼黄扉平步。\n我有新翻长寿曲，愿淮波、衮衮长东注。\n波未竭，寿无数。",
        "dynasty": "宋",
        "collection_info": null
    },
    {
        "title": "鹧鸪天 挺挺君家有祖风",
        "author": "黄人杰",
        "content": "挺挺君家有祖风。\nō任馀庆尚无穷。\n钓鳌莫问当年事，汗马须收第一功。\n何日是，梦维熊。\n麦光摇翠浪花红。\n一尊敬为祈难老，要作人间矍铄翁。",
        "dynasty": "宋",
        "collection_info": null
    },
    {
        "title": "鹧鸪天 落落南班间世英",
        "author": "黄人杰",
        "content": "落落南班间世英。\n风流人物汉更生。\n当时良月垂孤处，天女惊香下广庭。\n鲸作量，兕为觥。\n尽倾家酿祝修龄。\n校雠天禄须君辈，藜杖看陪太乙星。",
        "dynasty": "宋",
        "collection_info": null
    },
    {
        "title": "鹧鸪天 瑞霭朝迷紫极宫",
        "author": "黄人杰",
        "content": "瑞霭朝迷紫极宫。\n梅香轻度琐窗风。\n关西都护生时节，来吐芳心献寿锺。\n头来白，频先红。\n臂强方解挽雕功。\n银符玉帐轻毡在，稳着功名继乃翁。",
        "dynasty": "宋",
        "collection_info": null
    },
    {
        "title": "菩萨蛮 小春撋就双桃靥",
        "author": "黄人杰",
        "content": "小春撋就双桃靥。\n伴他二六尧蓂荚。\n红绿若为新。\n个时生玉人。\n玉人持酒笑。\n笑与仙翁道。\n从此百年中，莺花几度封。",
        "dynasty": "宋",
        "collection_info": null
    },
    {
        "title": "虞美人 瑶台夜冷清霜泣",
        "author": "黄人杰",
        "content": "瑶台夜冷清霜泣。\n听得双成语。\n有人乘月下云端。\n吹彻凤箫来此、伴栖鸾。\n尊前有个新番曲。\n不唱蟠桃熟。\n一杯聊驻玉精神，长与雪梅争韵、更争春。",
        "dynasty": "宋",
        "collection_info": null
    },
    {
        "title": "虞美人 吕城春色知何处",
        "author": "黄人杰",
        "content": "吕城春色知何处。\n试听流莺语。\n江头别有小壶天，唤起一番花柳、弄芳妍。\n主人元是虬髯种。\n胸次吞云梦。\n一尊何翅祝长年。\n看取金枝从此、更关联。",
        "dynasty": "宋",
        "collection_info": null
    },
    {
        "title": "虞美人 菊花不等重阳到",
        "author": "黄人杰",
        "content": "菊花不等重阳到。\n昨夜都开了。\n问知仙子是生辰。\n采翠浮金来供、玉壶春。\n周郎莫计文君寿。\n头白须相守。\n从今更数百年期。\n月底云间同跨、彩鸾归。",
        "dynasty": "宋",
        "collection_info": null
    },
    {
        "title": "虞美人 蓂飞八叶书云后",
        "author": "黄人杰",
        "content": "蓂飞八叶书云后。\n此日孙枝秀。\n爱他风味似吾人。\n都是笔头能篆、又能文。\n青青两鬓年方壮。\n儿女俱成长。\n要添福寿与荣华。\n教取一庭兰玉、共成家。",
        "dynasty": "宋",
        "collection_info": null
    },
    {
        "title": "虞美人 疏梅淡月年年好",
        "author": "黄人杰",
        "content": "疏梅淡月年年好。\n景思今年早。\n迎长时节近佳辰。\n看取衮衣华发、尽麒麟。\n酒中倒卧南山绿。\n起舞人如玉。\n风流椿树可怜生。\n长与柳枝桃叶、共青青。",
        "dynasty": "宋",
        "collection_info": null
    },
    {
        "title": "念奴娇 挽红留翠",
        "author": "黄人杰",
        "content": "挽红留翠，为东皇、那住二分春色。\n燕舞回风莺度曲，晴昼光生瑶席。\n天女擎香，长庚入梦，还有飞仙谪。\n方瞳方颊，玉壶清浸胸臆。\n休问辟谷延年，介君眉寿，自有阴功□。\n膝下鹓雏俱擢秀，争奋摩天云翼。\n白雪声中，黄流影里，且放琼舟侧。\n醉乡深处，兴来时拊金伏。",
        "dynasty": "宋",
        "collection_info": null
    },
    {
        "title": "挽吕东莱先生  其一",
        "author": "黄人杰",
        "content": "夫子来天上，儒宗第一人。\n英材归乐育，圣学发沉堙。\n正路方资闢，浇风未及醇。\n斯文何遽丧，诗笔绝生民。",
        "dynasty": "宋",
        "collection_info": null
    },
    {
        "title": "挽吕东莱先生  其二",
        "author": "黄人杰",
        "content": "盛德光华阀，高风动九垓。\n群英倾斗仰，一旦骇山颓。\n吾道无纲纽，熙朝乏鼎梅。\n明招涵夜月，忍听晓猿哀。",
        "dynasty": "宋",
        "collection_info": null
    },
    {
        "title": "挽吕东莱先生  其三",
        "author": "黄人杰",
        "content": "天意高难问，胡为夺巨贤。\n后生安取正，圣道不容传。\n感意悲风木，伤心惨暮烟。\n翩翩丹旐去，徒有泪潸然。",
        "dynasty": "宋",
        "collection_info": null
    },
    {
        "title": "挽吕东莱先生  其四",
        "author": "黄人杰",
        "content": "忆昨飘零日，徒为梁父吟。\n一时辱轻信，千里示佳音。\n方讲门人礼，蒙嘉国士临。\n一朝遽千古，难保见知心。",
        "dynasty": "宋",
        "collection_info": null
    },
    {
        "title": "挽吕东莱先生  其五",
        "author": "黄人杰",
        "content": "萍迹来京阙，逾涯辱意隆。\n剧谈销客气，终月坐春风。\n岂谓十旬别，俄成千岁终。\n哀哉不復见，天阔恨无穷。",
        "dynasty": "宋",
        "collection_info": null
    },
    {
        "title": "峡中山高巳牌方见日色",
        "author": "黄人杰",
        "content": "上峡扁舟稳，滩平水不波。\n山高见日晚，谷远受云多。\n乱石争奇怪，幽禽自啸歌。\n若无诗写兴，柰此景佳何。",
        "dynasty": "宋",
        "collection_info": null
    },
    {
        "title": "温泉",
        "author": "黄人杰",
        "content": "离火自天烁，温泉由地生。\n我来需晓汲，聊用濯尘缨。",
        "dynasty": "宋",
        "collection_info": null
    },
    {
        "title": "次袁尚书巫山十二峰二十五韵",
        "author": "黄人杰",
        "content": "文昌老仙绝俗姿，爱山成癖非儿痴。\n胸中况自有丘壑，槛结瑰异常恐迟。\n坤维谋畧出分阃，江山致助争出奇。\n寻幽选胜上巫峡，断崖怪石悬参差。\n十二峯前弭征楫，枝藤直上穷所之。\n云烟变态千万状，过眼神动惊天随。\n人疑跻攀欲力尽，公自乐此良不疲。\n瑶华真妃似夙驾，风马昼下扬旛旗。\n层峦好处起苍壁，丹霞望门开赤帷。\n登坛定可拾瑶翠，却老未应无玉枝。\n仰天一笑晲寥廓，俯视培塿丘陵低。\n颇疑游龙出飞跃，恍若栖凤犹娱嬉。\n乔松跨鹤远近集，云雨济人朝暮为。\n坛罗野翠有余润，泉拖修帛无穷时。\n一经盼睐便改观，阳台价重当由兹。\n惜哉牙纛不久驻，鹢首未转樯乌驰。\n轻缣素练欲摹写，画师难着五色施。\n笔端机杼始潜运，悠然寄兴沧洲湄。\n章成密简绣衣使，绣衣翰墨今白眉。\n珠酬玉唱两相尚，三嘆尽解骚人颐。\n好刊苍珉示千古，磨而不磷涅不缁。\n纷纷我辈小巫耳，健读数过徒噫嘻。\n待从两公奠西极，安南嶷，收关河百二之险，劖岷峨万仞之嵋。\n大书有宋中兴颂，东还更和巫山诗。",
        "dynasty": "宋",
        "collection_info": null
    },
    {
        "title": "官舍苦雨",
        "author": "黄人杰",
        "content": "漫空数日雨倾盆，老屋淋漓瓦缝穿。\n七月不虚为巧月，今年頼得是丰年。\n泥涂滑滑妨行客，烟陇阴阴碍种田。\n我欲乘风干造化，尽披云雾覩青天。",
        "dynasty": "宋",
        "collection_info": null
    },
    {
        "title": "句",
        "author": "黄人杰",
        "content": "乱山围楚塞，平野落荆州。",
        "dynasty": "宋",
        "collection_info": null
    }
]