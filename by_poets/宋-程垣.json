[
    {
        "uuid": "ae10b8fee680520241b353f7f023c1ea",
        "title": "古乐府  其一",
        "author": "程垣",
        "content": "长安花如锦，不堪制郎衣。\n拾得并州剪，剪花花忽飞。",
        "dynasty": "宋",
        "collection_info": null
    },
    {
        "uuid": "c214c4bf519011152b98c16593aa929f",
        "title": "古乐府  其二",
        "author": "程垣",
        "content": "清溪彩鸳鸯，野性不可驯。\n君心空爱渠，渠无爱君心。",
        "dynasty": "宋",
        "collection_info": null
    },
    {
        "uuid": "150dae52928c592cf730f3057aec21c8",
        "title": "古乐府  其三",
        "author": "程垣",
        "content": "莫嫌秋后扇，明年还六月。\n凄凉暂离别，恩情难断绝。",
        "dynasty": "宋",
        "collection_info": null
    },
    {
        "uuid": "876587732f43ba813c5e075beabef5c4",
        "title": "探赜  其一",
        "author": "程垣",
        "content": "一气自盘礴，万物自儵忽。\n盘礴运高厚，儵忽祝生没。\n高厚固冥冥，生没亦汩汩。\n愿言握金镜，以祛我之惑。",
        "dynasty": "宋",
        "collection_info": null
    },
    {
        "uuid": "d54ba74404bef9825c4000586b12eabf",
        "title": "探赜  其二",
        "author": "程垣",
        "content": "庄周一妄诞，丘明一浮夸。\n两都绣春英，三京组朝霞。\n楚骚哀灵均，鵩赋凄长沙。\n律以素王经，春蛙与寒鸦。",
        "dynasty": "宋",
        "collection_info": null
    },
    {
        "uuid": "1928415701eec44b6abf85a664d60a29",
        "title": "杂兴  其一",
        "author": "程垣",
        "content": "抛抛机中梭，婉婉机中淑。\n兰膏媚鬓蝉，笋纤润红玉。\n织成锦绣段，光耀绮霞幅。\n世无黄钟尺，何以制华服。",
        "dynasty": "宋",
        "collection_info": null
    },
    {
        "uuid": "35d13c04ec57fd806d9160c9cab4b99a",
        "title": "杂兴  其二",
        "author": "程垣",
        "content": "青青琅玕竹，节直中心虚。\n风月与相忘，雪霜不能欺。\n斸之献良工，堪葺黄金舆。\n悲哉渭水滨，空抱岁寒姿。",
        "dynasty": "宋",
        "collection_info": null
    },
    {
        "uuid": "471ae35ae1597dfddaa7249cd26ac289",
        "title": "杂兴  其三",
        "author": "程垣",
        "content": "南山有孤松，夭矫苍龙质。\n亭亭耸华盖，清风自永日。\n珍重栋梁材，甘心跧崖石。\n梓匠持规矩，大器匪易得。",
        "dynasty": "宋",
        "collection_info": null
    },
    {
        "uuid": "3a0625af74460a21c8f11f8370b98224",
        "title": "樵家",
        "author": "程垣",
        "content": "深溪藏毒蛟，樵家冰竈口。\n结侣腰弯刀，破衲补更厚。\n持担俯清流，勇往不回首。\n褰裳望青采，岂暇寻枯朽。",
        "dynasty": "宋",
        "collection_info": null
    },
    {
        "uuid": "802d5dee7c033341f6185112e81518e8",
        "title": "樵叟",
        "author": "程垣",
        "content": "苍苍双鬓银，矍铄不惮勤。\n背曲行步迟，徐徐溪水滨。\n羣儿喧南山，踏起南山尘。\n翁跣负薪回，换得一壶春。",
        "dynasty": "宋",
        "collection_info": null
    },
    {
        "uuid": "bc12add65af39ea715d0739bcc6932b3",
        "title": "樵子",
        "author": "程垣",
        "content": "头蓬面萎黄，身轻步忽逮。\n方斫柴薪回，又带刀斧去。\n戏笑茅根掘，时暂松根踞。\n间道后山归，人寻不知处。",
        "dynasty": "宋",
        "collection_info": null
    },
    {
        "uuid": "09984b7f4cd28d7b82c7d8d87366fdf9",
        "title": "樵径",
        "author": "程垣",
        "content": "扪萝登峻坂，不避岚霾冒。\n拔茅过山䧆，壮者为前导。\n阴湿留步迹，叶滑无人扫。\n谁言此地幽，亦有春风到。",
        "dynasty": "宋",
        "collection_info": null
    },
    {
        "uuid": "2f8c3988531644d8b5a3f0ba2803701a",
        "title": "樵风",
        "author": "程垣",
        "content": "樵夫识雨候，风起装樵归。\n只顾担重轻，无心问是非。\n纔观六鹢退，随知少女机。\n同行采樵人，先后不相违。",
        "dynasty": "宋",
        "collection_info": null
    },
    {
        "uuid": "c08771248d983962674a924c135a2d22",
        "title": "夏日下闻溪渡",
        "author": "程垣",
        "content": "溪桥架木度人行，人影溪中步步生。\n真水真山皆旧识，时来时去几关情。\n鱼惊鸥立无闲意，鸟逐蝉飞有遁声。\n暂止笋舆生仆力，可人时至午风清。",
        "dynasty": "宋",
        "collection_info": null
    }
]