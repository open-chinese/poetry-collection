[
    {
        "uuid": "e8383d8141f5ee26c54ac779fb0ac8de",
        "title": "天香 冰片熔肌",
        "author": "吕同老",
        "content": "冰片熔肌，水沈换骨，蜿蜒梦断瑶岛。\n翦碎腥云，杵匀枯沫，妙手制成翻巧。\n金篝候火，无似有、微熏初好。\n帘影垂风不动，屏深护春宜小。\n残梅舞红褪了。\n佩珠寒、满怀清峭。\n几度酒馀重省，旧愁多少。\n荀令风流未减，怎奈向飘零赋情老。\n待寄相思，仙山路杳。",
        "dynasty": "宋",
        "collection_info": null
    },
    {
        "uuid": "0ed7116a66247432df3eca11fc97d414",
        "title": "水龙吟 素肌不污天真",
        "author": "吕同老",
        "content": "素肌不污天真，晓来玉立瑶池里。\n亭亭翠盖，盈盈素靥，时妆净洗。\n太液波翻，霓裳舞罢，断魂流水。\n甚依然、旧日浓香淡粉，花不似，人憔悴。\n欲唤凌波仙子。\n泛扁舟、浩波千里。\n只愁回首，冰帘半掩，明珰乱坠。\n月影凄迷，露华零落，小阑谁倚。\n共芳盟，犹有双栖雪鹭，夜寒惊起。",
        "dynasty": "宋",
        "collection_info": null
    },
    {
        "uuid": "8fd74315a05641ff45f5ea3300db780e",
        "title": "齐天乐 绿荫初蔽林塘路",
        "author": "吕同老",
        "content": "绿荫初蔽林塘路，凄凄乍流清韵。\n倦咽高槐，惊嘶别柳，还忆当曾听。\n西窗梦醒。\n叹弦绝重调，珥空难整。\n绰约冰绡，夜深谁念露华冷。\n不知身世易老，一声声断续，频报秋信。\n坠叶山明，疏枝月小，惆怅齐姬薄幸。\n馀音未尽。\n早枯翼飞仙，暗嗟残景。\n见洗冰奁，怕翻双翠鬓。",
        "dynasty": "宋",
        "collection_info": null
    },
    {
        "uuid": "97bb4d08ba2a5cdf7da133143fc0b5a3",
        "title": "桂枝香 松江岸侧",
        "author": "吕同老",
        "content": "松江岸侧。\n正乱叶坠红，残浪收碧。\n犹记灯寒暗聚，簖疏轻入。\n休嫌郭索尊前笑，且开颜、共倾芳液。\n翠橙丝雾，玉葱浣雪，嫩黄初擘。\n自那日、新诗换得。\n又几度相逢，落潮秋色。\n常是篱边早菊，慰渠岑寂。\n如今谩有江山兴，更谁怜、草泥踪迹。\n但将身世，浮沈醉乡，旧游休忆。",
        "dynasty": "宋",
        "collection_info": null
    },
    {
        "uuid": "cd0d025df9aebdac6c6e03006ad37d8b",
        "title": "九锁山十咏 大涤洞",
        "author": "吕同老",
        "content": "巍巍元盖天，岩穴閟仙宅。\n别户穿虚明，层辉荡空碧。\n神鼓振玉音，丹崖落琼液。\n深通潜龙井，外障隔凡石。\n缅怀元同翁，于焉此栖息。\n华阳与林屋，隧道从所适。\n我来兹山中，偶值肥遁迹。\n灵草未易逢，翩翩飞鼠白。",
        "dynasty": "宋",
        "collection_info": null
    },
    {
        "uuid": "6681cb2b86b7acd1885ac9beb6778887",
        "title": "九锁山十咏 栖真洞",
        "author": "吕同老",
        "content": "殊庭天柱西，微径罗荆棘。\n驱车谷口亭，清气已迫人。\n元锁为我开，灵关岂无津。\n棋枰俨遗局，乳盖垂空轮。\n侧闻千载前，住此多隠沦。\n冥翳不可识，抱朴终成真。\n仙凡自有分，喧寂难并陈。\n叹息取归路，吾犹湿嚣尘。",
        "dynasty": "宋",
        "collection_info": null
    },
    {
        "uuid": "f30e6287d813d9d327d154edefaeb6fb",
        "title": "九锁山十咏 鸣凤洞",
        "author": "吕同老",
        "content": "连峰路塸堮，幽洞摩苍穹。\n石门松萝隘，伛偻趋儿童。\n泠泠太古泉，环佩声丁东。\n相传吴越年，威凤翔其中。\n后来山中人，盛事夸无穷。\n我疑王者瑞，岂预霸业雄。\n元化有沦忽，世道多污隆。\n何时鸣朝阳，遥问山上桐。",
        "dynasty": "宋",
        "collection_info": null
    },
    {
        "uuid": "539478901cc88d6d871e67b0ec40b509",
        "title": "九锁山十咏 蜕龙洞",
        "author": "吕同老",
        "content": "苍山下孱颜，中有神龙栖。\n神龙眇何许，一水涵清溪。\n深藏岩壑古，迥破风烟低。\n当其未蜕时，幽隠漫尘泥。\n既蜕头角成，霄汉参云霓。\n回顾昔所蟠，陈迹亦已迷。\n况我后来人，危磴重攀跻。\n四顾但绝壁，丛篠风凄凄。",
        "dynasty": "宋",
        "collection_info": null
    },
    {
        "uuid": "34ff038d2eef96382cc4f7631c53af13",
        "title": "九锁山十咏 来贤岩",
        "author": "吕同老",
        "content": "昔贤所游地，道路行逶迤。\n中分山腰半，倒插石脚危。\n公生元佑时，名与日月垂。\n至今草木间，英气光离离。\n我行得遗迹，酾酒兴遐思。\n天风豁然至，吹落琼琚辞。\n不惜古人远，但嗟我生迟。\n安得五云表，一假黄鹤骑。",
        "dynasty": "宋",
        "collection_info": null
    },
    {
        "uuid": "2f19df2037a34d7d6170e5798f82db0e",
        "title": "九锁山十咏 仙迹岩",
        "author": "吕同老",
        "content": "嬴秦乱天纲，猛志凌海水。\n长驱万山石，鞭策无远迩。\n余威及兹地，夜半走百鬼。\n仙人惜灵宫，一怒俱披靡。\n巉然断崖上，遗迹俯清泚。\n溪声助叱咤，野藓避冠履。\n兹事三千年，孰决非与是。\n摩挲苍玉纹，俛仰求至理。",
        "dynasty": "宋",
        "collection_info": null
    },
    {
        "uuid": "9617f0eeff73ab872a090166c4d66496",
        "title": "九锁山十咏 翠蛟亭",
        "author": "吕同老",
        "content": "洄洑古涧深，蜿蜒层湍壮。\n长年蓄飞泉，一决起豪宕。\n高有百尺松，蓊鬰蔽青障。\n下有荇与萍，翠色映空旷。\n恍如千丈虬，穷壑潜异状。\n忽乘风云会，奋迅九天上。\n尚想玉堂仙，妙思发雄放。\n醉持白芙蕖，乘流动清唱。",
        "dynasty": "宋",
        "collection_info": null
    },
    {
        "uuid": "d3f6941eeeaeffbc255550b80666bdd1",
        "title": "九锁山十咏 丹泉",
        "author": "吕同老",
        "content": "觱沸槛外泉，远出天柱阳。\n清音映空谷，潜波涣寒塘。\n昔人养灵芝，长年此山旁。\n金骨换玉髓，素虬朝紫皇。\n尚余浴丹池，神光透扶桑。\n蓬莱几扬尘，兹泉日泱泱。\n我愿涤世纷，朗咏三元章。\n手持北斗杓，下酌流霞浆。",
        "dynasty": "宋",
        "collection_info": null
    },
    {
        "uuid": "efcc427ca4933d91a07e2c585554dbaf",
        "title": "九锁山十咏 石壁",
        "author": "吕同老",
        "content": "清飈吹衣裳，缥缈凌层巅。\n玲珑峭壁下，杖策穷迴旋。\n名图谢模写，大巧无雕镌。\n窅如晴云影，霭霭行青天。\n飘如水风会，微澜起平川。\n石崖前蔽亏，胜事惜未全。\n吾将运真宰，疏凿成坦然。\n结茅此山阿，长吟伴飞仙。",
        "dynasty": "宋",
        "collection_info": null
    },
    {
        "uuid": "6d0be8c043124302b03be6717825377d",
        "title": "九锁山十咏 云根石",
        "author": "吕同老",
        "content": "吾闻泰山云，触石无不至。\n如何兹山中，有石象云气。\n仙人事狡狯，幻化翻手易。\n鳞鳞作荟蔚，冉冉涌苍翠。\n清分涧水流，幽映林木邃。\n已逃苍狗变，长见玉芝瑞。",
        "dynasty": "宋",
        "collection_info": null
    },
    {
        "uuid": "b5e6ef42d023a27f601628a06278076c",
        "title": "题高房山夜山图",
        "author": "吕同老",
        "content": "我昔绝江看吴山，朝光正落山水间。\n金波远自海门入，翠岚高插扶桑殷。\n安知璚楼有夜景，明月苍茫堕清影。\n李侯胜赏高侯笔，展卷一时如梦醒。",
        "dynasty": "宋",
        "collection_info": null
    },
    {
        "uuid": "9ef7ce135df57af4c3767e66310f4690",
        "title": "龙泉寺纳凉",
        "author": "吕同老",
        "content": "靡靡市廛尽，杳杳泉石闲。\n灌木蔽榛莽，爽籁弥空山。\n飞甍纳余辉，丹雘粲以繁。\n巍然青莲宫，俯此碧玉阑。\n化人淡无为，趺坐观尘寰。\n支郎杳不逢，玄蝉噪其间。\n昔贤憩游地，眢井潜龙蟠。\n咏歌之所传，百世犹不刊。\n我生悦超旷，危磴重跻攀。\n归隠谅未能，溯风发长叹。",
        "dynasty": "宋",
        "collection_info": null
    }
]