[
    {
        "uuid": "cf2aa6e179a33d5789d7437a7c712b60",
        "title": "相和歌辞 公无渡河",
        "author": "王叡",
        "content": "浊波洋洋兮凝晓雾，公无渡河兮公苦渡。\n风号水激兮呼不闻，提壶看入兮中流去。\n浪摆衣裳兮随步没，沈尸深入兮蛟螭窟。\n蛟螭尽醉兮君血干，推出黄沙兮泛君骨。\n当时君死妾何适？遂就波澜合魂魄。\n愿持精卫衔石心，穷取河源塞泉脉。",
        "dynasty": "唐",
        "collection_info": null
    },
    {
        "uuid": "f4f0b64b9ac41e2cf5432a6629f7b312",
        "title": "相和歌辞 祠神歌 迎神",
        "author": "王叡",
        "content": "蓪草头花椰叶裙，蒲葵树下舞蛮云。\n引领望江遥滴酒，白苹风起水生文。",
        "dynasty": "唐",
        "collection_info": null
    },
    {
        "uuid": "3a122da880fc14b130b8d3985864346a",
        "title": "相和歌辞 祠神歌 送神",
        "author": "王叡",
        "content": "枨枨山响荅琵琶，酒湿青莎肉饲鵶。\n树叶无声神去后，纸钱灰出木绵花。",
        "dynasty": "唐",
        "collection_info": null
    },
    {
        "uuid": "c303bf3dd23c24637fc2c3bdce826c50",
        "title": "公无渡河",
        "author": "王叡",
        "content": "浊波洋洋兮凝晓雾，公无渡河兮公竟渡。\n风号水激兮呼不闻，提壶看入兮中流去。\n浪摆衣裳兮随步没，沈尸深入兮蛟螭窟。\n蛟螭尽醉兮君血干，推出黄沙兮泛君骨。\n当时君死妾何适，遂就波涛合魂魄。\n愿持精卫衔石心，穷取河源塞泉脉。",
        "dynasty": "唐",
        "collection_info": null
    },
    {
        "uuid": "d3a2361bb90e88048fa178bb337fc02c",
        "title": "松",
        "author": "王叡",
        "content": "寒松耸拔倚苍岑，绿叶扶疎自结阴。\n丁固梦时还有意，秦王封日岂无心。\n常将正节栖孤鹤，不遣高枝宿众禽。\n好是特凋羣木后，护霜凌雪翠踰深。",
        "dynasty": "唐",
        "collection_info": null
    },
    {
        "uuid": "c71d8699a2f8836ef51b0329f34f9f8d",
        "title": "竹",
        "author": "王叡",
        "content": "庭竹森疎玉质寒，色包葱碧尽琅玕。\n翠筠不乐湘娥泪，斑箨堪裁汉主冠。\n成韵含风已萧瑟，媚涟凝渌更檀栾。\n此君引凤为龙日，耸节稍云直上看。",
        "dynasty": "唐",
        "collection_info": null
    },
    {
        "uuid": "868f53234187f0b84b27d595556e13b9",
        "title": "解昭君怨",
        "author": "王叡",
        "content": "莫怨工人丑画身，莫嫌明主遣和亲。\n当时若不嫁胡虏，秖是宫中一舞人。",
        "dynasty": "唐",
        "collection_info": null
    },
    {
        "uuid": "080a074ab1ca7483bc5e89a7a50d46db",
        "title": "祠渔山神女歌二首 一",
        "author": "王叡",
        "content": "蓪草头花椰叶裙，蒲葵树下舞蛮云。\n引领望江遥滴酒，白苹风起水生文。",
        "dynasty": "唐",
        "collection_info": null
    },
    {
        "uuid": "490168568a78f27f64cb3296e39c1af1",
        "title": "祠渔山神女歌二首 二",
        "author": "王叡",
        "content": "枨枨山响荅琵琶，酒湿青莎肉饲鸦。\n树叶无声神去后，纸钱灰出木绵花。",
        "dynasty": "唐",
        "collection_info": null
    },
    {
        "uuid": "9db34cdd3fed10666f477f9449defa1d",
        "title": "牡丹",
        "author": "王叡",
        "content": "牡丹妖艳乱人心，一国如狂不惜金。\n曷若东园桃与李，果成无语自成阴。",
        "dynasty": "唐",
        "collection_info": null
    },
    {
        "uuid": "a49bac390a639dbf5bc7547f41e14f36",
        "title": "秋",
        "author": "王叡",
        "content": "蝉噪古槐疏叶下，树衔斜日映孤城。\n欲知潘鬓愁多少，一夜新添白数茎。",
        "dynasty": "唐",
        "collection_info": null
    },
    {
        "uuid": "1f2518971e88b63d4003161d6b4e83a3",
        "title": "燕",
        "author": "王叡",
        "content": "海燕双飞意若何，曲梁呕嘎语声多。\n茅檐不必嫌卑陋，犹胜吴宫爇尔窠。",
        "dynasty": "唐",
        "collection_info": null
    }
]