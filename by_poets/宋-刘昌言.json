[
    {
        "uuid": "38080d49da16599164d8606408a8cf6e",
        "title": "钓台  其一",
        "author": "刘昌言",
        "content": "汉业中微炎祚衰，四海姦豪窃神器。\n南阳龙虎方斗争，赤伏真人正天位。\n先生高隠来富春，耕耒青山自如意。\n一竿渔钓乐幽深，七里溪光弄苍翠。\n朝中天子思故人，物色寰中引其类。\n先生独步衣羊裘，咳唾浮云轻富贵。\n足加帝腹傍无人，星动天文失躔次。\n卓哉光武真圣君，终使狂奴毕高志。\n云台千尺尽功臣，谁肯回顾钓台地。",
        "dynasty": "宋",
        "collection_info": null
    },
    {
        "uuid": "71cf2ba8f9d3c6f3f437b9399feb67dd",
        "title": "钓台  其二",
        "author": "刘昌言",
        "content": "不会持竿意，由来善一身。\n何如事天子，就削汉功臣。\n乱木凋云际，幽禽散水滨。\n空余台下月，千载属渔人。",
        "dynasty": "宋",
        "collection_info": null
    },
    {
        "uuid": "5edb85a374bb548e12752abceccf1c8f",
        "title": "上吕相公",
        "author": "刘昌言",
        "content": "重名清望徧华夷，恐是神仙不可知。\n一举首登龙虎榜，十年身到凤凰池。\n庙堂只是无言者，门馆长如未贵时。\n除却洛京居守外，圣朝贤相復书谁。",
        "dynasty": "宋",
        "collection_info": null
    },
    {
        "uuid": "4b2ac0aa4c91d31c65eeabc67d0b3506",
        "title": "句",
        "author": "刘昌言",
        "content": "惟有夜来蝴蝶梦，翩翩飞入刺桐花。",
        "dynasty": "宋",
        "collection_info": null
    }
]