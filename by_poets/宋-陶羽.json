[
    {
        "uuid": "6f6050f6114e2d502c99cfbcff691904",
        "title": "古歌赠岩主喜公",
        "author": "陶羽",
        "content": "喜公心眼如有灵，善择此岩来构扃。\n崖根踏碎暮烟碧，洞门凿破苍苔青。\n交加乱石虎狼队，纵横怪木龙蛟形。\n其间可以松萝招隠，云霞放情。\n傲復傲兮何富贵，恣復恣兮闲利名。\n况乎龙蛟勇背俟风雨，灵龟垂首思雷霆。\n我今方为年少英，青山未有归去心。\n他时致尧功业成，与师高卧白云深。",
        "dynasty": "宋",
        "collection_info": null
    }
]