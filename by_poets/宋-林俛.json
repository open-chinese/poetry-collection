[
    {
        "uuid": "f351754947096caa8eb508c145e10733",
        "title": "游罗浮",
        "author": "林俛",
        "content": "此日鹅城第一山，我来登览足清欢。\n心灰久不作春梦，食淡何须辍晚餐。\n宝积山中多佛剎，药槽峰外是仙坛。\n凭谁为扣葛翁诀，乞与当年九转丹。",
        "dynasty": "宋",
        "collection_info": null
    },
    {
        "uuid": "40c1c9c23aedf752bc9e02e27645fcac",
        "title": "彩云轩",
        "author": "林俛",
        "content": "沧海扬尘已几回，麻姑缓步此峰来。\n綵云缥缈闻仙乐，绿篆淋漓锁翠苔。\n仙境长留闲日月，飞仙宜号小蓬莱。\n凤箫鹤驭还相待，名籍今应在玉台。",
        "dynasty": "宋",
        "collection_info": null
    }
]