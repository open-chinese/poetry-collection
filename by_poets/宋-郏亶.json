[
    {
        "title": "呈王荆公",
        "author": "郏亶",
        "content": "十里松阴蒋子山，暮烟收尽梵宫宽。\n夜深更向紫微宿，坐久始知凡骨寒。\n一派石泉流沆瀣，数庭霜竹颤琅玕。\n大鹏泛有抟风便，还许鹪鹩附羽翰。",
        "dynasty": "宋",
        "collection_info": null
    },
    {
        "title": "失鹤",
        "author": "郏亶",
        "content": "久锁冲天鹤，金笼忽自开。\n无心恋池沼，有意出尘埃。\n鼓翼离幽砌，凌云上紫台。\n应陪鸾凤侣，仙岛任徘徊。",
        "dynasty": "宋",
        "collection_info": null
    },
    {
        "title": "太仓隆福寺创观音院以诗百韵寄妙观大师且呈乡中诸亲旧",
        "author": "郏亶",
        "content": "珍重妙观师，书来再三读。\n不蒙促归计，乃忧旷笺牍。\n疑师未相知，待我尚尘俗。\n窃闻构新殿，东畔建廊屋。\n圣像已完布，舍利应祈祝。\n其余虽未备，想亦渐周足。\n凡事在臻牢，慎勿尚遄速。\n堂基不厌高，磉窠须剩筑。\n閒架莫求大，却须择良木。\n椽桷贵稠直，楣栱要恒笃。\n但得规摹成，不忧无人续。\n五年纵未就，十年亦未蹙。\n今生不能了，后世亦修復。\n中庭要宽广，从舍须团簇。\n堂前种杉桧，方丈植慈竹。\n冬青绕周遭，夏初香馥郁。\n松篁又次之，潇洒快胸腹。\n园中开数径，晚步散蜷跼。\n沿阶种药苗，乘閒采盈掬。\n川芎并地黄，幽兰间甘菊。\n泡水须麦门，熬汤要鶑粟。\n蘘莪并狗杞，可以备蔬蔌。\n葵藿及鸡冠，可以悦心目。\n橘柚耀金苞，鎗旗资茗粥。\n四时皆要用，一奴长灌沃。\n地形或褊隘，后墙可展扑。\n东荣有园池，幽小类棋局。\n长土可裁削，凡材宜斩斸。\n使之稍清旷，可以蠲烦溽。\n秋至芙蕖红，春来鸭头渌。\n拨剌有鲂鲤，优游栖雁鹜。\n菱芡交加生，藻荇参差畜。\n采嚼齿牙香，牵挽襟裾绿。\n可以娱宾朋，可以施水陆。\n穿渠绕吾院，高下相联属。\n畎引发新声，潺湲若山谷。\n细事宜先治，大道在勤督。\n晨经劝羣庶，夜讲诲幽独。\n午间略行道，睡魔可降伏。\n智灯照昏迷，慧刀破贪慾。\n若夫润泽事，在师更崇肃。\n为山贵覆篑，弹冠重初沐。\n荤羶勿放入，酒会当远逐。\n诸宅或相混，此诗可约束。\n庶令百里人，外悦更心服。\n从善若转圜，慕义如凑辐。\n悟者味醍醐，昧者隔纱縠。\n病者解颠倒，强者销忿毒。\n昆虫与草芥，一一霑慧福。\n顾此区区心，提孩已怀蓄。\n十三听先训，观音为眷属。\n二十学于寺，有意重盖覆。\n诵书小松下，夜惊老僧宿。\n老僧睡不稳，冥心生毁讟。\n梦一白衣人，戒言勿轻触。\n凌晨来谢我，道此颇惭恧。\n因知此大缘，圣心已潜属。\n故余昔欲仕，先此治轩塾。\n无端赴辟书，万里走炎燠。\n因缘论时事，乍荣復深辱。\n连延未能归，非敢恋方谷。\n上欲荣二亲，次欲芘诸族。\n妻封子可任，行将谢微禄。\n屯邅累见迫，神灵若相促。\n前日除永宁，君恩殊委曲。\n风物似京华，民醇无犴狱。\n月给五十千，岁租三百斛。\n兹事为未了，力辞求倅睦。\n尚念虽近乡，官身甚羁拲。\n黾勉终此任，庶几堪退缩。\n驱驰六十年，今朝方自赎。\n可为林下游，放旷比麋鹿。\n幽园创书馆，诸子弄黄轴。\n静室爇名香，与师评梵竺。\n寺僧必钦嚮，师应勤训育。\n童蒙傥来叩，我亦当善告。\n四季饭乡人，三冬办民浴。\n老姑与老姊，就可报恩鞠。\n季弟与羣侄，日可讲驩穆。\n人生能几何，此乐难尽录。\n惟师本英豪，少小已良淑。\n传经建精蓝，饭众迈高躅。\n飘然西北来，声华满京毂。\n名山及鉅院，诸公意勤缛。\n师皆力辞避，许我归林麓。\n兹惟吾二人，密约有昔夙。\n然能蹈此语，沙金石中玉。\n吾身方困踬，师誉正彪襮。\n吾归不为艰，师退良难卜。\n飞云谩出山，至宝欣还椟。\n素志幸已酬，忘言目相瞩。\n幽显若相佑，成就在忽倏。\n内外期两立，缁素更纯熟。\n惟吾二人者，可以共藏六。\n松江多波涛，西山鸣橡檞。\n台岭夸石梁，庐阜诧飞瀑。\n与师结真赏，轻举效鸿鹄。\n相将老此身，啸歌随寝餗。\n数终或归去，任缘顺所欲。\n却观今日事，犹如梦中烛。",
        "dynasty": "宋",
        "collection_info": null
    }
]