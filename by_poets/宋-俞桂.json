[
    {
        "uuid": "317f22d8aec1e0576d45d65cbecd2b69",
        "title": "雨吟",
        "author": "俞桂",
        "content": "轻轻烟雾失楼台，雨暗吴山锁不开。\n试与渔翁闲访问，落花几许泛溪来。",
        "dynasty": "宋",
        "collection_info": null
    },
    {
        "uuid": "94f94bed0ef1a076c79ac03023f8fa48",
        "title": "过湖",
        "author": "俞桂",
        "content": "舟移别岸水纹开，日暖风香正落梅。\n山色蒙蒙横画轴，白鸥飞处带诗来。",
        "dynasty": "宋",
        "collection_info": null
    },
    {
        "uuid": "6cdf84e2c447acd3072b9fbfb3529efd",
        "title": "和叶广文韵",
        "author": "俞桂",
        "content": "入得春来物物饶，翻思湖上短长桥。\n去年寒食闲游处，曾把扁舟繫柳条。",
        "dynasty": "宋",
        "collection_info": null
    },
    {
        "uuid": "98fe7dac96c843e5da2eb3d20072a9d9",
        "title": "书斋",
        "author": "俞桂",
        "content": "野草沿庭砌，清闲日掩扉。\n晚凉疎雨过，落叶觉蝉稀。\n天籁自鸣竹，砧声谁捣衣。\n僧寮不过此，何必扣玄机。",
        "dynasty": "宋",
        "collection_info": null
    },
    {
        "uuid": "c186be0ae036d01bc4c393b52cde8c50",
        "title": "阅名胜诗集",
        "author": "俞桂",
        "content": "买得山房数册诗，倚篷细读已移时。\n只贪眼底看冰玉，月上荷花更不知。",
        "dynasty": "宋",
        "collection_info": null
    },
    {
        "uuid": "7117ab64a8fe79993e2181cd470683d3",
        "title": "书怀",
        "author": "俞桂",
        "content": "僻性止耽书，村中谩寓居。\n心惟求事省，身合与名疎。\n木叶秋风起，蛩吟夜雨初。\n吾生今晚矣，不必问何如。",
        "dynasty": "宋",
        "collection_info": null
    },
    {
        "uuid": "e7648c85357d98d2915810febd03c3d4",
        "title": "闺怨  其一",
        "author": "俞桂",
        "content": "凤帏晓起鬓𩰀松，枕肉初生酒晕红。\n一把柳丝挪在手，沉吟无语对春风。",
        "dynasty": "宋",
        "collection_info": null
    },
    {
        "uuid": "482f2d2b0f74968ba45753ad6737f89b",
        "title": "闺怨  其二",
        "author": "俞桂",
        "content": "谁怜人去锁朱楼，终日凭栏只带愁。\n燕子也知人薄倖，飞来略不傍帘鈎。",
        "dynasty": "宋",
        "collection_info": null
    },
    {
        "uuid": "81d118132f91d227c3566928d194ddef",
        "title": "溪流",
        "author": "俞桂",
        "content": "云脚纔行又復开，一声隠隠只空雷。\n家僮忽报溪流涨，知是前村落雨来。",
        "dynasty": "宋",
        "collection_info": null
    },
    {
        "uuid": "676f37656029fde4e1dbe340d50ce683",
        "title": "初秋",
        "author": "俞桂",
        "content": "火老金柔暑告残，乘凉正好望西山。\n秋声来处无寻觅，只作窗前竹叶间。",
        "dynasty": "宋",
        "collection_info": null
    },
    {
        "uuid": "ea50594d8544447146f8151c747bdecf",
        "title": "杂兴",
        "author": "俞桂",
        "content": "漫山花发草萋萋，杨柳飞绵水拍堤。\n况是客怀禁不得，那堪杜宇耳边啼。",
        "dynasty": "宋",
        "collection_info": null
    },
    {
        "uuid": "300ad5cc181e582979a5c304e1a6e99b",
        "title": "偶吟",
        "author": "俞桂",
        "content": "降伏吾心法，无如去外魔。\n苦吟诗愈拙，着意字犹讹。\n荏苒青衫旧，消磨白髮多。\n不才为世弃，徒自咏卷阿。",
        "dynasty": "宋",
        "collection_info": null
    },
    {
        "uuid": "aeefe3cbe37defba5345cd8a6d38f6ba",
        "title": "雨中遣愁",
        "author": "俞桂",
        "content": "花已开时人正愁，花簪头上使人羞。\n一春可厌无晴日，下却珠帘懒凭楼。",
        "dynasty": "宋",
        "collection_info": null
    },
    {
        "uuid": "f0dcbd70a1e5019951890dc9d50910cf",
        "title": "清明",
        "author": "俞桂",
        "content": "朝来阁雨喜新晴，枝上绵蛮调好声。\n佳节莫将虚过了，人生赢得几清明。",
        "dynasty": "宋",
        "collection_info": null
    },
    {
        "uuid": "56984f2ccb01db1cb97d12e534379f65",
        "title": "即事",
        "author": "俞桂",
        "content": "阴云酿雨勒花迟，梅已飘残到杏枝。\n好是池塘清梦处，勾吟春草入新诗。",
        "dynasty": "宋",
        "collection_info": null
    },
    {
        "uuid": "6533c58a9d533e5e71afc55733ab1774",
        "title": "松江",
        "author": "俞桂",
        "content": "荷叶翻风暑气微，看山露冷湿征衣。\n垂虹夜静三高月，只照渔溪一舸归。",
        "dynasty": "宋",
        "collection_info": null
    },
    {
        "uuid": "3aa8942244e9f5049905501d89d0bbb3",
        "title": "惜春",
        "author": "俞桂",
        "content": "春事三分过二分，桃花水上觅红云。\n游人浪说春归去，柳外黄鹂尚自吟。",
        "dynasty": "宋",
        "collection_info": null
    },
    {
        "uuid": "60d4679d3cfbcbb26abc7d89969463a0",
        "title": "次吴秋潭韵",
        "author": "俞桂",
        "content": "相逢款话傍檐西，坎止流行事不齐。\n君到白苹秋正好，饱吟风月棹前溪。",
        "dynasty": "宋",
        "collection_info": null
    },
    {
        "uuid": "a9dac30617ab1cce90003e5d6880a39c",
        "title": "东山",
        "author": "俞桂",
        "content": "东山随分作生涯，即是清高隠者家。\n粗有小园供日涉，不愁无地种梅花。",
        "dynasty": "宋",
        "collection_info": null
    },
    {
        "uuid": "7ae3008105140c1d513c4b9eb9be0a9a",
        "title": "夏中即事",
        "author": "俞桂",
        "content": "重梅过了犹悭雨，幸有南熏在翠槐。\n燕子亦于贫者薄，今年全不见飞来。",
        "dynasty": "宋",
        "collection_info": null
    },
    {
        "uuid": "c4246e135ed2ea46494530bad2e11ed1",
        "title": "延祥观",
        "author": "俞桂",
        "content": "御园犹自有逋梅，约束游人莫肯开。\n听得老兵谈旧事，几年不见翠华来。",
        "dynasty": "宋",
        "collection_info": null
    },
    {
        "uuid": "a99a27b5824abdb18ff346787b9e9ec2",
        "title": "虎丘",
        "author": "俞桂",
        "content": "两寺今为一，因秦虎占丘。\n鹤飞王剑化，鸟宿古坟愁。\n石与泉流接，池通海水浮。\n十奇多胜槩，不及尽追游。",
        "dynasty": "宋",
        "collection_info": null
    },
    {
        "uuid": "73e76afe47851532e44ed13ca4a5662b",
        "title": "家园",
        "author": "俞桂",
        "content": "眺望西山在目中，更须宽展竹篱通。\n残梅尚守清廉节，不嫁东君昨夜风。",
        "dynasty": "宋",
        "collection_info": null
    },
    {
        "uuid": "72bb089a0e8521c0e7f2e18253f2a4ab",
        "title": "首夏",
        "author": "俞桂",
        "content": "槐幄阴阴蔽绿扉，池抽荷叶落蔷薇。\n梁间紫燕新雏弱，来傍檐前旋学飞。",
        "dynasty": "宋",
        "collection_info": null
    },
    {
        "uuid": "c2c2521be62d331678cc37a6697ce113",
        "title": "偶成",
        "author": "俞桂",
        "content": "短髮萧萧满镜秋，家居但觉岁时流。\n两年不见西湖面，笑我寒盟是白鸥。",
        "dynasty": "宋",
        "collection_info": null
    },
    {
        "uuid": "74187031368cd2f111361de3eacdf2dd",
        "title": "月夜",
        "author": "俞桂",
        "content": "江南又见鴈初飞，枫叶萧疎旋觉稀。\n边塞戍夫天气冷，谁家月夜捣征衣。",
        "dynasty": "宋",
        "collection_info": null
    },
    {
        "uuid": "6afe4741ac6d240e25ed8456f01bc963",
        "title": "裴坟",
        "author": "俞桂",
        "content": "买船穿僻径，坟古最幽深。\n山近风常冷，松蟠昼亦阴。\n来时无速骑，归路有鸣禽。\n寄语城居者，何人肯访寻。",
        "dynasty": "宋",
        "collection_info": null
    },
    {
        "uuid": "2a520a9e80207126aa11d4c92367e850",
        "title": "山中",
        "author": "俞桂",
        "content": "剖竹相通涧下泉，更邀山色在樽前。\n一鈎明月轩窗上，欹枕藤床独自眠。",
        "dynasty": "宋",
        "collection_info": null
    },
    {
        "uuid": "839756c24b523344740c5163434fc047",
        "title": "惠山",
        "author": "俞桂",
        "content": "径入松关古，秋云带树烟。\n只疑山有雨，恰是涧流泉。\n骚客诗留壁，游人岸繫船。\n凭谁招陆羽，瀹茗古栏边。",
        "dynasty": "宋",
        "collection_info": null
    },
    {
        "uuid": "25ae0a45211c9a25e0f51aaf02311da2",
        "title": "秋怀",
        "author": "俞桂",
        "content": "唤醒归舟是早秋，水光云影两悠悠。\n西风不管梧桐怨，一叶吹来一叶愁。",
        "dynasty": "宋",
        "collection_info": null
    },
    {
        "uuid": "4266d9eac225c459ae806c7aa6db94ce",
        "title": "农事",
        "author": "俞桂",
        "content": "东作农家处处忙，金珠非是疗饥方。\n京华只识笙歌乐，岂识男耕与女桑。",
        "dynasty": "宋",
        "collection_info": null
    },
    {
        "uuid": "dbedc03380b8d6fbd79fecdce43c05e8",
        "title": "甘露寺",
        "author": "俞桂",
        "content": "占断淮南势，西风入鬓毛。\n一江流不尽，多景最为高。\n斜日迷烟树，孤帆送客舠。\n兴怀人物少，今古等秋毫。",
        "dynasty": "宋",
        "collection_info": null
    },
    {
        "uuid": "1211511a175450dc954cb1318db43fc8",
        "title": "夏晨偶作",
        "author": "俞桂",
        "content": "蚕事行将了，农家刈麦初。\n雨悭林少笋，水涩港无鱼。\n因病尝惩酒，偷闲懒答书。\n今年身愈老，事事觉全疎。",
        "dynasty": "宋",
        "collection_info": null
    },
    {
        "uuid": "1dc24de746f8ea968366f628b25e9d1c",
        "title": "赠云间陆琴士",
        "author": "俞桂",
        "content": "地僻居闲绝可人，殷勤过我抱桐君。\n声中知有辽天鹤，弹散华亭一片云。",
        "dynasty": "宋",
        "collection_info": null
    },
    {
        "uuid": "c556139249d368c6123c9c481ce8fcf2",
        "title": "烟霞石壁",
        "author": "俞桂",
        "content": "山深入翠微，寺僻掩幽扉。\n景别金仙地，人忘尘世机。\n石滋崖雨滴，龙出洞云飞。\n结屋同僧处，何须赋式微。",
        "dynasty": "宋",
        "collection_info": null
    },
    {
        "uuid": "68dde7c69cf5ee1c4582a9a740e87232",
        "title": "久雨",
        "author": "俞桂",
        "content": "踰月留京国，春光总不知。\n可伤连夜雨，好似暮秋时。\n有客来无酒，逢人只说诗。\n官中闻闭籴，应是细民饥。",
        "dynasty": "宋",
        "collection_info": null
    },
    {
        "uuid": "cd29b124f91cc7b1cfb046e3801862ff",
        "title": "次坦庵兄韵",
        "author": "俞桂",
        "content": "便中蒙赐墨，得句胜如书。\n暂尔两年别，俄然春暮余。\n梦驰情不间，心迩迹何疎。\n自省吾今老，湖山缚屋居。",
        "dynasty": "宋",
        "collection_info": null
    },
    {
        "uuid": "aa7e24d3a7734cd29f246ace73a71198",
        "title": "豫章滕阁",
        "author": "俞桂",
        "content": "滕阁昔曾游，今无槛外楼。\n远山连树合，尽日对江流。\n古石空存记，骚人易感愁。\n夜深歌酒处，灯火灿渔舟。",
        "dynasty": "宋",
        "collection_info": null
    },
    {
        "uuid": "2c64153936da820e311879f3d96ca4f6",
        "title": "寄书",
        "author": "俞桂",
        "content": "岁月逡巡笑故吾，人生南北隔江湖。\n楼头约取衡阳鴈，寄得一行书信无。",
        "dynasty": "宋",
        "collection_info": null
    },
    {
        "uuid": "5a806d7224358f2e2b8508597361b4eb",
        "title": "冷泉亭",
        "author": "俞桂",
        "content": "步入侵云岭，亭高路恰平。\n池边幽树占，水底细沙明。\n无友诗难咏，逢僧话转清。\n此中真胜地，林寂鸟无声。",
        "dynasty": "宋",
        "collection_info": null
    },
    {
        "uuid": "663047a65b42970f1cdbf53fcc1e8f51",
        "title": "夏昼",
        "author": "俞桂",
        "content": "轻摇羽扇着轻纱，闲汲清泉自煮茶。\n缘是夏来无甚雨，小池犹未有荷花。",
        "dynasty": "宋",
        "collection_info": null
    },
    {
        "uuid": "f395da555afc737dff0231c02c7b44c4",
        "title": "枫桥寺",
        "author": "俞桂",
        "content": "湖水相连月照天，鴈声嘹呖搅人眠。\n昔年曾到枫桥宿，石岸傍边繫小船。",
        "dynasty": "宋",
        "collection_info": null
    },
    {
        "uuid": "96388406123ba04203e205d7437afc33",
        "title": "秋千",
        "author": "俞桂",
        "content": "吾今两鬓已成丝，每每逢春独自悲。\n最恨秋千无力上，风流不比少年时。",
        "dynasty": "宋",
        "collection_info": null
    },
    {
        "uuid": "7aa8c605829d86929d02aceaa041784e",
        "title": "早春",
        "author": "俞桂",
        "content": "客裏匆匆二月春，梅花开后柳争新。\n西湖不待清明到，早有寻芳拾翠人。",
        "dynasty": "宋",
        "collection_info": null
    },
    {
        "uuid": "967056b7e92bd49683daeecdbde16ca5",
        "title": "寄怀",
        "author": "俞桂",
        "content": "一番旧事总成空，莫使相思梦裏逢。\n惆怅阳台云共雨，阳台今隔几千重。",
        "dynasty": "宋",
        "collection_info": null
    },
    {
        "uuid": "3fafd4753f467039b5c6d4e7cc505681",
        "title": "夏中即事",
        "author": "俞桂",
        "content": "青青梅子已添肥，犊角新抽晚笋迟。\n茶罢日长消睡处，案头一卷乐天诗。",
        "dynasty": "宋",
        "collection_info": null
    },
    {
        "uuid": "4d0cd4a2c5a442ef0199441523b7d928",
        "title": "看先叔祖青松居士仓使诗",
        "author": "俞桂",
        "content": "儒冠每笑拙身谋，春日因何桂玉留。\n南浦未思芳草恨，西湖正为落梅愁。\n四灵去矣今如在，诸老萧然事已休。\n衣钵青松谁继续，家鸡还復可搜求。",
        "dynasty": "宋",
        "collection_info": null
    },
    {
        "uuid": "86372e357df832b2d33e8a6122f98f73",
        "title": "军中请衣",
        "author": "俞桂",
        "content": "诸营今日请春衣，积沓如山竞捧归。\n曾念雪中兵堕指，戍边铁甲正防围。",
        "dynasty": "宋",
        "collection_info": null
    },
    {
        "uuid": "7821e06be5ffae0cde8df2ac25c329c0",
        "title": "海棠",
        "author": "俞桂",
        "content": "海棠袅袅弄臙脂，雨入枝头睡正宜。\n最是高人有遗恨，杜陵因甚却无诗。",
        "dynasty": "宋",
        "collection_info": null
    },
    {
        "uuid": "dd7d11aa3b83c6d4915d44bdf45019ac",
        "title": "居官",
        "author": "俞桂",
        "content": "幸喜居官事不多，庭空吏散雀堪罗。\n近来转觉诗朋少，谁肯高轩为我过。",
        "dynasty": "宋",
        "collection_info": null
    },
    {
        "uuid": "b0fd30665cb945a0bbae2b991d3f2e33",
        "title": "心事",
        "author": "俞桂",
        "content": "落落功名鬓早斑，蹉跎心事十年间。\n看来只合归湖上，渔钓丛中尽日闲。",
        "dynasty": "宋",
        "collection_info": null
    },
    {
        "uuid": "598c2d58630513dbfaf4708eed55bacb",
        "title": "垂虹",
        "author": "俞桂",
        "content": "松江一景是虹桥，欲约骚人钓巨鳌。\n吴越封疆知几梦，古今人物壮三高。\n雪天斫鲙莎烟冷，秋月渔歌剑气豪。\n收拾琉璃千万顷，尽为醽醁汲波涛。",
        "dynasty": "宋",
        "collection_info": null
    },
    {
        "uuid": "83911a02acc2ec4d2a0b965da38b6e0c",
        "title": "腊八前四日",
        "author": "俞桂",
        "content": "天气晴和又作阴，老来畏冷自难禁。\n余霙待伴留痕在，殊动骚人访戴心。",
        "dynasty": "宋",
        "collection_info": null
    },
    {
        "uuid": "3148306b7ac031bc72c26e8700ec0b04",
        "title": "湖上闲步",
        "author": "俞桂",
        "content": "一番雨过一番春，芒竹闲行踏软尘。\n城裏不知春色早，湖边杨柳已撩人。",
        "dynasty": "宋",
        "collection_info": null
    },
    {
        "uuid": "5a41ef82ab312505076aef8b3c7bb6ea",
        "title": "新竹",
        "author": "俞桂",
        "content": "傍墙穿过邻家竹，爱护新篁数十竿。\n剪伐莫令童仆辈，老夫日日要来看。",
        "dynasty": "宋",
        "collection_info": null
    },
    {
        "uuid": "05538261dd51ff2b622f9159e10b9829",
        "title": "松江",
        "author": "俞桂",
        "content": "香飘菡萏短篷中，水色山光一样同。\n行止又非人所料，今年两度上垂虹。",
        "dynasty": "宋",
        "collection_info": null
    },
    {
        "uuid": "bb3fdb59f186e2e5ce8e46f88387ae06",
        "title": "虎丘",
        "author": "俞桂",
        "content": "突兀浮图插翠微，吴王事迹总成非。\n寺僧未晚山门闭，不放闲云一片飞。",
        "dynasty": "宋",
        "collection_info": null
    },
    {
        "uuid": "eb2684337b392ce5dd85e475ea76db13",
        "title": "秋咏",
        "author": "俞桂",
        "content": "吟轴捲还开，行歌兴尽回。\n买花浇换叶，开径扫苍苔。\n巾学凉纱样，衣从薄苎裁。\n潘郎羞鬓白，多是为秋来。",
        "dynasty": "宋",
        "collection_info": null
    },
    {
        "uuid": "4fa7b89a103df2550fc9eca941637c98",
        "title": "秋夜",
        "author": "俞桂",
        "content": "秋夜多愁思，虚堂风露凉。\n观书灯可近，欲睡漏初长。\n蛩响频催织，萤飞烁有光。\n雨梢窗外过，散入稻花香。",
        "dynasty": "宋",
        "collection_info": null
    },
    {
        "uuid": "cc6086b355c5beb2cc9a69f965dbe05b",
        "title": "寄陈芸居",
        "author": "俞桂",
        "content": "生长京华地，衣冠东晋人。\n书中尘不到，笔下句通神。\n江海知名日，池塘几梦春。\n精神长似旧，芸藁愈清新。",
        "dynasty": "宋",
        "collection_info": null
    },
    {
        "uuid": "ad5dfef83c26e2ea18094567a7f66a14",
        "title": "冷泉亭",
        "author": "俞桂",
        "content": "欲访飞来景，湖头赁小船。\n白云侵岭下，翠树傍泉边。\n入寺人须到，深林影自圆。\n山居相去近，夜坐学参禅。",
        "dynasty": "宋",
        "collection_info": null
    },
    {
        "uuid": "88d2b158721867de9fae941f77830e4a",
        "title": "春晚湖上",
        "author": "俞桂",
        "content": "花事已成休，都人懒出游。\n水添烟浪阔，山带夕阳愁。\n柳树鸣黄鸟，沙堤卧白鸥。\n不辞归路远，何必买扁舟。",
        "dynasty": "宋",
        "collection_info": null
    },
    {
        "uuid": "2acd2abaaa1a9fd336ba65a4ee19abfb",
        "title": "春咏",
        "author": "俞桂",
        "content": "尽日看诗只掩扉，出门细雨怕霑衣。\n杏花已露臙脂色，燕子如何却未归。",
        "dynasty": "宋",
        "collection_info": null
    },
    {
        "uuid": "14f69af3c2ba4143d9628787c3d06b3b",
        "title": "苔钱",
        "author": "俞桂",
        "content": "庭砌方圆出化钧，何须抵死论钱神。\n贫家阿堵新添富，买断西湖风月春。",
        "dynasty": "宋",
        "collection_info": null
    },
    {
        "uuid": "de30eaa42ee14dc402312b8fc2b54d02",
        "title": "买鱼",
        "author": "俞桂",
        "content": "芦花荷叶晚秋天，鴈影横斜远水连。\n频唤买鱼人不譍，偷忙撑入怕官船。",
        "dynasty": "宋",
        "collection_info": null
    },
    {
        "uuid": "06f6992ab2bd6049fc5415e21cc8773b",
        "title": "即事",
        "author": "俞桂",
        "content": "东君无处不繁华，一雨纔晴意便佳。\n客舍山梅开遍了，从今懒买檐头花。",
        "dynasty": "宋",
        "collection_info": null
    },
    {
        "uuid": "7efd224fb5b2b01d94c013c0e6ff83ed",
        "title": "送春",
        "author": "俞桂",
        "content": "作恶情怀是别离，老夫懒作送春诗。\n东君归去无踪迹，试问垂杨便可知。",
        "dynasty": "宋",
        "collection_info": null
    },
    {
        "uuid": "ae6449752514b611a76bc812468a5379",
        "title": "春归  其一",
        "author": "俞桂",
        "content": "青青结子在梅梢，方见春来夏已交。\n认得主人双燕子，香泥衔去理新巢。",
        "dynasty": "宋",
        "collection_info": null
    },
    {
        "uuid": "2aea4750aa07abaa6a37928ec9303a3e",
        "title": "春归  其二",
        "author": "俞桂",
        "content": "晴天气淑浓如酒，引得狂蜂路亦迷。\n独立栏干凝望处，卖花人在画桥西。",
        "dynasty": "宋",
        "collection_info": null
    },
    {
        "uuid": "65934e9fcee63c5cc7fcbfee1faddc55",
        "title": "闲中",
        "author": "俞桂",
        "content": "花飞春减燕雏飞，叶叶成阴障翠围。\n囊裏酒钱消铄尽，满船赢得载诗归。",
        "dynasty": "宋",
        "collection_info": null
    },
    {
        "uuid": "d0774285a8c54f732b197a3fa41b2662",
        "title": "江头",
        "author": "俞桂",
        "content": "渔浦山边白鹭飞，西兴渡口夕阳微。\n等闲更上层楼望，贪看江潮不肯归。",
        "dynasty": "宋",
        "collection_info": null
    },
    {
        "uuid": "183e970e465f23d33d64308e71d15ea6",
        "title": "口占",
        "author": "俞桂",
        "content": "园林绿暗又红稀，蜀鸟啼山笋蕨肥。\n春夏一番交篆早，绵衣脱了着单衣。",
        "dynasty": "宋",
        "collection_info": null
    },
    {
        "uuid": "881184320b7561b546e3c86743342a87",
        "title": "吟诗",
        "author": "俞桂",
        "content": "渔溪僻好只吟诗，此意还须识者知。\n自古岛郊贫彻骨，诗逢穷处始为奇。",
        "dynasty": "宋",
        "collection_info": null
    },
    {
        "uuid": "36758205d4f7d09a04476646c5e88bb8",
        "title": "社日",
        "author": "俞桂",
        "content": "今朝社日寒犹力，燕子还寻五柳家。\n宰肉不沾吾分薄，强斟聋酒度年华。",
        "dynasty": "宋",
        "collection_info": null
    },
    {
        "uuid": "6c10b73bb290723dd8a080f9a610557d",
        "title": "喜雨上别大参",
        "author": "俞桂",
        "content": "爰立为霖仰望深，今朝一雨慰苍生。\n经纶久柬君心在，燮理还同天道亨。\n爱国虑勤宽玉带，筹边谋远捍金城。\n我公勋业难模写，但见皇家庆太平。",
        "dynasty": "宋",
        "collection_info": null
    },
    {
        "uuid": "77026afcf8f5b6b6bdd05b95a62fa384",
        "title": "寓京二首  其一",
        "author": "俞桂",
        "content": "一官濩落笑如初，只合空山去读书。\n不稼不渔无活计，谩将名氏玷公车。",
        "dynasty": "宋",
        "collection_info": null
    },
    {
        "uuid": "f0424ebea214380ab5fff07f134ab60e",
        "title": "寓京二首  其二",
        "author": "俞桂",
        "content": "车马滔滔厌软红，湖边秋意属西风。\n木犀初放荷花老，买箇船儿学钓翁。",
        "dynasty": "宋",
        "collection_info": null
    },
    {
        "uuid": "9b0893e981cb0e05eaa113e8c4c85286",
        "title": "春日即事  其一",
        "author": "俞桂",
        "content": "春入侯家春事深，日长庭院又沉沉。\n客中不耐如丝雨，搅起思家寸寸心。",
        "dynasty": "宋",
        "collection_info": null
    },
    {
        "uuid": "36a94098ba10e4ebe4ad8f1608354d2d",
        "title": "春日即事  其二",
        "author": "俞桂",
        "content": "春光满目是吴头，水碧琉璃拍岸流。\n忆着去年桃叶渡，相思无限使人愁。",
        "dynasty": "宋",
        "collection_info": null
    },
    {
        "uuid": "193522b9d6d227862067c3e44f30135b",
        "title": "丙午七夕后一日晚抵松江塔下  其一",
        "author": "俞桂",
        "content": "到得垂虹迫暮烟，前村雨暗莫行船。\n幸然得与僧人熟，借得终宵客位眠。",
        "dynasty": "宋",
        "collection_info": null
    },
    {
        "uuid": "f97734faa17d2003cdd443c5cf336235",
        "title": "丙午七夕后一日晚抵松江塔下  其二",
        "author": "俞桂",
        "content": "客中情况少人知，正值钟声约束时。\n清坐更无人共话，挑灯来看菊潭诗。",
        "dynasty": "宋",
        "collection_info": null
    },
    {
        "uuid": "0a0798e97fdbe2f3d2ab84204787f85b",
        "title": "江上",
        "author": "俞桂",
        "content": "江头云阁雨，柳色与春深。\n船发春风阻，谁知客子心。",
        "dynasty": "宋",
        "collection_info": null
    },
    {
        "uuid": "7ddf96ffea28e6f899f27f39dbb57ca5",
        "title": "居闲",
        "author": "俞桂",
        "content": "富贵人所愿，贫贱不堪忧。\n自有兰蕙清，非比萧艾羞。\n功名如露草，飘瓦若虚舟。\n千载傥相遇，皋夔及伊周。\n苟使穷未达，一壑营一丘。\n出处谨吾节，斯心已细筹。",
        "dynasty": "宋",
        "collection_info": null
    },
    {
        "uuid": "8f6176a3853802117a6691f4ebcabe88",
        "title": "古意",
        "author": "俞桂",
        "content": "无言情脉脉，美人久相隔。\n道阻修且长，春草几番碧。\n凤钗冷鬓云，鸾镜轻云羃。\n昔为比翼鸟，今作孤飞翮。\n愁绝寄郎衣，腰瘦裁宜窄。",
        "dynasty": "宋",
        "collection_info": null
    },
    {
        "uuid": "db6a9a351aea50a9c60ab2930486bbb8",
        "title": "春日即事",
        "author": "俞桂",
        "content": "羲驭舒徐日正迟，园林已觉杏花稀。\n半晴半雨春无准，燕怯轻寒不耐飞。",
        "dynasty": "宋",
        "collection_info": null
    },
    {
        "uuid": "8cd58c8b41fe1f3bbd8bf874c3fac57f",
        "title": "即事",
        "author": "俞桂",
        "content": "薄薄轻轻寒露雨，微微飒飒早秋风。\n小舟办了松江去，占取三高作钓翁。",
        "dynasty": "宋",
        "collection_info": null
    },
    {
        "uuid": "e60cbbfae986f2809b21a000635e32e0",
        "title": "赏月",
        "author": "俞桂",
        "content": "天浄无一云，地浄无一尘。\n十六月圆满，皎皎白玉轮。\n古今同此月，照破世间人。\n夜久方浴出，露坐风满襟。\n清影入窗户，聊足尉我心。\n所欠一樽酒，所乏一张琴。\n如此好月色，惜乎在海滨。\n痴儿官事了，空自疲精神。\n不得赏新月，酬酢相与频。\n今宵诗兴动，狂吟渔溪民。\n独对犹復尔，况逢亲共宾。",
        "dynasty": "宋",
        "collection_info": null
    },
    {
        "uuid": "6532ca702f59cdb4763e0c459d25db1c",
        "title": "采莲曲",
        "author": "俞桂",
        "content": "画艇将归笑语频，鸳鸯对对起还沉。\n妾心先自怀郎苦，怕嚼莲心苦转深。",
        "dynasty": "宋",
        "collection_info": null
    },
    {
        "uuid": "3bc31fd631dcea2c3663c30087c59acb",
        "title": "灵隠",
        "author": "俞桂",
        "content": "回首得两年，曾入灵隠去。\n一路看不足，衣霑松上露。\n白云来相迎，涧泉飞瀑素。\n此景天下无，远胜庐山路。",
        "dynasty": "宋",
        "collection_info": null
    },
    {
        "uuid": "7a4024170c6f30b2173de73840beb71c",
        "title": "种竹",
        "author": "俞桂",
        "content": "门前槐已长，庭内草自生。\n所欠园中竹，多种渠几茎。\n此君真可爱，非独王猷情。\n有时吟咏暇，入园得闲行。\n所幸笋萌出，次第阴可成。\n□使神宇爽，渐觉眼界清。\n最是秋雨夜，风来□□□。",
        "dynasty": "宋",
        "collection_info": null
    },
    {
        "uuid": "0a49e6a0c2d41eaf7bf72f226b7b4435",
        "title": "春暮寄友人",
        "author": "俞桂",
        "content": "日暖梨花雪，风吹杨柳绵。\n春踰三月半，梦忆十年前。\n诗借鶑声和，书无鴈字传。\n东君还似旧，吾鬓嘆皤然。",
        "dynasty": "宋",
        "collection_info": null
    },
    {
        "uuid": "bd965fba51c10213eaace763b340befc",
        "title": "即事",
        "author": "俞桂",
        "content": "吹落杨花春事了，小池新绿雨添痕。\n育蚕时节寒犹在，村落人家半掩门。",
        "dynasty": "宋",
        "collection_info": null
    },
    {
        "uuid": "f479257e4b19b52f1082442f1cb8b26f",
        "title": "初夏",
        "author": "俞桂",
        "content": "蔷薇花已谢，芍药拟下坡。\n午阴有嘉树，景序犹清和。\n日得诗篇咏，门无俗客过。\n笋胎今岁少，荷叶小池多。\n春去余旬日，夏云已嵯峩。\n吾年嗟老矣，身事笑蹉跎。\n但欲卧白石，幽岩扪青萝。\n已与心料理，不必问如何。",
        "dynasty": "宋",
        "collection_info": null
    },
    {
        "uuid": "908b208ba6ad193c5b29c7b855febde8",
        "title": "次下竺僧韵",
        "author": "俞桂",
        "content": "朝市软红尘，山林气味深。\n放怀随野鹤，过耳任春禽。\n石涧鸣泉玉，松钗坠日阴。\n隠居无箇事，存养读书心。",
        "dynasty": "宋",
        "collection_info": null
    },
    {
        "uuid": "bdba6cd87f5f0891cdffca0dcd2e5203",
        "title": "江上",
        "author": "俞桂",
        "content": "小雨纔收日渐斜，酒旗插处两三家。\n江头粧点秋来景，半是芦花半蓼花。",
        "dynasty": "宋",
        "collection_info": null
    },
    {
        "uuid": "5a8dc82e8a58210f988b1292a7bd71bd",
        "title": "秋日",
        "author": "俞桂",
        "content": "芙蓉未拆桂香浮，落日西风鴈过楼。\n一雨空阶深夜滴，十分秋是十分愁。",
        "dynasty": "宋",
        "collection_info": null
    },
    {
        "uuid": "acb50eae933a9585fa5161cd5c52cfb1",
        "title": "偶成",
        "author": "俞桂",
        "content": "吹来一叶报秋知，玉露金风正及时。\n戴了凉巾披野服，桂花香裏看唐诗。",
        "dynasty": "宋",
        "collection_info": null
    },
    {
        "uuid": "2b3d2c74d144e3e8fba0342c5d4b08c6",
        "title": "秋行吟",
        "author": "俞桂",
        "content": "西风紧兮叶脱枝，寒露瀼兮菊遶篱。\n芦花白兮蓼满湄，鴈声急兮蛩转悲。\n乐吾淛兮殊兴思，况东淮兮落远陲。\n朝气肃兮夜漏迟，暮云黯兮山色衰。\n纷纷瞇目黄埃吹，艰关千里徒驱驰。\n穷猿投林任所之，膏粱诸公那得知。\n从今休被微官缚，未若琴歌诗酒乐。\n岂无手足怀我情，当念行人多寂寞。",
        "dynasty": "宋",
        "collection_info": null
    },
    {
        "uuid": "a978363349d5eee11d6f7633c61056a0",
        "title": "习气",
        "author": "俞桂",
        "content": "习气于诗却未除，尽教人笑治生疎。\n功夫若到穷吟地，虽是居贫富不如。",
        "dynasty": "宋",
        "collection_info": null
    },
    {
        "uuid": "1384ea3d2b92794b9435413878fc5c41",
        "title": "即事",
        "author": "俞桂",
        "content": "暑赫练襟汗欲流，倩谁唤得一天秋。\n无人共订吟边句，独有蝉声叫树头。",
        "dynasty": "宋",
        "collection_info": null
    },
    {
        "uuid": "1c079697f61462ea83892d14a6196c20",
        "title": "平湖",
        "author": "俞桂",
        "content": "平湖一景堪图画，舟子烟波去復归。\n旧日玄真无觅处，西山长见鹭鸶飞。",
        "dynasty": "宋",
        "collection_info": null
    },
    {
        "uuid": "a9056d6e8cb871c869b2e8feb299ca12",
        "title": "半塘",
        "author": "俞桂",
        "content": "因访云岩过半塘，清明时候野花香。\n小舟趁雨衝风去，不及寻僧到上方。",
        "dynasty": "宋",
        "collection_info": null
    },
    {
        "uuid": "79001d2f4fe5b71c01ea65862788789d",
        "title": "送人至松江",
        "author": "俞桂",
        "content": "西风萧瑟入船窗，送客离愁酒满缸。\n要记此时分袂处，暮烟细雨过松江。",
        "dynasty": "宋",
        "collection_info": null
    },
    {
        "uuid": "197258b39d1926fb7c0f54e5c94f1292",
        "title": "雨后",
        "author": "俞桂",
        "content": "雨后新晴日转西，桑间犹有拙鸠啼。\n十分愁意无人管，红蓼黄芦水满溪。",
        "dynasty": "宋",
        "collection_info": null
    },
    {
        "uuid": "9b9855009082d1b77080cd67167bf340",
        "title": "纪愁",
        "author": "俞桂",
        "content": "可笑无诗纪四愁，强将欢伯解吾忧。\n夜长明月纱窗冷，分得寒蛩一半秋。",
        "dynasty": "宋",
        "collection_info": null
    },
    {
        "uuid": "13cd625e772863376f6ffa24fce83a6f",
        "title": "和乐天初夏韵",
        "author": "俞桂",
        "content": "雨脚来山岫，溪痕涨岸沙。\n插旗多酒户，挂网尽渔家。\n地出綳儿笋，园收菜子花。\n春归鶑啭懒，风急燕飞斜。\n杯泻青荷叶，瓯煎白玉茶。\n孤村流水晚，数点有归鸦。",
        "dynasty": "宋",
        "collection_info": null
    },
    {
        "uuid": "ff8426d8f120ae00f0e95889c8246dba",
        "title": "述己",
        "author": "俞桂",
        "content": "落落功名鬓久斑，重游京国又何颜。\n早知寸禄荣家晚，悔不当初便入山。",
        "dynasty": "宋",
        "collection_info": null
    },
    {
        "uuid": "79812546c64e79e61783cf5376915cee",
        "title": "钓台",
        "author": "俞桂",
        "content": "不爱三公汉禄荣，一丝风月许多清。\n只将节义高千古，岂钓人间利共名。",
        "dynasty": "宋",
        "collection_info": null
    },
    {
        "uuid": "39644f0ed36123a31e10b73d1ad03f3b",
        "title": "七夕有怀",
        "author": "俞桂",
        "content": "擘钗情绪思悠悠，月下穿针懒傍楼。\n非独双星苦离别，人间天上一般愁。",
        "dynasty": "宋",
        "collection_info": null
    },
    {
        "uuid": "d4f92cf3dd712a3e8fe27a5d3666e089",
        "title": "秋夜",
        "author": "俞桂",
        "content": "月华如水浄无尘，千里相思总一心。\n络纬篱边吟不彻，做成秋意十分深。",
        "dynasty": "宋",
        "collection_info": null
    },
    {
        "uuid": "8a2cba61dbd1ad7af387480ace298016",
        "title": "赓宋雪岩韵",
        "author": "俞桂",
        "content": "诗与梅花一样清，江湖久矣熟知名。\n未容便理趋朝计，行见相留入幕荣。\n照座精神澄玉宇，当官才刃压金城。\n星郎况是曾知己，刮目英游藻鑑明。",
        "dynasty": "宋",
        "collection_info": null
    },
    {
        "uuid": "882e45ae948a883b27f7529e28f45281",
        "title": "南跄跧上人之平江",
        "author": "俞桂",
        "content": "青浦相逢恰二年，今宵再会亦前缘。\n诗囊和月横挑去，稳泛枫桥夜半船。",
        "dynasty": "宋",
        "collection_info": null
    },
    {
        "uuid": "e7feed66a5f6bc38eb60d01bfa870e15",
        "title": "夏日遣怀",
        "author": "俞桂",
        "content": "老大今无用，吟诗了白头。\n百年如电影，万事付沙鸥。\n性淡偏宜静，居贫动是愁。\n人情难似旧，门外水长流。",
        "dynasty": "宋",
        "collection_info": null
    },
    {
        "uuid": "c6252aceb4bc0c899c7c34fb414581e6",
        "title": "寓归",
        "author": "俞桂",
        "content": "水激长江浪，风传远寺钟。\n宦情秋意薄，归兴客愁浓。\n捲箔迎新鴈，喧篱厌旧蛩。\n何时旋故里，载酒插芙蓉。",
        "dynasty": "宋",
        "collection_info": null
    },
    {
        "uuid": "44035f0094123ffa7c4a184c4a813cd8",
        "title": "性拙",
        "author": "俞桂",
        "content": "性拙难为巧，年来阴屡经。\n身闲诗谩赋，心静梦能灵。\n富贵如朝露，英雄几晓星。\n寻思世间事，日影过中庭。",
        "dynasty": "宋",
        "collection_info": null
    },
    {
        "uuid": "c5760e0ca70e9bcdb6f0f92079978ff6",
        "title": "秋日即事",
        "author": "俞桂",
        "content": "宿有骚人兴，休教世俗知。\n郊墟聊晚眺，风月入秋宜。\n愁极惟凭酒，囊空却剩诗。\n更长人不睡，灯火可亲时。",
        "dynasty": "宋",
        "collection_info": null
    },
    {
        "uuid": "1a1575eb98be9a8899cac6de513e0184",
        "title": "论诗",
        "author": "俞桂",
        "content": "大道本无体，何在文字间。\n易从先天画，诗自圣人删。\n流风传益远，后作莫可攀。\n推敲谁氏子，一字不可闲。",
        "dynasty": "宋",
        "collection_info": null
    },
    {
        "uuid": "c1b422481722a41b292f7fd71d733df4",
        "title": "采莲曲  其一",
        "author": "俞桂",
        "content": "朝露湿妾衣，暮霞耀妾瞩。\n一叶小如瓜，去住无拘束。\n兀棹歌采菱，袭袭熏风足。\n芦叶映港清，捉对鸳鸯浴。\n莲中有苦心，欲折手还曲。\n折莲恐伤藕，藕断丝难续。",
        "dynasty": "宋",
        "collection_info": null
    },
    {
        "uuid": "6e92095ba76bc49c64a44b9887cf468b",
        "title": "采莲曲  其二",
        "author": "俞桂",
        "content": "平湖淼淼莲风清，花开映日红妆明。\n一双鸂鶒忽飞去，为惊花底兰桡鸣。\n兰桡荡漾谁家女，云妥髻鬟黛眉妩。\n采采荷花满袖香，荷深忘却归时路。",
        "dynasty": "宋",
        "collection_info": null
    },
    {
        "uuid": "61af468126b78a9586d3b7afb79b48eb",
        "title": "采莲曲  其三",
        "author": "俞桂",
        "content": "西湖西畔荷花多，扣舷女儿娇唱歌。\n道旁骏马金叵罗，欲住不住横秋波。\n放船却入花深处，临流照妆噤不语。\n南山起云北山雨，折得荷花不归去。\n弄波惊起鸳鸯双，水珠溅湿芙蓉裳。\n恨无飞羽致汝旁，遡渑从之云路长。",
        "dynasty": "宋",
        "collection_info": null
    },
    {
        "uuid": "287d88a84a6ece4095de2934d61c53a3",
        "title": "采莲曲  其四",
        "author": "俞桂",
        "content": "西风引袂凉云起，鸳桨扶船浮渌水。\n露沁花脂茜粉香，满柄锋芒刺葱指。\n红绡半妥金钏明，堤上六郎闚唱声。\n湘中暮雨欢期失，各自东西空目成。\n船荡波心烟漠漠，归路花从唱边落。\n绿艷红妖江水深，水底灵均应不觉。",
        "dynasty": "宋",
        "collection_info": null
    },
    {
        "uuid": "deab1f3d36818e992eab366292f50a44",
        "title": "采莲曲  其五",
        "author": "俞桂",
        "content": "女伴歌采莲，清声度流水。\n无意惊鸳鸯，鸳鸯自飞起。",
        "dynasty": "宋",
        "collection_info": null
    },
    {
        "uuid": "5382d5a4d7c325f5dda461702d07fef2",
        "title": "采莲曲  其六",
        "author": "俞桂",
        "content": "荷叶笼头学道情，花妆那似妾妆清。\n双双头白犹交颈，翻笑鸳鸯不老成。",
        "dynasty": "宋",
        "collection_info": null
    },
    {
        "uuid": "8f9dcbce7966add0dee4f6110f2d6dba",
        "title": "采莲曲  其七",
        "author": "俞桂",
        "content": "拗落圆房响钏金，昔人细数子藏深。\n不嫌到手多尖刺，祇怕伤人有苦心。",
        "dynasty": "宋",
        "collection_info": null
    },
    {
        "uuid": "9976cc3f888fb53ece230ea61e2a3131",
        "title": "提干渔溪",
        "author": "俞桂",
        "content": "不涉惊涛心自稳，柳阴阴处着孤舟。\n的知世路多机穽，一线閒名付直鈎。",
        "dynasty": "宋",
        "collection_info": null
    },
    {
        "uuid": "902498e6169ec7dbccae18956e46dbf2",
        "title": "香林洞",
        "author": "俞桂",
        "content": "月月岩头古翠埋，绵云深隔洞门开。\n苍藤随石无根活，灵杞何年有种栽。\n气凝野烟疑麝过，暖熏山雨误蜂来。\n空庭谁领幽芳坐，雪鹤同行损绿苔。",
        "dynasty": "宋",
        "collection_info": null
    },
    {
        "uuid": "2427daeee7d37a6efdbdc25b3e516546",
        "title": "石笋峰",
        "author": "俞桂",
        "content": "异种休参玉板禅，崭然一角立层巅。\n远尖自抱云根壮，迭藓谁疑雨箨缠。\n梦裏三生空过眼，胸中千亩漫流涎。\n此龙难入宁僧谱，出土摩霄是几年。",
        "dynasty": "宋",
        "collection_info": null
    }
]