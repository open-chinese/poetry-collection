[
    {
        "uuid": "cb99a96eecd6781b3d7cb2f343a0faea",
        "title": "白莲花",
        "author": "高子凤",
        "content": "地产枝莲异，莲宫自此兴。\n殊祥天不靳，奇艷雪堪陵。\n魄化疑吴女，碑传有蜀僧。\n何当寻胜概，吟断佛前灯。",
        "dynasty": "宋",
        "collection_info": null
    },
    {
        "uuid": "7a4d12cc4d112995c2dba43750b36358",
        "title": "松泽西亭  其一",
        "author": "高子凤",
        "content": "松泽亭前山色幽，洙泾渡口荻花秋。\n离鈎三寸无人会，一棹东西独未休。",
        "dynasty": "宋",
        "collection_info": null
    },
    {
        "uuid": "f9cf126874c324ac80bbb61d6babdc24",
        "title": "松泽西亭  其二",
        "author": "高子凤",
        "content": "野水閒云无定踪，一生空棹月明中。\n锦鳞纔得翻船去，堪笑家风彻底穷。",
        "dynasty": "宋",
        "collection_info": null
    },
    {
        "uuid": "0c3818c1d89e4522bb09b493d86a2c7f",
        "title": "松泽西亭  其三",
        "author": "高子凤",
        "content": "西亭无处认遗基，烟月空余旧唱辞。\n欲问辞中端的意，渚花堤柳可能知。",
        "dynasty": "宋",
        "collection_info": null
    },
    {
        "uuid": "843dcf148a6de5c2bb32ce0ac18eb186",
        "title": "松泽西亭  其四",
        "author": "高子凤",
        "content": "劈口两桡无剩法，点头三下不容声。\n谢师付授从今了，一段风流画不成。",
        "dynasty": "宋",
        "collection_info": null
    },
    {
        "uuid": "84a5963c125610b0a9a02503eefb0e6c",
        "title": "松泽西亭  其五",
        "author": "高子凤",
        "content": "隔水遥山数朵青，送人依旧泊閒亭。\n此舟未信无重过，门枕苹汀夜不扃。",
        "dynasty": "宋",
        "collection_info": null
    },
    {
        "uuid": "89ac22e056ef5e814dad6b7748c59f3d",
        "title": "题杨补之墨梅卷",
        "author": "高子凤",
        "content": "篱根玉瘦两三枝，为绕吟香夜不归。\n安得密林千亩月，仰眠吹笛看花飞。",
        "dynasty": "宋",
        "collection_info": null
    }
]