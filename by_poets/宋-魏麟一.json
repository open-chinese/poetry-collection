[
    {
        "title": "天游峰",
        "author": "魏麟一",
        "content": "冰海濯足来天游，万里云气随青牛。\n盘车沾沾星斗湿，手捲风雨藏金瓯。\n玲珑珊瑚树，记得西王母挂玉鈎。\n几时化作小玉船，一叶荡荡随天流。\n满载清霜落九州，与人生白头。\n我歌黄鹄歌，南斗盘其南兮，河岳拥其后。\n海岱明东方，黄河之源。\n江水之宗，昆仑雪山在其右，巍然天柱当中居。\n斯文光气长，万丈塞太虚。\n不信九天上，仙人不读书。\n如今白玉楼，闻道紫阳老子在其上，手抟日月安星辰，为玉皇作典谟。\n又闻鬰罗萧台上，紫阳奏可决取河汉之水，千古万古洗濯下土愚民愚。\n男子学麟凤，女子学王雎，万万万世尊唐虞。\n我乃太姥之曾孙，故闻天上语。\n来此乐饮，人间愁一粟无，只有天地吾非吾。\n鼓髪长啸秋月白，照见大千世界都置在我太姥清水之玉壶。",
        "dynasty": "宋",
        "collection_info": null
    }
]