[
    {
        "uuid": "6e57f3bc661b3fa6f6fca109fe207113",
        "title": "资州  其一",
        "author": "宋京",
        "content": "江山不负人，入眼四时新。\n古寺岩为屋，危峰竹是邻。\n从来潇洒地，今日自由身。",
        "dynasty": "宋",
        "collection_info": null
    },
    {
        "uuid": "c2856ebc12387da6e66ae37180aa6fb2",
        "title": "资州  其二",
        "author": "宋京",
        "content": "箫鼓旌旗簇锦鞯，路人遥指翠微闲。\n使君乘兴同民乐，猿鹤无心不碍闲。",
        "dynasty": "宋",
        "collection_info": null
    },
    {
        "uuid": "b750a1f212e8b60268825867c3f82195",
        "title": "武担",
        "author": "宋京",
        "content": "君不见蜀王妃子墓突兀，成都城中若山积。\n墓头寒镜涩无光，妬月欺烟化为石。\n鸿荒无根凭野史，直谓山妖化妃子。\n临终未免怀首丘，运土山中葬于此。\n山名武担锦江边，用是得名千万年。\n如今佛阁倚空翠，老木盘鬰摩苍天。\n晴云入穴西山出，捲帘坐见岚光滴。\n拨得文如汲冢书，免使后人疑往昔。",
        "dynasty": "宋",
        "collection_info": null
    },
    {
        "uuid": "8f552fb19fad82fbadca03fa91b99e25",
        "title": "龟化",
        "author": "宋京",
        "content": "君不见秦时张仪筑少城，土恶易败还颠倾。\n力疲智竭筑未就，神龟为尔开其灵。\n龟行所至城不圮，板筑之功以此已。\n功成隐去智且贤，城下于今祗流水。\n殷勤高谢余且网，不梦元君宁自放。\n仪兮仪兮奈尔何，口舌纵横饰欺妄。\n天使神龟笼尔术，不言而行功自毕。\n安得人灵若尔灵，照见百为心遐逸。",
        "dynasty": "宋",
        "collection_info": null
    },
    {
        "uuid": "21b24c8c761fedc070e28647ac2a89a0",
        "title": "礼殿",
        "author": "宋京",
        "content": "君不见汉人制作礼殿存，法度严广分卑尊。\n祇今年数不可考，列画古帝丹青昏。\n晋人遗书刻柱边，字划刓决骨气全。\n衣冠真不异阙里，事业直笑铭燕然。\n锵锵似有环佩声，七十二子罗簪缨。\n闭藏浊世如有待，开眼今日观文明。\n陈仓石鼓归辟雍，大成门阀何穹崇。\n安得貌取礼殿制，太学西有宣尼宫。",
        "dynasty": "宋",
        "collection_info": null
    },
    {
        "uuid": "11ef56d53088fe08df913810f9b50246",
        "title": "石室",
        "author": "宋京",
        "content": "君不见西汉文翁为蜀守，蜀学不居齐鲁后。\n诸生竞欲保翁名，石室镌磨贵难朽。\n东汉高公又几时，为作石室还如兹。\n至今二室坚且久，文公高公名不衰。\n世间可传唯铁石，石终可泐铁终蚀。\n古人好事留其名，石室存亡竟何益。\n汉水沉碑知在不，叔子名存空岘首。\n安得眼看石室销，要知二子名终有。",
        "dynasty": "宋",
        "collection_info": null
    },
    {
        "uuid": "4a64b5bca90697db72cedcb69b55a374",
        "title": "玉局",
        "author": "宋京",
        "content": "君不见青阳老人飞下天，口宣至道朝群仙。\n地中神人捧玉局，异事秘怪于今传。\n龟城坤隅地有穴，俗说西与岷山连。\n嵯峨古观森伟像，老柏惨澹含风烟。\n令威已去城郭在，人物自改名依然。\n亳州宫庭焕星斗，真皇行幸祥符年。\n所託得地近京邑，此独隐晦遐方偏。\n安得老人洗此心，还我澹泊同古先。",
        "dynasty": "宋",
        "collection_info": null
    },
    {
        "uuid": "d5d92fe6ca1c37edac1191596d776240",
        "title": "严真",
        "author": "宋京",
        "content": "君不得庄遵卖卜成都市，市中仙隐无人值。\n百钱度日復何求，犹有沉真见文字。\n不因问着牛女星，下士安能知姓名。\n云中鸡犬拔家去，旧宅寂寞秋芜平。\n榰机石在年年长，药鼎空留闭黄壤。\n前时发掘篆籀新，明水神丹光滉瀁。\n金雁桥边台观存，神仙遗事渺难论。\n安从师先生为我卜，俗骨庶可遗天阍。",
        "dynasty": "宋",
        "collection_info": null
    },
    {
        "uuid": "49a1426b9d8510acef0db3d8aa0a91d5",
        "title": "琴台",
        "author": "宋京",
        "content": "君不见成都郭西有琴台，长卿遗迹埋黄埃。\n千年乃为狐兔窟，化作佛庙空崔嵬。\n黄鬚老人犹记得，昔时荒破樵苏入。\n鉏犂畏浅牛脚匀，古瓮耕开数逾十。\n乃知昔人用意深，瓮下取声元为琴。\n人琴不见瓮已掘，唯有鸟雀来悲吟。\n一朝风流随手尽，况復千年何所讯。\n安得雄辞弔汝魂，寂寞秋芜耿寒燐。",
        "dynasty": "宋",
        "collection_info": null
    },
    {
        "uuid": "3092298c0f2241cf9ea7e03ad3f4c364",
        "title": "墨池",
        "author": "宋京",
        "content": "君不见子云草玄西郭门，一径秋草间朝昏。\n何须笔冢高百尺，池墨黯黯今犹存。\n童乌侯巴竟零落，玄学无人终寂寞。\n汉家执戟知几年，垂老身没天禄阁。\n俗儿纷纷重刘向，思苦言艰动嘲谤。\n汉已中天雄亦亡，不较空文从覆醤。\n如今却作给孤园，吐凤亭前池水寒。\n安得斯人尚可作，会有奇字令君看。",
        "dynasty": "宋",
        "collection_info": null
    },
    {
        "uuid": "047d68fdaa6447ca283a0f466772e8a7",
        "title": "书台",
        "author": "宋京",
        "content": "君不见孔明书台遗庙旁，古书不见台荒凉。\n卧龙未起蜀天远，茅庐日日空南阳。\n赤符光寒白水涸，秣陵王气犹能作。\n璋若婴儿操虎狼，脱去荆州殊不恶。\n十倍奇才安用书，此台昔时知有无。\n蜀人思君识古处，未若江水存兵图。\n黄冠所居门第改，祇有坊名今尚在。\n安得台边见古人，秋草重生类书带。",
        "dynasty": "宋",
        "collection_info": null
    },
    {
        "uuid": "725c44710aa90103e91df06c16a1155d",
        "title": "草堂",
        "author": "宋京",
        "content": "君不见少陵草堂背西郭，浣花溪水流堂脚。\n竹寒沙白自凄凉，莫问四松霜草薄。\n入门好在乌皮几，公去不归换邻里。\n西岭千秋雪书消，舍北泥融飞燕子。\n祇今桤木平桥路，笼竹和烟杂江雾。\n野僧作屋号草堂，不是柴门旧时处。\n诗坛今古谁能将，艷艷文章光万丈。\n安得英才擅品量，当使公居摩诘上。",
        "dynasty": "宋",
        "collection_info": null
    },
    {
        "uuid": "15053f239074553e627422f7dbb2d671",
        "title": "留题周文王庙  其一",
        "author": "宋京",
        "content": "征西将帅念君王，刻石巴山事渺茫。\n□载衣冠付冥寞，路人无语奠椒浆。",
        "dynasty": "宋",
        "collection_info": null
    },
    {
        "uuid": "703999d43ba78fea69ca8c5bb941728b",
        "title": "留题周文王庙  其二",
        "author": "宋京",
        "content": "典章文物一朝完，有子何忧霸业难。\n□使阿坚生肉角，至今遗恨碧峰寒。",
        "dynasty": "宋",
        "collection_info": null
    },
    {
        "uuid": "7c96f474c2377da84557b5d08deedd60",
        "title": "登尚清阁二首  其一",
        "author": "宋京",
        "content": "望断秦原日月宽，西来泾渭侧依山。\n凭谁唤取王摩诘，写到孤鸿灭没间。",
        "dynasty": "宋",
        "collection_info": null
    },
    {
        "uuid": "a98d9f99bae8499eaa739ac06427b575",
        "title": "登尚清阁二首  其二",
        "author": "宋京",
        "content": "辇路名存迹已陈，斜阳今作几家村。\n缭墙月转华清梦，来破高陵渡口昏。",
        "dynasty": "宋",
        "collection_info": null
    },
    {
        "uuid": "87a6aba169d82df1d7b98ed767e3ac6d",
        "title": "京请郡得豳取道渭上观为命□诗刻次韵奉呈□□奉议公  其一",
        "author": "宋京",
        "content": "金节逶迤去不还，罗胸星斗焕秦天。\n白云拱木今何在，岁月声名相与延。",
        "dynasty": "宋",
        "collection_info": null
    },
    {
        "uuid": "1529b9e7728c63950d6908a17e738981",
        "title": "京请郡得豳取道渭上观为命□诗刻次韵奉呈□□奉议公  其二",
        "author": "宋京",
        "content": "乞守初来到渭滨，玻瓈亲为拂诗尘。\n□江集裏新添得，留取钟评付后人。",
        "dynasty": "宋",
        "collection_info": null
    },
    {
        "uuid": "00c4729a75ac51fc9ff69c62a998ba9e",
        "title": "大观庚寅冬游资州北岩",
        "author": "宋京",
        "content": "资州城郭云山裏，北岩正在云山底。\n翠壁嵌空抱日明，飞阁横斜矗天起。\n游人祇解爱城郭，不知山底幽人乐。\n六月全无暑气生，三冬亦有林花落。\n苍楠卧月影如轮，乳泉溅瀑波生鳞。\n利名付与百忙者，早晚自由无事身。\n红莲幕下青城客，五斗留人归未得。\n衙迴不用展山图，直到岩边看秋色。",
        "dynasty": "宋",
        "collection_info": null
    },
    {
        "uuid": "b1c9c89727626d5b3feb0e65ca7477fb",
        "title": "句  其一",
        "author": "宋京",
        "content": "云生毡帽山头雨，日落琵琶峡口风。",
        "dynasty": "宋",
        "collection_info": null
    },
    {
        "uuid": "f4138b51866a063029ff73c68e8409b0",
        "title": "句  其二",
        "author": "宋京",
        "content": "野性乐闲适，我州富佳山。",
        "dynasty": "宋",
        "collection_info": null
    },
    {
        "uuid": "157c65ecccb64911c9d82faef0a4da62",
        "title": "句  其三",
        "author": "宋京",
        "content": "日约绣綳长一线。",
        "dynasty": "宋",
        "collection_info": null
    }
]