[
    {
        "title": "解日字谜",
        "author": "吕惠卿",
        "content": "东海有一鱼，无头亦无尾。\n更除脊樑骨，便是这个谜。",
        "dynasty": "宋",
        "collection_info": null
    },
    {
        "title": "答逢原",
        "author": "吕惠卿",
        "content": "晨出趋长司，跪坐与之言。\n偶然脱龃龉，相送颜色温。\n归舍未休鞍，簿书随满门。\n相仍宾客过，攲午仅朝餐。\n平生性懒惰，应接非吾真。\n况乃重戕贼，良气能几存。\n就夜甫得息，阅我几上文。\n开卷未及读，睡思已昏昏。\n自知小人归，昭昭復何云。\n每于清夜梦，多见夫子魂。\n侧耳听高议，如饮黄金樽。\n觉来不得往，欲飞无羽翰。\n昨日得子诗，我心子先论。\n怪我诗苦迟，友道宜所敦。\n岂不旦夕思，实苦案牍烦。\n岂无同官贤，未免走与奔。\n相见鞅掌间，有言无暇陈。\n嗟嗟兹世士，无食同所患。\n念我力难任，闻子谋更艰。\n久知为之天，安能怨窭贫。\n吾闻君子仕，行义而已焉。\n亦将达吾义，岂遂为利牵。\n东海有沧溟，西极有昆崙。\n古来到者谁，不过数子尊。\n子已具车航，吾亦为檝轮。\n欲一从子游，不知何时然。",
        "dynasty": "宋",
        "collection_info": null
    },
    {
        "title": "戏题风乞儿扇",
        "author": "吕惠卿",
        "content": "无人肯作除非乞，没药堪医最是风。\n求乞害风都占断，算来世上少如公。",
        "dynasty": "宋",
        "collection_info": null
    },
    {
        "title": "留题兴安王庙",
        "author": "吕惠卿",
        "content": "翦叶疏封意，归禾协济心。\n遗风固唐远，积德本周深。\n逝水悲兴废，浮云阅古今。\n祠宫尚翚翼，鸣玉漱松阴。",
        "dynasty": "宋",
        "collection_info": null
    },
    {
        "title": "句  其一",
        "author": "吕惠卿",
        "content": "鱼出清波庖脍玉，菊含寒露酒浮金。",
        "dynasty": "宋",
        "collection_info": null
    },
    {
        "title": "句  其二",
        "author": "吕惠卿",
        "content": "南北战争蜗两角，占今兴废貉同丘。",
        "dynasty": "宋",
        "collection_info": null
    },
    {
        "title": "句  其三",
        "author": "吕惠卿",
        "content": "虚心清暑殿，预戒一阴生。",
        "dynasty": "宋",
        "collection_info": null
    }
]