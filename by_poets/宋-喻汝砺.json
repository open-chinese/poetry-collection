[
    {
        "uuid": "ae389660a5b931b17bf8d255d44fcad4",
        "title": "游海云山",
        "author": "喻汝砺",
        "content": "渺渺天宇初，便復有此山。\n清晨及兹游，遐想百代前。\n来者几何人，当时各为欢。\n淑质扬妙舞，哀丝递清弹。\n乐事坐如昨，芳岁已屡殚。\n向来所游人，落叶不復还。\n迥然散远目，感之为长嘆。\n竹林遥旧所，鹊巢岂昔眠。\n念谁常久存，而不任所缘。\n破涕聊一怡，山川却萋妍。\n未知后世事，谁復当来旋。",
        "dynasty": "宋",
        "collection_info": null
    },
    {
        "uuid": "0174fc87fc3e982b55a7ecf85790df9f",
        "title": "过府学遂谒文翁堂",
        "author": "喻汝砺",
        "content": "绿荻负幽隐，髙槐泛轻凉。\n各夸一时好，披风互低昂。\n讵知五月中，微阴忽催黄。\n我行鲁侯宫，独谒文翁堂。\n若人骨已朽，道在斯不忘。\n遂令蜀文章，照耀日月旁。\n世事俱腐臭，斯文真久长。\n靡颓能几时，萧条翳墟荒。\n富贵岂不好，千载同一塲。\n三嘆过泮宫，抚已涕自滂。",
        "dynasty": "宋",
        "collection_info": null
    },
    {
        "uuid": "98e8ce2d8a86a9f48966a8c0a752c79c",
        "title": "清晓坐四天王院",
        "author": "喻汝砺",
        "content": "杳杳天宇凉，月坠星亦稀。\n朝晖下檐隙，远色开林扉。\n寂坐无物役，隐几或在斯。\n旷焉耳目清，拟觉形神归。\n溷世迹若近，抱冲心独微。\n故殿经几年，何人所摹规。\n当时亦姱嫮，作者良已罢。\n快意取一好，于身亮何私。\n不知壮观地，徒使来者悲。\n坐顷又成昔，安知今是非。",
        "dynasty": "宋",
        "collection_info": null
    },
    {
        "uuid": "6d047efcbead1f02b8a221c24824ee8c",
        "title": "登正法宫塔",
        "author": "喻汝砺",
        "content": "疏雨洗空阔，髙标插青冥。\n携笻一来登，长啸谢所撄。\n清香翔远江，丹气舒翠岷。\n雪岭浮夏白，澥云亦远青。\n孤花袅危芳，初篁罗新荣。\n手容五十里，飒沓为我陈。\n陵坻漭变迁，物状几屈信。\n念往思自远，感来意弥臻。\n伤哉千里心，嗟尔百代人。\n胡为轸其德，戚戚劳所营。\n吾请以此辞，归来岩下耕。",
        "dynasty": "宋",
        "collection_info": null
    },
    {
        "uuid": "63663a8c9be00f56a39d2c16a0bc1ef8",
        "title": "游西台院暑雪轩观石镜",
        "author": "喻汝砺",
        "content": "城中苦伊欎，兹轩独髙鶱。\n连甍动参差，错畦横阡眠。\n雪峤正孤峙，若与我周旋。\n远翠浮荡瀁，轻鸥下聮轩。\n密竹罥幽径，新蒲澹清涟。\n初游惬余怀，既久幽念攅。\n慨彼泉下人，灼灼夸令颜。\n忽然坠榛莽，窈窕不可援。\n一镜空復情，况乃块石顽。\n哀哉彼愚子，婉娈情所牵。\n差胜茂陵公，更訹方士言。",
        "dynasty": "宋",
        "collection_info": null
    },
    {
        "uuid": "02fffc635a45df7c248ab46cb5a3cfbf",
        "title": "游严真观支机石而壁有记古鼎丹茅事",
        "author": "喻汝砺",
        "content": "古木共幽意，长廊亦晏如。\n于焉咏逍遥，且復散衣裾。\n尘虑飒已空，道心颇闳舒。\n不知度世人，去此岁几徂。\n云何有丹砂，尚尔留庭隅。\n支机亦悠哉，谁復订有无。\n我知此公意，慨彼元鼎初。\n继之五凤问，斯民毙刀锯。\n聊欲谢世网，欻以道自娱。\n抱独理自会，旷怀遗所拘。\n初匪逃世人，而世自我疏。\n含默念斯人，起我忧患余。",
        "dynasty": "宋",
        "collection_info": null
    },
    {
        "uuid": "e19fbee88bee4a63b20611fd348ad4a8",
        "title": "谒诸葛庙",
        "author": "喻汝砺",
        "content": "孤云何其髙，明月不可繫。\n灼灼抱此心，与世自泾渭。\n适来从所欢，感乱亦歔欷。\n咨惟今之人，窃国未云耻。\n匕首入吴市，秋风动燕水。\n区区袁与曹，等是刺客耳。\n而我于其间，秉义不敢坠。\n哀音回衝飇，清义动幽邃。\n天心固难亮，吾独信所履。\n溶溶日间云，漠漠苔点砌。\n饥鼯坠苍瓦，澹薄公所憩。\n静然相英姿，孤怀亦差慰。",
        "dynasty": "宋",
        "collection_info": null
    },
    {
        "uuid": "576d583d675bf0490c0e0be4fa974c07",
        "title": "谒江渎庙",
        "author": "喻汝砺",
        "content": "坤轴东南倾，大江日夜注。\n前驱下荆巫，余涛略吴楚。\n任势不期劳，得意缘所遇。\n水也初无营，神哉亮谁主。\n芳兰沉清华，碧藻舒翠缕。\n晨鹄戏野岸，春鳬集深渚。\n均是得所安，而神岂私汝。\n古来几精魂，舍此迷所处。\n淫游不知还，沙村失烟树。\n而我后千载，悠然在江浒。\n抱啬贵无竞，矜名忌多取。\n冥冥罨岸风，淫淫打船雨。\n舞雪窥洪涛，开苹渡前浦。\n再拜谢神贶，聊復随所住。",
        "dynasty": "宋",
        "collection_info": null
    },
    {
        "uuid": "0ee5cf1eab5d68b2fb337249955f6511",
        "title": "子云墨池",
        "author": "喻汝砺",
        "content": "读书岂不好，忧愤还自兹。\n书中见古人，隐闵恻余思。\n遇险理有激，寻分意多随。\n娟娟感姱容，戚戚念幽栖。\n曾是无间然，孰焉惬所宜。\n览之不自聊，怅然起遥悲。\n不如拨置之，浊酒聊一持。\n先生颇多事，斯心昧前知。\n亦復坐奇字，惨然亡所归。",
        "dynasty": "宋",
        "collection_info": null
    },
    {
        "uuid": "85d7a4b339c672618520e13a245af971",
        "title": "晚泛浣花遂宿草堂",
        "author": "喻汝砺",
        "content": "扣桡泛澄虚，濯流睇幽芳。\n晚霙衬奇树，夕霏媚疏篁。\n归鸟亦暂閒，夜魄动初凉。\n忽焉众星微，天髙月舒光。\n昔也杜陵子，澹然此茅堂。\n客至酒自斟，句得意已忘。\n云何常念饥，零落在道旁。\n古来技入神，一饭岂所望。\n吾辈天所穷，慨歌泪霑裳。",
        "dynasty": "宋",
        "collection_info": null
    },
    {
        "uuid": "5fe2b0d71d2e0648ae628c688e56995d",
        "title": "游琴台",
        "author": "喻汝砺",
        "content": "皋朔语类俳，上颇倡优之。\n严吾数预事，惨凛失所栖。\n慨彼猜忌姿，公卿命如丝。\n夫子乃谒闲，翩翩富丰仪。\n眷言彼姝子，深情结幽期。\n浩露泛酒瓮，轻云思琴徽。\n抚絃视八荒，颇觉秦岫低。\n纷纷汉诸子，悟解良独迟。\n一朝不自保，颈血霑裳衣。\n公岂不炯戒，虑祸盖已微。\n污已迥前识，达生迈天倪。\n阔哉昭旷情，岂屑后代嗤。",
        "dynasty": "宋",
        "collection_info": null
    },
    {
        "uuid": "1a5fb38425e644b6ef263bac9a75f8fa",
        "title": "草堂诗  其一",
        "author": "喻汝砺",
        "content": "灿灿诗翁锦里西，只缘诗好遂穷栖。\n竹铺冷色云连寺，柳漾晴丝鸟过溪。\n凝怨不禁关树暗，驻情应恨蜀山低。\n离人苦怕春归尽，可忍红英半着泥。",
        "dynasty": "宋",
        "collection_info": null
    },
    {
        "uuid": "c1cd251d5e39069d841e2e09786c529d",
        "title": "草堂诗  其二",
        "author": "喻汝砺",
        "content": "閒把烟光次第陈，岷峨风物见精神。\n翻成锦绣千般様，供与江山几处春。\n深屋长河元老大，蛾眉曼睩却逡巡。\n从公乞取无边手，免作诗中半箇人。",
        "dynasty": "宋",
        "collection_info": null
    },
    {
        "uuid": "67851228d8179d077b8ec44e1229923b",
        "title": "草堂诗  其三",
        "author": "喻汝砺",
        "content": "从教日日敞窗扉，嫌怕风光入眼迟。\n剩买芒鞋供看竹，趁乘春雨去裁桤。\n苦无宾客僧来后，薄有生涯鹤下时。\n闻道邻翁酒初熟，新篘一酌莫相遗。",
        "dynasty": "宋",
        "collection_info": null
    },
    {
        "uuid": "1a01a73d6e21fe7d85cad8f09008c4aa",
        "title": "草堂诗  其四",
        "author": "喻汝砺",
        "content": "远屿曲洲纵復横，沙边繁鸟弄箫笙。\n一轩檐冷松阴合，十里林香药草生。\n路转断楂逢石坐，风移深竹见僧行。\n晚来冲抱更清旷，时有幽人带月耕。",
        "dynasty": "宋",
        "collection_info": null
    },
    {
        "uuid": "6af24f10ab9b9789d1351fb70a6b1a24",
        "title": "草堂诗  其五",
        "author": "喻汝砺",
        "content": "乱后飘零歇此身，风光无赖更清新。\n客怀易感酒添病，诗思苦悭花减春。\n南枝北枝莺舌巧，前村后村雨脚匀。\n暂借溪边老为客，花心柳眼莫撩人。",
        "dynasty": "宋",
        "collection_info": null
    },
    {
        "uuid": "dc4849c5d601a040c81b9e73acc748b2",
        "title": "草堂诗  其六",
        "author": "喻汝砺",
        "content": "翠木摇艷溪之湾，游子失气生愁酸。\n夸力搏虎筋骨绝，双流迸巘道路难。\n布衾多年窘夜雨，土锉无火啼夜餐。\n一生忠义老寂寞，旋烧竹叶供春寒。",
        "dynasty": "宋",
        "collection_info": null
    },
    {
        "uuid": "eeaef2bf39940a283dc5870d089f439a",
        "title": "草堂诗  其七",
        "author": "喻汝砺",
        "content": "诗人以来谁者工，建安元嘉无此翁。\n维摩壁畔不到处，伽梨角边无限风。\n孟郊空螯但彭越，何晏片甲非虬龙。\n先生住处在何许，我亦不知西北东。",
        "dynasty": "宋",
        "collection_info": null
    },
    {
        "uuid": "8696e6a1fc15cff0842d1671d186cecb",
        "title": "草堂诗  其八",
        "author": "喻汝砺",
        "content": "朝元阁边瑶草芳，惟君之故遥相望。\n人归后雁关塞阻，思入南鳬离梦长。\n悬知同心两相忆，剩欲共看千里光。\n金舆玉辇不復见，肠断华清云树苍。",
        "dynasty": "宋",
        "collection_info": null
    },
    {
        "uuid": "167186ee3f349689d22f0bca970f5924",
        "title": "草堂诗  其九",
        "author": "喻汝砺",
        "content": "竹外清疏侵碧溪，溪边竹澹烟雨霏。\n閒看雪岭题诗罢，醉散西郊信马归。\n霄汉直愁双阙迥，梦魂长着五陵飞。\n故园秀木又春色，只恐归去池台非。",
        "dynasty": "宋",
        "collection_info": null
    },
    {
        "uuid": "76b860c7c118a8d831cf8ed9630fe63c",
        "title": "草堂诗  其一○",
        "author": "喻汝砺",
        "content": "锦宫城西春草芳，杜陵客子忧思长。\n浴晴晚树淡浮绿，卧水幽花深度香。\n交情悯悯言燕阻，旧国迤迤云山苍。\n白苹洲渚落日晚，明边正衔归鴈行。",
        "dynasty": "宋",
        "collection_info": null
    },
    {
        "uuid": "368dfead3698dd11f3c7569449b578f6",
        "title": "草堂诗  其一一",
        "author": "喻汝砺",
        "content": "浣花四月天气和，綵舟翠旗乐莫过。\n离人千里起遥怨，缓棹一曲浮灵波。\n惠风昙昙泛蘅杜，流云演演逾关河。\n终然有怀春復夏，归去灞浐眠汀莎。",
        "dynasty": "宋",
        "collection_info": null
    },
    {
        "uuid": "f1a5ba12fd137fa04db9a807b2deb624",
        "title": "草堂诗  其一二",
        "author": "喻汝砺",
        "content": "支策翳然林水间，萧疏神韵淡风烟。\n沧浪亭畔各分手，杜宇声中恰一年。\n自昔风人裁一骨，于今扪膝亦么弦。\n试看堂上百千海，余子浮沤却未全。",
        "dynasty": "宋",
        "collection_info": null
    },
    {
        "uuid": "df6120bda58d30e6904beb17ea3db181",
        "title": "题周昉美人拜月图",
        "author": "喻汝砺",
        "content": "东风原自无消息，独捲珠帘望春色。\n风惊红叶堕珊珊，梦断行云泣残月。\n挹挹柔情不自持，此心端被月先知。\n窥窗入户如相伴，应是娇娥惯别离。",
        "dynasty": "宋",
        "collection_info": null
    },
    {
        "uuid": "d306bb2a9a91e7ba78bae2531fe20de6",
        "title": "散花楼",
        "author": "喻汝砺",
        "content": "濯锦江边莎草浓，散花楼畔夭芙蓉。\n蜀山迭迭修门远，谁把丹心问李墉。",
        "dynasty": "宋",
        "collection_info": null
    },
    {
        "uuid": "0f0ba13f69c2890f98fc835191d87cd2",
        "title": "玉局洞石恪画仙人四壁",
        "author": "喻汝砺",
        "content": "真人何年下紫清，目睛飘堕如流星。\n至今玉洞通窈冥，萧然紫室之威灵。\n杖履而来六月望，赤旱裂石风凄冷。\n屹然四壁呀欲动，神怪夭矫目丧睛。\n道与之貌非丹青，驭风而行谁使令。\n云飞电掣集帝所，超然得意皆天人。\n异哉石子伟丈夫，胸中磊磊怪所储。\n玄圃之山帝所居，子游其间堕双鳬。\n不然安知天上有此乐，秃笔一扫凌方壶。\n细看毛骨分锱铢，伟形杰状人人殊。\n古来列真谁所摹，前称关同后张图。\n近之豪者郭忠恕，落笔拂戾如奔诸。\n两公轶荡不拘束，笔力磊砢相劘扶。\n我来凭栏聊一呼，随翁联轩上清都。",
        "dynasty": "宋",
        "collection_info": null
    },
    {
        "uuid": "1feaec9927bc3dc7cba81895722917a4",
        "title": "上席帅",
        "author": "喻汝砺",
        "content": "先公御吏如御兵，迎刃而解如庖丁。\n掀髯一笑黠吏走，蜀中草木知威名。\n伯兄渠渠天下士，嵩高少室之英灵。\n妙龄提书噭阊阖，谹议可以谐韶韺。\n昨年两作益州牧，西南恶少不敢行。\n后来继者有季弟，潭潭大度涵沧溟。\n指麾万事不作意，决眦雨电风烟云。\n南望峨眉西玉垒，逸气夜与银河倾。\n幅巾筇杖过何许，闲邀仲元访君平。\n小蓬董宝夜吹笙，往往笑倒长庚星。\n拔剑起舞者谁子，杜陵老翁醉不醒。\n生平入眼无俗物，胡为见我眼自青。\n武侯庙前有古柏，风吟雨啸蛟龙声。\n我来正欲刳尔腹，琢作巨屋丹其楹。\n琢作巨屋丹其楹，绘此落落三名卿。\n尚使千载知仪刑，喻子作诗如鼎铭。",
        "dynasty": "宋",
        "collection_info": null
    },
    {
        "uuid": "c914d89c6f81dd6f6df014d1bd0bff23",
        "title": "锦江思",
        "author": "喻汝砺",
        "content": "独咏沧浪古岸边，牵风柳带绿凝烟。\n得鱼且斫金丝鲙，醉折桃花倚钓船。",
        "dynasty": "宋",
        "collection_info": null
    },
    {
        "uuid": "77eea0096e5ebfc10e08a1f7916ff79e",
        "title": "隐德诗",
        "author": "喻汝砺",
        "content": "太虚八境初无二，中有道人常洞视。\n借问道人何等公，从志其名聂其氏。\n华亭春酣战桃李，香气入帘人破睡。\n凌波微步度劳尘，栀子同心传密意。\n道人不动如澄水，看破新装小年纪。\n回身向郎郎忍弃，愁眺月华空掩涕。\n含羞转态春百媚，而我定心初不起。\n世人悠悠初未知，故有冥籍还见记。\n仪州判官临颍生，良原甲夜黄衣吏。\n手提淡墨但仓黄，门列阴兵更奇佹。\n昧爽堂皇势呀豁，玉带神君气高厉。\n靖国再拜呼使前，案头吏抱百叶纸。\n数行具书一善事，聂君夜却淫奔李。\n由来胸中无浊见，前尘百暗心常止。\n一室超然方隐几，入眼狂花乱飘坠。\n定情岂復顾条脱，合欢未许同阳燧。\n坐令密行动幽祇，棘使华年增一纪。\n出门仍问紫衣翁，阴诛与世无差异。\n百叶部中分次第，忠孝弃捐神所劓。\n杀生之报定何如，朝生暮死蜉蝣尔。\n踏翠裁红可怜妓，濯足琼浆被鞭棰。\n房公湖边秋色裏，阿孙图南前拜跪。\n扣头授我如上事，愿谒英篇书所以。\n我闻南曹北曹尺有咫，天知地知元密迩。\n岂惟妙药彻五藏，况復宝鑑悬千里。\n幽中谅有鬼能言，密处须防墙有耳。\n诸生举止虽细微，动念观心实幽邃。\n端知天上戊申录，记尽人间不平地。\n东邻西舍总不知，却有鬼神知子细。\n障碍为壁通为空，只有此心难掩蔽。\n云何是中有明暗，至行通神裁一理。\n道人两眼无赤眚，揩定人间几真僞。\n赵骅已矣马元死，郡有隐德如君子。\n嗟我诸生苦流转，奔色奔声復奔味。\n其间贪魃尤阴诡，收索携提入馋喙。\n都儿阿对共揶揄，笑杀官人常梦秽。\n虽云幽暗巧规避，僮仆羞之那不愧。\n哀哉诡谲王冀公，未省胡颜向祁睿。\n我爱昔人尤简贵，寡欲清真有高气。\n旷然澹处但真独，胸中岂復留尘累。\n生死幽明了不期，是心默与神明契。\n王忱绣被下庭堂，李约宝珠存含禭。\n九原可作吾与归，敛膝容之想幽致。",
        "dynasty": "宋",
        "collection_info": null
    },
    {
        "uuid": "e4bda565642af2a567f580d8d13b34d3",
        "title": "八阵图",
        "author": "喻汝砺",
        "content": "鱼復江边春事起，万点红旗扬清泚。\n主人元是刘梦得，载酒娱宾水光裏。\n酒阑放脚步涉碛，细石作行相靡迤。\n卧龙起佐赤龙子，天地风云入鞭棰。\n蛇盘虎翼飞鸟翔，四正四奇公所垒。\n当时二十四万师，开门阖门随臂指。\n几回吓杀生仲达，往往宵遁常骑豕。\n海中仙人丈二履，相与往来迂玉趾。\n笑云此公大肚皮，龙拏虎掷堆胸胃。\n江头风波几劘荡，断岸奔峰俱披靡。\n阳侯鏖战三峡怒，祇此细石吹不起。\n晋大司马宣武公，常山之蛇中首尾。\n幙中矹矹何物客，未有一客能解此。\n千年独有老奇癫，见之敛袂三嘆喟。\n颇知此法自玄女，细与诸公剖根柢。\n君不见风后英谋尽奇诡，龛定蚩尤等蜉蚁。\n汉大将军亲阅试，四夷闻风皆褫气。\n马隆三千相角掎，西羌茸茸落牙嘴。\n而公于此出新意，盖世功名无第二。\n不知何处着双手，建立乃与天地比。\n河图洛书亦如此，堂堂孔明今未死。\n我门生人如死人，老了不作一件事。\n却被狝猴坐御床，孰视天王出居汜。\n既不能跖穿膝暴秦王庭，放声七日哭不已。\n又不能断脰决腹死社稷，满地淋漓流脑髓。\n羡它安晋温太真，壮它霸越会稽蠡。\n八年嫪恋饱妻子，洒涕东风肉生髀。\n斑斑犹在杲卿髪，离离未落张巡齿。\n爱惜微躯欲安用，有臣如此难准拟。\n虽然爱国心尚在，左角右角颇谙委。\n二广二矩及甄，春秋所书晋所纪。\n况乃东厢与洞当，復有青龙洎旬始。\n淫淫陈法有如许，智者舍是愚者蔽。\n此图昔人之刍狗，参以古法行以已。\n偏为前距狄笑之，制胜于兹亮其岂。\n尔朱十万破百万，第顾方略何如耳。\n嗟我去国岁月老，渺渺赤心驰玉扆。\n可怜阿伾财女子，而我未刷邦家耻。\n属者买舟泸川县，扣船欲泛吴江水。\n赤甲山前春雪深，白帝城下扁舟舣。\n胡为于此久留滞，细雨打篷愁不睡。\n剽闻逆雏犯淮泗，陛下自将诛陈豨。\n六师如龙贼如鼠，杀回屋瓦皆蜚坠。\n距黍直射六百步，虏尸蔽江一千里。\n哀哉狝猴太痴绝，垂死尚持虞帝匕。\n那知光武定中兴，要把中原通爬洗。\n君不见陛下神武如太宗，万全制陈将平戎。\n倚闻献馘平江宫，坐使四海开春容。\n六騑还自江之东，光復旧京如转蓬。\n蜀花千枝万枝红，辄莫取次随东风。\n奇癫眼脑醉冬烘，东向舞蹈寿乃翁。\n醉醒聊作竹枝曲，乞与欸乃歌巴童。",
        "dynasty": "宋",
        "collection_info": null
    },
    {
        "uuid": "93dcfb4ceb08380e1a2d313ae78c8a4e",
        "title": "仙鹤楼二首  其一",
        "author": "喻汝砺",
        "content": "果为山中州，丛攒少平地。\n斗下金泉峰，十里扫空翠。",
        "dynasty": "宋",
        "collection_info": null
    },
    {
        "uuid": "f8513675ddfec4eb39fc225f2c23ba6a",
        "title": "仙鹤楼二首  其二",
        "author": "喻汝砺",
        "content": "岧岧金泉峰，望望朝復夕。\n凄冷雨中树，旷朗云外石。",
        "dynasty": "宋",
        "collection_info": null
    },
    {
        "uuid": "395b756c2420174693ac19f8cfc09c2a",
        "title": "云台望鹤亭",
        "author": "喻汝砺",
        "content": "江山有英气，草木多秀拔。\n仙圣之所庐，着眼尽现杰。",
        "dynasty": "宋",
        "collection_info": null
    },
    {
        "uuid": "fbe6cdc661d43f0792c20e056cff4c19",
        "title": "宿锦屏山暮景",
        "author": "喻汝砺",
        "content": "暝色轻烟罩郡城，渔舟灯火倒观星。\n寒山远水江村暮，自在粧成水墨屏。",
        "dynasty": "宋",
        "collection_info": null
    },
    {
        "uuid": "dac1216bc695c90a46061ebece266e61",
        "title": "下岩寺二首  其一",
        "author": "喻汝砺",
        "content": "径向山腰转，门从水面开。\n片云岩下宿，一钵朔方来。\n落日鸟衝树，轻云花覆苔。\n惟应荔枝熟，时蹑白云回。",
        "dynasty": "宋",
        "collection_info": null
    },
    {
        "uuid": "68b999e8d4a862065bcf5f21e62be7ff",
        "title": "下岩寺二首  其二",
        "author": "喻汝砺",
        "content": "路暗松杉密，天空雾雨开。\n山容依槛转，鸟影渡江来。\n汲水僧归寺，衔花鹿印苔。\n年年蚕麦熟，贫道啜斋回。",
        "dynasty": "宋",
        "collection_info": null
    },
    {
        "uuid": "ec2025e1174bc5814d80e0577333d648",
        "title": "句  其一",
        "author": "喻汝砺",
        "content": "扪膝来为普慈守，先生悬车在林薮。",
        "dynasty": "宋",
        "collection_info": null
    },
    {
        "uuid": "5b9051e1acb11b55c14216031c91153e",
        "title": "句  其二",
        "author": "喻汝砺",
        "content": "闲寻物理幽。",
        "dynasty": "宋",
        "collection_info": null
    },
    {
        "uuid": "fa6e37b6c5f120e548c60af5d152553b",
        "title": "句  其三",
        "author": "喻汝砺",
        "content": "寒林春自芳。",
        "dynasty": "宋",
        "collection_info": null
    },
    {
        "uuid": "779072f649d05540aecd3616b77fced1",
        "title": "句  其四",
        "author": "喻汝砺",
        "content": "借问几时辞碧落。",
        "dynasty": "宋",
        "collection_info": null
    }
]