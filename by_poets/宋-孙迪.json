[
    {
        "uuid": "4b72422171970728d40b373afc640dd3",
        "title": "过惠山皞老试茶二首  其一",
        "author": "孙迪",
        "content": "萧萧阿兰若，桑苎有故家。\n佛屋倚高寒，僧蹊抱欹斜。\n殷勤泉下客，流落瘴海涯。\n蜑酒压梨楂，蛮烹啖蝇蛇。\n光洁镜一奁，影照空自嗟。\n老僧荐茗粥，芳鲜凝露华。\n驱除鼻中雷，扫尽眼界花。\n飘飘思凌云，摄身上苍霞。",
        "dynasty": "宋",
        "collection_info": null
    },
    {
        "uuid": "223a1d8d6251a857c193516eaed254c4",
        "title": "过惠山皞老试茶二首  其二",
        "author": "孙迪",
        "content": "战尘霾汉天，猎火焮尘地。\n一筇遗垢氛，步入青莲寺。\n耽耽九龙盘，一壑埋老翠。\n倚天松骨大，粘碧苔𩬊细。\n道人本臞儒，得法妙出世。\n胸中万斛泉，洗尽蔬笋气。\n天风吹泠泠，助我鸣鼓吹。\n名为不二门，声音作佛事。",
        "dynasty": "宋",
        "collection_info": null
    },
    {
        "uuid": "5f93f06ecec8d558eb0f232757c6a976",
        "title": "见旧题  其一",
        "author": "孙迪",
        "content": "一别名山十五年，宦情羁思两茫然。\n故人半作纍纍冢，只有苍官立道边。",
        "dynasty": "宋",
        "collection_info": null
    },
    {
        "uuid": "fa5570e297a0e595e4e4d28c37845ed6",
        "title": "见旧题  其二",
        "author": "孙迪",
        "content": "髀肉消磨马上鞍，尘砂满眼路漫漫。\n不须更障西风扇，为酌崖泉一洗看。",
        "dynasty": "宋",
        "collection_info": null
    }
]