[
    {
        "title": "水龙吟 东南第一名州",
        "author": "陈德武",
        "content": "东南第一名州，西湖自古多佳丽。\n临堤台榭，画船楼阁，游人歌吹。\n十里荷花，三秋桂子，四山晴翠。\n使百年南渡，一时豪杰，都忘却、平生志。\n可惜天旋时异。\n藉何人、雪当年耻。\n登临形胜，感伤今古，发挥英气。\n力士推山，天吴移水，作农桑地。\n借钱塘潮汐，为君洗尽，岳将军泪。",
        "dynasty": "宋",
        "collection_info": null
    },
    {
        "title": "西江月 山拱罗城四面",
        "author": "陈德武",
        "content": "山拱罗城四面，柳营横接江东。\n十年前事影随风。\n今日宛如春梦。\n天下几多邮驿，人生到处飘蓬。\n丹霞楼上再相逢。\n横笛为君三弄。",
        "dynasty": "宋",
        "collection_info": null
    },
    {
        "title": "望海潮 珑山西峙",
        "author": "陈德武",
        "content": "珑山西峙，浙江东逝，谁馀一箭临冲。\n凤舞龙飞，地灵人杰，当年树此勋庸。\n强弩万夫雄。\n令冯夷退舍，海若潜锋。\n拥石成堤，百川约束障西东。\n至今人物蕃丰。\n仰功扬山立，德润川容。\n乐极西湖，愁多南渡，他都是梦魂空。\n感古恨无穷。\n叹表忠无观，古墓谁封。\n棹舣钱塘，浊醪和泪洒秋风。",
        "dynasty": "宋",
        "collection_info": null
    },
    {
        "title": "水龙吟 驿楼岁暮萧条",
        "author": "陈德武",
        "content": "驿楼岁暮萧条，小桃何事迎人笑。\n无言如诉，命暌王母，信沈青鸟。\n靥瘦繁霜，脂销零雨，梦寒清晓。\n自刘郎去后，天台路隔，知孤负、春多少。\n今日玉骢来到。\n喜相逢、菱花孤照。\n清幽谁伴，黄花告谢，芙蓉云老。\n早趁东风，移根换叶，脱身池沼。\n卜佳期，前度琴心一曲，作相思调。",
        "dynasty": "宋",
        "collection_info": null
    },
    {
        "title": "沁园春 冬夜如年",
        "author": "陈德武",
        "content": "冬夜如年，客枕无眠，怎到天明。\n待数残二十五、寒更点，听馀一百八、晓钟声。\n雨却敲篷，滩头激缆，总与离人诉不平。\n遍闻得，我浚深恨海，砌起愁城。\n问君何事牵萦。\n想最苦人间是别情。\n念千山万水，沈鱼阻雁，一身两地，煼燕煎莺。\n绣枕痕多，锦衾香冷，意有巫山梦不成。\n怎撇下，这两字相思，万里虚名。",
        "dynasty": "宋",
        "collection_info": null
    },
    {
        "title": "西江月 时序去如流矢",
        "author": "陈德武",
        "content": "时序去如流矢，人生宛如飞蓬。\n石湾江上又逢冬。\n且喜一场初动。\n但见堪舆杳杳，更连山水重重。\n凄凉云物雨蒙蒙。\n惟足睡中归梦。",
        "dynasty": "宋",
        "collection_info": null
    },
    {
        "title": "望海潮 山涯海角",
        "author": "陈德武",
        "content": "山涯海角，天高地厚，长安举首何妨。\n万水朝宗，众星环极，平生此志无忘。\n亭上一翱翔。\n见烟收雾敛，凤翥龙骧。\n海色沧凉，金乌拍翅上扶桑。\n遥瞻咫尺清光。\n物无遐不烛，有隐皆彰。\n发蔀心劳，之官路远，篙师又促归航。\n不敢久徜徉。\n抱梧桐绮实，葵藿心肠。\n假我双翰，一朝飞上五云乡。",
        "dynasty": "宋",
        "collection_info": null
    },
    {
        "title": "木兰花慢 自淮阳别后",
        "author": "陈德武",
        "content": "自淮阳别后，一回首、又穷年。\n叹蓬逐旋飚，叶随流水，星散维垣。\n南来忽闻归兴，岂苍天、故意要储贤。\n云慢凌司马赋，风偏动季鹰船。\n梅窗夜月见修妍。\n骏辔忆连钱。\n命画桨溪流，篮舆山郭，囊锦诗篇。\n休辞岁寒远道，对松篁、莫慰寂寥边。\n尘榻谁为我下，酒杯惟待君传。",
        "dynasty": "宋",
        "collection_info": null
    },
    {
        "title": "木兰花慢 对江云日暮",
        "author": "陈德武",
        "content": "对江云日暮，又那更、夜如年。\n见霜满晴空，山衔星斗，月挂城垣。\n知心故人间阻，几何时、尊酒会多贤。\n冷落巴山夜雨，凄凉剡水寒船。\n孱容羞睹镜中研。\n远水与天连。\n怪梦有馀甜，酒无好味，诗不成篇。\n刀圭解生毛羽，向晨风、飞傍彩云边。\n报道东君到也，一枝春信先传。",
        "dynasty": "宋",
        "collection_info": null
    },
    {
        "title": "木兰花慢 一春看又尽",
        "author": "陈德武",
        "content": "一春看又尽，问何日、是归年。\n望五岭重关，九嶷叠翠，满目藩垣。\n苍梧几时舣棹，许论文、高议仰英贤。\n夜立残花影月，朝盼尽柳阴船。\n天台山水世间研。\n天老赤城连。\n好收拾兰庄，白云深处，咏卜居篇。\n重寻旧游莺燕，恐无心、待雁夕阳边。\n声迹今犹密迩，鸾笺莫厌频传。",
        "dynasty": "宋",
        "collection_info": null
    },
    {
        "title": "望海潮 三分春色",
        "author": "陈德武",
        "content": "三分春色，十分官事，令人孤负芳菲。\n歌燕簧莺，语花舞柳，园林好处谁知。\n还忆旧游时。\n对海棠驻马，红药题诗。\n一别东君，回顾又是隔年期。\n相思远在天涯。\n镇海填恨臆，山锁愁眉。\n杜宇能言，鹧鸪有泪，慢劳蝴蝶于飞。\n景与少年宜。\n把榆分新火，香透罗衣。\n风月常存，双鱼报道早来归。",
        "dynasty": "宋",
        "collection_info": null
    },
    {
        "title": "百字谣・念奴娇 惜花心事",
        "author": "陈德武",
        "content": "惜花心事，不由人、蝴蝶梦魂先觉。\n刚纳绣鞋行掠鬓，仰见斗横林杪。\n昨日深红，今朝轻白，颜色殊昏晓。\n此中滋味，料他尘世知少。\n问二十四番风，寒梅并绛楝，始终俱好。\n须看未开开又谢，多少落英颠倒。\n彩缀隋园，鹿游唐苑，哀乐无凭祷。\n此音谁寄，凭阑犹把琴抱。",
        "dynasty": "宋",
        "collection_info": null
    },
    {
        "title": "百字谣・念奴娇 古今明月",
        "author": "陈德武",
        "content": "古今明月，魄生明后，积渐圆还缺。\n秋解伤神春最好，衾枕几番铺设。\n十二瑶台，千金一刻，横竹休吹彻。\n绣帘高揭，戒他莫把灯爇。\n夜久谁共婵娟，掩孤帏睡去，此情尤切。\n梦驾彩鸾何处觅，飞上玉楼琼阙。\n舞按霓裳，歌扬红豆，高处风光别。\n鸟声惊觉，冲冠怒竖吾发。",
        "dynasty": "宋",
        "collection_info": null
    },
    {
        "title": "百字谣・念奴娇 晚临湘浦",
        "author": "陈德武",
        "content": "晚临湘浦，忆鲛人、曾许泪珠绡帕。\n盥掬空明和月待，宫锁水晶深夜。\n跃壁初圆，浮金不定，敌眼寒光射。\n水心龙镜，喜来翻不成把。\n最恨对面姮娥，舞霓裳掌上，（缺词文）",
        "dynasty": "宋",
        "collection_info": null
    },
    {
        "title": "百字谣・念奴娇 （缺词文）",
        "author": "陈德武",
        "content": "（缺词文）",
        "dynasty": "宋",
        "collection_info": null
    },
    {
        "title": "望海潮 南冠一载",
        "author": "陈德武",
        "content": "南冠一载，西流万里，离怀孰不伤情。\n富贵邯郸，雨云巫峡，回头一梦空惊。\n谁辱又谁荣。\n问当时道德，今日功名。\n楚水吴山，向来多少送和迎。\n长安古道长亭。\n叹马啼不驻，车辙难停。\n薇老首阳，芝深商谷，时遥雾拥云平。\n此意已羞评。\n但金缄白雪，锦佩青萍。\n采竹昆仑，有时吹作凤凰鸣。",
        "dynasty": "宋",
        "collection_info": null
    },
    {
        "title": "望海潮 祖觞东馆",
        "author": "陈德武",
        "content": "祖觞东馆，移舟南渡，江天云树离离。\n盘谷渔樵，舞雩风咏，渴心常望云霓。\n知与故人齐。\n念翼残犹铩，足蹶还羁。\n百折江流，峡猿水鸟助孤凄。\n几回梦绕山西。\n耐疏篷夜雨，惊枕晨鸡。\n对无声诗，哦有声画，仪形已见端倪。\n回首暮云迷。\n又桐飞金井，燕落乌衣。\n有意相思，双鳞乘羽莫教迟。",
        "dynasty": "宋",
        "collection_info": null
    },
    {
        "title": "西江月 凤舞汉阳月丽",
        "author": "陈德武",
        "content": "凤舞汉阳月丽，龙吟汉水波飞。\n行云何事驻天涯。\n横玉危阑四倚。\n问岳阳三度后，看尘世几番棋。\n鹤群何处未归来。\n冷落吴头楚尾。",
        "dynasty": "宋",
        "collection_info": null
    },
    {
        "title": "西江月 为问云间滕六",
        "author": "陈德武",
        "content": "为问云间滕六，天工何事依违。\n冬时三白不时为。\n今日驾言春瑞。\n瘦损穷彭泽柳，禁持杀傅岩梅。\n仁风反掌霁天威。\n都做一江流水。",
        "dynasty": "宋",
        "collection_info": null
    },
    {
        "title": "西江月 疏散履穿东郭",
        "author": "陈德武",
        "content": "疏散履穿东郭，流离马没蓝关。\n瓜洲谁问卧袁安。\n孤负新年月半。\n铁瓮成银瓮出，金山做玉山看。\n无知儿女不知寒。\n冰箸掌中争看。",
        "dynasty": "宋",
        "collection_info": null
    },
    {
        "title": "西江月 压雪江山亦老",
        "author": "陈德武",
        "content": "压雪江山亦老，迎春草木俱新。\n雪销春去逐飞轮。\n谁识静中机运。\n浊浊坝头泥土，攘攘市上风尘。\n为何不住往来人。\n都被利名淘尽。",
        "dynasty": "宋",
        "collection_info": null
    },
    {
        "title": "西江月 有信江头春色",
        "author": "陈德武",
        "content": "有信江头春色，无凭天上浮云。\n白衣苍狗又何频。\n岂是随风情性。\n法受三千谪路，翻成万里思亲。\n瓜洲中道不逢人。\n谁寄江南春信。",
        "dynasty": "宋",
        "collection_info": null
    },
    {
        "title": "归朝欢 昨夜城头望牛斗",
        "author": "陈德武",
        "content": "昨夜城头望牛斗。\n金气横空作龙吼。\n朝天尺一鹤飞书，尊前夺我龙头友。\n风流江左后。\n青毡旧物曾坚守。\n念侨居、淮阳九载，闲却丝纶手。\n花骢欲系无长柳。\n玉箸频挥翻短袖。\n凤凰台近月重圆，紫薇花暖香依旧。\n功名随分有。\n论交要在知心友。\n唱阳关、一杯别酒，先祝斯文寿。",
        "dynasty": "宋",
        "collection_info": null
    },
    {
        "title": "望海潮 陵山载酒",
        "author": "陈德武",
        "content": "陵山载酒，泗河扬柁，尊前折尽将离。\n才试牛刀，俄惊凫舄，令人去后多思。\n休唱别离词。\n看玉函星铁，骑佩铜丝。\n丹凤鸣阳，碧梧栖尔最高枝。\n等闲展对声词。\n对一庭明月，千里邦畿。\n西涧家声，玉堂人物，夜窗梦果心期。\n才思浩无涯。\n若深航濂洛，峻驾峨眉。\n胸抱相思，银筝锦字莫教迟。",
        "dynasty": "宋",
        "collection_info": null
    },
    {
        "title": "沁园春 飞雨一番",
        "author": "陈德武",
        "content": "飞雨一番，杜宇数声，东君又回。\n对花垂粉泪，舟移洛甫，柳眉颦黛，马走章台。\n南架海棠，北窗红药，都是当年手自裁。\n伤离别，想今朝去也，明日重来。\n轩车且莫相催。\n待细把衷肠诉此怀。\n这画阑六曲，懒和月倚，朱帘十二，不与风开。\n青杏园林，朱樱酪酒，争似和羹雪后梅。\n那时节，好都将心事，分付多才。",
        "dynasty": "宋",
        "collection_info": null
    },
    {
        "title": "庆春宫・高阳台 风送深冬",
        "author": "陈德武",
        "content": "风送深冬，雪消残腊，天时人事相催。\n堂北迎萱，水东问柳，阿谁报道春回。\n土牛装罢，候葭管、先飞律灰。\n宜春宝字，是处人家，罗绮筵开。\n三年客里情怀。\n千里亲闱，一寸灵台。\n彩燕金钗，青丝生菜，还思纤手安排。\n韶光是也，可人的、如今再来。\n介他眉寿，但愿年年，春酒盈杯。",
        "dynasty": "宋",
        "collection_info": null
    },
    {
        "title": "水调歌头 日色隐花萼",
        "author": "陈德武",
        "content": "日色隐花萼，清夜宴华晴。\n梁州新曲初就，锦瑟按银筝。\n中坐太真妃子，列坐亲封秦虢，歌笑尽倾城。\n百斛金尊倒，一醉玉山倾。\n扶上马，东小玉，右双成。\n绛纱笼烛高照，宫漏已三更。\n抱得禄儿归去，酒醒三郎何处，忽听鼓鼙惊。\n可惜马嵬恨，不得寄丹青。",
        "dynasty": "宋",
        "collection_info": null
    },
    {
        "title": "水龙吟 花骢柳外频嘶",
        "author": "陈德武",
        "content": "花骢柳外频嘶，使君底事拼人去。\n圮桥风月，睢陵桃李，几回良遇。\n我待君来，他催君去，谁留君住。\n想尊空北海，诗成东阁，这都是、欢娱处。\n宝月才圆又缺，况人生、会难离易。\n驭风无计，缩地无术，问天无语。\n枯海为炉，赭山为炭，尽烧愁绪。\n把一心天地，一家南北，此身堪寄。",
        "dynasty": "宋",
        "collection_info": null
    },
    {
        "title": "醉春风 推枕床羞下",
        "author": "陈德武",
        "content": "推枕床羞下。\n临鸾眉不画。\n妒深谁复白圭瑕。\n怕怕怕。\n飞燕班姬，昭君延寿，孰知淫雅。\n背倚荼縻架。\n泪满鲛绡帕。\n白头吟断怨琵琶。\n罢罢罢。\n采柏卖珠，牵萝补屋，顺天生化。",
        "dynasty": "宋",
        "collection_info": null
    },
    {
        "title": "水调歌头 好是三春景",
        "author": "陈德武",
        "content": "好是三春景，都在百花轩。\n美人眠不成梦，早已绣帘掀。\n分付海棠睡足，检点牡丹开未，桃李寂无言。\n叶露联珠络，枝月坠金盆。\n树铃索，高障槛，补篱藩。\n丁宁莺燕蜂蝶，上下莫争翻。\n遥想韶光九十，只恐花飞一片，瘦减玉颜温。\n不惮银瓶冷，汲井沃芳根。",
        "dynasty": "宋",
        "collection_info": null
    },
    {
        "title": "水调歌头 三五嫦娥月",
        "author": "陈德武",
        "content": "三五嫦娥月，夜色正婵娟。\n自从窃药归去，天上几千年。\n试问广寒高处，为甚缺多圆少，此理孰为权。\n弦望知天定，离合可人怜。\n典宫锦，歌水调，载楼船。\n谪仙居士何在，月色尚依然。\n遥想人生百岁，三万六千良夜，能得几时圆。\n莫遣金盆落，达曙照无眠。",
        "dynasty": "宋",
        "collection_info": null
    },
    {
        "title": "水调歌头 莲衬凌波步",
        "author": "陈德武",
        "content": "莲衬凌波步，笋浴影娥东。\n晚妆脂粉犹腻，雪洁弄春溶。\n却似玉盘拈指，莫是金环脱腕，宝镜逐华容。\n好个明珠颗，落在掌窝中。\n可人意，拿不住，握还空。\n骑鲸便欲深取，恐触卧骊龙。\n奈玉春纤冻也，那壁团圆何处，有影却无踪。\n不上广寒殿，便入水晶宫。",
        "dynasty": "宋",
        "collection_info": null
    },
    {
        "title": "水调歌头 梦足芙蓉曙",
        "author": "陈德武",
        "content": "梦足芙蓉曙，步入牡丹丛。\n试将枝叶枚数，宠紫与娇红。\n如诉如歌体态，轻暖轻寒天气，春色把人烘。\n百斛沈檀味，两腋麝兰风。\n春衫透，罗袜沁，暗回中。\n芳心能有多少，一点束千里。\n只恐避丝行露，漫惹狂蜂轻蝶，珍重惜仪容。\n兰蕙修芳佩，苹藻荐公宫。",
        "dynasty": "宋",
        "collection_info": null
    },
    {
        "title": "惜馀春慢・选冠子 不语佳人",
        "author": "陈德武",
        "content": "不语佳人，多才名友，天遣伴吾幽独。\n令姿潘岳，太素何郎，争似一丛红玉。\n谁为织云锦裳，天孙巧处，暗空机轴。\n别离间、陡觉春风一度，电光惊目。\n因念着、旧日欢娱，清平歌曲。\n板按玉人横竹。\n金盆月落，银烛纱笼，一刻千金难赎。\n微醉欲醒未醒，声声唤起，睡何时足。\n待移根、与赋归来，敢比渊明松菊。",
        "dynasty": "宋",
        "collection_info": null
    },
    {
        "title": "浣溪沙 庭院深沈绝俗埃",
        "author": "陈德武",
        "content": "庭院深沈绝俗埃。\n绿苔因雨上层阶。\n画帘低卷燕归来。\n月似有情中夜入，花何无语向人开。\n谩劳飞梦到天台。",
        "dynasty": "宋",
        "collection_info": null
    },
    {
        "title": "西江月 时序去如流水",
        "author": "陈德武",
        "content": "时序去如流水，功名冷似寒灰。\n尽教江庾赋多才。\n一刻千金难买。\n客里月圆月缺，尊前花落花开。\n春来何处带愁来。\n春去此愁还在。",
        "dynasty": "宋",
        "collection_info": null
    },
    {
        "title": "蝶恋花 昨夜狂风今日雨",
        "author": "陈德武",
        "content": "昨夜狂风今日雨。\n风雨相催，断送春归去。\n万计千方留不住。\n春归毕竟归何处。\n好鸟如歌花解舞。\n花鸟无情，也诉离愁苦。\n流水落花芳草渡。\n明年好记归时落。",
        "dynasty": "宋",
        "collection_info": null
    },
    {
        "title": "浣溪沙 月落桐梢杜宇啼",
        "author": "陈德武",
        "content": "月落桐梢杜宇啼。\n云埋芳树鹧鸪飞。\n夜阑分作送春诗。\n山上安山经几载，口中添口又何时。\n相思一曲诉伊谁。",
        "dynasty": "宋",
        "collection_info": null
    },
    {
        "title": "木兰花慢 自东君别后",
        "author": "陈德武",
        "content": "自东君别后，对花柳、愈无聊。\n但旅寓年年，梦添夜夜，饭减朝朝。\n应怜此情何似，却梅天、风雨正潇潇。\n奁玉有谁暖眼，带围漫自松腰。\n深沈庭院好香烧。\n水远玉人遥。\n念信阻鸾笺，调空绿绮，字满鲛绡。\n东君也知人意，几黄昏、天际送兰桡。\n锦荔堂前载酒，梧桐月下吹箫。",
        "dynasty": "宋",
        "collection_info": null
    },
    {
        "title": "清平乐 娥眉淡伫",
        "author": "陈德武",
        "content": "娥眉淡伫。\n未约心先许。\n坐待不来来又去。\n直到碧窗深处。\n雨云偏妒妖娇。\n几孤三五良宵。\n要见残妆新画，多应暮暮朝朝。",
        "dynasty": "宋",
        "collection_info": null
    },
    {
        "title": "清平乐 天孙自织",
        "author": "陈德武",
        "content": "天孙自织。\n经纬天南北。\n明月楼台高百尺。\n玉手昔曾亲摘。\n种榆人去何年。\n乘槎偶认张骞。\n报道秋期近也，好将巧思相传。",
        "dynasty": "宋",
        "collection_info": null
    },
    {
        "title": "清平乐 呼来吸去",
        "author": "陈德武",
        "content": "呼来吸去。\n毕竟为谁主。\n软力慢扶花柳舞。\n禁不住颠狂处。\n等闲天易凉炎。\n每教人爱人嫌。\n最是相思病起，呼儿紧下珠帘。",
        "dynasty": "宋",
        "collection_info": null
    },
    {
        "title": "清平乐 丝丝线线",
        "author": "陈德武",
        "content": "丝丝线线。\n惹起云根燕。\n万里江山春欲遍。\n多在梨花庭院。\n经旬一见通宵。\n恍如身在蓝桥。\n记与巫山神女，不禁暮暮朝朝。",
        "dynasty": "宋",
        "collection_info": null
    },
    {
        "title": "清平乐 随风情性",
        "author": "陈德武",
        "content": "随风情性。\n聚散元无定。\n雨过黄昏收拾尽。\n送出月明花影。\n谁言出岫无心。\n腾腾飞上巫岑。\n梦断不知何处，玉人鬓上斜簪。",
        "dynasty": "宋",
        "collection_info": null
    },
    {
        "title": "清平乐 娇声娇语",
        "author": "陈德武",
        "content": "娇声娇语。\n却似深闺女。\n三叠琴心音一缕。\n躲在绿阴深处。\n此音宁与人知。\n此身不与人欺。\n薄暮背将斜月，噤声飞上高枝。",
        "dynasty": "宋",
        "collection_info": null
    },
    {
        "title": "清平乐 三三两两",
        "author": "陈德武",
        "content": "三三两两。\n夜夜教人想。\n偷入霜绡斜隙帐。\n直到珊瑚枕上。\n玉人梦绕江南。\n输他一饷肥甘。\n莫恨我心儿毒，只因你口儿馋。",
        "dynasty": "宋",
        "collection_info": null
    },
    {
        "title": "清平乐 轻姿傅粉",
        "author": "陈德武",
        "content": "轻姿傅粉。\n学得偷香俊。\n百紫千红人未问。\n先与芳心折损。\n一生天赋风流。\n不知节去蜂愁。\n堪笑庄周老子，将身梦里追游。",
        "dynasty": "宋",
        "collection_info": null
    },
    {
        "title": "清平乐 黄梅雨住",
        "author": "陈德武",
        "content": "黄梅雨住。\n青草池塘暮。\n轻许天然乐两部。\n遥想周郎不顾。\n生憎利口喃喃。\n凭谁井塞泥缄。\n最是玉人枕上，几回梦断江南。",
        "dynasty": "宋",
        "collection_info": null
    },
    {
        "title": "清平乐 星星散散",
        "author": "陈德武",
        "content": "星星散散。\n绕地无人管。\n一点寒光虽有烂。\n飞不到河西畔。\n画堂花暗银釭。\n井阑添个双双。\n欲照相思两字，藉风扶过虚窗。",
        "dynasty": "宋",
        "collection_info": null
    },
    {
        "title": "清平乐 啾啾唧唧",
        "author": "陈德武",
        "content": "啾啾唧唧。\n夜夜鸣东壁。\n如诉如歌如涕泣。\n乱我离怀似织。\n画堂帘幕沈深。\n美人睡稳香衾。\n懒妇知眠到晓，尔虫枉自劳心。",
        "dynasty": "宋",
        "collection_info": null
    },
    {
        "title": "醉春风 陌上轮蹄满",
        "author": "陈德武",
        "content": "陌上轮蹄满。\n花间蜂蝶乱，画帘低卷对南山。\n□□□。\n轻暖轻寒，乍晴乍雨，风流云散。\n罗袖伤春晚。\n纨扇惊秋换。\n谁将白雪污青鬟。\n懒懒懒。\n金星笙歌，茅檐风月，悲欢相伴。",
        "dynasty": "宋",
        "collection_info": null
    },
    {
        "title": "玉蝴蝶 好是春光秋色",
        "author": "陈德武",
        "content": "好是春光秋色，天工巧处，都上花枝。\n更值云情雨态，净沐芳姿。\n醉相扶、霓裳舞困，眠未得、宫锦淋漓。\n有谁知。\n眼空相对，心系相思。\n相思。\n鲛绡帕上，珠悬红泪，水洗胭脂。\n寂寞阑干，无言暗忆旧游时。\n五花骢、载将郎去，双喜鹊、报道郎归。\n卜佳期。\n梦回巫峡，春在瑶池。",
        "dynasty": "宋",
        "collection_info": null
    },
    {
        "title": "千秋岁引 濯锦丰姿",
        "author": "陈德武",
        "content": "濯锦丰姿，新凉台阁。\n懊悔巫云太轻薄。\n琵琶未诉衣衫湿，菱花不照胭脂落。\n凤凰池，鸳鸯殿，重金钥。\n春色画船何处泊。\n秋色丹青人难摸。\n可惜风流总闲却。\n此情不与人知道，知时只恐人挠着。\n碧窗前，银灯下，陪孤酌。",
        "dynasty": "宋",
        "collection_info": null
    },
    {
        "title": "玉蝴蝶 金井梧桐飞报",
        "author": "陈德武",
        "content": "金井梧桐飞报，秋期近也，乌鹊成桥。\n为问双星何事，长待今宵。\n别今年、新歌暂展，更五鼓、旧恨重摇。\n黯魂销。\n两情脉脉，一水迢迢。\n寂寥。\n寄言儿女，纵能多巧笑，奚暇相调。\n暗想离愁，人间天上古来饶。\n但心坚、天长地久，何意在、雨暮云朝。\n宝香烧。\n无缘驾海，有分吹箫。",
        "dynasty": "宋",
        "collection_info": null
    },
    {
        "title": "木兰花慢 值升平海宇",
        "author": "陈德武",
        "content": "值升平海宇，又春色、与俱还。\n向杨柳楼台，海棠庭院，红药阑干。\n可人好风良月，都收拾入锦囊间。\n心事已超尘外，天公分付人间。\n世途陆海拥波澜。\n回首梦中看。\n想酒醒罗浮，云空巫峡，饭熟邯郸。\n从兹破琴煮鹤，猗阑不用对人弹。\n粗足少游衣食，何妨司马江山。",
        "dynasty": "宋",
        "collection_info": null
    },
    {
        "title": "水龙吟 问津扬子江头",
        "author": "陈德武",
        "content": "问津扬子江头，滔滔潮汐东流去。\n六朝文物，千年陈迹，几更乌兔。\n天限东南，水流今古，地分吴楚。\n喜壮游千里，桑弧蓬矢，功名事、儒生语。\n翘首石头城北，簇楼台、远连芳树。\n雪销天气，澄江如练，碧峰无数。\n银瓮春回，金山钟晓，梦闲鸥鹭。\n早归来，尽日风平人静，孤舟横渡。",
        "dynasty": "宋",
        "collection_info": null
    },
    {
        "title": "望远行 城头初鼓",
        "author": "陈德武",
        "content": "城头初鼓，天街上、渐渐行人声悄。\n半窗风月，一枕新凉，睡熟不知天晓。\n最是家山千里，远劳归梦，待说离情难觉。\n觉来时，帘外数声啼鸟。\n谁道。\n为甚新来消瘦，底事恹恹烦恼。\n不是悲花，非干病酒，有个离肠难扫。\n怅望江南，天际白云飞处，念我高堂人老。\n寸草心，朝夕怎宽怀抱。",
        "dynasty": "宋",
        "collection_info": null
    },
    {
        "title": "满江红 记当年时",
        "author": "陈德武",
        "content": "记当年时，离筵上、把梅花折。\n还经尽、江南烟雨，淮阳风雪。\n寒食清明都过了，看看又到端阳节。\n倚阑干、屈指数流光，经年别。\n心一寸、愁肠结。\n千里梦、三更月。\n□晓来寒透，不堪愁绝。\n羞见慈乌啼反哺，厌闲乳燕调新舌。\n睹禽物、愈觉倍伤情，归心切。",
        "dynasty": "宋",
        "collection_info": null
    },
    {
        "title": "惜馀春慢・选冠子 阑葺疏芦",
        "author": "陈德武",
        "content": "阑葺疏芦，帘编小苇，好个清幽公馆。\n栽槐夹道，种菊盈轩，景物便堪咏玩。\n门外一番雨馀，嫩绿缘枝，浅清清眼。\n悄无人，一枕新凉睡觉，燕泥香暖。\n蓦地里、对景伤怀，思量无限。\n回首故园春远。\n松期竹待，壑诮林嘲，苦被浮名牵绊。\n一种思情最长，万叠江山，怎生遮断。\n向北堂见了，忘忧萱草，此心方满。",
        "dynasty": "宋",
        "collection_info": null
    },
    {
        "title": "忆秦娥 疏帘揭",
        "author": "陈德武",
        "content": "疏帘揭。\n云端仰见娟娟月。\n娟娟月。\n不应何恨，照人离别。\n闭门独睡空愁绝。\n姮娥梦里低低说。\n低低说。\n悲欢离合，阴晴圆缺。",
        "dynasty": "宋",
        "collection_info": null
    },
    {
        "title": "踏莎行 雾失南楼",
        "author": "陈德武",
        "content": "雾失南楼，云低东阁。\n枝头不见南飞鹊。\n姮娥何事太多情，今宵故误年时约。\n天易阴晴，人多哀乐。\n从来此事难凭度。\n匆匆又是隔年期，且烧银烛酬高酌。",
        "dynasty": "宋",
        "collection_info": null
    },
    {
        "title": "一翦梅 新酒初香菊半含",
        "author": "陈德武",
        "content": "新酒初香菊半含。\n月也三三。\n日也三三。\n登高已约上崭岩。\n世事相担。\n风雨相担。\n头上茱萸颠倒簪。\n身在河南。\n心在江南。\n渊明何日解征骖。\n俯也何惭。\n仰也何惭。",
        "dynasty": "宋",
        "collection_info": null
    },
    {
        "title": "鹧鸪天 三径芳根自不群",
        "author": "陈德武",
        "content": "三径芳根自不群。\n每于霜后播清芳。\n枝头蛱蝶如羞见，篱外征鸿不可闻。\n情脉脉，思纷纷。\n绕窗吟咏理馀熏。\n卷帘人在西风里，知是新来瘦几分。",
        "dynasty": "宋",
        "collection_info": null
    },
    {
        "title": "踏莎行 声迹随风",
        "author": "陈德武",
        "content": "声迹随风，浪痕如霰。\n蓝桥路远无由见。\n黄昏肠断倚阑时，看看数尽南飞雁。\n日理丝机，宵拈针线。\n春秋不管莺和燕。\n欲将心事诉佳期，回文直上金銮殿。",
        "dynasty": "宋",
        "collection_info": null
    },
    {
        "title": "踏莎行 梅压宫妆",
        "author": "陈德武",
        "content": "梅压宫妆，柳横眉黛。\n都将留得春光在。\n弄琴台上忽相逢，吹箫月下曾相待。\n海燕春归，江鸿秋迈。\n到头总是恩和爱。\n佳期约在白云间，一团和气春如海。",
        "dynasty": "宋",
        "collection_info": null
    }
]