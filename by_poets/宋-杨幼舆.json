[
    {
        "title": "龙潭祷雨记事",
        "author": "杨幼舆",
        "content": "戴星蹑履谒灵祠，俯瞰龙宫映绿漪。\n镜样清潭三百尺，峰峦环绕耸苍碧。\n道旁野老忽长嘘，昔也原为安民居。\n嫂笑小姑借梳掠，插梳横耳走送却。\n姑嗔大嫂方作喧，迅雷陷宅变深潭。\n是时水底犹存屋，入夜人闻尚舂粟。\n历年既久已无形，神龙守护称安灵。\n呼吸风雷作云雨，爰与人间茂禾黍。\n大观邦人因祷祈，沛然甘澍满郊圻。\n人皆怀惠颂灵迹，侯爵初封助懽怿。\n近时响应达朝廷，屡颁显号莫与京。\n我来假守三逢夏，每遇干枯叩祠下。\n灵湫一滴涨塞天，衝倒天河频有年。\n终始恩波如一日，躬趋端拜感何极。\n肃容亲炷一瓣香，稽首皈依谢休祥。\n潭心水面跳双鲤，已觉威灵示人喜。\n南游行矣归故乡，更愿神兮长久与民作丰穰。",
        "dynasty": "宋",
        "collection_info": null
    },
    {
        "title": "游老君洞",
        "author": "杨幼舆",
        "content": "阴阳无端更去流，世间盛福难全收。\n古人一麾耻外郡，今我半刺来边州。\n到官未久出按县，满眼猺獞森戈矛。\n谁知造化默相补，玉融山水何清幽。\n苍崖翠壁老君洞，健非巧宦能兼游。\n万岁乳成滴白柱，一卷溪畔眠青牛。\n真仙遗迹览不尽，散髮坐石临清流。\n洒然形质已自失，欲酿溟滓觞浮邱。\n襟怀浩浩隘八极，身外何物非轻沤。\n数声长笑下山去，几点白云天际头。",
        "dynasty": "宋",
        "collection_info": null
    }
]