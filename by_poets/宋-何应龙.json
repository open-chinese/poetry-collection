[
    {
        "title": "春寒",
        "author": "何应龙",
        "content": "博山熏尽鹧鸪斑，罗带同心不忍看。\n莫近栏干听花雨，楼高无处着春寒。",
        "dynasty": "宋",
        "collection_info": null
    },
    {
        "title": "客怀",
        "author": "何应龙",
        "content": "客怀处处不宜秋，秋到梧桐动客愁。\n想得故人无字到，鴈声远过夕阳楼。",
        "dynasty": "宋",
        "collection_info": null
    },
    {
        "title": "写情",
        "author": "何应龙",
        "content": "洒泪题春墨晕干，东风无便寄郎难。\n青箱再展笺云看，蠹却相思字不完。",
        "dynasty": "宋",
        "collection_info": null
    },
    {
        "title": "寄胡雪江",
        "author": "何应龙",
        "content": "借得官亭小似船，六桥风月友三贤。\n芙蓉未发荷花老，一点诗情若箇边。",
        "dynasty": "宋",
        "collection_info": null
    },
    {
        "title": "旅中示同辈",
        "author": "何应龙",
        "content": "与君同出已多时，费尽囊金典尽衣。\n只待春江烟浪暖，小舟先趁白鸥归。",
        "dynasty": "宋",
        "collection_info": null
    },
    {
        "title": "清晓",
        "author": "何应龙",
        "content": "清晓轻传一信风，花添红粉草添茸。\n画楼十二栏干曲，春在珠帘第几重。",
        "dynasty": "宋",
        "collection_info": null
    },
    {
        "title": "笋",
        "author": "何应龙",
        "content": "泥中莫怪出头迟，历尽冰霜祇自知。\n昨夜震雷轰渭亩，请君来看化龙枝。",
        "dynasty": "宋",
        "collection_info": null
    },
    {
        "title": "过垂虹",
        "author": "何应龙",
        "content": "垂虹桥下水连天，一带青山落照边。\n三十六陂烟浦冷，鹭鸶飞上钓渔船。",
        "dynasty": "宋",
        "collection_info": null
    },
    {
        "title": "吴蚕",
        "author": "何应龙",
        "content": "正是吴蚕出火时，交交窗外一禽啼。\n溪西有叶高难采，遥见青裙上竹梯。",
        "dynasty": "宋",
        "collection_info": null
    },
    {
        "title": "效香奁体",
        "author": "何应龙",
        "content": "云幕重重雨未收，嫩寒先到玉帘鈎。\n一杯晚酒无人共，羞带双花下小楼。",
        "dynasty": "宋",
        "collection_info": null
    },
    {
        "title": "木犀",
        "author": "何应龙",
        "content": "露粟藏金一半开，层层碧玉映楼台。\n西风昨夜吹香过，人在栏干待月来。",
        "dynasty": "宋",
        "collection_info": null
    },
    {
        "title": "夏日即事",
        "author": "何应龙",
        "content": "野土生烟草树焦，彤彤日脚火云烧。\n池边自拗青荷叶，分付山童盖药苗。",
        "dynasty": "宋",
        "collection_info": null
    },
    {
        "title": "题骆秀才葺故庐疏",
        "author": "何应龙",
        "content": "家在西湖合涧桥，短篱围得数椽茅。\n归来颇费支撑力，羞见春风燕子巢。",
        "dynasty": "宋",
        "collection_info": null
    },
    {
        "title": "有别",
        "author": "何应龙",
        "content": "楼上佳人唱渭城，楼前杨柳识离情。\n一声未是难听处，最是难听第四声。",
        "dynasty": "宋",
        "collection_info": null
    },
    {
        "title": "春词",
        "author": "何应龙",
        "content": "玉纤轻揭绣帘开，行到花前泪满腮。\n正尔春心无处託，一双胡蝶忽飞来。",
        "dynasty": "宋",
        "collection_info": null
    },
    {
        "title": "有所思",
        "author": "何应龙",
        "content": "曾倚空屏唱柳枝，一声娇逐暮云低。\n重来只见流鶑在，立尽斜阳不肯啼。",
        "dynasty": "宋",
        "collection_info": null
    },
    {
        "title": "小园",
        "author": "何应龙",
        "content": "地占方方十丈宽，巳栽花木四时看。\n客来莫笑生涯薄，窗外新添竹数竿。",
        "dynasty": "宋",
        "collection_info": null
    },
    {
        "title": "为客",
        "author": "何应龙",
        "content": "初秋为客暮秋归，一檐轻囊半是诗。\n试问客情何处恶，五更孤店酒醒时。",
        "dynasty": "宋",
        "collection_info": null
    },
    {
        "title": "东风",
        "author": "何应龙",
        "content": "和彻诗篇得暂闲，落梅香裏立栏干。\n新裁白纻春衫薄，犹怯东风一阵寒。",
        "dynasty": "宋",
        "collection_info": null
    },
    {
        "title": "有所见",
        "author": "何应龙",
        "content": "不着画罗金缕衣，寻常打扮最相宜。\n春风燕子楼前过，飘落梨花雪一枝。",
        "dynasty": "宋",
        "collection_info": null
    },
    {
        "title": "晓窗",
        "author": "何应龙",
        "content": "桃花落尽李花残，女伴相期看牡丹。\n二十四番花信后，晓窗犹带几分寒。",
        "dynasty": "宋",
        "collection_info": null
    },
    {
        "title": "居家",
        "author": "何应龙",
        "content": "居家到底胜居官，啼鸟声中昼掩关。\n待得小园花落尽，更须移酒对青山。",
        "dynasty": "宋",
        "collection_info": null
    },
    {
        "title": "采莲曲",
        "author": "何应龙",
        "content": "采莲时节懒匀妆，日到波心拨棹忙。\n莫向荷花深处去，荷花深处有鸳鸯。",
        "dynasty": "宋",
        "collection_info": null
    },
    {
        "title": "盆中四时木犀",
        "author": "何应龙",
        "content": "一树婆娑月裏栽，是谁移种下天来。\n金英恰似清霄月，一度圆时一度开。",
        "dynasty": "宋",
        "collection_info": null
    },
    {
        "title": "相思",
        "author": "何应龙",
        "content": "二月春风杨柳青，闻郎繫马到长亭。\n相思情味如中酒，折尽梨花嗅不醒。",
        "dynasty": "宋",
        "collection_info": null
    },
    {
        "title": "江上有感",
        "author": "何应龙",
        "content": "江上秋深客未归，荻花枫叶两依依。\n伤心最是长桥路，落日西风一鴈飞。",
        "dynasty": "宋",
        "collection_info": null
    },
    {
        "title": "见梅",
        "author": "何应龙",
        "content": "云遶前冈水遶村，忽惊空谷有佳人。\n天寒日暮吹香去，尽是冰霜不是春。",
        "dynasty": "宋",
        "collection_info": null
    },
    {
        "title": "舟中偶成",
        "author": "何应龙",
        "content": "黄帽招呼急下船，天明仅可过涵山。\n朦朦一枕梅花梦，犹在寒窗纸帐间。",
        "dynasty": "宋",
        "collection_info": null
    },
    {
        "title": "题临安僦楼",
        "author": "何应龙",
        "content": "过了烧灯望燕归，春寒刬地勒芳期。\n杏花深巷无人卖，细雨空帘尽日垂。",
        "dynasty": "宋",
        "collection_info": null
    },
    {
        "title": "粉蝶",
        "author": "何应龙",
        "content": "宿粉栖香乐最深，暂依芳草避春禽。\n晚来风起还无定，舞入梨花何处寻。",
        "dynasty": "宋",
        "collection_info": null
    },
    {
        "title": "活计",
        "author": "何应龙",
        "content": "三间茅屋盖头颅，除却吟篇事事无。\n拟把十年穷活计，一时倾倒向江湖。",
        "dynasty": "宋",
        "collection_info": null
    },
    {
        "title": "无愁",
        "author": "何应龙",
        "content": "世间惟我最无愁，纔是无愁得自由。\n午睡觉来门半掩，一池春水看鱼游。",
        "dynasty": "宋",
        "collection_info": null
    },
    {
        "title": "春阴",
        "author": "何应龙",
        "content": "密雨流酥入翠苔，春阴日日鏁楼台。\n女郎未有寻芳约，辜负樱桃一半开。",
        "dynasty": "宋",
        "collection_info": null
    },
    {
        "title": "老翁",
        "author": "何应龙",
        "content": "八十昂藏一老翁，得钱长是醉春风。\n杏花村酒家家好，莫向桥边问牧童。",
        "dynasty": "宋",
        "collection_info": null
    },
    {
        "title": "清明",
        "author": "何应龙",
        "content": "踏歌槌鼓近清明，小雨霏霏欲弄晴。\n唤起十年心上事，春风楼下卖花声。",
        "dynasty": "宋",
        "collection_info": null
    },
    {
        "title": "杜鹃",
        "author": "何应龙",
        "content": "君若思归可便归，故乡祇在锦江西。\n不知何事留君住，却向空山日夜啼。",
        "dynasty": "宋",
        "collection_info": null
    },
    {
        "title": "赠友人",
        "author": "何应龙",
        "content": "我向诗中为活计，君于酒裏作生涯。\n世间乐事惟诗酒，各自风流占一家。",
        "dynasty": "宋",
        "collection_info": null
    },
    {
        "title": "帘",
        "author": "何应龙",
        "content": "半窣香波护曲栏，缬花红映玉鈎闲。\n晓来几阵轻风过，时见溪南罨画山。",
        "dynasty": "宋",
        "collection_info": null
    },
    {
        "title": "碧桃",
        "author": "何应龙",
        "content": "玉僊同驾玉鸾飞，天上曾攀带露枝。\n一片不知何处落，晓来流到涌金池。",
        "dynasty": "宋",
        "collection_info": null
    },
    {
        "title": "芍药",
        "author": "何应龙",
        "content": "金蕊丝头茜染成，五云楼映玉盘倾。\n谢郎一入中书后，二十四桥空月明。",
        "dynasty": "宋",
        "collection_info": null
    },
    {
        "title": "伤春",
        "author": "何应龙",
        "content": "荷叶初浮水上钱，柳花飘尽岸头绵。\n不知春色归何处，欲向空山问杜鹃。",
        "dynasty": "宋",
        "collection_info": null
    },
    {
        "title": "效无题体",
        "author": "何应龙",
        "content": "玉钗风断扇云深，砌冷帘空月易沉。\n流水落花无处问，一年春事一年心。",
        "dynasty": "宋",
        "collection_info": null
    },
    {
        "title": "腊梅",
        "author": "何应龙",
        "content": "晴日烘开小蜜房，紫檀心裏认蜂黄。\n一冬不被风吹落，却讶江梅易断肠。",
        "dynasty": "宋",
        "collection_info": null
    },
    {
        "title": "行人",
        "author": "何应龙",
        "content": "柳花吹断晚寒轻，草色拖裙罨岸青。\n解识行人今古恨，路边惟有短长亭。",
        "dynasty": "宋",
        "collection_info": null
    },
    {
        "title": "柴门",
        "author": "何应龙",
        "content": "何必逢人尽说贫，自来求己胜求人。\n梅花落尽青山远，深掩柴门过一春。",
        "dynasty": "宋",
        "collection_info": null
    },
    {
        "title": "落花",
        "author": "何应龙",
        "content": "南浦云归春亦归，绿杨枝上鸟空啼。\n落花满地无人管，一半和香作燕泥。",
        "dynasty": "宋",
        "collection_info": null
    },
    {
        "title": "元夕戏题",
        "author": "何应龙",
        "content": "从教香月转亭西，贪看灯毬忘却归。\n挨得玉梅零落尽，蛾儿犹傍鬓边飞。",
        "dynasty": "宋",
        "collection_info": null
    },
    {
        "title": "元夕书怀",
        "author": "何应龙",
        "content": "去岁有灯仍有月，今年无月亦无灯。\n谁知此夕吟怀裏，看尽寒梅一涧冰。",
        "dynasty": "宋",
        "collection_info": null
    }
]