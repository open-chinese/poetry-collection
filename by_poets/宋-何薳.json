[
    {
        "uuid": "aeb22c47342aac904377ce5423ec591d",
        "title": "章序臣得铜雀砚属余作诗",
        "author": "何薳",
        "content": "阿瞒恃姦雄，挟汉令天下。\n惜时无英豪，磔裂异肩踝。\n终令盗坏土，埏作三台瓦。\n虽云当涂高，会有食槽马。\n人愚瓦何罪，沦蛰翳梧槚。\n锡花封雨苔，鸳彩晦云罅。\n当时丹油去，实非谋诸野。\n因之好奇士，探琢助挥写。\n归参端歙材，坚泽未渠亚。\n章侯捐百金，访获从吾诧。\n兴亡何復论，徒足增忿骂。\n但嗟瓦砾微，亦以材用舍。\n徒令瓴甓余，当擅琼瑰价。\n士患德不修，不忧老田舍。",
        "dynasty": "宋",
        "collection_info": null
    },
    {
        "uuid": "3e2a7a538eee9fb47857daf053329ddc",
        "title": "华盖仙山院",
        "author": "何薳",
        "content": "旧闻山隐弥天释，几欲从谈不二门。\n寻到经窗收足座，却应宾主两忘言。",
        "dynasty": "宋",
        "collection_info": null
    }
]