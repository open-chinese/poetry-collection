[
    {
        "uuid": "3fa38a8e215217828a3d4a1c0e26a599",
        "title": "水调歌头 紫陌风光好",
        "author": "哀长吉",
        "content": "紫陌风光好，绣阁绮罗香。\n相将人月圆夜，早庆贺新郎。\n先自少年心意，为惜殢人娇态，久俟愿成双。\n此夕于飞乐，共学燕归梁。\n索酒子，迎仙客，醉红妆。\n诉衷情处，些儿好语意难忘。\n但愿千秋岁里，结取万年欢会，恩爱应天长。\n行喜长春宅，兰玉满庭芳。",
        "dynasty": "宋",
        "collection_info": null
    },
    {
        "uuid": "1e30df47e8504d0c95c25f229beb1732",
        "title": "齐天乐 青鸾海上传芳信",
        "author": "哀长吉",
        "content": "青鸾海上传芳信。\n蓝田路入仙境。\n万卷书传，六奇计运，冰玉炯然清润。\n帷褰凤锦。\n□镜启鸾台，烟横鸳枕。\n一笑相迎，一双两好恰厮称。\n风流人在仙隐。\n更一县、陶柳春近。\n梦想金桃，宴分玉果，指日送尝汤饼。\n枌榆接畛。\n管此去亲盟，镇长交聘。\n自古朱陈，一村惟两姓。",
        "dynasty": "宋",
        "collection_info": null
    },
    {
        "uuid": "9bb9f0ada91c9e3fdc719e715a31e8e9",
        "title": "朝中措 自从佳偶共黄姑",
        "author": "哀长吉",
        "content": "自从佳偶共黄姑。\n几见设门弧。\n方喜阶庭联玉，又闻老蚌生珠。\n一门三秀，贾家虎子，薛氏鸾雏。\n从此公侯衮衮，看看百子成图。",
        "dynasty": "宋",
        "collection_info": null
    },
    {
        "uuid": "28f6527384349579a119fa754a341b58",
        "title": "西江月 百和香凝宝络",
        "author": "哀长吉",
        "content": "百和香凝宝络，长生酒满金尊。\n葱葱佳气霭庭萱。\n同把椿龄祝愿。\n玉树已生谢砌，孙枝复长于门。\n伫看百子共千孙。\n此去公侯衮衮。",
        "dynasty": "宋",
        "collection_info": null
    },
    {
        "uuid": "66f28817b60539b0105134b32330874f",
        "title": "瑞鹤仙 天基佳节后",
        "author": "哀长吉",
        "content": "天基佳节后。\n又诗咏嵩生，贤歌天佑。\n千龄运非偶。\n庆一堂风虎，云龙感召，相门华胄。\n盛少屈、一钱太守。\n听吏歌、一迳棠阴，民颂两岐麦秀。\n知否。\n海峰天柱，道骨仙风，总天所授。\n席虚机右。\n金瓯下，署名久。\n伫泥封飞下，沙堤归去，指日家声复旧。\n年年献、金鉴千秋，玉卮万寿。",
        "dynasty": "宋",
        "collection_info": null
    },
    {
        "uuid": "47e01e05917fe41af47929e0d5d1bb0f",
        "title": "瑞鹤仙 小春天未雪",
        "author": "哀长吉",
        "content": "小春天未雪。\n见两蕊三花，放梅时节。\n昴宿孕人杰。\n对梅花雪片，平分风月。\n冰清玉洁。\n天赋与、仙风道骨。\n更等闲、来访刘仙，觅取秘传真诀。\n闻说。\n辉联台宿，瑞应文昌，世承阀阅。\n相门事业。\n有祖父、旧风烈。\n管泥封飞下，沙堤归来，光复青毡旧物。\n庆家传、八叶联芳，又添一叶。",
        "dynasty": "宋",
        "collection_info": null
    }
]