[
    {
        "uuid": "fbfd6609c01347e98d34f1061f26c005",
        "title": "碧沼寺",
        "author": "刘庠",
        "content": "万迭羣山裏，招提独屹然。\n远依花岭构，高与上方连。\n钟磬云霄外，檐楹杳霭边。\n佛宫皆古像，诗版尽唐贤。\n乘兴公余日，间来首夏天。\n池清初过雨，沼碧乍生莲。\n薜荔垂青幄，芭蕉展翠笺。\n溪声寒漱玉，岚气冷堆烟。\n信步宜松径，烹茶喜石泉。\n虚堂不知暑，凈境合通仙。\n自得幽栖趣，翻嗟俗事牵。\n红尘懒回首，落日尚迁延。",
        "dynasty": "宋",
        "collection_info": null
    }
]