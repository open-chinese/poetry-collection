[
    {
        "title": "金人捧露盘 湿苔青",
        "author": "罗志仁",
        "content": "湿苔青，妖血碧，坏垣红。\n怕精灵、来往相逢。\n荒烟瓦砾，宝钗零乱隐鸾龙。\n吴峰越巘，翠颦锁、苦为谁容。\n浮屠换、昭阳殿，僧磬改、景阳钟。\n兴亡事、泪老金铜。\n骊山废尽，更无宫女说元宗。\n角声起，海涛落，满眼秋风。",
        "dynasty": "宋",
        "collection_info": null
    },
    {
        "title": "霓裳中序第一 来鸿又去燕",
        "author": "罗志仁",
        "content": "来鸿又去燕。\n看罢江潮收画扇。\n湖曲雕阑倚倦。\n正船过西陵，快篙如箭。\n凌波不见。\n但陌花、遗曲凄怨。\n孤山路，晚蒲病柳，淡绿锁深院。\n谁恨。\n五云深处宫殿。\n记旧日、曾游翠辇。\n青红如写便面。\n下鹄池荒，放鹤人远。\n粉墙随岸转。\n漏碧瓦、残阳一线。\n蓬莱梦，人间那信，坐看海涛浅。",
        "dynasty": "宋",
        "collection_info": null
    },
    {
        "title": "风流子 歌咽翠眉低",
        "author": "罗志仁",
        "content": "歌咽翠眉低。\n湖船客、尊酒谩重携。\n正断续斋钟，高峰南北，飘零野褐，太乙东西。\n凄凉处，翠连松九里，僧马溅障泥。\n葛岭楼台，梦随烟散，吴山宫阙，恨与云霁。\n灵峰飞来久，飞不去，有落日断猿啼。\n无限风荷废港，露柳荒畦。\n岳公英骨，麒麟旧冢，坡仙吟魄，莺燕长堤。\n欲吊梅花无句，素壁慵题。",
        "dynasty": "宋",
        "collection_info": null
    },
    {
        "title": "扬州慢 危榭摧红",
        "author": "罗志仁",
        "content": "危榭摧红，断砖埋玉，定王台下园林。\n听樯干燕子，诉别后惊心。\n尽江上、青峰好在，可怜曾是，野烧痕深。\n付潇湘渔笛，吹残今古销沈。\n妙奴不见，纵秦郎、谁更知音。\n正雁妾悲歌，雕奚醉舞，楚户停砧。\n化碧旧愁何处，魂归些、晚日阴阴。\n渺云平铁坝，凄凉天也沾襟。",
        "dynasty": "宋",
        "collection_info": null
    },
    {
        "title": "虞美人 君王曾惜如花面",
        "author": "罗志仁",
        "content": "君王曾惜如花面。\n往事多恩怨。\n霓裳和泪换袈裟。\n又送鸾舆北去、听琵琶。\n当年未削青螺髻。\n知是归期未。\n天花丈室万缘空。\n结绮临春何处、泪痕中。",
        "dynasty": "宋",
        "collection_info": null
    },
    {
        "title": "木兰花慢 汉家糜粟诏",
        "author": "罗志仁",
        "content": "汉家糜粟诏，将不醉、饱生灵。\n便收拾银瓶，当垆人去，春歇旗亭。\n渊明权停种秫，遍人间，暂学屈原醒。\n天子宜呼李白，妇人却笑刘伶。\n提葫芦更有谁听。\n爱酒已无星。\n想难变春江，蒲桃酿绿，空想芳馨。\n温存鸬鹚鹦鹉，且茶瓯淡对晚山青。\n但结秋风鱼梦，赐酺依旧沈冥。",
        "dynasty": "宋",
        "collection_info": null
    },
    {
        "title": "菩萨蛮 晓莺催起",
        "author": "罗志仁",
        "content": "晓莺催起。\n问当年秀色，为谁料理。\n怅别后、屏掩吴山，便楼燕月寒，鬓蝉云委。\n锦字无恁，付银烛、尽烧千纸。\n对寒泓静碧，又把去鸿，往恨都洗。\n桃花自贪结子。\n道东风有意，吹送流水。\n谩记得当日、心嫁卿卿，是日暮天寒，翠袖堪倚。\n扇月乘鸾，尽梦隔、婵娟千里。\n到嗔人、从今不信，画檐鹊喜。",
        "dynasty": "宋",
        "collection_info": null
    },
    {
        "title": "题汪水云诗卷  其一",
        "author": "罗志仁",
        "content": "歌舞儿嬉度岁年，当时先见忆龙川。\n绝怜遗俗依然在，日日百花金胜船。",
        "dynasty": "宋",
        "collection_info": null
    },
    {
        "title": "题汪水云诗卷  其二",
        "author": "罗志仁",
        "content": "八盘九曲已荒凉，四圣三贤半在亡。\n乍见少年犹眼缬，只缘山色与湖光。",
        "dynasty": "宋",
        "collection_info": null
    },
    {
        "title": "题汪水云诗卷  其三",
        "author": "罗志仁",
        "content": "斜阳葛岭少人行，一片荒山繫废兴。\n留得临湖春雨观，东风摇落木香棚。",
        "dynasty": "宋",
        "collection_info": null
    },
    {
        "title": "题汪水云诗卷  其四",
        "author": "罗志仁",
        "content": "灵隠冷泉图画开，奇峰西竺远飞来。\n天然苍翠都消减，无奈满山金碧堆。",
        "dynasty": "宋",
        "collection_info": null
    },
    {
        "title": "题汪水云诗卷  其五",
        "author": "罗志仁",
        "content": "绿幕红帘没柁船，船头日日扑花钱。\n笙歌水面盈盈去，过眼笙歌正可怜。",
        "dynasty": "宋",
        "collection_info": null
    },
    {
        "title": "题汪水云诗卷  其六",
        "author": "罗志仁",
        "content": "西子西湖只一般，翠云珠髻恣君看。\n世间尤物移人处，高鼻虬鬚也被瞒。",
        "dynasty": "宋",
        "collection_info": null
    },
    {
        "title": "题汪水云诗卷  其七",
        "author": "罗志仁",
        "content": "销尽黄金是此窝，高人欹枕看晴波。\n钱塘门裏九曲寺，得似先生一曲多。",
        "dynasty": "宋",
        "collection_info": null
    },
    {
        "title": "题汪水云诗卷  其八",
        "author": "罗志仁",
        "content": "曾住西湖画幅间，楚乡久客亦良难。\n先生道眼无分别，浙水江云一样看。",
        "dynasty": "宋",
        "collection_info": null
    },
    {
        "title": "题汪水云诗卷  其九",
        "author": "罗志仁",
        "content": "丰乐华楼已劫灰，涌金春色未尘埃。\n道人有道轩窗静，那处湖光不好来。",
        "dynasty": "宋",
        "collection_info": null
    },
    {
        "title": "题汪水云诗卷  其一○",
        "author": "罗志仁",
        "content": "杨柳苏堤欠补栽，谁能瀛屿种添梅。\n去年我与西湖别，健在明年又会来。",
        "dynasty": "宋",
        "collection_info": null
    },
    {
        "title": "讽留梦炎",
        "author": "罗志仁",
        "content": "啮雪苏郎受苦辛，庾公老作北朝臣。\n当年龙首黄扉者，犹是衡门一样人。",
        "dynasty": "宋",
        "collection_info": null
    },
    {
        "title": "句",
        "author": "罗志仁",
        "content": "冷吸蝉吭露，清摇鹤背霜。",
        "dynasty": "宋",
        "collection_info": null
    }
]