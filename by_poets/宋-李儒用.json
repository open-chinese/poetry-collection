[
    {
        "title": "登中梁山  其一",
        "author": "李儒用",
        "content": "浩荡秋风使节归，南山重与北山违。\n自来人物瞻乌帽，更共宾僚款绿衣。\n秦地关河纔咫尺，汉都风景尚依稀。\n壶浆迎处多遗老，绝叹登坛往事非。",
        "dynasty": "宋",
        "collection_info": null
    },
    {
        "title": "登中梁山  其二",
        "author": "李儒用",
        "content": "路入梁州如砥平，登高远目更增明。\n霜清木落千山瘦，潦尽江空一水横。\n岁稳未宽忧国志，时危转切望乡情。\n英雄千载兴王地，孺子堪怜此曳兵。",
        "dynasty": "宋",
        "collection_info": null
    }
]