[
    {
        "uuid": "edeb93386fe8ea1e4390d6734b479bc9",
        "title": "题刘世疏庵",
        "author": "释希坦",
        "content": "藏却胸中万卷书，却来山顶结茅庐。\n当时若也羁缰锁，争得高名是世疏。",
        "dynasty": "宋",
        "collection_info": null
    },
    {
        "uuid": "716cb41afb9e55d60c5a690ea6eab387",
        "title": "广化院",
        "author": "释希坦",
        "content": "路转几多曲，山登千万重。\n未游走马泽，先看斗鷄峰。\n高树出云耸，寒泉趁石舂。\n徜徉因觅句，时復倚青松。",
        "dynasty": "宋",
        "collection_info": null
    },
    {
        "uuid": "168afac0a14e02e34c6b90875c66152c",
        "title": "福海院",
        "author": "释希坦",
        "content": "路入转幽处，浑疑别是天。\n虬松虽变化，牛石尚酣眠。\n骤过一番雨，鸣飞七布泉。\n望中千点雪，白鹭立平田。",
        "dynasty": "宋",
        "collection_info": null
    },
    {
        "uuid": "57ef9059440642c5a3b14f32b3e4b5af",
        "title": "老人峰",
        "author": "释希坦",
        "content": "二气分时有此翁，寿年直与太虚同。\n想应伛偻千峰上，默笑人间说籛公。",
        "dynasty": "宋",
        "collection_info": null
    },
    {
        "uuid": "cc1b685cb9e27e4107ec5719b080703c",
        "title": "五台明智院",
        "author": "释希坦",
        "content": "时过九月秋，来作上方游。\n林瘦霜凋叶，钟鸣风满楼。\n五台新月上，一洞暮云收。\n夺利争名者，宁知此地幽。",
        "dynasty": "宋",
        "collection_info": null
    },
    {
        "uuid": "f28f20016320fbcd9086e60ad85cb36d",
        "title": "崇寿院",
        "author": "释希坦",
        "content": "踏破苍苔径，幽居在岭巅。\n亭台清映月，松竹淡笼烟。\n佳客纔登席，高僧忽起禅。\n呼童急煎茗，新汲白龟泉。",
        "dynasty": "宋",
        "collection_info": null
    },
    {
        "uuid": "da128945de6fa3518cb9a37efb72b889",
        "title": "曹溪",
        "author": "释希坦",
        "content": "五水奔流会合通，大溪飞过一长虹。\n芙蓉面目重重见，多在烟霞变态中。",
        "dynasty": "宋",
        "collection_info": null
    },
    {
        "uuid": "4d82a85dbdb4ae0f0fd13f3111441fa3",
        "title": "华池",
        "author": "释希坦",
        "content": "阳魂日运金乌髓，阴魄时含玉兔脂。\n一旦相交化神水，山中分作两华池。",
        "dynasty": "宋",
        "collection_info": null
    },
    {
        "uuid": "815d62a38e022e1b8c21889287eab178",
        "title": "李昭象书堂",
        "author": "释希坦",
        "content": "废兴生死妄安名，山水何曾改旧清。\n孰谓堂空人已往，溪声还作读书声。",
        "dynasty": "宋",
        "collection_info": null
    },
    {
        "uuid": "6cd4e65e7db2c0e13140ff9ffbfbc16f",
        "title": "金步摇",
        "author": "释希坦",
        "content": "偶对丛条巧栉成，动摇徐步寂无声。\n仙花不识兴亡事，岂学吴宫响屧行。",
        "dynasty": "宋",
        "collection_info": null
    },
    {
        "uuid": "95a6b33776d317ab224ad0ae3eff43a9",
        "title": "婆餠焦",
        "author": "释希坦",
        "content": "绿柳含烟烟不消，红花喷火火无烧。\n如何焦却婆婆餠，每到春风舌苦饶。",
        "dynasty": "宋",
        "collection_info": null
    }
]