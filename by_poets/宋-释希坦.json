[
    {
        "uuid": "1b9ada33f49ab203851d2d79d7b1f5e7",
        "title": "题刘世疏庵",
        "author": "释希坦",
        "content": "藏却胸中万卷书，却来山顶结茅庐。\n当时若也羁缰锁，争得高名是世疏。",
        "dynasty": "宋",
        "collection_info": null
    },
    {
        "uuid": "2f727fe5ae483a1e419d8b040fa6a5b6",
        "title": "广化院",
        "author": "释希坦",
        "content": "路转几多曲，山登千万重。\n未游走马泽，先看斗鷄峰。\n高树出云耸，寒泉趁石舂。\n徜徉因觅句，时復倚青松。",
        "dynasty": "宋",
        "collection_info": null
    },
    {
        "uuid": "32a15bd199c99e473503fa5e918a6927",
        "title": "福海院",
        "author": "释希坦",
        "content": "路入转幽处，浑疑别是天。\n虬松虽变化，牛石尚酣眠。\n骤过一番雨，鸣飞七布泉。\n望中千点雪，白鹭立平田。",
        "dynasty": "宋",
        "collection_info": null
    },
    {
        "uuid": "4641aed92cc52edd7e50b9c1c25a8bbe",
        "title": "老人峰",
        "author": "释希坦",
        "content": "二气分时有此翁，寿年直与太虚同。\n想应伛偻千峰上，默笑人间说籛公。",
        "dynasty": "宋",
        "collection_info": null
    },
    {
        "uuid": "66cdd15a79bcad78d365445e861888fa",
        "title": "五台明智院",
        "author": "释希坦",
        "content": "时过九月秋，来作上方游。\n林瘦霜凋叶，钟鸣风满楼。\n五台新月上，一洞暮云收。\n夺利争名者，宁知此地幽。",
        "dynasty": "宋",
        "collection_info": null
    },
    {
        "uuid": "4f7342887b5ad1e7b24f033c0a89e271",
        "title": "崇寿院",
        "author": "释希坦",
        "content": "踏破苍苔径，幽居在岭巅。\n亭台清映月，松竹淡笼烟。\n佳客纔登席，高僧忽起禅。\n呼童急煎茗，新汲白龟泉。",
        "dynasty": "宋",
        "collection_info": null
    },
    {
        "uuid": "e48a1add90abd2357a61ae909eae2ccb",
        "title": "曹溪",
        "author": "释希坦",
        "content": "五水奔流会合通，大溪飞过一长虹。\n芙蓉面目重重见，多在烟霞变态中。",
        "dynasty": "宋",
        "collection_info": null
    },
    {
        "uuid": "42ef8a18d01d8852458ab28eac853650",
        "title": "华池",
        "author": "释希坦",
        "content": "阳魂日运金乌髓，阴魄时含玉兔脂。\n一旦相交化神水，山中分作两华池。",
        "dynasty": "宋",
        "collection_info": null
    },
    {
        "uuid": "c13661f47a1d509f9d24f9b05a586caa",
        "title": "李昭象书堂",
        "author": "释希坦",
        "content": "废兴生死妄安名，山水何曾改旧清。\n孰谓堂空人已往，溪声还作读书声。",
        "dynasty": "宋",
        "collection_info": null
    },
    {
        "uuid": "11d71ef4a90561adf07b9938d098990a",
        "title": "金步摇",
        "author": "释希坦",
        "content": "偶对丛条巧栉成，动摇徐步寂无声。\n仙花不识兴亡事，岂学吴宫响屧行。",
        "dynasty": "宋",
        "collection_info": null
    },
    {
        "uuid": "f4d68b39912ee667133287272f2dbdf7",
        "title": "婆餠焦",
        "author": "释希坦",
        "content": "绿柳含烟烟不消，红花喷火火无烧。\n如何焦却婆婆餠，每到春风舌苦饶。",
        "dynasty": "宋",
        "collection_info": null
    }
]