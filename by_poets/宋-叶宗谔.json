[
    {
        "uuid": "759b98d5337961b6cdd7a8e9b63f171e",
        "title": "蒙亭诗和张洵韵",
        "author": "叶宗谔",
        "content": "我行几许踰沅湘，直抵八桂灕水旁。\n千山倒影摇溪光，秀色不借草木苍。\n兹亭构胜俯回塘，野花风递罗绮香。\n岩前伏波航羽觞，一洗尘思生清凉。\n疑有仙人白玉床，壶中景迥日月长。\n步此仙籁音琅琅，世间名利真毫芒。\n此景不独冠南方，恨不筑室轻侯王。\n回首尘迹空渺茫，瞥去未必计非良。\n其如樽酒情难忘，恍然一梦五云乡。",
        "dynasty": "宋",
        "collection_info": null
    },
    {
        "uuid": "25562002612302165d44498154a5deec",
        "title": "句",
        "author": "叶宗谔",
        "content": "凤凰台上山吞月，白鹭洲边水接天。",
        "dynasty": "宋",
        "collection_info": null
    }
]