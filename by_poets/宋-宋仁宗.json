[
    {
        "uuid": "476ecbbe1e67635512ffaf2f4aa0e792",
        "title": "赐武元亨",
        "author": "宋仁宗",
        "content": "只向身边有大还，胎神月殿在秋天。\n三灵密像谁分别，尺质清虚本自然。",
        "dynasty": "宋",
        "collection_info": null
    },
    {
        "uuid": "121a0206fd10377f0d05ccab4fa2a588",
        "title": "幸资善堂",
        "author": "宋仁宗",
        "content": "先皇教善敞东闱，菲德承宗頼庆晖。\n为感储筵惊岁月，因瞻台像驻骖騑。\n楹书乍启钦遗泽，庭树重攀记旧围。\n畴日学文亲政地，仰怀慈训倍依依。",
        "dynasty": "宋",
        "collection_info": null
    },
    {
        "uuid": "3822080b2b24cdd179511170b596594a",
        "title": "送李端懿帅郓",
        "author": "宋仁宗",
        "content": "鲁馆名臣子，皇家外弟亲。\n诗书谋帅旧，金竹剖符新。\n九郡提封远，一圻甘泽均。\n纯诚宜报国，抚士爱吾民。",
        "dynasty": "宋",
        "collection_info": null
    },
    {
        "uuid": "9fc0d2d6f04d8991ff707e7e250b07f7",
        "title": "赐梅挚知杭州",
        "author": "宋仁宗",
        "content": "地有湖山美，东南第一州。\n剖符宣政化，持橐辍才流。\n暂出论思列，遥分旰昃忧。\n循良勤抚俗，来暮听歌讴。",
        "dynasty": "宋",
        "collection_info": null
    },
    {
        "uuid": "856900582ee345d87effaa9bf7e96b28",
        "title": "輓刘沆",
        "author": "宋仁宗",
        "content": "早富经纶业，终成辅弼功。\n立朝无党势，为国尽公忠，此日悲遗直，谁人嗣匪躬。\n深嗟亡一鑑，何以慰予衷。",
        "dynasty": "宋",
        "collection_info": null
    },
    {
        "uuid": "b089d5302857262078c5214a1d4a6bcd",
        "title": "庆历八年四月二十八日汉体书二诗  其一",
        "author": "宋仁宗",
        "content": "花领红鬃一向偏，绿槐香陌欲朝天。\n仍嫌众裏骄行疾，傍镫深藏白玉鞭。",
        "dynasty": "宋",
        "collection_info": null
    },
    {
        "uuid": "238ff2426b9b1292cef0120c1e969e22",
        "title": "庆历八年四月二十八日汉体书二诗  其二",
        "author": "宋仁宗",
        "content": "腰间宝剑七星文，臂上雕弓百战勋。\n见说云中擒丑虏，始知天上有将军。",
        "dynasty": "宋",
        "collection_info": null
    },
    {
        "uuid": "893c82549a323cbac784d54613cf2f9b",
        "title": "佛牙讚",
        "author": "宋仁宗",
        "content": "三皇掩质皆归土，五帝潜形已化尘。\n夫子域中夸是圣，老君世上亦言真。\n埋躯祗见空遗冢，何处将身示后人。\n唯有吾师金骨在，曾经百炼色长新。",
        "dynasty": "宋",
        "collection_info": null
    },
    {
        "uuid": "7ef8ea3ca020096f90436f316abf561f",
        "title": "莲花经讚",
        "author": "宋仁宗",
        "content": "六万余言七轴装，无边妙义内含藏。\n溢心甘露时时润，灌顶醍醐滴滴凉。\n白玉齿边流舍利，红莲舌上放毫光。\n假饶造罪如山岳，只消妙法两三行。",
        "dynasty": "宋",
        "collection_info": null
    },
    {
        "uuid": "830634c4941f902a942aab22e1027610",
        "title": "赐刘辉及第",
        "author": "宋仁宗",
        "content": "治世求才重，公朝校艺精。\n临轩升造士，入彀得羣英。\n并蹑云梯峻，聊登桂籍荣。\n庇民思善政，慈惠体予情。",
        "dynasty": "宋",
        "collection_info": null
    },
    {
        "uuid": "94fb48908f1e7d17c9c0be47510f38b3",
        "title": "赏花钓鱼",
        "author": "宋仁宗",
        "content": "晴旭辉辉苑籞开，氤氲花气好风来。\n游丝罥絮萦行仗，堕蕊飘香入酒杯。\n鱼跃文波时拨剌，鶑留深树久徘徊。\n青春朝野方无事，故许游观近侍陪。",
        "dynasty": "宋",
        "collection_info": null
    },
    {
        "uuid": "70669c7049c6eeca3a2b5e1bd753c222",
        "title": "嘉佑六年八月十五日赐林悦  其一",
        "author": "宋仁宗",
        "content": "长林派出下邳先，移入闽邦远更延。\n忠孝有声天地老，古今无数子孙贤。\n故家乔木盘根大，新出猗兰奕叶鲜。\n上下相承同纪载，三千年后万千年。",
        "dynasty": "宋",
        "collection_info": null
    },
    {
        "uuid": "f2e42a3093c7f658e68b63312e0002bf",
        "title": "嘉佑六年八月十五日赐林悦  其二",
        "author": "宋仁宗",
        "content": "郡莆卿家名望族，三仁而下爵王公。\n存孤实抗回天义，报国常摅贯日忠。\n德润丰姿人有异，光增谱牒世同无。\n古今纪载难穷尽，一代强如一代隆。",
        "dynasty": "宋",
        "collection_info": null
    },
    {
        "uuid": "d5fafd8ed0a41f27c678771073896fd4",
        "title": "句  其一",
        "author": "宋仁宗",
        "content": "寒儒逢景运，报德合如何。",
        "dynasty": "宋",
        "collection_info": null
    },
    {
        "uuid": "3b40cdded93cb99e9fb81a47dab96b47",
        "title": "句  其二",
        "author": "宋仁宗",
        "content": "恩袍草色动，仙籍桂香浮。",
        "dynasty": "宋",
        "collection_info": null
    }
]