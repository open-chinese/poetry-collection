[
    {
        "title": "诗二首 一",
        "author": "虎丘山石壁鬼",
        "content": "高松多悲风，萧萧清且哀。\n南山接幽壠，幽壠空崔嵬。\n白日徒昭昭，不照长夜台。\n虽知生者乐，魂魄安能迴。\n况復念所亲，恸哭心肝摧。\n恸哭更何言，哀哉復哀哉。",
        "dynasty": "唐",
        "collection_info": null
    },
    {
        "title": "诗二首 二",
        "author": "虎丘山石壁鬼",
        "content": "神仙不可学，形化空游魂。\n白日非我朝，青松为我门。\n虽復隔幽显，犹知念子孙。\n何以遣悲惋，万物归其根。\n寄语世上人，莫厌临芳尊。\n庄生问枯骨，三乐成虚言。",
        "dynasty": "唐",
        "collection_info": null
    },
    {
        "title": "祭后见石上诗",
        "author": "虎丘山石壁鬼",
        "content": "幽明虽异路，平昔忝攻文。\n欲知潜昧处，山北两孤坟。",
        "dynasty": "唐",
        "collection_info": null
    }
]