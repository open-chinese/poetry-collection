[
    {
        "uuid": "3a9b713bf7ffb92fe618d0c09e7769f5",
        "title": "送程给事知越州",
        "author": "王汾",
        "content": "名藩从古任惟良，况復深严琐闼郎。\n夕拜更持仙殿笔，昼归仍绾会稽章。\n诗编岂愧微之富，杯酒应嗤贺监狂。\n惠政相承今邵杜，越人歌颂继南阳。",
        "dynasty": "宋",
        "collection_info": null
    },
    {
        "uuid": "c1830149eeeff89ee0db880e172cec6b",
        "title": "题陆子泉",
        "author": "王汾",
        "content": "泉品旧知名，澄源石甃盈。\n甘滋饱僧饭，润泽济农耕。\n漱玉人谁听，囊茶客自烹。\n久供鸿渐啜，曾奉赞皇羹。\n昨忝此邦守，令无诸县行。\n烦酲想岩壑，一日慰幽情。\n惭怍方堆面，尘埃正满缨。\n临流聊洗濯，心已识蒙亨。",
        "dynasty": "宋",
        "collection_info": null
    },
    {
        "uuid": "f4c10d9c0e844a43c1413dc3dfc5f470",
        "title": "诗一首",
        "author": "王汾",
        "content": "暂到灵岩顷刻间，篮舆还促度前山。\n我今吏役羞前辈，胜地逢僧不得闲。",
        "dynasty": "宋",
        "collection_info": null
    },
    {
        "uuid": "e36eccc547924fafba6293f899c494ad",
        "title": "东台山",
        "author": "王汾",
        "content": "谁谓前人不可攀，金杯泛菊且开颜。\n但知落帽临风醉，未必龙山胜凤山。",
        "dynasty": "宋",
        "collection_info": null
    }
]