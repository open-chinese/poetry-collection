[
    {
        "uuid": "45750c9cb6a2786159474c0b16cff9e0",
        "title": "鹊桥仙 华桐日永",
        "author": "梅坡",
        "content": "华桐日永，泛兰风细，节近朱明十日。\n玉麟何事吐书来，瑞世应、文章东壁。\n绿衣戏彩，金樽酌醴，兰玉阶庭森列。\n更看千岁树青青，管取并、三槐手植。",
        "dynasty": "宋",
        "collection_info": null
    },
    {
        "uuid": "8c21e2d5932bcbcaa38c6c3e4aa44654",
        "title": "满江红 天佑生贤",
        "author": "梅坡",
        "content": "天佑生贤，安排个、麦秋六日。\n人尽道、英雄慷慨，中兴人物。\n佛祖庆生宜后两，洞宾初度犹迟七。\n欲急流勇退作神仙，如何得。\n州县考，劳书绩。\n东西府，今虚席。\n看台星北拱，寿星南极。\n即见紫泥书下逮，须还玉笋班头立。\n愿得君、千载庆风云，齐箕翼。",
        "dynasty": "宋",
        "collection_info": null
    },
    {
        "uuid": "78f4de759aff8ef5d2f7a83119f036c1",
        "title": "水调歌头 五月进农黍",
        "author": "梅坡",
        "content": "五月进农黍，三叶换阶蓂。\n不知今夕何夕，嵩岳庆生申。\n莲幕泮宫小试，花悬二车遍历，所至蔼芳声。\n一札颁明诏，千里寄专城。\n席方温，边报警，塞飞尘。\n腹中数万兵甲，笑却狄人兵。\n金印明年如斗，黄阁有人引类，阔步到公卿。\n遥拜祝椿算，长愿侍枫宸。",
        "dynasty": "宋",
        "collection_info": null
    },
    {
        "uuid": "a9d45b9cb0ff499403f5189300e8d984",
        "title": "千秋岁引 两叶蓂开",
        "author": "梅坡",
        "content": "两叶蓂开，千年桃熟，恰近秋期十三日。\n寿星辉映福星现，寿山高对城山立。\n蕊宫仙，王母宴，瑶池客。\n齐劝芳樽斟玉液。\n齐唱新词翻玉笛。\n岁岁今朝陪燕集。\n荣华富贵长年出，重重锦上花添色。\n谢庭兰，燕山桂，登科必。",
        "dynasty": "宋",
        "collection_info": null
    }
]