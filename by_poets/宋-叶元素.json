[
    {
        "uuid": "6eb37f9fc40ca6981697fb6ec5b22fd5",
        "title": "自赞",
        "author": "叶元素",
        "content": "心事茫然两鬓斑，十年空走利名关。\n算来只合苔矶坐，钓不得鱼犹得閒。",
        "dynasty": "宋",
        "collection_info": null
    },
    {
        "uuid": "9f985f53f2697bfaf88e8777d11d23ea",
        "title": "绝句",
        "author": "叶元素",
        "content": "家住夕阳江上村，一湾流水护柴门。\n种来松树高于屋，借与春禽养子孙。",
        "dynasty": "宋",
        "collection_info": null
    },
    {
        "uuid": "eac5fda5c06386244beda8e1bff49582",
        "title": "渔家杂兴",
        "author": "叶元素",
        "content": "鸣榔声裏过吴松，月似银槃贴水中。\n网得锦鳞鱼数尾，岂无一尾是蛟龙。",
        "dynasty": "宋",
        "collection_info": null
    },
    {
        "uuid": "9e2b76097b98ae99c7bbdbc770c5d247",
        "title": "留宿山家",
        "author": "叶元素",
        "content": "山翁留我宿，行倦看羣捷。\n黄□满山落，白猿终夜啼。\n枕边千里梦，窗外一声鸡。\n明日登程去，何村日又西。",
        "dynasty": "宋",
        "collection_info": null
    },
    {
        "uuid": "12eb8eaeb7ad122d2168a8a9eff0fd5d",
        "title": "山寺",
        "author": "叶元素",
        "content": "一树桃花一半空，不堪狼籍梵王宫。\n山僧手把青鸾尾，背却东风扫落红。",
        "dynasty": "宋",
        "collection_info": null
    },
    {
        "uuid": "da938b354a591a0a56783ed475c18f0c",
        "title": "送友人从军",
        "author": "叶元素",
        "content": "斗酒不为薄，饯君千里行。\n时危见豪杰，年少易功名。\n旗影龙蛇动，甲光霜雪明。\n天山三箭定，不请羽林兵。",
        "dynasty": "宋",
        "collection_info": null
    }
]