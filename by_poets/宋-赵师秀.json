[
    {
        "uuid": "fae114d7939d0fb65f6279be2efed8f5",
        "title": "哀山民",
        "author": "赵师秀",
        "content": "忆君初病时，仓皇造君榻。\n知为寒所中，胫痹连左胛。\n蒋子丹有神，三日能屈伸。\n五日扶杖立，十日行逡巡。\n于时数相见，谈娱靡曾倦。\n啜茶犹满瓯，改诗忽盈卷。\n君亦疑勿药，春和可为乐。\n仙家桃最红，同践天台约。\n多愁积如山，令君心不闲。\n残疴故未去，涩啬肠腑间。\n岳僧有烈剂，倒箧得余惠。\n服之汗翻浆，事与东流逝。\n啼妻无完裙，弱子犹哀麕。\n诗人例穷苦，穷死更怜君。\n君如三秋草，不见一日好。\n根荄霜霰侵，萎绝嗟何早。\n哭君日无光，思君月照床。\n犹疑君不死，猛省欲颠狂。\n昨者君未疾，相过不论日。\n晴窗春翦蒲，寒炉夜煨栗。\n石阶苔藓中，犹有旧行踪。\n忧心不能寐，无梦得相逢。\n君诗如贾岛，劲笔斡天巧。\n昔为人所称，今为人所宝。\n石峰云有地，葬从朋友议。\n须求侍郎铭，难见山民字。\n平生翁与徐，南去久无书。\n不知闻信后，涕泪当何如。\n写池烟水暮，宛是西川路。\n虚言楚客招，终感向生赋。",
        "dynasty": "宋",
        "collection_info": null
    },
    {
        "uuid": "454872fc162749b87b7420d6397ef4b3",
        "title": "后哀",
        "author": "赵师秀",
        "content": "交交谷鸟哀，鬰鬰涧松折。\n山民无还期，春物失怡悦。\n平生感斯人，难以常理说。\n共智己则愚，忽巧众亦拙。\n芳名信可垂，在世何寂灭。\n含悽为卜兆，窀穸利兹月。\n行当宿草生，当使我泪歇。\n未知百年后，谁復耕此穴。\n寄言苦吟者，勿弃摄生诀。",
        "dynasty": "宋",
        "collection_info": null
    },
    {
        "uuid": "91aac2837695743fb1f7cb4cf8ce88f4",
        "title": "和陈水云湖庄韵",
        "author": "赵师秀",
        "content": "粼粼水增波，迭迭云弄影。\n昔夸春径妍，今爱秋塘静。\n芳筵集宾彦，清宴除艳靓。\n时当新雨余，苍翠献林岭。\n既忻冲抱舒，復快远目骋。\n仰嘉钟鼎人，而乃眷箕颍。\n深营察高趣，雅咏发沉景。\n独使和者难，一夕愁欲瘿。",
        "dynasty": "宋",
        "collection_info": null
    },
    {
        "uuid": "02dd669176b4ec87140ce76c58ac7ade",
        "title": "敬谢章泉赵昌甫二十韵",
        "author": "赵师秀",
        "content": "耆旧半凋落，在者如晨星。\n与翁别豫章，十见草木青。\n人生几堪别，梦寐生羽翎。\n迢迢玉溪波，近昨尝再经。\n携家事多难，所至那得停。\n山中空望来，日夕不掩扃。\n岂独负兹约，尺书亦沈冥。\n逢人问消息，但喜言康宁。\n堕来两卷什，一以慰飘零。\n感此故意弘，不我迹以形。\n文章出晚岁，字画犹壮龄。\n诵之西湖滨，惊动孤山灵。\n翁卷游崆峒，一已烦邮铃。\n幸翁良未衰，吾党存典刑。\n遥闻曾入郛，谅为韩与丁。\n郡斋待且久，几宿涧上亭。\n今春少晴时，涧水应泠泠。\n归来安稳否，熏风入林垧。\n愿言爱玉骨，逍遥卧殊庭。\n会面虽未期，忽聚江湖萍。",
        "dynasty": "宋",
        "collection_info": null
    },
    {
        "uuid": "0a00eaa55248e9570909f43eb3ae9a06",
        "title": "官田之集翁聘君失期陈伯寿赋诗率尔次韵",
        "author": "赵师秀",
        "content": "好水不厌阔，好风不厌凉。\n况有十顷荷，荷风媚波光。\n主人昔谓余，此境不可忘。\n举觞集羣英，期以朝未央。\n清欢遣丝竹，善谑停优倡。\n快若鱼脱网，适比鸳在梁。\n搴芳衣履湿，饮渌肌骨香。\n操觚赋相联，妙续楚九章。\n苦吟堕饥蝉，巧咏发轻簧。\n常胜或倒戈，突出或擅场。\n或峙而遽蹴，或抑而载扬。\n所欠独巨翁，不使人意强。\n孱衲尔何为，竭飒立在傍。\n有间众稍默，谈辩忽汪洋。\n夕风亦损荷，万事付叵量。",
        "dynasty": "宋",
        "collection_info": null
    },
    {
        "uuid": "2467edb58d58ceae2f7a9e2b0e60c60f",
        "title": "九客一羽衣泛舟分韵得尊字就送朱几仲",
        "author": "赵师秀",
        "content": "人生苦形役，不定如车辕。\n况各异乡井，忽此同酒尊。\n此尊岂易同，意乃有数存。\n西湖雪未成，两山翠相奔。\n山根日照树，花放林逋村。\n野馔具蘼藿，一饱厌百飧。\n有客何多髯，吐气邻芳荪。\n慷慨念时事，所惜智者昏。\n砭疗匪无术，讳疾何由论。\n北望徒太息，归欤寻故园。\n哆然黄冠师，笑请子勿喧。\n东南守太乙，此宿福所屯。\n吾子且饮酒，酒冷为子温。",
        "dynasty": "宋",
        "collection_info": null
    },
    {
        "uuid": "0d5da1dd9a86879285a44b4ecaff6446",
        "title": "哭徐玑五首  其一",
        "author": "赵师秀",
        "content": "君早抱奇质，获与有道亲。\n微官漫不遇，泊然安贱贫。\n心夷语自秀，一洗世士陈。\n使其养以年，鲍谢焉足邻。",
        "dynasty": "宋",
        "collection_info": null
    },
    {
        "uuid": "eb7dd5f2caa566ffa8bb7faa3a627601",
        "title": "哭徐玑五首  其二",
        "author": "赵师秀",
        "content": "昔吾与君游，嫌疎不嫌数。\n自为贫窭驱，十载九离索。\n前年会京都，朂我返林薄。\n吾贫未得归，君死不可作。",
        "dynasty": "宋",
        "collection_info": null
    },
    {
        "uuid": "04926f84acd7e7f3805d2c068ca45627",
        "title": "哭徐玑五首  其三",
        "author": "赵师秀",
        "content": "思君气实充，不与短折类。\n血死匪无由，恐是服椒罪。\n君于药自深，何独此乎昧。\n岂不闻仙人，饵菖得千岁。",
        "dynasty": "宋",
        "collection_info": null
    },
    {
        "uuid": "328eef1c1e31ae7a99062a5cd199e18c",
        "title": "哭徐玑五首  其四",
        "author": "赵师秀",
        "content": "平生于所学，常若丧其敏。\n临池书未成，池水黑已尽。\n传来叶岭帖，遂与兰亭近。\n凡兹究极功，亦足损肝肾。",
        "dynasty": "宋",
        "collection_info": null
    },
    {
        "uuid": "57e2e8cf07984ea5a663f661abbccba2",
        "title": "哭徐玑五首  其五",
        "author": "赵师秀",
        "content": "道晖爱江蓠，吾子思单老。\n生念死不灭，应会沅湘道。\n空山独灵舒，闭户守枯槁。\n风雪将岁阑，凋零此怀抱。",
        "dynasty": "宋",
        "collection_info": null
    },
    {
        "uuid": "d91436e191563c0c5c0c307ea0698af7",
        "title": "桐柏观",
        "author": "赵师秀",
        "content": "山深地忽平，缥缈见殊庭。\n瀑近春风湿，松多晓日青。\n石坛遗鹳羽，粉壁剥龙形。\n道士玉灵宝，轻强满百龄。",
        "dynasty": "宋",
        "collection_info": null
    },
    {
        "uuid": "5632a5d7e95f248ec6fc8c093f82331c",
        "title": "杨柳塘寄徐照",
        "author": "赵师秀",
        "content": "因贫为远别，已是十三程。\n尽日行山色，逢人问地名。\n近书无便寄，新句与谁评。\n想尔寒宵雨，思予亦梦成。",
        "dynasty": "宋",
        "collection_info": null
    },
    {
        "uuid": "554622d7beeb7e27877ab1f20f49f6dd",
        "title": "赠孔道士",
        "author": "赵师秀",
        "content": "生来还姓孔，何不戴儒冠。\n诗好逢人诵，琴清只自弹。\n访师行郡远，爱竹透庵寒。\n见说丹炉内，黄金化不难。",
        "dynasty": "宋",
        "collection_info": null
    },
    {
        "uuid": "d80bf57a2ff1d77b1740e8636998de74",
        "title": "舟行寄翁十",
        "author": "赵师秀",
        "content": "舟轻风色好，波面去迢迢。\n取尔诗重读，令吾病欲销。\n江禽停晚树，涧水入秋潮。\n已觉怀人极，分携始一朝。",
        "dynasty": "宋",
        "collection_info": null
    },
    {
        "uuid": "fc90aedec33c9b5e0a627c6f84a231d2",
        "title": "缙云县宿",
        "author": "赵师秀",
        "content": "亲知因别久，具酒劳经过。\n古邑居人少，春寒入夜多。\n雨香仙地药，烛动石桥波。\n稍觉离家远，乡音一半讹。",
        "dynasty": "宋",
        "collection_info": null
    },
    {
        "uuid": "6b28ecbf08b6813d3f51707d0b0320a2",
        "title": "进贤道中",
        "author": "赵师秀",
        "content": "半月逢梅雨，初晴客意消。\n鶑声临野水，松影卧新苗。\n少憩休舆卒，闲行过板桥。\n平生无饮分，空愧酒旗招。",
        "dynasty": "宋",
        "collection_info": null
    },
    {
        "uuid": "0587c50d705ab5f1b47a64f3ab497a72",
        "title": "冷泉夜坐",
        "author": "赵师秀",
        "content": "众境碧沈沈，前峰月正临。\n楼钟晴听响，池水夜观深。\n清浄非人世，虚空是佛心。\n却寻来处宿，风起古松林。",
        "dynasty": "宋",
        "collection_info": null
    },
    {
        "uuid": "1305414f1feadf69d2af73ea9c305d11",
        "title": "筠州郡庠山亭",
        "author": "赵师秀",
        "content": "一来高处望，远近尽秋容。\n秀气归才子，清风属钓翁。\n溪晴分别港，山阙见他峰。\n独忆凉宵月，无因宿此中。",
        "dynasty": "宋",
        "collection_info": null
    },
    {
        "uuid": "23efc74fc845979243ef70c62827e5a5",
        "title": "延禧观",
        "author": "赵师秀",
        "content": "寂寞古仙宫，松林常有风。\n鹤毛兼叶下，井气与云同。\n背日苔砖紫，多年粉壁红。\n相传陶县令，曾住此山中。",
        "dynasty": "宋",
        "collection_info": null
    },
    {
        "uuid": "c54d3dc458851032dd289736b562196e",
        "title": "抚栏",
        "author": "赵师秀",
        "content": "抚栏惊岁月，久住欲如何。\n水国花开早，春城人上多。\n病令诗懒作，闲喜客频过。\n听说边头事，时贤策在和。",
        "dynasty": "宋",
        "collection_info": null
    },
    {
        "uuid": "100d64570e103bd263ec09317bb96454",
        "title": "寄赵昌父",
        "author": "赵师秀",
        "content": "逃名逃未得，几载住章泉。\n便使重承诏，多应不议边。\n高风时所繫，新集世方传。\n忆就江楼别，雪晴江月圆。",
        "dynasty": "宋",
        "collection_info": null
    },
    {
        "uuid": "0c55fa4555e61ab183dca0e7d719f5cf",
        "title": "赠张亦",
        "author": "赵师秀",
        "content": "相逢楚泽中，语罢各西东。\n天下方无事，男儿未有功。\n边风吹面黑，市酒到肠空。\n早作归耕计，吾舟俟尔同。",
        "dynasty": "宋",
        "collection_info": null
    },
    {
        "uuid": "375acb1f2e1b22af69631dff15fcdbf7",
        "title": "赠达西堂",
        "author": "赵师秀",
        "content": "秋水数枝莲，在师房一边。\n固应通浄理，不復念生缘。\n旧愿酬初满，灵方许尽传。\n闲询曾住寺，如梦已茫然。",
        "dynasty": "宋",
        "collection_info": null
    },
    {
        "uuid": "76379c6a9b34b11fc1c4f15d34b2184c",
        "title": "送汤千",
        "author": "赵师秀",
        "content": "能文兼悟性，前是惠休身。\n为选来京邑，因吟访野人。\n所居纔隔水，不见忽经旬。\n何事云归速，儒官拜敕新。",
        "dynasty": "宋",
        "collection_info": null
    },
    {
        "uuid": "adbbc86216923fa36949c8363dc2587b",
        "title": "石门僧",
        "author": "赵师秀",
        "content": "石门幽绝甚，独有一禅僧。\n寺废余钟在，房高过客登。\n山蜂成苦蜜，崖溜结空冰。\n如此冬寒月，他人住岂能。",
        "dynasty": "宋",
        "collection_info": null
    },
    {
        "uuid": "0b6ea0d542350fe3912a1ecfb0130223",
        "title": "秋色",
        "author": "赵师秀",
        "content": "幽人爱秋色，祇为属吟情。\n一片叶初落，数联诗已清。\n瘦便藤杖细，凉觉葛衣轻。\n门外萧萧径，今年菊自生。",
        "dynasty": "宋",
        "collection_info": null
    },
    {
        "uuid": "05f74631372ee961e70aff4b27d6a57c",
        "title": "简同行翁灵舒",
        "author": "赵师秀",
        "content": "久晴滩碛众，舟楫后先行。\n终日不相见，与君如各程。\n水禽多雪色，野笛忽秋声。\n必有新成句，溪流合让清。",
        "dynasty": "宋",
        "collection_info": null
    },
    {
        "uuid": "25d927f30147faa4047b81190a2fe6dd",
        "title": "信州草衣寺",
        "author": "赵师秀",
        "content": "芙蕖四五枝，寂寞在空池。\n难见草衣士，空看宴坐碑。\n香烟思盛日，诗句记游时。\n欲问台中鹤，长松自不知。",
        "dynasty": "宋",
        "collection_info": null
    },
    {
        "uuid": "f1768ef37751336fc76723963fb44372",
        "title": "灵山阁见二徐友旧题句",
        "author": "赵师秀",
        "content": "一面见溪水，三边皆翠微。\n晚来虚槛外，秋近白云飞。\n重至恰身老，同吟感客非。\n灵山自如画，依旧隔斜晖。",
        "dynasty": "宋",
        "collection_info": null
    },
    {
        "uuid": "82a41681ce03a389f9d7ae56fd109da1",
        "title": "秋屏作",
        "author": "赵师秀",
        "content": "凡有栏干处，秋来遍往还。\n就中惟此地，全得见西山。\n鴈落遥沙小，人登废垒闲。\n因怜一州景，皆在夕阳间。",
        "dynasty": "宋",
        "collection_info": null
    },
    {
        "uuid": "0532fc5b0d1db64d57f287a4d6fb766e",
        "title": "送沈庄可",
        "author": "赵师秀",
        "content": "清事贫人占，斯言恐是虚。\n与花方作谱，为米又持书。\n时节寒相近，山林拙未除。\n西江波浪急，送子一愁予。",
        "dynasty": "宋",
        "collection_info": null
    },
    {
        "uuid": "d4f40d60be5bc6012585b9f6f19f8223",
        "title": "送周端常之建康",
        "author": "赵师秀",
        "content": "高名闻已久，方策有文雕。\n接得诗人信，知从谏议招。\n住遥劳枉刺，去速恨移桡。\n何处逢黄菊，秋风故六朝。",
        "dynasty": "宋",
        "collection_info": null
    },
    {
        "uuid": "14276f22bfc6776989d7b69b1eac5bf4",
        "title": "赠易道士",
        "author": "赵师秀",
        "content": "仙帔画霞雪，多年侍玉宸。\n古于庄子貌，贵似吕公身。\n诗好当开板，丹灵不化银。\n旧山新筑观，惟梦得归频。",
        "dynasty": "宋",
        "collection_info": null
    },
    {
        "uuid": "14fabefb2606ce967ed69f21c10247f8",
        "title": "送辉上人再住空相",
        "author": "赵师秀",
        "content": "忽然闻受请，铁锡指秋风。\n寺在寒城裏，州居野水中。\n生缘抛未尽，旧讲续应终。\n不用相寻别，浮云去住同。",
        "dynasty": "宋",
        "collection_info": null
    },
    {
        "uuid": "9f6e56e644b690bb7d2978224c7b4e49",
        "title": "寄薛景石",
        "author": "赵师秀",
        "content": "虚窗风飒然，独卧听残蝉。\n家务贫多阙，诗篇老渐圆。\n清秋添一月，故里别三年。\n最忆君门首，黄花匝野泉。",
        "dynasty": "宋",
        "collection_info": null
    },
    {
        "uuid": "3ec4a77d747df974f7a39fd95261d4cd",
        "title": "送徐玑赴永州掾",
        "author": "赵师秀",
        "content": "二水鸿飞外，君今问去程。\n家贫难择宦，身远易成名。\n入署梅花落，过汀蕙草生。\n莫因饶楚思，词体失和平。",
        "dynasty": "宋",
        "collection_info": null
    },
    {
        "uuid": "530854c3dd505a692cdab77b84bec096",
        "title": "岩居僧",
        "author": "赵师秀",
        "content": "开扉在石层，尽日少人登。\n一鸟过寒木，数花摇翠藤。\n茗煎冰下水，香炷佛前灯。\n吾亦逃名者，何因似此僧。",
        "dynasty": "宋",
        "collection_info": null
    },
    {
        "uuid": "5920f7719a30d946e2d6124864194e66",
        "title": "安仁道中",
        "author": "赵师秀",
        "content": "行尽沿溪路，天寒岁又除。\n欲消冰似雪，初长麦如蔬。\n于世无成事，何时有定居。\n等缘贫所役，为仕媿为渔。",
        "dynasty": "宋",
        "collection_info": null
    },
    {
        "uuid": "473e8119e1c3a694b6be0325164b5c55",
        "title": "壕上",
        "author": "赵师秀",
        "content": "远近人家住，过桥路尽通。\n野田行瘦马，浅渚聚羣鸿。\n地静微泉响，天寒落日红。\n若非身作吏，不道是城中。",
        "dynasty": "宋",
        "collection_info": null
    },
    {
        "uuid": "fc87c78eed8dd39c0ae4cdb84bfc2af9",
        "title": "月夜怀徐照",
        "author": "赵师秀",
        "content": "月色一庭深，迢遥千里心。\n湘江连底见，秋客与谁吟。\n寒入吹城角，光凝宿竹禽。\n亦知同不寝，难得梦相寻。",
        "dynasty": "宋",
        "collection_info": null
    },
    {
        "uuid": "00fca2551648f37f152e00284aeeb286",
        "title": "送倪道士之庐山",
        "author": "赵师秀",
        "content": "近方辞地肺，本自住天台。\n有鹤相同出，无云作伴回。\n道房随处借，诗板逐时开。\n又说庐山去，闲看瀑布来。",
        "dynasty": "宋",
        "collection_info": null
    },
    {
        "uuid": "1d02e7e22dda16d23735a8601f66d564",
        "title": "送邓汉卿",
        "author": "赵师秀",
        "content": "我亦将归者，先行极羡君。\n惟因交已久，颇觉意难分。\n江满帆侵树，山高烧入云。\n他年有书札，彼此访耕耘。",
        "dynasty": "宋",
        "collection_info": null
    },
    {
        "uuid": "145513cb4f5a21d8b46bef3c4093305c",
        "title": "徐孺子宅",
        "author": "赵师秀",
        "content": "今识高眠处，沧波是切邻。\n已知难即鹿，惟有独潜鳞。\n草长过荷叶，藤深失树身。\n闲思昔微子，犹自得称仁。",
        "dynasty": "宋",
        "collection_info": null
    },
    {
        "uuid": "27c833c2380abcec3050d2b7ad34f750",
        "title": "德安道中",
        "author": "赵师秀",
        "content": "餐余行数步，稍觉一身和。\n蚕月人家闭，春山瀑布多。\n鶑啼声出树，花落片随波。\n前路东林近，惭因捧檄过。",
        "dynasty": "宋",
        "collection_info": null
    },
    {
        "uuid": "26c1b2d45ffe1297fdff6a7aad1d7501",
        "title": "徐灵晖挽词",
        "author": "赵师秀",
        "content": "在生贫不害，早丧可嗟吁。\n天下黄金有，人间好句无。\n魂应湘水去，名与浪仙俱。\n平日惟耽茗，坟前种几株。",
        "dynasty": "宋",
        "collection_info": null
    },
    {
        "uuid": "1f6fc28c4a8a1126135def7e8d135d06",
        "title": "太平山读书寄城中诸友",
        "author": "赵师秀",
        "content": "野人无别事，故得坐空林。\n黄卷还铺日，青莲未悟心。\n铎音山殿静，萤影石池深。\n不敢邀芳屣，因闲傥一寻。",
        "dynasty": "宋",
        "collection_info": null
    },
    {
        "uuid": "317747a1a50c5828a784377033b2c58a",
        "title": "大龙湫",
        "author": "赵师秀",
        "content": "一派落虚空，如何画得同。\n高风吹作雨，低日射成虹。\n西域书曾说，先朝路始通。\n或言龙已去，幽处别为宫。",
        "dynasty": "宋",
        "collection_info": null
    },
    {
        "uuid": "08aaacc08dcfe5e34b958df50918c2e4",
        "title": "宿徐灵晖山舍",
        "author": "赵师秀",
        "content": "分坐桥边石，同归原上村。\n窥灯禽出树，闻语仆开门。\n雪后挑蔬洁，更深贳酒浑。\n极知高卧久，吾贱不能伦。",
        "dynasty": "宋",
        "collection_info": null
    },
    {
        "uuid": "d2f3dc81eb40ca140dd9a31017dfca14",
        "title": "鴈荡宝冠寺",
        "author": "赵师秀",
        "content": "行向石栏立，清寒不可云。\n流来桥下水，半是洞中云。\n欲住逢年尽，因吟过夜分。\n荡阴当绝顶，一鴈未曾闻。",
        "dynasty": "宋",
        "collection_info": null
    },
    {
        "uuid": "0e7cf5f849f9ba486fb9fdfab14b71ad",
        "title": "赠约老",
        "author": "赵师秀",
        "content": "一径入深竹，数楹临古沟。\n更无人共住，极喜客来游。\n白髮长垂领，新茶绿满瓯。\n自言门外寺，皆是老僧修。",
        "dynasty": "宋",
        "collection_info": null
    },
    {
        "uuid": "8f586e20fadc14d320f3ffab45b8cb62",
        "title": "送薛子舒赴华亭船官",
        "author": "赵师秀",
        "content": "竹笼盛书去，遥知官事闲。\n水程春有雨，海岸晓无山。\n奥理渐摩后，清名护养间。\n坐曹观剡木，意与易相关。",
        "dynasty": "宋",
        "collection_info": null
    },
    {
        "uuid": "2557052c5d8ffd9091ca3cf842c48ba0",
        "title": "翠岩寺",
        "author": "赵师秀",
        "content": "石岩看不见，翠色自重重。\n春雨生松叶，山风响铁钟。\n碑顽工费墨，草嫩绿添茸。\n住院吴僧老，相迎忆旧逢。",
        "dynasty": "宋",
        "collection_info": null
    },
    {
        "uuid": "bc860e8ea4bc0bb058f8d8bda579bab0",
        "title": "送黄叔向谒杨伯子",
        "author": "赵师秀",
        "content": "尝闻事将坛，何得復儒冠。\n口诵新诗句，身呈旧箭瘢。\n赏因贫未受，愁拟醉相宽。\n当伏湖州牧，应怜志士寒。",
        "dynasty": "宋",
        "collection_info": null
    },
    {
        "uuid": "80458844488b991e737aebe8fa00cc9d",
        "title": "答叶司理",
        "author": "赵师秀",
        "content": "寂寞坐高斋，兵来与讯偕。\n喜看君字画，癯似我形骸。\n颇欲征陈作，遥知动远怀。\n梦魂思一遇，风雨暗长淮。",
        "dynasty": "宋",
        "collection_info": null
    },
    {
        "uuid": "265e867924fb2aa35659ab169bcd4ce7",
        "title": "薛氏瓜庐",
        "author": "赵师秀",
        "content": "不作封侯念，悠然远世纷。\n惟应种瓜事，犹被读书分。\n野水多于地，春山半是云。\n吾生嫌已老，学圃未如君。",
        "dynasty": "宋",
        "collection_info": null
    },
    {
        "uuid": "70518c487c8c4095cc1e9eaafaf7215a",
        "title": "送徐道晖游湘水",
        "author": "赵师秀",
        "content": "春尽雨霏霏，春寒犹在衣。\n人寻香草去，鴈背远峰归。\n潇水添湘阔，唐碑入宋稀。\n应知名与姓，题写遍岩扉。",
        "dynasty": "宋",
        "collection_info": null
    },
    {
        "uuid": "4cf9cc3f8b00bd76ab257fd446bfa866",
        "title": "刘隠君山居",
        "author": "赵师秀",
        "content": "嫌在城中住，全家入翠微。\n开松通月过，接竹引泉归。\n虑淡头无白，诗清貌不肥。\n必无车马至，犹掩向岩扉。",
        "dynasty": "宋",
        "collection_info": null
    },
    {
        "uuid": "b097f78230a1fa93bf37759e611badb7",
        "title": "官舍初成",
        "author": "赵师秀",
        "content": "为宅傍城墙，先求夏日凉。\n凿池容众水，栽竹断斜阳。\n官是三年满，身无一事忙。\n不知何补报，安坐恐难当。",
        "dynasty": "宋",
        "collection_info": null
    },
    {
        "uuid": "2628a0e8415d63709646fa6c950db0ad",
        "title": "会景轩",
        "author": "赵师秀",
        "content": "此中非一景，欲状固难名。\n江近秋阴早，山多晓气清。\n断云分树泊，饥鹤下田行。\n别拟深更至，虚空看月明。",
        "dynasty": "宋",
        "collection_info": null
    },
    {
        "uuid": "a6254048631b3c2a62700de633716e8d",
        "title": "和朱子发韵兼简青龙诸友二首  其一",
        "author": "赵师秀",
        "content": "巷南与巷北，相去路无多。\n以我常孤坐，劳君数见过。\n望山嫌夕霭，听雨想春波。\n稍俟晴明日，相携一醉歌。",
        "dynasty": "宋",
        "collection_info": null
    },
    {
        "uuid": "677538b11e15f1950d0875e5f6e5b4b8",
        "title": "和朱子发韵兼简青龙诸友二首  其二",
        "author": "赵师秀",
        "content": "虽说京华住，西湖岂不清。\n病多妨野兴，贫甚损诗情。\n插柳观春意，粘碑隔市声。\n松江几閒客，日夕听波鸣。",
        "dynasty": "宋",
        "collection_info": null
    },
    {
        "uuid": "1f1d32968bb6a4f0e3bce608e199a46d",
        "title": "桃花寺",
        "author": "赵师秀",
        "content": "旧有桃花树，人呼寺故云。\n石幽秋鹭上，滩远夜僧闻。\n汲井连黄叶，登台散白云。\n烧丹勾漏令，无处不逢君。",
        "dynasty": "宋",
        "collection_info": null
    },
    {
        "uuid": "0d9ab536a1b73aa513cba0e6f0eb78b6",
        "title": "送蒋节推赴岳阳",
        "author": "赵师秀",
        "content": "君山那可上，四面是层波。\n此地风烟古，前人赋咏多。\n征帆衝鴈字，官舍近渔歌。\n况尔修真者，回仙必见过。",
        "dynasty": "宋",
        "collection_info": null
    },
    {
        "uuid": "50cd9b946287dbd9ed0db3a59b915f0b",
        "title": "大慈道",
        "author": "赵师秀",
        "content": "青苔生满路，人迹至应稀。\n小寺鸣钟晚，深林透日微。\n野花春后发，山鸟涧中飞。\n或有相逢者，多因采药归。",
        "dynasty": "宋",
        "collection_info": null
    },
    {
        "uuid": "8ea001ade8adb13255490ddee1c4d76d",
        "title": "送汤主簿",
        "author": "赵师秀",
        "content": "扶起阶前菊，秋霖苦未休。\n更逢千里别，早白一年头。\n客借程文看，儿分赐服收。\n还家有新兴，佳句入书邮。",
        "dynasty": "宋",
        "collection_info": null
    },
    {
        "uuid": "13b64e9840753d7f2832d0ec6d527678",
        "title": "送潘景参赴利路帐干",
        "author": "赵师秀",
        "content": "蜀道如天远，携家难计程。\n不从三峡过，免听几猿声。\n戍密野花少，栈虚山雨鸣。\n同年同寂寞，此去子成名。",
        "dynasty": "宋",
        "collection_info": null
    },
    {
        "uuid": "bf6b661a8106282b33a824b04a02763a",
        "title": "水际",
        "author": "赵师秀",
        "content": "水际移居晚，熏风绿满汀。\n密萍妨下钓，高柳碍观星。\n忙是僧相过，闲惟雨可听。\n寻思非久计，终忆自柴扃。",
        "dynasty": "宋",
        "collection_info": null
    },
    {
        "uuid": "c910e846611adb711251622962f0cb3a",
        "title": "扶栏",
        "author": "赵师秀",
        "content": "强起扶栏立，新寒陡见侵。\n钟声诸寺晓，柳荫半池阴。\n病久方凭艾，贫深或梦金。\n湖边好风日，孤负几登临。",
        "dynasty": "宋",
        "collection_info": null
    },
    {
        "uuid": "fcb3f84afdf227037d2a2d309abcdb7e",
        "title": "葛翁小阁",
        "author": "赵师秀",
        "content": "树色对疎櫺，横陈一片清。\n微风杨叶下，斜日竹稍明。\n此老无尘事，双姝亦道情。\n客来怜素壁，题句不题名。",
        "dynasty": "宋",
        "collection_info": null
    },
    {
        "uuid": "fa43ecdcd9d6f2adb51058f879d366d4",
        "title": "柳下书斋",
        "author": "赵师秀",
        "content": "转曲认幽栖，斋名壁上题。\n柳遮船步水，草出瓦沟泥。\n养静抛书册，销闲倚杖藜。\n谁知凤城外，宛是武陵溪。",
        "dynasty": "宋",
        "collection_info": null
    },
    {
        "uuid": "124dd7fc41fada65c0bd2b8b49dba7d0",
        "title": "赠陈宗之",
        "author": "赵师秀",
        "content": "四围皆古今，永日坐中心。\n门对官河水，檐依绿树阴。\n每留名士饮，屡索老夫吟。\n最感书烧尽，时容借检寻。",
        "dynasty": "宋",
        "collection_info": null
    },
    {
        "uuid": "d52fe428de33512f371f796255afef17",
        "title": "谢耕道犁春图",
        "author": "赵师秀",
        "content": "春雨年年有，良田岁岁无。\n何因将此事，须要画为图。\n野水寒初退，平林绿半敷。\n长谣谢沮溺，未必子知吾。",
        "dynasty": "宋",
        "collection_info": null
    },
    {
        "uuid": "e2ac5d4006f6613f90efe87b60f8539a",
        "title": "栗禁",
        "author": "赵师秀",
        "content": "宵长非一梦，欲记已迷茫。\n照镜枯于腊，梳头落似霜。\n病疴如退愈，贫屡又商量。\n所嗜惟崖栗，今年不敢尝。",
        "dynasty": "宋",
        "collection_info": null
    },
    {
        "uuid": "08d664b47ffd573073ffe573c22f907f",
        "title": "卢申之载酒舟中分韵得明字",
        "author": "赵师秀",
        "content": "闲人闲处住，载酒荷高情。\n小舍宁容客，同舟却向城。\n弄花忘昼暑，忧谷念秋晴。\n归路虽无月，银河亦自明。",
        "dynasty": "宋",
        "collection_info": null
    },
    {
        "uuid": "181004dafb043593a86d82ed48a4c26e",
        "title": "送真直院出使江东",
        "author": "赵师秀",
        "content": "一节铸黄金，翩然别禁林。\n几于言事日，已作去朝心。\n有识愁虽结，无惭喜自深。\n江边瞻使者，谁不敬曾参。",
        "dynasty": "宋",
        "collection_info": null
    },
    {
        "uuid": "43ddf883755b05a4833f9bfd2b398c22",
        "title": "千日",
        "author": "赵师秀",
        "content": "千日方过半，何因便得还。\n就令凡事易，不及一身闲。\n种朮怜官地，登城忆自山。\n苦吟无爱者，写在户庭间。",
        "dynasty": "宋",
        "collection_info": null
    },
    {
        "uuid": "c5c5bdf2d58e055e28abbad0797f6a17",
        "title": "赠汤巾",
        "author": "赵师秀",
        "content": "黄金榜内人，枉刺忽相亲。\n怪得名差异，吟来句极新。\n独眠秋寺雨，罕踏帝城尘。\n何限高科客，因容不重身。",
        "dynasty": "宋",
        "collection_info": null
    },
    {
        "uuid": "5221f6bfa20b67f5c867cc4cb32991a4",
        "title": "赠张亦",
        "author": "赵师秀",
        "content": "一别无书信，相逢各老苍。\n山川烽外远，岁月梦中长。\n空橐盛诗草，单衣涴酒香。\n因言瀼溪宴，同忆旧时狂。",
        "dynasty": "宋",
        "collection_info": null
    },
    {
        "uuid": "bf39cd3660bf2edbb96748265c7efdd6",
        "title": "徐先辈挽词",
        "author": "赵师秀",
        "content": "岂谓声名早，番成不遇非。\n赋曾天子见，诗有世人知。\n忽种松三尺，终乖桂一枝。\n幽芳谁与志，御史念埙箎。",
        "dynasty": "宋",
        "collection_info": null
    },
    {
        "uuid": "75a6d83d7a1c4977fe7168374cd35f5a",
        "title": "徐侍郎挽词",
        "author": "赵师秀",
        "content": "少赞经纶业，周家已卜年。\n谤兴无白日，心在有青天。\n迁谪还迎母，囏危復用贤。\n未令吾道泰，星殒灌城边。",
        "dynasty": "宋",
        "collection_info": null
    },
    {
        "uuid": "833b9ca2f1846ddec626b11d3003d7fa",
        "title": "访韩仲止不遇题涧上",
        "author": "赵师秀",
        "content": "隔涧竹扉深，苍童引客寻。\n虽然乖晤语，犹得见园林。\n野蔓时妨步，山蝉亦好吟。\n石根泉数斗，清冷应人心。",
        "dynasty": "宋",
        "collection_info": null
    },
    {
        "uuid": "de5801687d4f339a13fde2a56ce31237",
        "title": "龟峰寺",
        "author": "赵师秀",
        "content": "石路入青莲，来游出偶然。\n峰高秋月射，岩裂野烟穿。\n萤冷粘椶上，僧闲坐井边。\n虚堂留一宿，宛似鴈山眠。",
        "dynasty": "宋",
        "collection_info": null
    },
    {
        "uuid": "5667c09728cb958453fd91ab41ec337e",
        "title": "贵溪夜泊寄赵昌甫",
        "author": "赵师秀",
        "content": "蓍草占秋动，逢秋早得归。\n本非为事迫，不欲与心违。\n波浄孤萤度，宵凉数叶飞。\n远怀高卧者，微月闭松扉。",
        "dynasty": "宋",
        "collection_info": null
    },
    {
        "uuid": "d10b36e01f686c2294220dce32be808d",
        "title": "送赵判官",
        "author": "赵师秀",
        "content": "三岁莲华幕，何曾仕者同。\n开墙通野客，分树借江鸿。\n与世如无味，于民自有功。\n神仙今已近，不畏引帆风。",
        "dynasty": "宋",
        "collection_info": null
    },
    {
        "uuid": "0ef8e22bb61e3e7c0a1249ad042c6162",
        "title": "春晚即事",
        "author": "赵师秀",
        "content": "一身来作吏，白日算徒劳。\n尘土侵衣重，年光如鬓牢。\n春深禽语改，溪落岸沙高。\n柳下垂钓者，吾今媿尔曹。",
        "dynasty": "宋",
        "collection_info": null
    },
    {
        "uuid": "5a8ecf7caf2a8ed9584fcb454147ae26",
        "title": "沈洞主",
        "author": "赵师秀",
        "content": "案上阴符卷，应逢骊母传。\n无言过永日，不食度终年。\n云覆烧丹竈，花浮洗药泉。\n时闻有玄虎，来礼洞门前。",
        "dynasty": "宋",
        "collection_info": null
    },
    {
        "uuid": "49b0931bd7b39aa9e9f24cc5eadd53dc",
        "title": "和鲍县尉",
        "author": "赵师秀",
        "content": "留僧秋阁上，身自伴僧闲。\n潄齿临寒水，焚香对远山。\n野禽偷果去，童子借经还。\n余兴成诗句，高题屋柱间。",
        "dynasty": "宋",
        "collection_info": null
    },
    {
        "uuid": "25b535147c53bcbca07cbd8fa25615d9",
        "title": "停帆",
        "author": "赵师秀",
        "content": "舟过梢人屋，停帆去未能。\n野梅皆是刺，滩水不为冰。\n里数讹难准，官称俗可憎。\n欲登岩石坐，有吏復无朋。",
        "dynasty": "宋",
        "collection_info": null
    },
    {
        "uuid": "a1bdb834879351a34a1a037383ee0f45",
        "title": "严州潇洒亭",
        "author": "赵师秀",
        "content": "高榭出禅关，人家向下看。\n千峰春隔雾，数里夜闻滩。\n偶至因成宿，前游亦值寒。\n州人多有咏，何不见方干。",
        "dynasty": "宋",
        "collection_info": null
    },
    {
        "uuid": "1f02e6a307664657a883d99ecd6ee9cd",
        "title": "喜徐道晖至",
        "author": "赵师秀",
        "content": "嗜茶身益瘦，兼恐欲通仙。\n近作诗全少，闲成画亦传。\n潇江风雪渡，岳石姓名镌。\n自接来消息，朝朝问客船。",
        "dynasty": "宋",
        "collection_info": null
    },
    {
        "uuid": "318424df2f550cc2ff82eaf57ce925b3",
        "title": "小舟",
        "author": "赵师秀",
        "content": "小舟随处去，幽意日相亲。\n野草胜荷叶，轻鸥似逸人。\n闲思此湖水，曾洗几京尘。\n甚欲营渔屋，空虚未有因。",
        "dynasty": "宋",
        "collection_info": null
    },
    {
        "uuid": "75b82e1d71dd66eee7f587d21a58b786",
        "title": "林逋墓下",
        "author": "赵师秀",
        "content": "梅花千树白，不是旧时村。\n倾我酤来酒，酹君仙去魂。\n短碑藤倚蔓，空冢竹行根。\n犹有归来鹤，清时欲与论。",
        "dynasty": "宋",
        "collection_info": null
    },
    {
        "uuid": "38c62c44dbdbb4b033e582214ba9f0cd",
        "title": "寄徐县丞",
        "author": "赵师秀",
        "content": "自尔为官去，吾扉亦返关。\n池成逢夜雨，篱坏出秋山。\n岁事登禾稼，朝纲去草菅。\n题书寄漳水，专俟好诗还。",
        "dynasty": "宋",
        "collection_info": null
    },
    {
        "uuid": "359626a2510dd7a75299ce7fb4e32cb5",
        "title": "示五峰僧",
        "author": "赵师秀",
        "content": "峰形如掌翠相环，头白山僧引客看。\n积叶坏来泥径滑，斜阳移去石桥寒。\n近闻瀑布寻还远，易得菖蒲采极难。\n分我一峰于此住，与师相聚愿辞官。",
        "dynasty": "宋",
        "collection_info": null
    },
    {
        "uuid": "cd6ea74c1077ca08d42bec92025d6997",
        "title": "答徐灵渊",
        "author": "赵师秀",
        "content": "弊庐补葺虽劳力，且得幽闲住此身。\n旧友误称吟笔长，诸亲争笑罢官贫。\n近檐竹密妨巢雀，当户花疎见路人。\n所虑久晴田事废，今闻高下雨皆匀。",
        "dynasty": "宋",
        "collection_info": null
    },
    {
        "uuid": "5477e496acfdda0e9cce422cead2c97b",
        "title": "寄徐丞",
        "author": "赵师秀",
        "content": "病不窥园经一月，更无人迹损青苔。\n池禽引子衔鱼去，野蔓开花上竹来。\n亦欲鬓毛休似雪，争如丹汞只为灰。\n秋风昨夜吹寒雨，有梦南游到海迴。",
        "dynasty": "宋",
        "collection_info": null
    },
    {
        "uuid": "54deb05c06611a0690716122301698c3",
        "title": "送奭上人抄化",
        "author": "赵师秀",
        "content": "冒寒独向何方去，为建灵山阁未能。\n诗卷带呈看疏客，药炉留借共房僧。\n夕阳岸上行枯叶，瀑布岩前听拆冰。\n事到有缘随处应，回来金碧入云层。",
        "dynasty": "宋",
        "collection_info": null
    },
    {
        "uuid": "82dacc08cb35f369219879842f83fe00",
        "title": "陈待制湖楼",
        "author": "赵师秀",
        "content": "何处飞来缥缈中，人间惟有画图同。\n两层帘幕垂无地，一片笙箫起半空。\n岩竹倒添秋水碧，渚莲平接夕阳红。\n游人未达蒙庄旨，虚倚栏干面面风。",
        "dynasty": "宋",
        "collection_info": null
    },
    {
        "uuid": "d5c9b2aecf1cf742f04931d5ba502265",
        "title": "送翁卷入山",
        "author": "赵师秀",
        "content": "已送山民归旧庐，子今復去我何如。\n渐成老大难为别，早占清闲未是疎。\n小雨半畦春种药，寒灯一盏夜修书。\n有人来问陶贞白，说与华阳何处居。",
        "dynasty": "宋",
        "collection_info": null
    },
    {
        "uuid": "b8ca761edaee8e2ca293126f52ee5798",
        "title": "呈蒋薛二友",
        "author": "赵师秀",
        "content": "中夜清寒入缊袍，一杯山茗当香醪。\n鸟飞竹叶霜初下，人立梅花月正高。\n无欲自然心似水，有营何止事如毛。\n春来拟约萧闲伴，重上天台看海涛。",
        "dynasty": "宋",
        "collection_info": null
    },
    {
        "uuid": "c81a7baf178f5db1a2a4d5140d6b6045",
        "title": "万年寺",
        "author": "赵师秀",
        "content": "万年山木有千年，石路阴深到缭垣。\n几片云闲谁是主，一条流水不知源。\n土栽芍药尤胜木，僧说猕猴极畏猿。\n夜半空堂诸境寂，微闻钟梵亦成喧。",
        "dynasty": "宋",
        "collection_info": null
    },
    {
        "uuid": "7cfdf9e11d4c336ec1d2e124637b824e",
        "title": "暮春书怀寄翁十",
        "author": "赵师秀",
        "content": "帝里逢春雨不干，纔晴数日又春还。\n桐华半落官河水，榆叶全遮客舍山。\n未悔阔疎令事去，最怜乏绝坏身闲。\n菖蒲九节今堪采，思尔逍遥涧谷间。",
        "dynasty": "宋",
        "collection_info": null
    },
    {
        "uuid": "19a75789b0a37aac92d41aa5c699b12e",
        "title": "移居谢友人见过",
        "author": "赵师秀",
        "content": "赁得民居亦自清，病身于此寄飘零。\n笋从坏砌砖中出，山在隣家树上青。\n有井极甘便试茗，无花可插任空瓶。\n巷南巷北相知少，感尔诗人远扣扃。",
        "dynasty": "宋",
        "collection_info": null
    },
    {
        "uuid": "0233c5546a33cc7942c22f8f1899eb06",
        "title": "和人韵赠北山僧",
        "author": "赵师秀",
        "content": "又得相逢闲寺裏，凡人多笑太无营。\n谁知见事心先懒，未说寻幽足已轻。\n二月春风添树色，一山夜雨失泉声。\n谢师更作重眠约，来往云消两日晴。",
        "dynasty": "宋",
        "collection_info": null
    },
    {
        "uuid": "daa55890305fefa2db08d0cacdda706b",
        "title": "再游北山和韵",
        "author": "赵师秀",
        "content": "或行或坐水边亭，处处春风户不扃。\n飞絮伴人衰鬓白，远山学我道衣青。\n迢遥更入烟霏去，髣髴如曾梦寐经。\n恐是前生林处士，晚年不饮至今醒。",
        "dynasty": "宋",
        "collection_info": null
    },
    {
        "uuid": "2951dfd1fa87131144206c3da946750d",
        "title": "寄赵楚州",
        "author": "赵师秀",
        "content": "承明虽妙古云劳，小借临边却自豪。\n韩信所封兵尚劲，刘伶曾住酒应高。\n牵来宝马通言语，放去琱弓落羽毛。\n别有异时人忆处，万株杨柳绿春壕。",
        "dynasty": "宋",
        "collection_info": null
    },
    {
        "uuid": "738a814f27c2fa2dcbe8257d8e507025",
        "title": "多景楼晚望",
        "author": "赵师秀",
        "content": "落日栏干与鴈平，往来疑有旧英灵。\n潮生海口微茫白，麦秀淮南迤逦青。\n远贾泊舟趋地利，老僧指瓮说州形。\n残风忽送吹营角，声引边愁不可听。",
        "dynasty": "宋",
        "collection_info": null
    },
    {
        "uuid": "62b2cddb4b5d5fb9ff9db3bda1d4f145",
        "title": "姑苏台作",
        "author": "赵师秀",
        "content": "何人可与话登临，徙倚危栏日又沈。\n千古苍茫青史梦，一年迢递故乡心。\n天无雨雪梅花早，地有波涛鴈影深。\n为是夫差旧台榭，愁来不敢越人吟。",
        "dynasty": "宋",
        "collection_info": null
    },
    {
        "uuid": "051277c56d280f4d7a06cfb48074a1c7",
        "title": "病起",
        "author": "赵师秀",
        "content": "身如瘦鹤已伶俜，一卧兼旬更有零。\n朝客偶知亲送药，野僧相保密持经。\n力微尚觉衣裳重，才退难徼笔砚灵。\n惟有爱花心未已，遍分黄菊插空瓶。",
        "dynasty": "宋",
        "collection_info": null
    },
    {
        "uuid": "d152f35aed178e6b4dedb1b4ed3cdbf1",
        "title": "简孙正字",
        "author": "赵师秀",
        "content": "空斋兀兀难消日，况入中年睡亦疎。\n洗釜煮蔬留客饭，卷帘移菊看人锄。\n秋衣因病全更衲，晓鬓迎寒半脱梳。\n多谢贵交芸阁裏，许令随意借官书。",
        "dynasty": "宋",
        "collection_info": null
    },
    {
        "uuid": "229b5a8e3208e0e9be3a3d999be5809b",
        "title": "次韵赵正字蟹",
        "author": "赵师秀",
        "content": "嗔尔横行为多足，割尔两螯如割玉。\n怜尔有甲不自卫，评尔一身黄胜肉。\n吴江十月天霜寒，吴人微尔不举餐。\n萑蒲勿讶束尔急，与虎争强能上山。",
        "dynasty": "宋",
        "collection_info": null
    },
    {
        "uuid": "4ba48cabd153100e263949521cb753b7",
        "title": "借居湖上",
        "author": "赵师秀",
        "content": "出仕归来贫似旧，借园偶近画桥居。\n纵观不用春携酒，清坐何妨夜读书。\n港小只通闲客棹，树低多碍故人车。\n向时城裏缘尘土，久欲湖边住岁余。",
        "dynasty": "宋",
        "collection_info": null
    },
    {
        "uuid": "90cc461d4f802e5f912ed80279d7457c",
        "title": "送古壶与人",
        "author": "赵师秀",
        "content": "小壶纯素无文采，验是殷商物至今。\n损处怕教凡手触，铸时应有吉星临。\n久藏厚土金声尽，微贮清泉翠色深。\n持赠高人安几席，为勾古意入新吟。",
        "dynasty": "宋",
        "collection_info": null
    },
    {
        "uuid": "f29163f483e800a5a5733f72a3b82608",
        "title": "赠邓汉卿",
        "author": "赵师秀",
        "content": "单独一身长不定，亦无书卷得相随。\n忙过人世当闲日，老遇朝廷用少时。\n衝雪自言行路苦，看松长恨买山迟。\n萧萧白髮寒灯下，写就诗篇欲寄谁。",
        "dynasty": "宋",
        "collection_info": null
    },
    {
        "uuid": "ee7da0a411e135662540dca4b6018b50",
        "title": "孤山寒食",
        "author": "赵师秀",
        "content": "二月芳菲在水边，旅人消困亦随缘。\n晴舒蝶翅初匀粉，雨压杨花未放绵。\n有句自题闲处壁，无钱难买贵时船。\n最怜隠者高眠地，日日春风是筦絃。",
        "dynasty": "宋",
        "collection_info": null
    },
    {
        "uuid": "8e764c2485c19ed31976ea8076829f7f",
        "title": "叶侍郎送红芍药",
        "author": "赵师秀",
        "content": "雕栏迎夏发奇葩，不拟分来野客家。\n自洗铜瓶插欹侧，暂令书卷识奢华。\n旧游尚忆扬州梦，丽句难同谢脁夸。\n应被花嗔少风味，午窗相对一杯茶。",
        "dynasty": "宋",
        "collection_info": null
    },
    {
        "uuid": "379975db89c94ac23a8fc33231e35f82",
        "title": "寄茅山温尊师",
        "author": "赵师秀",
        "content": "几度题诗寄入山，不知何处得书看。\n莓苔石上秋吟远，星斗坛中夜拜寒。\n鹤改新名呼未至，碑逢断刻打应难。\n忆师每欲寻师去，芝朮栽成自可餐。",
        "dynasty": "宋",
        "collection_info": null
    },
    {
        "uuid": "3d444ecd21db9a0fc6d2364a328a9fb5",
        "title": "会宿再送子野",
        "author": "赵师秀",
        "content": "又承出郭到贫家，一度分携鬓易华。\n自说印书春可寄，独惭阙酒夜难赊。\n眠迟古鼎销残火，吟苦寒缸落细花。\n羸病不能亲送别，梦魂先立渡头沙。",
        "dynasty": "宋",
        "collection_info": null
    },
    {
        "uuid": "21a1cc0ae51026f139beee5b538643ca",
        "title": "京华病后",
        "author": "赵师秀",
        "content": "久在京华损道心，故人谁与念升沈。\n春楼卧病燕相伴，湖寺题诗僧为吟。\n三月不逢家信至，一茎新有鬓丝侵。\n早知谏猎非时节，只在山中自养金。",
        "dynasty": "宋",
        "collection_info": null
    },
    {
        "uuid": "6b4d6020a0068df2b9d6d9a4c496a1bd",
        "title": "过弋阳",
        "author": "赵师秀",
        "content": "三月三番过弋阳，吾生辛苦莫思量。\n磨圆滩石几年浪，丹尽江枫昨夜霜。\n已算中途当度腊，更怜抵舍未为乡。\n高眠旧有山中约，只欠青骡道士方。",
        "dynasty": "宋",
        "collection_info": null
    },
    {
        "uuid": "ab5051666103e4b6f03df210edd2db9f",
        "title": "题方兴化茔舍",
        "author": "赵师秀",
        "content": "晴檐方听夜淋浪，晚送儒臣别建章。\n但欲有言扶国是，不嫌无计作身防。\n轻舟过处猿频断，旧宅开时菊正黄。\n心事对床应细语，得归如此亦何妨。",
        "dynasty": "宋",
        "collection_info": null
    },
    {
        "uuid": "39d3ddc0e84a0c9151820ad661b29889",
        "title": "数日",
        "author": "赵师秀",
        "content": "数日秋风欺病夫，尽吹黄叶下庭芜。\n林疎放得遥山出，又被云遮一半无。",
        "dynasty": "宋",
        "collection_info": null
    },
    {
        "uuid": "0bea79d7598b88bee65f8008361dcb46",
        "title": "玉清夜归",
        "author": "赵师秀",
        "content": "岩有未有桂花开，观裏闲寻道士来。\n微雨过时松路黑，野萤飞出照青苔。",
        "dynasty": "宋",
        "collection_info": null
    },
    {
        "uuid": "3b8997456b479470f930678a2e926800",
        "title": "池上",
        "author": "赵师秀",
        "content": "朝来行药向秋池，池上秋深病不知。\n一树木犀供夜雨，清香移在菊花枝。",
        "dynasty": "宋",
        "collection_info": null
    },
    {
        "uuid": "9632bdca955ce7c186e20684cc4e5645",
        "title": "题四圣观□道士诗卷",
        "author": "赵师秀",
        "content": "一观桃花红似锦，两堤杨柳绿于云。\n游人只是游晴昼，烟雨朝昏尽属君。",
        "dynasty": "宋",
        "collection_info": null
    },
    {
        "uuid": "5a6ca6e7697f8f9ce4c5a84a4d464374",
        "title": "白石岩",
        "author": "赵师秀",
        "content": "谁炷清香礼少君，数声金磬梦中闻。\n起来闲把青衣袖，裹得栏干一片云。",
        "dynasty": "宋",
        "collection_info": null
    },
    {
        "uuid": "803243cc625213ec70d068eb1d860c7c",
        "title": "再过吴松",
        "author": "赵师秀",
        "content": "江边无处觅天随，又趁斜阳过渺瀰。\n远爱柳林霜后色，一如春至欲黄时。",
        "dynasty": "宋",
        "collection_info": null
    },
    {
        "uuid": "3a8a53e9f2d61aea72702ae6da661215",
        "title": "山路怀翁卷",
        "author": "赵师秀",
        "content": "困尝苦茗不论杯，天气纔晴又有雷。\n寂寞小亭看草坐，晚风时復堕青梅。",
        "dynasty": "宋",
        "collection_info": null
    },
    {
        "uuid": "c7f8ad677cfff1ffc86d44ad91c44690",
        "title": "采药径",
        "author": "赵师秀",
        "content": "十载仙家采药心，春风过了得幽寻。\n如今纵有相逢处，不是桃花是绿阴。",
        "dynasty": "宋",
        "collection_info": null
    },
    {
        "uuid": "fc4a7d5bba64c0fd9edb4ad83742e50f",
        "title": "午困",
        "author": "赵师秀",
        "content": "午困因书又见寻，自添茶鼎候微吟。\n病身未觉春风暖，柳色无端日日深。",
        "dynasty": "宋",
        "collection_info": null
    },
    {
        "uuid": "8815d607464ea3e72e723b8de8fe0700",
        "title": "约客",
        "author": "赵师秀",
        "content": "黄梅时节家家雨，青草池塘处处蛙。\n有约不来过夜半，闲敲棋子落灯花。",
        "dynasty": "宋",
        "collection_info": null
    },
    {
        "uuid": "d47a7eecfe95b76e1258433f6c11d553",
        "title": "中子山作",
        "author": "赵师秀",
        "content": "城郭经寒近佛生，偶来高顶作山行。\n竹房冷落无僧在，独倚阑干听晚鶑。",
        "dynasty": "宋",
        "collection_info": null
    },
    {
        "uuid": "54e97d32e1863b5760dfc96459da6795",
        "title": "宿国清",
        "author": "赵师秀",
        "content": "残灯吹了闭禅关，风约孤萤落砌间。\n本为饮茶妨睡早，强寻诗句拟寒山。",
        "dynasty": "宋",
        "collection_info": null
    },
    {
        "uuid": "3788fd50b169348b227db9afa0b0dbba",
        "title": "诗二首  其一",
        "author": "赵师秀",
        "content": "邑事多商榷，惟诗未暇论。\n母慈催扇枕，父老欲攀辕。",
        "dynasty": "宋",
        "collection_info": null
    },
    {
        "uuid": "7f6454bbeccef108b1202c5f5c766679",
        "title": "诗二首  其二",
        "author": "赵师秀",
        "content": "三年非一事，知尽爱人心。\n满任添新髮，还家带旧琴。\n鹊声先棹去，柳色到都深。\n即日应冠豸，凭共记得沈。",
        "dynasty": "宋",
        "collection_info": null
    },
    {
        "uuid": "c46f3c9cf5e4fb92c2f93dae33965914",
        "title": "秋日偶书",
        "author": "赵师秀",
        "content": "官事何曾晓，閒名苦要签。\n大书公吏恐，直语众人嫌。\n俸少贫如故，医慵病却添。\n秋风墙下菊，相对忆陶潜。",
        "dynasty": "宋",
        "collection_info": null
    },
    {
        "uuid": "ee0c55f88ed80eddd56c824d9a4d5a5c",
        "title": "秋夜偶书",
        "author": "赵师秀",
        "content": "此生谩与蠹鱼同，白髮难收纸上功。\n辅嗣易行无汉学，玄晖诗变有唐风。\n夜长灯烬挑频落，秋老虫声听不穷。\n多少故人天禄贵，犹将寂寞叹扬雄。",
        "dynasty": "宋",
        "collection_info": null
    },
    {
        "uuid": "a53bd9574f489da18084689a520bb18f",
        "title": "十里",
        "author": "赵师秀",
        "content": "乌纱巾上是黄尘，落日荒原更恐人。\n竹裏怪禽啼似鬼，道傍枯木祭为神。\n亦知远役能添老，无柰高眠不救贫。\n此地到城惟十里，明朝难得自由身。",
        "dynasty": "宋",
        "collection_info": null
    },
    {
        "uuid": "c25b60f7ac894b83b55911d152e79442",
        "title": "润陂山上作",
        "author": "赵师秀",
        "content": "一山大半皆槠叶，绝顶閒寻得径微。\n无日谩劳携纸扇，有风犹怯去绵衣。\n野花可爱移难活，啼鸟多情望即飞。\n惟与寺僧居渐熟，煮茶深院待人归。",
        "dynasty": "宋",
        "collection_info": null
    },
    {
        "uuid": "02d729158c80a442bf0b572667b66fc8",
        "title": "寄新吴友人",
        "author": "赵师秀",
        "content": "每于楼上立，远远望新吴。\n春至山疑长，江空雨似无。\n怀才人尽爱，多病体常癯。\n若治东游策，舟行与子俱。",
        "dynasty": "宋",
        "collection_info": null
    },
    {
        "uuid": "8a277dd8891907fe406fdcf9a4b284ea",
        "title": "赠源长老归自湘中",
        "author": "赵师秀",
        "content": "白髮半头寒未剃，形容清瘦异于常。\n为人作画衣添黑，对客围棋爪甚长。\n不染世间如菡萏，只留胸次着潇湘。\n住山亦自年来懒，竹阁门前借一房。",
        "dynasty": "宋",
        "collection_info": null
    },
    {
        "uuid": "5441f4aa99754ac9cb64f78c201e31b2",
        "title": "一真姑",
        "author": "赵师秀",
        "content": "忽然能不食，饮水度中年。\n此事知难僞，令人信有仙。\n形容无血色，衣服有香烟。\n听说瑶池路，犹如在目前。",
        "dynasty": "宋",
        "collection_info": null
    },
    {
        "uuid": "65a0510343725dc314dbfacd5ca83506",
        "title": "山路怀翁卷",
        "author": "赵师秀",
        "content": "幽溪晓无雨，野竹叶自湿。\n涓涓北流泉，风吹落花入。\n不见苦吟人，芳思将谁拾。",
        "dynasty": "宋",
        "collection_info": null
    },
    {
        "uuid": "05d26a4cd69abff9dffdcbed77f856a9",
        "title": "赠陈復道",
        "author": "赵师秀",
        "content": "自惜今年髮，新添一半华。\n祇应如意事，不属苦吟家。\n忽暖天□雪，微香案有花。\n故人劳见念，相过教丹砂。",
        "dynasty": "宋",
        "collection_info": null
    },
    {
        "uuid": "5c14b0421d39b63d6d5220f956f96238",
        "title": "答曾景建",
        "author": "赵师秀",
        "content": "爱重吟来句，和经一处安。\n亦知将作佛，何讶不为官。\n楚塞烽烟静，淮波柳絮残。\n疑根深未指，欲往愧飞翰。",
        "dynasty": "宋",
        "collection_info": null
    },
    {
        "uuid": "1143b414df6f3bca4caaa8db3bd14e04",
        "title": "德安道中",
        "author": "赵师秀",
        "content": "峰头不住起云烟，野水纵横尽入田。\n定是人家蚕事末，道傍桑叶小如钱。",
        "dynasty": "宋",
        "collection_info": null
    },
    {
        "uuid": "caf23184e7b26b9150377d675ef41d3a",
        "title": "灵岩",
        "author": "赵师秀",
        "content": "忽有千岩聚，禅宫得土悭。\n古来云是海，天下别无山。\n久立增寒思，初看损壮颜。\n曾闻斤石剥，夜落半空间。",
        "dynasty": "宋",
        "collection_info": null
    },
    {
        "uuid": "ce67f9c1474d99ef156b89e060ee663d",
        "title": "杜鹃",
        "author": "赵师秀",
        "content": "三月江头花正开，啼教花片委青苔。\n若嫌此地非君土，今度归时莫要来。",
        "dynasty": "宋",
        "collection_info": null
    },
    {
        "uuid": "2868f56629f47e451d38be83e0dda719",
        "title": "楼上",
        "author": "赵师秀",
        "content": "晓雨微微洒物华，牵牛初发傍墙花。\n数声野鹤无寻处，只在楼西有竹家。",
        "dynasty": "宋",
        "collection_info": null
    },
    {
        "uuid": "aea7acfd1ade58c20ca387318699783b",
        "title": "吹台曲",
        "author": "赵师秀",
        "content": "天门玉钥双龙开，霓旌羽盖天上来。\n管弦嘈杂入霄汉，美人侍讌黄金台。\n羽觞行歌欢未足，燕姬成行列红玉。\n梁王半醉起更衣，夜按玉箫亲度曲。\n曲终举袂俱争妍，拜舞樽前称万年，三山玉女朝羣仙。\n当时弄玉飞上天，至今台下草成烟。",
        "dynasty": "宋",
        "collection_info": null
    },
    {
        "uuid": "6215bea5aab054a70db240d063463170",
        "title": "题方兴化茔舍",
        "author": "赵师秀",
        "content": "使君如玉不雕镌，可惜埋藏已十年。\n佳兆昔令人入梦，遗经今有子能传。\n紫藤附暖应生地，苍柏凌空欲到天。\n要识德源无尽处，一池清甚发渊泉。",
        "dynasty": "宋",
        "collection_info": null
    },
    {
        "uuid": "7a7e7e7dbee254174e86ff8b8e2f280e",
        "title": "奉赋朱新父足庵",
        "author": "赵师秀",
        "content": "人欲难穷极，于中觉者稀。\n但令无过分，何处有危机。\n长日书千册，清风竹一园。\n东南坤势阙，子计不为非。",
        "dynasty": "宋",
        "collection_info": null
    },
    {
        "uuid": "b0dd0fec4e493402567ad7243fa3da7b",
        "title": "北户",
        "author": "赵师秀",
        "content": "晓开北户得新晴，木末犹横一两星。\n满地绿苔看不见，细花如雪落冬青。",
        "dynasty": "宋",
        "collection_info": null
    },
    {
        "uuid": "db9efc3a18cfabf405f32bdfcc15b501",
        "title": "庵西",
        "author": "赵师秀",
        "content": "数里庵西路，东风去更吹。\n稻寒生叶细，松老作花迟。\n小憇嫌无侣，曾游忆有诗。\n新萤光尚小，未暗出空池。",
        "dynasty": "宋",
        "collection_info": null
    },
    {
        "uuid": "9a4d556f5209d7ce8bed438d3c117bba",
        "title": "石门寺",
        "author": "赵师秀",
        "content": "寺外山皆石，门因凿石开。\n野花黄类菊，寒笋绿黏苔。\n官为看田至，僧方乞食回。\n一双檐际鸽，空觑出生台。",
        "dynasty": "宋",
        "collection_info": null
    },
    {
        "uuid": "4bcac937325d24f7eda07f660d68feea",
        "title": "无言师还道院求诗",
        "author": "赵师秀",
        "content": "师已无言矣，今吾何所云。\n惟知佛照子，曾管雁山云。\n天下閒为宝，人间热似焚。\n筠州郡斋近，安坐过秋分。",
        "dynasty": "宋",
        "collection_info": null
    },
    {
        "uuid": "12a5bd13cc1b2ee1bd57c45117b57a00",
        "title": "送谢耘之无为",
        "author": "赵师秀",
        "content": "双旌虽有旧，道路亦劳形。\n不用携书尺，惟当带酒瓶。\n柘空淮茧白，梅近楚秧青。\n尔以亲为请，仁人岂厌听。",
        "dynasty": "宋",
        "collection_info": null
    },
    {
        "uuid": "b2fddf370cc677e409ffd379d17ed889",
        "title": "秋日游栖霞庵",
        "author": "赵师秀",
        "content": "乘兴入孤村，神凝秋水间。\n菊开嫌径小，荷尽觉池宽。\n林影悬崖屋，钟声何处山。\n清游殊未倦，初月照松关。",
        "dynasty": "宋",
        "collection_info": null
    },
    {
        "uuid": "12f3494e2aa6c10ec453add4b5c64005",
        "title": "夜宿江浦闻元八改官寄此",
        "author": "赵师秀",
        "content": "君游丹陛已三迁，我泛沧浪亦二年。\n剑佩晓趋双凤阙，烟波夜宿一渔船。\n交亲尽在青云上，乡曲都抛白日边。\n若报生涯应笑杀，结茆栽芋种畬田。",
        "dynasty": "宋",
        "collection_info": null
    },
    {
        "uuid": "a35e7241b263a45809daf88e1e1b65ee",
        "title": "句  其一",
        "author": "赵师秀",
        "content": "病与西湖绝半年。",
        "dynasty": "宋",
        "collection_info": null
    },
    {
        "uuid": "7cd225a811a05ee7c6ab7c28d18442ff",
        "title": "句  其二",
        "author": "赵师秀",
        "content": "况多秋藓色。",
        "dynasty": "宋",
        "collection_info": null
    },
    {
        "uuid": "8e974af0bb0aa54439be36769f09fd47",
        "title": "句  其三",
        "author": "赵师秀",
        "content": "恨不坐通宵。",
        "dynasty": "宋",
        "collection_info": null
    },
    {
        "uuid": "6e5b42820819e41d4ac2995a5403a764",
        "title": "句  其四",
        "author": "赵师秀",
        "content": "路曲山隈一径通。",
        "dynasty": "宋",
        "collection_info": null
    },
    {
        "uuid": "918f3ad4a9467a2f4bb8fe79cc598bd1",
        "title": "句  其五",
        "author": "赵师秀",
        "content": "闻见随时入品题。",
        "dynasty": "宋",
        "collection_info": null
    },
    {
        "uuid": "9bdb9359674ed951c0c1c4f86bb5d09d",
        "title": "句  其六",
        "author": "赵师秀",
        "content": "地僻传闻新事少，路遥牵率故人多。",
        "dynasty": "宋",
        "collection_info": null
    },
    {
        "uuid": "e4bba7207d223abc79cf1d308352fb14",
        "title": "句  其七",
        "author": "赵师秀",
        "content": "一瓶茶外无祗待，同上西楼看晚山。",
        "dynasty": "宋",
        "collection_info": null
    },
    {
        "uuid": "73afebb53866c11a48ac49eca0fe7679",
        "title": "句  其八",
        "author": "赵师秀",
        "content": "石畔长来枝易老，竹间瘦得萼全清。",
        "dynasty": "宋",
        "collection_info": null
    },
    {
        "uuid": "1aae125478ddf9454386b0328c703867",
        "title": "句  其九",
        "author": "赵师秀",
        "content": "教人知遁甲，笑客问勾庚。",
        "dynasty": "宋",
        "collection_info": null
    }
]