[
    {
        "uuid": "e7d38a5b466a6cf80b9647c99f89a778",
        "title": "氐州第一 冰缩寒流",
        "author": "刘天游",
        "content": "冰缩寒流，川凝冻霭，前回鹭渚冬晚。\n燕阁红炉，驼峰翠釜，曾忆花柔酒软。\n云海沧洲，甚又寄、南来客雁。\n洒雪朱门，回桡剡曲，镜华霜满。\n万里银霄凝望眼。\n恁吟袖、画阑空暖。\n树带潮墟，笳鸣古戍，簇仲宣幽怨。\n想愁思、春近也，随宫绣、时宽一线。\n昨夜扁舟，梦湖山、眉横黛浅。",
        "dynasty": "宋",
        "collection_info": null
    }
]