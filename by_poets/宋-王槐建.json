[
    {
        "uuid": "b8e87018e99b145f22a91b00454441b3",
        "title": "水龙吟 武夷一片闲云",
        "author": "王槐建",
        "content": "武夷一片闲云，被风吹落清原顶。\n溪梅馥馥，飞来相傍，不嫌凄冷。\n瓦釜争鸣，丝桐一曲，满城倾听。\n奈阳春未了，骊驹已驾，桐阴底、梦魂醒。\n何限吟笺赋笔，甚乡心、分却清兴。\n鳌峰胜处，遥知风月，属谁管领。\n邂逅何时，无穷事业，有穷光景。\n但相期、不负初心，此外分、皆前定。",
        "dynasty": "宋",
        "collection_info": null
    }
]