[
    {
        "title": "洞霄纪游",
        "author": "闻鉴",
        "content": "从来此山中，不记几游历。\n每缘困杯酌，未暇赋篇什。\n屡恐为山羞，欲吟嗟思涩。\n今晨始杖屦，醒眼看泉石。\n草木呈幽姿，烟云舒秀色。\n扪萝扣栖真，束燎穿大涤。\n神工跨石梁，天巧镂岩壁。\n仙人不可逢，灵箬无从得。\n回观翠蛟舞，俯视云根屹。\n何如出山去，飞腾霈甘泽。",
        "dynasty": "宋",
        "collection_info": null
    }
]