[
    {
        "uuid": "63794ac41b37ac3ee9d20622320f0b80",
        "title": "题资福院平绿轩",
        "author": "辅广",
        "content": "名区与利壠，羊肠竞攀跻。\n谁能为芳草，四旷成幽栖。\n春风一凭栏，秀色无高低。\n山遥不作障，水近何妨堤。\n只恐金气寒，黄枯变碧萋。\n坐令羣目惊，有似七圣迷。\n人心无天游，六凿相攘挤。\n但于平处观，众有何端倪。\n日月互宾送，景物随乖暌。\n彼昏如执着，惟君试金篦。",
        "dynasty": "宋",
        "collection_info": null
    }
]