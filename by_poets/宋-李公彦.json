[
    {
        "title": "题澹山岩",
        "author": "李公彦",
        "content": "地灵欲借一握天，神剜鬼划无留坚。\n欻然豃豁空而圆，阳乌飞景光自穿。\n古藤绕石翠欲牵，石果垂结纷如拳。\n中有岩宝吐细泉，六月客坐寒入肩。\n昔闻修蟒何蜿蜒，诛茅判木不敢前。\n谁令结此殊胜缘，化作宝坊可栖禅。\n我非贵客来尘軿，训狐挟狡声亦先。\n飞上岩前枯树颠，唤起山丁夜不眠。\n涪翁有笔大如椽，七字要与山俱传。\n续貂顾我不着便，千古一笑夔怜蚿。",
        "dynasty": "宋",
        "collection_info": null
    }
]