[
    {
        "title": "贺新凉・贺新郎 一骑飞来速",
        "author": "石麟",
        "content": "一骑飞来速。\n报平山、将颁凤检，宠分符竹。\n自是平淮勋名在，姓字屏风纪录。\n正欲革、潢池风俗。\n古括久思贤太守，待东山、一起苍生福。\n唐李段，追芳躅。\n横舟竹下凭青鹿。\n庆生朝、称觞蔼蔼，履珠簪玉。\n争奈回溪民望切，计日带牛佩犊。\n便合早、秣驺脂毂。\n圣眷处公犹未惬，俟朱幡、才下锋车趣。\n符已兆，台星六。",
        "dynasty": "宋",
        "collection_info": null
    },
    {
        "title": "金缕词・贺新郎 欲上南楼寿",
        "author": "石麟",
        "content": "欲上南楼寿。\n记当年、祥占玉燕。\n一阳生候。\n今数书云犹七日，宫线未添刺绣。\n便草就、寿词盈袖。\n合捧金荷称鹤算，想华堂、剩醉眉春酒。\n惭斐句，为觞侑。\n功名八稚年方少。\n自归来、陶庐蒋径，菊松为友。\n轩筑易安栽花药，不坠家声五柳。\n况满砌、芝兰争秀。\n岁岁斑斓衣戏处，老人星、一点辉南斗。\n顾对此，共长久。",
        "dynasty": "宋",
        "collection_info": null
    },
    {
        "title": "水调歌头 九叶仙茅秀",
        "author": "石麟",
        "content": "九叶仙茅秀，旬浃一阳生。\n中山瑞气和暖，融作玉壶春。\n昨夜洪临跨鹤，翌早绿华骖凤，今日岳生申。\n须信神仙侣，引从降蓬瀛。\n文中虎，寿中鹤，酒中鲸。\n一门盛事相继，桥梓奋鹏程。\n应羡华堂燕处，许大规摹涵养，大器晚方成。\n醒后宫花句，伫看赋琼林。",
        "dynasty": "宋",
        "collection_info": null
    },
    {
        "title": "鹧鸪天 欲寿中山不老仙",
        "author": "石麟",
        "content": "欲寿中山不老仙。\n寿词更拟办千篇。\n九蓂日秀尧阶地，五色云祥鲁观天。\n吟逸老，醉逃禅。\n香传丹桂子孙贤。\n莫言大器韬藏久，犹是梁魁擢第年。",
        "dynasty": "宋",
        "collection_info": null
    },
    {
        "title": "水调歌头 日暖唐宫绣",
        "author": "石麟",
        "content": "日暖唐宫绣，云绚鲁台观。\n九叶仙茅方茂，瑞气霭中山。\n逸老堂前戏彩，新抱玄孙弥月，红字写眉间。\n八十庆公寿，添撇更成千。\n寿中星，人中杰，酒中仙。\n功名富贵，事业分付子孙贤。\n赢得濠梁真乐，剩有陶园佳趣，杖屦日安闲。\n第恐非熊兆，好事逼新年。",
        "dynasty": "宋",
        "collection_info": null
    }
]