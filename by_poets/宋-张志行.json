[
    {
        "title": "邑宰同游岘峰",
        "author": "张志行",
        "content": "胜境追游岂易寻，公余喜得共登临。\n攀萝缥缈云霄兴，夹道琮琤玉石音。\n置酒但教呼我辈，题名何必刻碑阴。\n篮舆归去敲明月，盛集应堪继竹林。",
        "dynasty": "宋",
        "collection_info": null
    },
    {
        "title": "涵碧亭",
        "author": "张志行",
        "content": "梦游还解洗尘劳，一日堪来一百遭。\n有眼石泉声更细，无心亭竹节犹高。\n洞中意寂含千古，世上名轻等一毫。\n此药要知天付与，未宜轻话与儿曹。",
        "dynasty": "宋",
        "collection_info": null
    }
]