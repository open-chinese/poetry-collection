[
    {
        "uuid": "bfd71dfaf4847b82b7ba66ea5db37507",
        "title": "谨次韵和呈垂览拙诗之作",
        "author": "江休復",
        "content": "朝跻天门路，暮宿白云杪。\n超然六合外，如翼鸾风矫。\n运眸极遐旷，收念息奔扰。\n盘盘上绝顶，独立颢气表。\n天壁涌神泉，玉龟泳灵沼。\n凌奥无螫虫，集灌尽百鸟。\n胜景穷赏践，陈迹嗟缅眇。\n接遯终焉托，真仙事殊窅。\n云露相飘飖，尘途忘湫湫。\n蹑屐游已屡，操觚才患少。\n思轧几沉伏，神驰空缥缈。\n谢客兴不浅，尚子计未了。\n何时出尘笼，重看众山小。",
        "dynasty": "宋",
        "collection_info": null
    },
    {
        "uuid": "048d86de86284938849d12f00cd29682",
        "title": "奉陪原甫泛汝水作",
        "author": "江休復",
        "content": "汝颍日滔滔，巢由绝世高。\n风流虽缅邈，舟楫共游遨。\n雉堞萦回远，山川应接劳。\n幸陪觞咏末，旌旆驻兰皋。",
        "dynasty": "宋",
        "collection_info": null
    },
    {
        "uuid": "e2ac55c3364a38de9691b2e99dd6900a",
        "title": "送祖龙学赴陕府酌饮赠别次欧阳永叔韵",
        "author": "江休復",
        "content": "西掖门外驻征轩，修书院中倾别酒。\n诸公磊落方具来，顾我衰迟亦何有。\n祖侯衔使才北归，亟请甘棠復西走。\n函关候吏齐引领，翰林主人惜分手。\n高谈抵掌华屋头，赋咏题诗乐难朽。\n飞觞举白至无算，击楫誓清不殓九。\n着鞭壮士空后时，隠几先生仍丧偶。\n定国能饮动论石，山公雅望潜增斗。\n纷纷醉袂影就判，怊怅高阳一狂叟。",
        "dynasty": "宋",
        "collection_info": null
    },
    {
        "uuid": "40be84c2060485e3bd77c4110e71609d",
        "title": "秋怀",
        "author": "江休復",
        "content": "西风万里至，旷然天地秋。\n暮雨生夕凉，百虫鸣啾啾。\n楚山晓苍苍，楚水亦悠悠。\n骚人试登临，感物增离忧。\n所思在遐方，欲往路阻修。\n香草有蕙茝，嘉树有梧楸。\n白露委芳馨，雕零使我愁。\n穷年倦羁窘，江湖思旧游。\n纫兰制芰荷，飘泛一叶舟。\n肆情云水间，意适何所求。",
        "dynasty": "宋",
        "collection_info": null
    },
    {
        "uuid": "d63dc5aca93c72854d11ec67e7c6d87f",
        "title": "同持国宿太学官舍",
        "author": "江休復",
        "content": "翳翳云月薄，泠泠雪风清。\n学省夜岑寂，天街断人行。\n广庭层阁阴，寻廊步余明。\n松篠递遥响，如闻弦诵声。\n悠悠子佩诗，讲座尘埃生。\n迴就直舍休，亹亹谈道精。\n心会境物融，泯然遗世营。\n寒眠屡展转，寤言写素诚。",
        "dynasty": "宋",
        "collection_info": null
    },
    {
        "uuid": "17a5ba11bc64948937b42ad1b0fd4657",
        "title": "牟驼冈阅马",
        "author": "江休復",
        "content": "牧马散近垧，阅视乘高秋。\n驼冈似沙苑，堆阜带川洲。\n坡陁故梁城，萦薄西南陬。\n连棚映林樾，星罗倚层丘。\n回风吹阵云，奔腾欻来游。\n野性脱羁马，饮龁遂所求。\n腹干颇肥张，鬰怒何彪休。\n羣驱骤麋鹿，逸势凌蛟虬。\n军戎选轻捷，和銮御调柔。\n毛物有千名，众美归骅骝。\n梁王愁思台，佛剎居上头。\n朅来一凭眺，遗墟莽悠悠。\n信陵骨已朽，岩穴谁见收。\n当时英豪辈，事逐东波流。\n置酒临风轩，聊以纾烦忧。",
        "dynasty": "宋",
        "collection_info": null
    },
    {
        "uuid": "d2eebcaf8780c3db9ab0a3fb5c4a2257",
        "title": "君实不饮酒栽菊诗以问之",
        "author": "江休復",
        "content": "君实不饮酒，庭下多栽菊。\n不知黄花开，奈此杯中绿。\n凌晨烟露滋，后日风霜促。\n欲表君苦心，宜种子猷竹。",
        "dynasty": "宋",
        "collection_info": null
    },
    {
        "uuid": "0063d813c6b589e5c9684ddf8c880caf",
        "title": "王官谷司空侍郎故居",
        "author": "江休復",
        "content": "首阳采薇士，商代缅以遐。\n唐季有夫子，遯世肥且嘉。\n拔迹离污险，抗志凌青霞。\n剥运扇颓风，姦雄比回邪。\n不然随波流，横噬猰貐牙。\n吁哉土德衰，暌乖鬼盈车。\n英英夫子贤，显晦吾所嗟。\n相见栖隠情，遗文搴菁华。\n山藏白驹谷，水遶骚人家。\n踌躇碧峯前，寒日忽以斜。",
        "dynasty": "宋",
        "collection_info": null
    },
    {
        "uuid": "8e378c48a8b15009ad67579d7ade8d95",
        "title": "句  其一",
        "author": "江休復",
        "content": "郡邸狱冤谁与辩，皋桥客死世同悲。",
        "dynasty": "宋",
        "collection_info": null
    },
    {
        "uuid": "745cbaf9827a5b75bf4504d9343b8980",
        "title": "句  其二",
        "author": "江休復",
        "content": "五十践衰境，加我在明年。",
        "dynasty": "宋",
        "collection_info": null
    }
]