[
    {
        "title": "蔷薇诗一首十八韵呈东海侍郎徐铉",
        "author": "李从善",
        "content": "绿影覆幽池，芳菲四月时。管弦朝夕兴，组绣百千枝。\n盛引墙看遍，高烦架屡移。露轻濡彩笔，蜂误拂吟髭。\n日照玲珑幔，风摇翡翠帷。早红飘藓地，狂蔓挂蛛丝。\n嫩刺牵衣细，新条窣草垂。晚香难暂舍，娇自态相窥。\n深浅分前后，荣华互盛衰。尊前留客久，月下欲归迟。\n何处繁临砌，谁家密映篱。绛罗房灿烂，碧玉叶参差。\n分得殷勤种，开来远近知。晶荧歌袖袂，柔弱舞腰支。\n膏麝谁将比，庭萱自合嗤。匀妆低水鉴，泣泪滴烟rG。\n画拟凭梁广，名宜亚楚姬。寄君十八韵，思拙愧新奇。",
        "dynasty": "唐",
        "collection_info": {
            "collection": "御定全唐诗",
            "volume": "卷八"
        }
    }
]