[
    {
        "uuid": "ebe846ac7b82234cf93c815ac5a39f33",
        "title": "三学院",
        "author": "祖世英",
        "content": "洞庭之山天下奇，冈峦百转盘青螭。\n金堂玉室白云锁，中有仙客来栖迟。\n方睛秀骨郭文举，孤剑青鞋出岩户。\n朅来此地访禅翁，共扫松花谈太古。\n拏云忽驾升天行，西归隻履埋岩垧。\n声流影散遽如许，故山惟有松风清。\n道师怀古兴不浅，堂宇横陈迎翠巘。\n悠悠遐想山阿人，水带云衣犹在眼。\n凉飙五月吹浮埃，蕉旗竹𥶙摇空阶。\n我来箕踞发长啸，月光飞射云楼开。\n寸心浩荡逸天外，欲去復住聊徘徊。\n永怀西山五色药，服之羽化登蓬莱。",
        "dynasty": "宋",
        "collection_info": null
    }
]