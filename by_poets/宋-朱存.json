[
    {
        "uuid": "de84aa828d64acb16da78a91838e5ec6",
        "title": "金陵览古 秦淮",
        "author": "朱存",
        "content": "一气东南王斗牛，祖龙潜为子孙忧。\n金陵地脉何曾断，不觉真人已姓刘。",
        "dynasty": "宋",
        "collection_info": null
    },
    {
        "uuid": "87848dbf69d11a8c68ecfeed53cbdff6",
        "title": "金陵览古 石头城",
        "author": "朱存",
        "content": "五城楼雉各相望，山水英灵宅帝王。\n此地定由天造险，古来长恃作金汤。",
        "dynasty": "宋",
        "collection_info": null
    },
    {
        "uuid": "76e3763cbce4ae252757ed033fa21853",
        "title": "金陵览古 段石冈",
        "author": "朱存",
        "content": "孙吴纪德旧刊碑，草没蟠螭与伏龟。\n惆怅冈头三段石，至今犹似鼎分时。",
        "dynasty": "宋",
        "collection_info": null
    },
    {
        "uuid": "d8d1150734a0bde3acc7c690e4540682",
        "title": "金陵览古 北渠",
        "author": "朱存",
        "content": "金殿分来玉砌流，黑龙湖彻凤池头。\n后庭花落恩波断，翻与南唐作御沟。",
        "dynasty": "宋",
        "collection_info": null
    },
    {
        "uuid": "8445924f92c372fc507da082899a907f",
        "title": "金陵览古 新亭",
        "author": "朱存",
        "content": "满目江山异洛阳，昔人何必重悲伤。\n倘能戮力扶王室，当自新亭復故乡。",
        "dynasty": "宋",
        "collection_info": null
    },
    {
        "uuid": "f45f74d55af4aae31f707e0c2e68f9d4",
        "title": "金陵览古 天阙山",
        "author": "朱存",
        "content": "牛头天际碧凝岚，王导无稽亦妄谈。\n若指远山为上阙，长安应合指终南。",
        "dynasty": "宋",
        "collection_info": null
    },
    {
        "uuid": "1141283892cd6b7cf5cd4456aef09785",
        "title": "金陵览古 东山",
        "author": "朱存",
        "content": "镇物高情济世才，欲随猿鹤老岩隈。\n山花处处红粧面，髣髴如初拥妓来。",
        "dynasty": "宋",
        "collection_info": null
    },
    {
        "uuid": "ffc3c3590e09a284d709f55a5039774b",
        "title": "金陵览古 乌衣巷",
        "author": "朱存",
        "content": "人物风流往往非，空余陋巷作乌衣。\n旧时帘幕无从觅，只有年年社燕归。",
        "dynasty": "宋",
        "collection_info": null
    },
    {
        "uuid": "d9ff627133354536fcc36f34067c5eb7",
        "title": "金陵览古 阿育王塔",
        "author": "朱存",
        "content": "窣堵凝然镇梵宫，举头层级在云中。\n金棺舍利藏何处，铎绕危檐声撼风。",
        "dynasty": "宋",
        "collection_info": null
    },
    {
        "uuid": "8c01cae1ea85fa5ed4885a3aa5fa90a2",
        "title": "金陵览古 乌衣巷",
        "author": "朱存",
        "content": "阀阅沦亡梐枑移，年年旧燕亦双归。\n茅檐苇箔无冠盖，不见乌衣见白衣。",
        "dynasty": "宋",
        "collection_info": null
    },
    {
        "uuid": "7e380d53af7d05327c89a09713a7c246",
        "title": "金陵览古 后湖",
        "author": "朱存",
        "content": "雷轰迭鼓火翻旗，三翼翩翩试水师。\n惊起黑龙眠不得，狂风猛雨下多时。",
        "dynasty": "宋",
        "collection_info": null
    },
    {
        "uuid": "0e94b337df8d156ed37967fdced1d5ad",
        "title": "金陵览古 半阳湖",
        "author": "朱存",
        "content": "江南龙节水为乡，水不纯阴又半阳。\n一片湖光共深浅，两般泉脉异温凉。",
        "dynasty": "宋",
        "collection_info": null
    },
    {
        "uuid": "4446aaf5b7db641973ddf2c94826f574",
        "title": "金陵览古 潮沟",
        "author": "朱存",
        "content": "流水东西傍帝台，六朝重为两朝开。\n曾有鹢首知高下，莫问鱼舟识去来。",
        "dynasty": "宋",
        "collection_info": null
    },
    {
        "uuid": "254ab39a7857cb8beb6349d469545ae4",
        "title": "金陵览古 直渎",
        "author": "朱存",
        "content": "昼役人功夜鬼功，阳开阴阖几时终。\n不闻掷土江中语，争得盈流一水通。",
        "dynasty": "宋",
        "collection_info": null
    },
    {
        "uuid": "1ae685ef8756e3079d1334c0bb6568f5",
        "title": "金陵览古 运渎",
        "author": "朱存",
        "content": "舳舻衔尾日无虚，更凿都城引漕渠。\n何事馁来贪雀谷，不知留得几年储。",
        "dynasty": "宋",
        "collection_info": null
    },
    {
        "uuid": "67e58c98175bf605adc4465bc0fd1746",
        "title": "金陵览古 凤凰台",
        "author": "朱存",
        "content": "竹影桐阴满旧山，凤凰多载不飞还。\n登台只有吹箫者，争得和鸣堕世间。",
        "dynasty": "宋",
        "collection_info": null
    }
]