[
    {
        "uuid": "9ae9fc75b66dec900ad900821098eb6f",
        "title": "金陵览古 段石冈",
        "author": "朱存",
        "content": "孙吴纪德旧刊碑，草没蟠螭与伏龟。\n惆怅冈头三段石，至今犹似鼎分时。",
        "dynasty": "宋",
        "collection_info": null
    },
    {
        "uuid": "949690075f27b98bf1b19ec91b20ab99",
        "title": "金陵览古 北渠",
        "author": "朱存",
        "content": "金殿分来玉砌流，黑龙湖彻凤池头。\n后庭花落恩波断，翻与南唐作御沟。",
        "dynasty": "宋",
        "collection_info": null
    },
    {
        "uuid": "09a71182e0fad024292920abfedd9cdf",
        "title": "金陵览古 新亭",
        "author": "朱存",
        "content": "满目江山异洛阳，昔人何必重悲伤。\n倘能戮力扶王室，当自新亭復故乡。",
        "dynasty": "宋",
        "collection_info": null
    },
    {
        "uuid": "0d889654b6727050013b9e51f4d547df",
        "title": "金陵览古 天阙山",
        "author": "朱存",
        "content": "牛头天际碧凝岚，王导无稽亦妄谈。\n若指远山为上阙，长安应合指终南。",
        "dynasty": "宋",
        "collection_info": null
    },
    {
        "uuid": "498c504bf8238c74b56e83423d137a9a",
        "title": "金陵览古 东山",
        "author": "朱存",
        "content": "镇物高情济世才，欲随猿鹤老岩隈。\n山花处处红粧面，髣髴如初拥妓来。",
        "dynasty": "宋",
        "collection_info": null
    },
    {
        "uuid": "6909ed9dae127b857a951926b9ad8d0f",
        "title": "金陵览古 乌衣巷",
        "author": "朱存",
        "content": "人物风流往往非，空余陋巷作乌衣。\n旧时帘幕无从觅，只有年年社燕归。",
        "dynasty": "宋",
        "collection_info": null
    },
    {
        "uuid": "f0cf7629bbc54f4fd2ab3ba7e8256d9e",
        "title": "金陵览古 阿育王塔",
        "author": "朱存",
        "content": "窣堵凝然镇梵宫，举头层级在云中。\n金棺舍利藏何处，铎绕危檐声撼风。",
        "dynasty": "宋",
        "collection_info": null
    },
    {
        "uuid": "5b17b4d12e15eb49ba2b55158c795843",
        "title": "金陵览古 乌衣巷",
        "author": "朱存",
        "content": "阀阅沦亡梐枑移，年年旧燕亦双归。\n茅檐苇箔无冠盖，不见乌衣见白衣。",
        "dynasty": "宋",
        "collection_info": null
    },
    {
        "uuid": "fe5316f6b50afdc4e46fbddaa4fdbfa9",
        "title": "金陵览古 后湖",
        "author": "朱存",
        "content": "雷轰迭鼓火翻旗，三翼翩翩试水师。\n惊起黑龙眠不得，狂风猛雨下多时。",
        "dynasty": "宋",
        "collection_info": null
    },
    {
        "uuid": "7e72fc0565e080b08096a0aa25a2f848",
        "title": "金陵览古 半阳湖",
        "author": "朱存",
        "content": "江南龙节水为乡，水不纯阴又半阳。\n一片湖光共深浅，两般泉脉异温凉。",
        "dynasty": "宋",
        "collection_info": null
    },
    {
        "uuid": "99957d22f2fdcfc8096cb09033cba8b5",
        "title": "金陵览古 潮沟",
        "author": "朱存",
        "content": "流水东西傍帝台，六朝重为两朝开。\n曾有鹢首知高下，莫问鱼舟识去来。",
        "dynasty": "宋",
        "collection_info": null
    },
    {
        "uuid": "18a4844a277f859832c83997d724d146",
        "title": "金陵览古 直渎",
        "author": "朱存",
        "content": "昼役人功夜鬼功，阳开阴阖几时终。\n不闻掷土江中语，争得盈流一水通。",
        "dynasty": "宋",
        "collection_info": null
    },
    {
        "uuid": "fa9fb47deae9339c43327fd43d9d7f74",
        "title": "金陵览古 运渎",
        "author": "朱存",
        "content": "舳舻衔尾日无虚，更凿都城引漕渠。\n何事馁来贪雀谷，不知留得几年储。",
        "dynasty": "宋",
        "collection_info": null
    },
    {
        "uuid": "42d6fc50170927b72a1d966662437f02",
        "title": "金陵览古 凤凰台",
        "author": "朱存",
        "content": "竹影桐阴满旧山，凤凰多载不飞还。\n登台只有吹箫者，争得和鸣堕世间。",
        "dynasty": "宋",
        "collection_info": null
    }
]