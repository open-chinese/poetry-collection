[
    {
        "title": "送季大夫牧舒州",
        "author": "汤悦",
        "content": "却下乌台建隼旟，侯封归去袭龙舒。\n严霜尚满辞天阙，甘雨看随入境车。",
        "dynasty": "宋",
        "collection_info": null
    },
    {
        "title": "奉和圣制送邓王牧宣城",
        "author": "汤悦",
        "content": "千里陵阳同陕服，凿门胙土寄亲贤。\n曙烟已别黄金殿，晚照重登白玉筵。\n江上浮光宜雨后，郡中远岫列窗前。\n天心待报期年政，留与工师播管弦。",
        "dynasty": "宋",
        "collection_info": null
    },
    {
        "title": "鼎臣学士侍郎以东馆庭梅昔翰苑之毫末今復半枯向时同僚零落都尽素髮垂领兹唯二人感旧伤怀发于吟咏惠然好我不能无言辄次来韵攀和",
        "author": "汤悦",
        "content": "忆见萌芽日，还怜合抱时。\n旧欢如梦想，物态暗还移。\n素艳今无几，朱颜亦自衰。\n树将人共老，何暇更悲丝。",
        "dynasty": "宋",
        "collection_info": null
    },
    {
        "title": "再次前韵代梅答",
        "author": "汤悦",
        "content": "託植经多稔，顷筐向盛时。\n枝条虽已故，情分不曾移。\n莫向阶前老，还同镜裏衰。\n更应怜堕叶，残吹挂虫丝。",
        "dynasty": "宋",
        "collection_info": null
    },
    {
        "title": "鼎臣学士侍郎楚金舍人学士以再伤庭梅诗同垂宠和清绝感叹情致俱深因成四十字陈谢",
        "author": "汤悦",
        "content": "人物同迁谢，重成念旧悲。\n连华得琼玖，合奏发埙篪。\n余枿虽无取，残芳尚获知。\n问君何所似，珍重杜秋诗。",
        "dynasty": "宋",
        "collection_info": null
    }
]