[
    {
        "uuid": "f51577479a89c686775426431dac0642",
        "title": "赋得同江华令贯之黄兄游阳华岩一篇",
        "author": "练潜夫",
        "content": "万里苍山麓，阳华古洞天。\n晨光迎海日，昼暝入溪烟。\n穴窾蛟龙蛰，峰巉鬼魅镌。\n初筵堂半闢，末势溜孤穿。\n玉乳垂虚窦，金沙引漫泉。\n栏危浮绝壁，庋迥跨遥川。\n隠约烧丹竈，横斜种玉田。\n刿桐鱼烛烛，挝石鼓鼘鼘。\n翠羽岩蕉静，玄幢石桂圆。\n扪穹藤黝纠，衬步草茵绵。\n暂止苏门啸，来因叶县仙。\n篮舆收弱屐，桂檝荡轻舷。\n胜赏平生兴，寻幽最可怜。\n奇游陵宇宙，班坐馥兰荃。\n谷鸟酤新酿，松风韵古弦。\n祇应销永昼，何用蠹尘编。\n蒋赋初无得，元铭久更妍。\n留连资旷士，吟咏属高贤。\n尘土闲中厌，山林老更便。\n临分凉月白，回首正依然。",
        "dynasty": "宋",
        "collection_info": null
    },
    {
        "uuid": "7f4ce1853e6727cc7d80d350192da9db",
        "title": "游层岩",
        "author": "练潜夫",
        "content": "朝寻白鹅山，夕次层岩曲。\n中虚谷窈窕，一水流其腹。\n澄渟注渊奫，冬夏不盈缩。\n初疑有神物，毛骨森戚促。\n魂惊不敢吐，髮腻不敢沐。\n跨梁怛临深，矧敢濯余足。\n闻昔宅秘怪，蒙鸿状河渎。\n黄昏嘷猩鼯，正昼飞蝙蝠。\n豚肩走巫觋，歌舞神所欲。\n寻幽到其趾，精爽戒託宿。\n张公熙宁初，曾是舒幽独。\n镌题百许字，焕烂夺人目。\n几呵护守严，百魅不敢触。\n往往风雨夜，啾啾鬼神哭。\n乃知正直士，所至即蒙福。\n往时元次山，今日蒋颖叔。\n或镵阳华铭，或刻舜祠录。\n与公成三人，万代仰高躅。\n因书岩石间，聊用美淇澳。",
        "dynasty": "宋",
        "collection_info": null
    }
]