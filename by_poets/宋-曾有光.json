[
    {
        "uuid": "375f6cfb61c2e0146f00f1603128a390",
        "title": "赠画山水陈兄",
        "author": "曾有光",
        "content": "眼前画士蚕样密，有如陈君万纔一。\n少年识高画愈精，胸蟠物象妙通神。\n描尽江山归指点，寒林古嶂烟云敛。\n若悬瀑布飞潺湲，樵人向晚归山巅。\n幻出楼台景一簇，松钗堕落鸿金屋。\n苔封石径绿茸茸，深藏古寺无声钟。\n花落啼鸟四时好，绿阳繫马迷芳草。\n溪上桃花三月春，渔翁垂钓理丝纶。\n夏日池亭避炎暑，荷花落岸香风度。\n秋声飒飒芦苇寒，惊飞白鹭起前滩。\n野梅冬杪香飘路，忽惊四面仝云布。\n展开一轴指顾间，始知妙画归毫端。\n谁云不復见摩诘，陈君自得如神笔。\n石台一去不復来，陈君继芳诚奇哉。\n形容聊述歌一首，行看声亚诸人右。",
        "dynasty": "宋",
        "collection_info": null
    }
]