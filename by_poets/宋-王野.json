[
    {
        "uuid": "65ca389333f50072a4c78d1096c39c1e",
        "title": "西河 天下事",
        "author": "王野",
        "content": "天下事。\n问天怎忍如此。\n陵图谁把献君王，结愁未已。\n少豪气概总成尘，空馀白骨黄苇。\n千古恨，吾老矣。\n东游曾吊淮水。\n绣春台上一回登，一回搵泪。\n醉归抚剑倚西风，江涛犹壮人意。\n只今袖手野色里。\n望长淮、犹二千里。\n纵有英心谁寄。\n近新来、又报胡尘起。\n绝域张骞归来未。",
        "dynasty": "宋",
        "collection_info": null
    },
    {
        "uuid": "ee6dfd8ea1febee18f9622bc47349c05",
        "title": "六州歌头 龙蟠虎踞",
        "author": "王野",
        "content": "龙蟠虎踞，今古帝王州。\n水如淮，山似洛，凤来游。\n五云浮。\n宇宙无终极，千载恨，六朝事，同一梦休。\n更莫问闲愁。\n风景悠悠。\n得似青溪曲，着我扁舟。\n对残烟衰草，满目是清秋。\n白鹭汀洲。\n夕阳收。\n黄旗紫盖，中兴运，锺王气，护金瓯。\n驻游跸，开行殿，夹朱楼。\n送华辀。\n万里长江险，集鸿雁，列貔貅。\n扫关河，清海岱，志应酬。\n机会何常，鹤唳风声处，天意人谋。\n臣今虽老，未遣壮心休。\n击楫中流。",
        "dynasty": "宋",
        "collection_info": null
    },
    {
        "uuid": "5d10c53984202447602145a62b3f3b85",
        "title": "沁园春 月地云阶",
        "author": "王野",
        "content": "月地云阶，碧山丹水，春满北园。\n正慈闱初度，酡颜绿发，黄堂称寿，画戟朱幡。\n戏彩斓斑，安舆游衍，未数当时莱与潘。\n今朝好，把一家和气，散在千门。\n潜藩。\n误玷君恩。\n人尚说、淳熙前状元。\n幸物情如旧，亲年未老，且开玉帐，共祝金樽。\n罗绮飘香，管弦度曲，晚岁欢娱谁与论。\n亭峰宴，似仙家大姥，尽见曾孙。",
        "dynasty": "宋",
        "collection_info": null
    }
]