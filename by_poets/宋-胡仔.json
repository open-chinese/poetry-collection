[
    {
        "uuid": "c09eff65e0243f3f964d01c425633308",
        "title": "满江红 泛宅浮家",
        "author": "胡仔",
        "content": "泛宅浮家，何处好、苕溪清境。\n占云山万叠，烟波千顷。\n茶灶笔床浑不用，雪蓑月笛偏相称。\n争不教、二纪赋归来，甘幽屏。\n红尘事，谁能省。\n青霞志，方高引。\n任家风舴艋，生涯笭箸。\n三尺鲈鱼真好脍，一瓢春酒宜闲饮。\n问此时、怀抱向谁论，惟箕颍。",
        "dynasty": "宋",
        "collection_info": null
    },
    {
        "uuid": "789d911e13bbbf4db27378fcace4605f",
        "title": "水龙吟 梦寒绡帐春风晓",
        "author": "胡仔",
        "content": "梦寒绡帐春风晓，檀枕半堆香髻。\n辘轳初转，阑干鸣玉，咿哑惊起。\n眠鸭凝烟，舞鸾翻镜，影开秋水。\n解低鬟试整，牙床对立，香丝乱、云撒地。\n纤手犀梳落处，腻无声、重盘鸦翠。\n兰膏匀渍，冷光欲溜，鸾钗易坠。\n年少偏娇，髻多无力，恼人风味。\n理云裾下阶，含情不语，笑折花枝戏。",
        "dynasty": "宋",
        "collection_info": null
    },
    {
        "uuid": "5d0f365c06396e13ea3fc76455170e77",
        "title": "春寒",
        "author": "胡仔",
        "content": "小院春寒闭寂寥，杏花枝上雨潇潇。\n午窗归梦无人唤，银叶龙涎香渐销。",
        "dynasty": "宋",
        "collection_info": null
    },
    {
        "uuid": "a0d2a2bea46f3f9dfd801f67800de6ee",
        "title": "咏黄白菊花",
        "author": "胡仔",
        "content": "何处金钱与玉钱，化为蝴蝶夜翩翩。\n青丝网住芳丛上，开作秋花取意妍。",
        "dynasty": "宋",
        "collection_info": null
    },
    {
        "uuid": "083f43d6d7d369bd67e48cf9bc7a86c4",
        "title": "对月用促句换韵格",
        "author": "胡仔",
        "content": "青玻璃色莹长空，烂银盘挂屋山东，晚凉徐度一襟风。\n天分风月相管领，对之技痒谁能忍，吟哦自恨诗才窘。\n扫宽露坐发兴新，浮蛆琰琰抛青春，不妨举盏成三人。",
        "dynasty": "宋",
        "collection_info": null
    },
    {
        "uuid": "741217b938af1733e6f12aa068d2c121",
        "title": "和人咏蜡梅绝句因纪其事",
        "author": "胡仔",
        "content": "新诗湔拂自苏黄，想见当年喜色香。\n草木无情遇真赏，岂知千载有余芳。",
        "dynasty": "宋",
        "collection_info": null
    },
    {
        "uuid": "c859a5ffec796d4cf2e7893ee0fb57e5",
        "title": "题苕溪渔隠图  其一",
        "author": "胡仔",
        "content": "溪边短短长长柳，波上来来去去船。\n鸥鸟近人浑不畏，一双飞下镜中天。",
        "dynasty": "宋",
        "collection_info": null
    },
    {
        "uuid": "7d7c3bee3388f48903d284e0a08d97b4",
        "title": "题苕溪渔隠图  其二",
        "author": "胡仔",
        "content": "秋云漠漠烟苍苍，芦花初白莲叶黄。\n钓船尽日来往处，南村北村秔稻香。",
        "dynasty": "宋",
        "collection_info": null
    },
    {
        "uuid": "7f387e63116ffae593f6ef98d46074a2",
        "title": "题苕溪渔隠图  其三",
        "author": "胡仔",
        "content": "卷起纶竿撇棹归，短篷斜掩宿渔矶。\n日高春睡无人唤，撩乱杨花绕梦飞。",
        "dynasty": "宋",
        "collection_info": null
    },
    {
        "uuid": "9ba5ff5511b506f734c81c598f2a41ae",
        "title": "咏苕溪水阁",
        "author": "胡仔",
        "content": "三间小阁贾耘老，一首佳词沈会宗。\n无限当时好风月，如今总属绩溪翁。",
        "dynasty": "宋",
        "collection_info": null
    },
    {
        "uuid": "6a1c335165cff63d966bed7fbc86bff8",
        "title": "和人七夕诗",
        "author": "胡仔",
        "content": "乞巧筵开玉露秋，一鈎凉月挂西楼。\n人间百巧方无奈，寄语天孙好罢休。",
        "dynasty": "宋",
        "collection_info": null
    },
    {
        "uuid": "5466a3e2da1bf038199c04cd6c26080f",
        "title": "足子苍和人诗",
        "author": "胡仔",
        "content": "执戟老人双鬓斑，陆沉三世不迁官。\n穷如老鼠穿牛角，拙似鮎鱼上竹竿。\n岂有葡萄博名郡，空余苜蓿上朝盘。\n荣华气象无丝许，正坐平生骨相寒。",
        "dynasty": "宋",
        "collection_info": null
    },
    {
        "uuid": "e4bff2a1b4db7a052cb37c89e639c6c0",
        "title": "歌风台",
        "author": "胡仔",
        "content": "碑存溪石高嵯峨，汉字漫灭新镌讹，台非旧筑行人过。\n赤帝当年布衣起，老妪悲啼白龙死，芒砀生云凝夜紫。\n一朝花发咸阳春，老剑磨血消京尘，归来故里天上人。\n千古斜阳愁色裏，草没荒城狐掉尾，不信英雄化为鬼。",
        "dynasty": "宋",
        "collection_info": null
    },
    {
        "uuid": "19c591da32afa847215ad4395786adcf",
        "title": "句  其一",
        "author": "胡仔",
        "content": "壮图鹏翼九万里，末路羊肠百八盘。",
        "dynasty": "宋",
        "collection_info": null
    },
    {
        "uuid": "123e85812cfe25ae895e91fc0ce0b6c3",
        "title": "句  其二",
        "author": "胡仔",
        "content": "话尽春愁双紫燕，唤回午梦一黄鹂。",
        "dynasty": "宋",
        "collection_info": null
    },
    {
        "uuid": "f269072e71cf832876bafb677f537dfa",
        "title": "句  其三",
        "author": "胡仔",
        "content": "润资宿麦两歧秀，寒勒新花几信风。",
        "dynasty": "宋",
        "collection_info": null
    },
    {
        "uuid": "95f3e66b793ee877db8b4bdbf55111e0",
        "title": "句  其四",
        "author": "胡仔",
        "content": "鹦鹉杯且酌清浊，麒麟阁懒画丹青。",
        "dynasty": "宋",
        "collection_info": null
    },
    {
        "uuid": "dacab7eb334652c4056b712f4a9333c5",
        "title": "句  其五",
        "author": "胡仔",
        "content": "为官两部喧朝梦，在野千机促妇功。",
        "dynasty": "宋",
        "collection_info": null
    },
    {
        "uuid": "73d779dccab22a2a4378a73b91349a3a",
        "title": "句  其六",
        "author": "胡仔",
        "content": "钓艇江湖千里梦，客毡风雪十年寒。",
        "dynasty": "宋",
        "collection_info": null
    },
    {
        "uuid": "7f738efbdf85df471f60e47431215cd2",
        "title": "句  其七",
        "author": "胡仔",
        "content": "霞抹晚空鱼尾赤，水生春渚鸭头青。",
        "dynasty": "宋",
        "collection_info": null
    },
    {
        "uuid": "6e6d91c3247bea5d57098061c27b7c22",
        "title": "句  其八",
        "author": "胡仔",
        "content": "愁随竹叶消春盏，喜入灯花缀夜缸。",
        "dynasty": "宋",
        "collection_info": null
    },
    {
        "uuid": "236822f325e7bfef59f208912031cd3b",
        "title": "句  其九",
        "author": "胡仔",
        "content": "飞花红千点，芳草绿万里。",
        "dynasty": "宋",
        "collection_info": null
    },
    {
        "uuid": "3753d28eab4804c98cebb48463b857e0",
        "title": "句  其一○",
        "author": "胡仔",
        "content": "白髮惟公道，春风不世情。",
        "dynasty": "宋",
        "collection_info": null
    },
    {
        "uuid": "5608c1856d81fb8709b00b4df8dd1e53",
        "title": "句  其一一",
        "author": "胡仔",
        "content": "飞絮落花春向晚，疾风甚雨暮生寒。",
        "dynasty": "宋",
        "collection_info": null
    }
]