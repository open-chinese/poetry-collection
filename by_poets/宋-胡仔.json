[
    {
        "uuid": "827e1d47c5dbcb2068d8a1ffce101b7d",
        "title": "满江红 泛宅浮家",
        "author": "胡仔",
        "content": "泛宅浮家，何处好、苕溪清境。\n占云山万叠，烟波千顷。\n茶灶笔床浑不用，雪蓑月笛偏相称。\n争不教、二纪赋归来，甘幽屏。\n红尘事，谁能省。\n青霞志，方高引。\n任家风舴艋，生涯笭箸。\n三尺鲈鱼真好脍，一瓢春酒宜闲饮。\n问此时、怀抱向谁论，惟箕颍。",
        "dynasty": "宋",
        "collection_info": null
    },
    {
        "uuid": "9b3460261304f34778fcddf3c13a4775",
        "title": "水龙吟 梦寒绡帐春风晓",
        "author": "胡仔",
        "content": "梦寒绡帐春风晓，檀枕半堆香髻。\n辘轳初转，阑干鸣玉，咿哑惊起。\n眠鸭凝烟，舞鸾翻镜，影开秋水。\n解低鬟试整，牙床对立，香丝乱、云撒地。\n纤手犀梳落处，腻无声、重盘鸦翠。\n兰膏匀渍，冷光欲溜，鸾钗易坠。\n年少偏娇，髻多无力，恼人风味。\n理云裾下阶，含情不语，笑折花枝戏。",
        "dynasty": "宋",
        "collection_info": null
    },
    {
        "uuid": "22c30d86ee450ea81c04379490a0dbfe",
        "title": "春寒",
        "author": "胡仔",
        "content": "小院春寒闭寂寥，杏花枝上雨潇潇。\n午窗归梦无人唤，银叶龙涎香渐销。",
        "dynasty": "宋",
        "collection_info": null
    },
    {
        "uuid": "b1f093fc3491a3431e3601fccc4e1724",
        "title": "咏黄白菊花",
        "author": "胡仔",
        "content": "何处金钱与玉钱，化为蝴蝶夜翩翩。\n青丝网住芳丛上，开作秋花取意妍。",
        "dynasty": "宋",
        "collection_info": null
    },
    {
        "uuid": "aa6e826e5167912672d4c8f075f7ccdc",
        "title": "对月用促句换韵格",
        "author": "胡仔",
        "content": "青玻璃色莹长空，烂银盘挂屋山东，晚凉徐度一襟风。\n天分风月相管领，对之技痒谁能忍，吟哦自恨诗才窘。\n扫宽露坐发兴新，浮蛆琰琰抛青春，不妨举盏成三人。",
        "dynasty": "宋",
        "collection_info": null
    },
    {
        "uuid": "f1f98da2927fd8c24360154c40c234ae",
        "title": "和人咏蜡梅绝句因纪其事",
        "author": "胡仔",
        "content": "新诗湔拂自苏黄，想见当年喜色香。\n草木无情遇真赏，岂知千载有余芳。",
        "dynasty": "宋",
        "collection_info": null
    },
    {
        "uuid": "f6343620974301ba16cdfd15d047bafc",
        "title": "题苕溪渔隠图  其一",
        "author": "胡仔",
        "content": "溪边短短长长柳，波上来来去去船。\n鸥鸟近人浑不畏，一双飞下镜中天。",
        "dynasty": "宋",
        "collection_info": null
    },
    {
        "uuid": "e13d6b25016aa7eb357a5a8c60adbbc8",
        "title": "题苕溪渔隠图  其二",
        "author": "胡仔",
        "content": "秋云漠漠烟苍苍，芦花初白莲叶黄。\n钓船尽日来往处，南村北村秔稻香。",
        "dynasty": "宋",
        "collection_info": null
    },
    {
        "uuid": "2250b2074dde6fb9f3868a847198de65",
        "title": "题苕溪渔隠图  其三",
        "author": "胡仔",
        "content": "卷起纶竿撇棹归，短篷斜掩宿渔矶。\n日高春睡无人唤，撩乱杨花绕梦飞。",
        "dynasty": "宋",
        "collection_info": null
    },
    {
        "uuid": "95c1ad8ed3e8034a8dd856f59e6c657f",
        "title": "咏苕溪水阁",
        "author": "胡仔",
        "content": "三间小阁贾耘老，一首佳词沈会宗。\n无限当时好风月，如今总属绩溪翁。",
        "dynasty": "宋",
        "collection_info": null
    },
    {
        "uuid": "6637b3af6ff7e7e3c0885fa5e6f3113e",
        "title": "和人七夕诗",
        "author": "胡仔",
        "content": "乞巧筵开玉露秋，一鈎凉月挂西楼。\n人间百巧方无奈，寄语天孙好罢休。",
        "dynasty": "宋",
        "collection_info": null
    },
    {
        "uuid": "ac9ddc89e0d194607ef9aa8f7b1892c5",
        "title": "足子苍和人诗",
        "author": "胡仔",
        "content": "执戟老人双鬓斑，陆沉三世不迁官。\n穷如老鼠穿牛角，拙似鮎鱼上竹竿。\n岂有葡萄博名郡，空余苜蓿上朝盘。\n荣华气象无丝许，正坐平生骨相寒。",
        "dynasty": "宋",
        "collection_info": null
    },
    {
        "uuid": "c58a854b85cff445cf1ba317925f9137",
        "title": "歌风台",
        "author": "胡仔",
        "content": "碑存溪石高嵯峨，汉字漫灭新镌讹，台非旧筑行人过。\n赤帝当年布衣起，老妪悲啼白龙死，芒砀生云凝夜紫。\n一朝花发咸阳春，老剑磨血消京尘，归来故里天上人。\n千古斜阳愁色裏，草没荒城狐掉尾，不信英雄化为鬼。",
        "dynasty": "宋",
        "collection_info": null
    },
    {
        "uuid": "0f3ff04bb1c513ac96cbad9c6f7465e2",
        "title": "句  其一",
        "author": "胡仔",
        "content": "壮图鹏翼九万里，末路羊肠百八盘。",
        "dynasty": "宋",
        "collection_info": null
    },
    {
        "uuid": "a3589af40dd9b090c3e0c6185b307fa5",
        "title": "句  其二",
        "author": "胡仔",
        "content": "话尽春愁双紫燕，唤回午梦一黄鹂。",
        "dynasty": "宋",
        "collection_info": null
    },
    {
        "uuid": "d6b29da2c41a7a9a9fd00752ae73be81",
        "title": "句  其三",
        "author": "胡仔",
        "content": "润资宿麦两歧秀，寒勒新花几信风。",
        "dynasty": "宋",
        "collection_info": null
    },
    {
        "uuid": "efb5ba8bb24335889a0432662098bbcf",
        "title": "句  其四",
        "author": "胡仔",
        "content": "鹦鹉杯且酌清浊，麒麟阁懒画丹青。",
        "dynasty": "宋",
        "collection_info": null
    },
    {
        "uuid": "cae3183367723bd3453c2b7ce2735305",
        "title": "句  其五",
        "author": "胡仔",
        "content": "为官两部喧朝梦，在野千机促妇功。",
        "dynasty": "宋",
        "collection_info": null
    },
    {
        "uuid": "04fe30ad603549e6b18b47ea7a320c9a",
        "title": "句  其六",
        "author": "胡仔",
        "content": "钓艇江湖千里梦，客毡风雪十年寒。",
        "dynasty": "宋",
        "collection_info": null
    },
    {
        "uuid": "7a416693a38f49b726b5cc981612c973",
        "title": "句  其七",
        "author": "胡仔",
        "content": "霞抹晚空鱼尾赤，水生春渚鸭头青。",
        "dynasty": "宋",
        "collection_info": null
    },
    {
        "uuid": "73716af7ecab7d56fcc5543802623375",
        "title": "句  其八",
        "author": "胡仔",
        "content": "愁随竹叶消春盏，喜入灯花缀夜缸。",
        "dynasty": "宋",
        "collection_info": null
    },
    {
        "uuid": "dc0b013cf38f8a9601a21c325686be8f",
        "title": "句  其九",
        "author": "胡仔",
        "content": "飞花红千点，芳草绿万里。",
        "dynasty": "宋",
        "collection_info": null
    },
    {
        "uuid": "40c265a4f984ec372937744e11a989d5",
        "title": "句  其一○",
        "author": "胡仔",
        "content": "白髮惟公道，春风不世情。",
        "dynasty": "宋",
        "collection_info": null
    },
    {
        "uuid": "9e8f78abfebf5256a9da83aab484bcf4",
        "title": "句  其一一",
        "author": "胡仔",
        "content": "飞絮落花春向晚，疾风甚雨暮生寒。",
        "dynasty": "宋",
        "collection_info": null
    }
]