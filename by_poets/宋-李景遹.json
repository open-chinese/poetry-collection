[
    {
        "title": "跃马泉",
        "author": "李景遹",
        "content": "南山突兀横青空，鹿豕禽鱼得所宫。\n修鳞于此亦养德，光怪夜发山川红。\n风云变化事已矣，独有崖峤留余雄。\n至今山泉脉四溢，喷薄声撼枯枬枫。\n填然下与石壁会，万斛一窍投云中。\n跳珠散玉虎鬚怒，烈日不照霜雪融。\n前贤作亭久已废，后俗为弊词相蒙。\n匡庐老禅来立锡，摄衣思见前贤风。\n乃将炉峰三峡眼，坎井聊视海若同。\n搜奇剔怪勇兴创，我为一洗学古胸。\n叱开万状伏草兽，飞出百尺经天虹。\n桃花乱流春态度，明月净写秋形容。\n岂无白蛟尚蟠蛰，灵犀不毁无由通。\n平生赤手揽鲸鳄，长铗自笑遗崆峒。\n迩来但余观水志，每到胜处难藏锋。\n欲借天瓢添半水，醉骑赤鯶访龙公。",
        "dynasty": "宋",
        "collection_info": null
    }
]