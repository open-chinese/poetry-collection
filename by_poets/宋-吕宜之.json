[
    {
        "title": "梅林分韵得诗字",
        "author": "吕宜之",
        "content": "寒梅如高人，冰雪凛风期。\n霜威凌万木，孤芳缀疏枝。\n古来岁寒心，肯与时节移。\n家家浣溪南，横斜映笆篱。\n老树更崛奇，矫矫蛟龙姿。\n中有调鼎味，几年江之湄。\n征衫十年寒，霜蹄快追随。\n先生羊叔子，到处英名垂。\n对花有妙语，豪气无百巵。\n兴来属湛辈，同出舂容诗。",
        "dynasty": "宋",
        "collection_info": null
    },
    {
        "title": "题文州安静堂",
        "author": "吕宜之",
        "content": "峡束秋空一线青，万山深处长官厅。\n此堂虚旷无余物，面面为开碧玉屏。",
        "dynasty": "宋",
        "collection_info": null
    }
]