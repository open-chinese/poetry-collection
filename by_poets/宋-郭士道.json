[
    {
        "title": "首阳山行",
        "author": "郭士道",
        "content": "首阳山，青巃嵷。\n上耸紫盖凌瑶空，下周林壑盘苍龙。\n嵯峨自太古，崒嵂镇寰中。\n黄河西来遶其下，日夕云气开鸿蒙。\n恍疑鬼神护，又似丹青工。\n诸峰不敢并，苍翠光玲珑。\n我生癖性爱山水，见此奇绝摩双瞳。\n忽忆武王收诸夏，夷齐叩马来山东。\n风云变化适际会，耻逐龙虎争奇功。\n归来守岩穴，鬰鬰抱孤忠。\n朝采山上蕨，暮拾山下蓬。\n渴饮涧中水，热眠云外松。\n既不学赤松子，又不侣商山翁。\n丹诚耿耿照白日，劲节凛凛摩苍穹。\n首阳青青万古色，不改夷齐之心胸，直与天地相始终。\n千载扶名教，二子功无穷。\n我歌首阳歌未歇，泠然八表生清风。",
        "dynasty": "宋",
        "collection_info": null
    }
]