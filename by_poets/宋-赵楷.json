[
    {
        "uuid": "994ce9e989c510d586f53a25c40a389d",
        "title": "览梦得所藏李伯时画吴中三贤像因各书绝句 范蠡",
        "author": "赵楷",
        "content": "已将勋业等浮鸥，鸟尽弓藏见远谋。\n越国江山留不住，五湖风月一扁舟。",
        "dynasty": "宋",
        "collection_info": null
    },
    {
        "uuid": "36e50430658fa9ebbb68ee5e297e5433",
        "title": "览梦得所藏李伯时画吴中三贤像因各书绝句 张翰",
        "author": "赵楷",
        "content": "西风淅淅动高梧，目送浮云悟卷舒。\n自是归心感秋色，不应高兴为鲈鱼。",
        "dynasty": "宋",
        "collection_info": null
    },
    {
        "uuid": "97fc0761194fd38e097fad44c63676be",
        "title": "览梦得所藏李伯时画吴中三贤像因各书绝句 陆龟蒙",
        "author": "赵楷",
        "content": "杞菊萧条遶屋春，不教鹅鸭恼比邻。\n满身花影犹沈醉，真是江湖一散人。",
        "dynasty": "宋",
        "collection_info": null
    },
    {
        "uuid": "9bf5eadecbb8bfb2a5470c5d157d2283",
        "title": "句",
        "author": "赵楷",
        "content": "正是霜高木落时。",
        "dynasty": "宋",
        "collection_info": null
    },
    {
        "uuid": "95234d5fdcfe98b64fa0c69395a3c8bd",
        "title": "舟□□□读中兴碑",
        "author": "赵楷",
        "content": "西风吹岸着浯溪，玉洁摩空十丈碑。\n不□开元久培植，可能灵武善扶持。\n斯文未泯今□□，盛德之兴彼一时。\n崖下漫郎应在否，□□流涕手题诗。",
        "dynasty": "宋",
        "collection_info": null
    }
]