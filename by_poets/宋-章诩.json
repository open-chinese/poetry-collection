[
    {
        "title": "首夏静观堂书怀",
        "author": "章诩",
        "content": "杖策下层岭，来憩云外庄。\n檐低绕颓垣，澹泊在一堂。\n山高户牖虚，风清长夏凉。\n翳翳动林影，潋潋浮溪光。\n心远与世隔，独有文史香。\n汲井资嚥漱，莳药助体强。\n园中橘为奴，沼内芰堪裳。\n苍官青不老，篱下明秋芳。\n陶情在庶物，养性归琴觞。\n矫首起遐观，是中有濠梁。",
        "dynasty": "宋",
        "collection_info": null
    }
]