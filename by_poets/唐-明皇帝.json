[
    {
        "uuid": "f89c12904f398b5d183b9ed55da2e157",
        "title": "过晋阳宫",
        "author": "明皇帝",
        "content": "缅想封唐处，实惟建国初。\n俯察伊晋野，仰观乃参虚。\n井邑龙斯跃，城池凤翔余。\n林塘犹沛泽，台榭宛旧居。\n运革祚中否，时迁命兹符。\n顾循承丕构，怵惕多忧虞。\n尚恐威不逮，復虑化未孚。\n岂徒劳辙迹，所期训戎车。\n习俗问黎人，亲巡慰里闾。\n永言念成功，颂德临康衢。\n长怀经纶日，叹息履庭隅。\n艰难安可忘，欲去良踟蹰。",
        "dynasty": "唐",
        "collection_info": null
    },
    {
        "uuid": "25f88aa493b482eb128df6063345a525",
        "title": "行次成皋途经先圣擒建德之所缅思功业感而赋诗",
        "author": "明皇帝",
        "content": "有隋政昏虐，羣雄已交争。\n先圣按劒起，叱咤风云生。\n饮马河洛竭，作气嵩华惊。\n克敌睿图就，擒俘帝道亨。\n顾惭嗣宝历，恭承天下平。\n幸过翦鲸地，感慕神且英。",
        "dynasty": "唐",
        "collection_info": null
    },
    {
        "uuid": "5c22039ed4a03b9cbe4f970902af1b30",
        "title": "校猎义成喜逢大雪率题九韵以示羣官",
        "author": "明皇帝",
        "content": "弧矢威天下，旌旗游近县。\n一面施鸟罗，三驱教人战。\n暮云成积雪，晓色开行殿。\n皓然原隰同，不觉林野变。\n北风勇士马，东日华组练。\n触地银麞出，连山缟鹿见。\n月兔落高矰，星狼下急箭。\n既欣盈尺兆，復忆磻溪便。\n岁丰将遇贤，俱荷皇天眷。",
        "dynasty": "唐",
        "collection_info": null
    },
    {
        "uuid": "0285f16dcbd05a3545f0e7d473ad7b29",
        "title": "赐诸州刺史以题座右",
        "author": "明皇帝",
        "content": "眷言思共理，鑑梦想维良。\n猗欤此推择，声绩着周行。\n贤能既俟进，黎献实伫康。\n视人当如子，爱人亦如伤。\n讲学试诵论，阡陌劝耕桑。\n虚誉不可饰，清知不可忘。\n求名迹易见，安贞德自彰。\n讼狱必以情，教民贵有常。\n恤惸且存老，抚弱復绥强。\n勉哉各祗命，知予眷万方。",
        "dynasty": "唐",
        "collection_info": null
    },
    {
        "uuid": "368c0de28327735e1c34ab782fee768a",
        "title": "送忠州太守康昭远等",
        "author": "明皇帝",
        "content": "端拱临中枢，缅怀共予理。\n不有台阁英，孰振循良美。\n分符侯甸内，拜手明庭裏。\n誓节期饮冰，调人方导水。\n嘉声驰九牧，惠化光千祀。\n时雨侔昔贤，芳猷贯前史。\n伫尔颂中和，吾将令卿士。",
        "dynasty": "唐",
        "collection_info": null
    },
    {
        "uuid": "91c6bc20b832c5f7e9d7401ad26cbf4b",
        "title": "送李邕之任滑台",
        "author": "明皇帝",
        "content": "汉家重东郡，宛彼白马津。\n黎庶既蕃殖，临之劳近臣。\n远别初首路，今行方及春。\n课成应第一，良牧尔当仁。",
        "dynasty": "唐",
        "collection_info": null
    },
    {
        "uuid": "51639e030131baf3b63a20f1d69f8d82",
        "title": "端午三殿宴羣臣探得神字",
        "author": "明皇帝",
        "content": "五月符天数，五音调夏钧。\n旧来传五日，无事不称神。\n穴枕通灵气，长丝续命人。\n四时花竞巧，九子糉争新。\n方殿临华节，圆宫宴雅臣。\n进对一言重，遒文六义陈。\n股肱良足咏，风化可还淳。",
        "dynasty": "唐",
        "collection_info": null
    },
    {
        "uuid": "bc0f698702c794cf21dfa2a028213545",
        "title": "温汤对雪",
        "author": "明皇帝",
        "content": "北风吹同云，同云飞白雪。\n白雪乍迴散，同云何惨烈。\n未见温泉冰，宁知火井灭。\n表瑞良在兹，庶几可怡悦。",
        "dynasty": "唐",
        "collection_info": null
    },
    {
        "uuid": "8e13d7fa8750ba59df1e25abc5c66506",
        "title": "登蒲州逍遥楼",
        "author": "明皇帝",
        "content": "长榆息烽火，高柳静风尘。\n卜征巡九洛，展豫出三秦。\n昔是潜龙地，今为上理辰。\n时平乘道泰，聊赏遇年春。\n黄河分地络，飞观接天津。\n一览遗芳翰，千载肃如神。",
        "dynasty": "唐",
        "collection_info": null
    },
    {
        "uuid": "04b429a1487caf0b42265e4c8d3211f5",
        "title": "经河上公庙",
        "author": "明皇帝",
        "content": "昔闻有耆叟，河上独遗荣。\n迹与尘嚻隔，心将道德幷。\n讵以天地累，宁为宠辱惊。\n矫然翔寥廓，如何屈坚贞。\n玄玄妙门启，肃肃祠宇清。\n冥漠无先后，那能纪姓名。",
        "dynasty": "唐",
        "collection_info": null
    },
    {
        "uuid": "c8ce3453aa8bbbbbe9969985554b19ca",
        "title": "过王浚暮",
        "author": "明皇帝",
        "content": "吴国分牛斗，晋室命龙骧。\n受任敌已灭，策勋名不彰。\n居美未尽善，矜功徒自伤。\n长戟今何在？孤坟此路傍。\n不观松柏茂，空余荆棘场。\n叹嗟悬劒陇，谁识梦刀祥。",
        "dynasty": "唐",
        "collection_info": null
    },
    {
        "uuid": "b2ec119106dd5ef7a6e2d6c7aaba1313",
        "title": "初入秦川路逢寒食",
        "author": "明皇帝",
        "content": "洛阳芳树映天津，灞岸垂杨窣地新。\n直为经过行处乐，不知虚度两京春。\n去年余闰今春早，曙色和风着花草。\n可怜寒食与清明，光辉幷在长安道。\n自从关路入秦川，争道何人不戏鞭。\n公子途中妨蹴踘，佳人马上废秋韆。\n渭水长桥今欲渡，葱葱渐见新丰树。\n远看骊岫入云霄，预想汤池起烟雾。\n烟雾氛氲水殿开，暂拂香轮归去来。\n今岁清明行已晚，明年寒食更相陪。",
        "dynasty": "唐",
        "collection_info": null
    },
    {
        "uuid": "74a355f71674ba47eadda9b353cb1942",
        "title": "春台望",
        "author": "明皇帝",
        "content": "暇景属三春，高台聊四望。\n目极千里际，山川一何壮。\n太华见重岩，终南分迭嶂。\n郊原纷绮错，参差多异状。\n佳气满通沟，迟步入绮楼。\n初鸎一一鸣红树，归雁双双去绿洲。\n太液池中下黄鹤，昆明水上映牵牛。\n闻道汉家全盛日，别馆离宫趣非一。\n甘泉逶迤亘明光，五柞连延接未央。\n周庐徼道纵横转，飞阁迴轩左右长。\n须念作劳居者逸，勿言我后焉能恤。\n为想雄豪壮柏梁，何如俭陋卑茅室。\n阳乌黯黯向山沈，夕鸟喧喧入上林。\n薄暮赏余回步辇，还念中人罢百金。",
        "dynasty": "唐",
        "collection_info": null
    },
    {
        "uuid": "3c7377e0a5d22e5b4c04de14a89cbb7a",
        "title": "过大哥宅探得歌字韵",
        "author": "明皇帝",
        "content": "鲁卫情先重，亲贤爱转多。\n冕旒丰暇日，乘景暂经过。\n戚里申高宴，平台奏雅歌。\n復寻为善乐，方验保山河。",
        "dynasty": "唐",
        "collection_info": null
    },
    {
        "uuid": "c02aad46fdc4bfdd54cc88eb6219fbcc",
        "title": "同玉真公主过大哥山池",
        "author": "明皇帝",
        "content": "地有招贤处，人传乐善名。\n鹜池临九达，龙岫对层城。\n桂月先秋冷，苹风向晚清。\n凤楼遥可见，彷佛玉箫声。",
        "dynasty": "唐",
        "collection_info": null
    },
    {
        "uuid": "90497d96e4cafca1b4780f208b3cafad",
        "title": "经邹鲁祭孔子而叹之",
        "author": "明皇帝",
        "content": "夫子何为者？栖栖一代中。\n地犹鄹氏邑，宅即鲁王宫。\n叹凤嗟身否，伤麟怨道穷。\n今看两楹奠，当与梦时同。",
        "dynasty": "唐",
        "collection_info": null
    },
    {
        "uuid": "eb9c20131247b1daf44c2d7342e4afa9",
        "title": "惟此温泉是称愈疾岂予独受其福思与兆人共之乘暇巡游乃言其志",
        "author": "明皇帝",
        "content": "桂殿与山连，兰汤涌自然。\n阴崖含秀色，温谷吐潺湲。\n绩为蠲邪着，功因养正宣。\n愿言将亿兆，同此共昌延。",
        "dynasty": "唐",
        "collection_info": null
    },
    {
        "uuid": "ff03bdadfec9f76c72f93cdcad3f26f9",
        "title": "旋师喜捷",
        "author": "明皇帝",
        "content": "边服胡尘起，长安汉将飞。\n龙蛇开阵法，貔虎振军威。\n诈虏脑涂地，征夫血染衣。\n今朝书奏入，明日凯歌归。",
        "dynasty": "唐",
        "collection_info": null
    },
    {
        "uuid": "75cdc000fb75996a718a53af5ed808ee",
        "title": "过老子庙",
        "author": "明皇帝",
        "content": "仙居怀圣德，灵庙肃神心。\n草合人踪断，尘浓鸟迹深。\n流沙丹竈没，关路紫烟沈。\n独伤千载后，空余松柏林。",
        "dynasty": "唐",
        "collection_info": null
    },
    {
        "uuid": "3867cc939900de4c20586c86ead3fe3e",
        "title": "途次陕州",
        "author": "明皇帝",
        "content": "境出三秦外，途分二陕中。\n山川入虞虢，风俗限西东。\n树古棠阴在，耕余让畔空。\n鸣笳从此去，行见洛阳宫。",
        "dynasty": "唐",
        "collection_info": null
    },
    {
        "uuid": "a97cb985ed1d2359c80386e82c6129f5",
        "title": "野次喜雪",
        "author": "明皇帝",
        "content": "拂曙闢行宫，寒皋野望通。\n繁云低远岫，飞雪舞长空。\n赋象恆依物，萦迴屡逐风。\n为知勤恤意，先此示年丰。",
        "dynasty": "唐",
        "collection_info": null
    },
    {
        "uuid": "f21098f619d5d4452a5b816fe87b4bdd",
        "title": "送贺知章归四明",
        "author": "明皇帝",
        "content": "遗荣期入道，辞老竟抽簪。\n岂不惜贤达，其如高尚心。\n寰中得秘要，方外散幽襟。\n独有青门饯，羣僚怅别深。",
        "dynasty": "唐",
        "collection_info": null
    },
    {
        "uuid": "1c3f1eb81c33fa8364b9d9d41b656d06",
        "title": "轩游宫十五夜",
        "author": "明皇帝",
        "content": "行迈离秦国，巡方赴洛师。\n路逢三五夜，春色暗中期。\n关外长河转，宫中淑气迟。\n歌钟对明月，不减旧游时。",
        "dynasty": "唐",
        "collection_info": null
    },
    {
        "uuid": "473aefcd47b30a1f9e2e10f2199aa12f",
        "title": "观拔河俗戏",
        "author": "明皇帝",
        "content": "壮徒恆贾勇，拔拒抵长河。\n欲练英雄志，须明胜负多。\n譟齐山岌嶪，气作水腾波。\n预期年岁稔，先此乐时和。",
        "dynasty": "唐",
        "collection_info": null
    },
    {
        "uuid": "4e3eae0d82798f4ef3d7df8c70fde8c7",
        "title": "同刘晃喜雨",
        "author": "明皇帝",
        "content": "节变寒初尽，时和气已春。\n繁云先合寸，膏雨自依旬。\n飒飒飞平野，霏霏静暗尘。\n悬知花叶意，朝夕望中新。",
        "dynasty": "唐",
        "collection_info": null
    },
    {
        "uuid": "e4c6bd3ce5bd8e83bb7d4328f5cda1a6",
        "title": "千秋节赐羣臣镜",
        "author": "明皇帝",
        "content": "铸得千秋镜，光生百炼金。\n分将赐羣后，遇象见清心。\n台上冰华澈，窗中月影临。\n更衔长绶带，留意感人深。",
        "dynasty": "唐",
        "collection_info": null
    },
    {
        "uuid": "3a9202863b5a8d6af1be62d2dc3aa0f7",
        "title": "赐道士邓紫阳",
        "author": "明皇帝",
        "content": "太乙三门诀，元君六甲符。\n下传金版术，上刻玉清书。\n有美探真士，囊中得秘书。\n自知三醮后，翊我灭残胡。",
        "dynasty": "唐",
        "collection_info": null
    },
    {
        "uuid": "b26f6ce5d5a6fe98b69a19b1963ffbc5",
        "title": "幸蜀西至劒门",
        "author": "明皇帝",
        "content": "劒阁横云峻，銮舆出狩回。\n翠屏千仞合，丹嶂五丁开。\n灌木萦旗转，仙云拂马来。\n乘时方在德，嗟尔勒铭才。",
        "dynasty": "唐",
        "collection_info": null
    },
    {
        "uuid": "68702427d4a693884076bcdf05a838cd",
        "title": "答司马承祯上劒镜",
        "author": "明皇帝",
        "content": "宝照含天地，神劒合阴阳。\n日月丽光景，星斗裁文章。\n写鑑表容质，佩服为身防。\n从兹一赏玩，永德保龄长。",
        "dynasty": "唐",
        "collection_info": null
    },
    {
        "uuid": "740dd186ebd3514c559ecd35c0d71823",
        "title": "送赵法师还蜀因名山奠简",
        "author": "明皇帝",
        "content": "道家奠灵简，自昔仰神仙。\n真子今将命，苍生福可传。\n江山寻故国，城郭信依然。\n二室遥相望，云回洞裏天。",
        "dynasty": "唐",
        "collection_info": null
    },
    {
        "uuid": "e801444fd7e20c432fae97ae310fd5ca",
        "title": "送道士薛季昌还山",
        "author": "明皇帝",
        "content": "洞府修真客，衡阳念旧居。\n将成金阙要，愿奉玉清书。\n云路三天近，松溪万籁虚。\n犹期传秘诀，来往候仙舆。",
        "dynasty": "唐",
        "collection_info": null
    },
    {
        "uuid": "0d414681a1fded4130c5acb91d94a527",
        "title": "送玄同真人李抱朴谒灊山仙祠",
        "author": "明皇帝",
        "content": "城阙天中近，蓬瀛海上遥。\n归期千载鹤，春至一来朝。\n采药逢三秀，餐霞卧九霄。\n参同如有旨，金鼎待君烧。",
        "dynasty": "唐",
        "collection_info": null
    },
    {
        "uuid": "ab59dbc07b91238c92f4d11acb689f7a",
        "title": "春日出苑游瞩",
        "author": "明皇帝",
        "content": "三阳丽景早芳辰，四序佳园物候新。\n梅花百树障去路，垂柳千条暗回津。\n鸟飞直为惊风叶，鱼没都由怯岸人。\n惟愿圣主南山寿，何愁不赏万年春。",
        "dynasty": "唐",
        "collection_info": null
    },
    {
        "uuid": "00f6d7f28d589936a00c519cd543b810",
        "title": "春晚宴两相及礼官丽正殿学士探得风字",
        "author": "明皇帝",
        "content": "干道运无穷，恆将人代工。\n阴阳调历象，礼乐报玄穹。\n介胄清荒外，衣冠佐域中。\n言谈延国辅，词赋引文雄。\n野霁伊川绿，郊明巩树红。\n冕旒多暇景，诗酒会春风。",
        "dynasty": "唐",
        "collection_info": null
    },
    {
        "uuid": "4633612573609fc8ef0da244a119bf1f",
        "title": "首夏花萼楼观羣臣宴宁王山亭回楼下又申之以赏乐赋诗",
        "author": "明皇帝",
        "content": "今年通闰月，入夏展春辉。\n楼下风光晚，城隅宴赏归。\n九歌扬政要，六舞散朝衣。\n天喜时相合，人和事不违。\n礼中推意厚，乐处感心微。\n别赏阳台乐，前旬暮雨飞。",
        "dynasty": "唐",
        "collection_info": null
    },
    {
        "uuid": "7e30aff99d6008e9679a4ec8be6749a7",
        "title": "同二相已下羣官乐游园宴",
        "author": "明皇帝",
        "content": "撰日岩廊暇，需云宴乐初。\n万方朝玉帛，千品会簪裾。\n地入南山近，城分北斗余。\n池塘垂柳密，原隰野花疎。\n帟幕看逾暗，歌钟听自虚。\n兴阑归骑转，还奏弼违书。",
        "dynasty": "唐",
        "collection_info": null
    },
    {
        "uuid": "725a501ccd0a4380e2236a67d083aa50",
        "title": "集贤书院成送张说上集贤学士赐宴得珍字",
        "author": "明皇帝",
        "content": "广学开书院，崇儒引席珍。\n集贤招衮职，论道命台臣。\n礼乐沿今古，文章革旧新。\n献酬尊俎列，宾主位班陈。\n节变云初夏，时移气尚春。\n所希光史册，千载仰兹晨。",
        "dynasty": "唐",
        "collection_info": null
    },
    {
        "uuid": "185d8d9e2eb0c2786f0124cf4023fa33",
        "title": "王屋山送道士司马承祯还天台",
        "author": "明皇帝",
        "content": "紫府求贤士，清溪祖逸人。\n江湖与城阙，异迹且殊伦。\n间有幽栖者，居然厌俗尘。\n林泉先得性，芝桂欲调神。\n地道踰稽岭，天台接海滨。\n音徽从此间，万古一芳春。",
        "dynasty": "唐",
        "collection_info": null
    },
    {
        "uuid": "719a18f61ccee67056c1e89725ab950e",
        "title": "早度蒲津关",
        "author": "明皇帝",
        "content": "钟鼓严更曙，山河野望通。\n鸣銮下蒲坂，飞斾入秦中。\n地险关逾壮，天平镇尚雄。\n春来津树合，月落戍楼空。\n马色分朝景，鸡声逐晓风。\n所希常道泰，非復候繻同。",
        "dynasty": "唐",
        "collection_info": null
    },
    {
        "uuid": "a3bf1ce87a042175470788b64b5280e7",
        "title": "途经华岳",
        "author": "明皇帝",
        "content": "饬驾去京邑，鸣鸾指洛川。\n循途经太华，回跸暂周旋。\n翠崿留斜影，悬岩冒夕烟。\n四方皆石壁，五位配金天。\n彷佛看高掌，依稀听子先。\n终当铭岁月，从此记灵仙。",
        "dynasty": "唐",
        "collection_info": null
    },
    {
        "uuid": "de1c4a2bfb390147a49f072a7c8ace4d",
        "title": "喜雪",
        "author": "明皇帝",
        "content": "日观卜先征，时巡顺物情。\n风行未备礼，云密遽飘霙。\n委树寒花发，萦空落絮轻。\n朝如玉已会，庭似月犹明。\n既覩肤先合，还欣尺有盈。\n登封何以报？因此谢功成。",
        "dynasty": "唐",
        "collection_info": null
    },
    {
        "uuid": "abaf623cabb47b4556c0f3aee20b3e28",
        "title": "幸凤泉汤",
        "author": "明皇帝",
        "content": "西狩观周俗，南山历汉宫。\n荐鲜知路近，省敛觉年丰。\n阴谷含神爨，汤泉养圣功。\n益龄仙井合，愈疾醴源通。\n不重鸣岐凤，谁矜陈宝雄。\n愿将无限泽，霑沐众心同。",
        "dynasty": "唐",
        "collection_info": null
    },
    {
        "uuid": "28435393ed0f497ba9fe565098096db1",
        "title": "南出雀鼠谷答张说",
        "author": "明皇帝",
        "content": "雷出应干象，风行顺国人。\n川途犹在晋，车马渐归秦。\n背陕关山险，横汾鼓吹频。\n草依阳谷变，花待北岩春。\n闻有鹓鸾客，清词雅调新。\n求音思欲报，心迹竟难陈。",
        "dynasty": "唐",
        "collection_info": null
    },
    {
        "uuid": "74859049f534468765d3ba5755a49224",
        "title": "赐崔日知往潞州",
        "author": "明皇帝",
        "content": "潞国开新府，壶关宠旧林。\n妙旌循吏德，持悦庶氓心。\n礼乐中朝贵，神明列郡钦。\n扬风非赠扇，易俗是张琴。\n藩镇讴谣满，行宫雨露深。\n会书丞相策，先赐颍川金。",
        "dynasty": "唐",
        "collection_info": null
    },
    {
        "uuid": "bcb3494c63f9e9a447eea570b1c824b5",
        "title": "为赵法师别造精院过院赋诗",
        "author": "明皇帝",
        "content": "宗师心物外，为道运虚舟。\n不恋岩泉赏，来从宫禁游。\n探玄知几岁，习静更宜秋。\n烟树辨朝色，风湍闻夜流。\n坐朝繁听览，寻胜在清幽。\n欲广无为化，因兹庶可求。",
        "dynasty": "唐",
        "collection_info": null
    },
    {
        "uuid": "9c5fa3ba52234d167344ab7e54efcb90",
        "title": "端午",
        "author": "明皇帝",
        "content": "端午临中夏，时清日復长。\n盐梅已佐鼎，麯糵且传觞。\n事古人留迹，年深缕积长。\n当轩知槿茂，向水觉芦香。\n亿兆同归寿，羣公共保昌。\n忠贞如不替，贻厥后昆芳。",
        "dynasty": "唐",
        "collection_info": null
    },
    {
        "uuid": "a0bbd67a29c230b0ffdf819de8c1d870",
        "title": "春中兴庆宫酺宴",
        "author": "明皇帝",
        "content": "九达长安道，三阳别馆春。\n还将听朝暇，回作豫游晨。\n不战要荒服，无刑礼乐新。\n合酺覃土宇，欢宴接羣臣。\n玉斝飞千日，琼筵荐八珍。\n舞衣云曳影，歌扇月开轮。\n伐鼓鱼龙杂，撞钟角抵陈。\n曲终酣兴晚，须有醉归人。",
        "dynasty": "唐",
        "collection_info": null
    },
    {
        "uuid": "0c194a1e891f8c0badf67251b7ad16d9",
        "title": "千秋节宴",
        "author": "明皇帝",
        "content": "兰殿千秋节，称名万寿觞。\n风传率土庆，日表继天祥。\n玉宇开花蕚，宫县动会昌。\n衣冠白鹭下，帟幕翠云长。\n献遗成新俗，朝仪入旧章。\n月衔花绶镜，露缀綵丝囊。\n处处祠田祖，年年宴杖乡。\n深思一德事，小获万人康。",
        "dynasty": "唐",
        "collection_info": null
    },
    {
        "uuid": "d4c2a04df5cd9f2aa031722777d71cff",
        "title": "左丞相说右丞相璟太子少傅干曜同日上官命宴东堂赐诗",
        "author": "明皇帝",
        "content": "赤帝收三杰，黄轩举二臣。\n由来丞相重，分掌国之钧。\n我有握中璧，双飞席上珍。\n子房推道要，仲子讶风神。\n復辍台衡老，将为调护人。\n鹓鸾同拜日，车骑拥行尘。\n乐聚南宫宴，觞连北斗醇。\n俾予成百揆，垂拱问彝伦。",
        "dynasty": "唐",
        "collection_info": null
    },
    {
        "uuid": "ef3498fc196413abd28861abc9f6c0d8",
        "title": "早登太行山中言志",
        "author": "明皇帝",
        "content": "清跸度河阳，凝笳上太行。\n火龙明鸟道，铁骑绕羊肠。\n白雾埋阴壑，丹霞助晓光。\n涧泉含宿冻，山木带余霜。\n野老茅为屋，樵人薜作裳。\n宣风问耆艾，敦俗劝耕桑。\n凉德惭先哲，徽猷慕昔皇。",
        "dynasty": "唐",
        "collection_info": null
    },
    {
        "uuid": "7c023cfca699c8a3655674e5449c9672",
        "title": "平胡",
        "author": "明皇帝",
        "content": "杂虏忽猖狂，无何敢乱常。\n羽书朝继入，烽火夜相望。\n将出凶门勇，兵因死地强。\n蒙轮皆突骑，按劒尽鹰扬。\n鼓角雄山野，龙蛇入战场。\n流膏润沙漠，溅血染锋铓。\n雾扫清玄塞，云开静朔方。\n武功今已立，文德愧前王。",
        "dynasty": "唐",
        "collection_info": null
    },
    {
        "uuid": "74beabb2d9c29155815ae18d0861dbe1",
        "title": "游兴庆宫作",
        "author": "明皇帝",
        "content": "代邸青门右，离宫紫陌陲。\n庭如过沛日，水若渡江时。\n绮观连鸡岫，朱楼接雁池。\n从来敦棣蕚，今此茂荆枝。\n万叶传余庆，千年志不移。\n凭轩聊属目，轻辇共追随。\n务本方崇训，相辉保羽仪。\n时康俗易渐，德薄政难施。\n鼓吹迎飞盖，弦歌送羽巵。\n所希覃率土，孝弟一同规。",
        "dynasty": "唐",
        "collection_info": null
    },
    {
        "uuid": "bbbaf5e41dab9939ab4ba6cc7c05ce02",
        "title": "送张说巡边",
        "author": "明皇帝",
        "content": "端拱復垂裳，长怀御远方。\n股肱申教义，戈劒靖要荒。\n命将绥边服，雄图出庙堂。\n三台入武帐，八座起文昌。\n宝胄匡韩主，华宗辅汉王。\n茂先惭博物，平子谢文章。\n尽节恢时佐，输诚御寇场。\n三军临朔野，驷马即戎行。\n鼓吹威夷狄，旌轩溢洛阳。\n云台先着美，今日更贻芳。",
        "dynasty": "唐",
        "collection_info": null
    },
    {
        "uuid": "6dd2311a68a9cc180a7a3966e62d3784",
        "title": "饯王晙巡边",
        "author": "明皇帝",
        "content": "振武威荒服，扬文肃远墟。\n金坛申将礼，玉节授军符。\n免胄三方外，衔刀万里余。\n昔时吴会静，今日虏庭虚。\n分阃仍推毂，援桴且训车。\n风扬旌斾远，雨洗甲兵初。\n坐见台阶谧，行闻祅祲除。\n檄来虽插羽，箭去亦飞书。\n舟檝功须着，盐梅望匪疎。\n不应陈七德，欲使化先敷。",
        "dynasty": "唐",
        "collection_info": null
    },
    {
        "uuid": "9b3a214f01b87e09226d8ebf4e2b05e7",
        "title": "巡省途次上党旧宫赋",
        "author": "明皇帝",
        "content": "三千初击浪，九万欲抟空。\n天地犹惊否，阴阳始遇蒙。\n存贞期历试，佐贰伫昭融。\n多谢时康理，良惭实赖功。\n长怀问鼎气，夙负拔山雄。\n不学刘琨舞，先歌汉祖风。\n英髦既包括，豪杰自牢笼。\n人事一朝异，讴歌四海同。\n如何昔朱邸，今此作离宫？雁沼澄澜翠，猿岩落照红。\n小山秋桂馥，长坂旧兰丛。\n即是淹留处，乘欢乐未穷。",
        "dynasty": "唐",
        "collection_info": null
    },
    {
        "uuid": "a50165ba813963bcf82a9756f125e795",
        "title": "潼关口号",
        "author": "明皇帝",
        "content": "河曲回千里，关门限二京。\n所嗟非恃德，设险到天平。",
        "dynasty": "唐",
        "collection_info": null
    },
    {
        "uuid": "d1816f29ff694354cc617d243ac5fa33",
        "title": "千秋节赐羣臣镜",
        "author": "明皇帝",
        "content": "瑞露垂花绶，寒冰澈宝输。\n对兹台上月，聊以庆佳辰。",
        "dynasty": "唐",
        "collection_info": null
    },
    {
        "uuid": "4340fac0220e17c73f8b4cf7c955d495",
        "title": "续薛令之题壁",
        "author": "明皇帝",
        "content": "啄木觜距长，凤皇羽毛短。\n苦嫌松桂寒，任逐桑榆暖。",
        "dynasty": "唐",
        "collection_info": null
    },
    {
        "uuid": "06565d1c38d9ddb25bb83658aec1bd15",
        "title": "送胡真师还西山",
        "author": "明皇帝",
        "content": "仙客厌人间，孤云比性閒。\n话离情未已，烟水万重山。",
        "dynasty": "唐",
        "collection_info": null
    },
    {
        "uuid": "96c22ee1e9abd9d5d378de7d9b3584ac",
        "title": "过大哥山池题石壁",
        "author": "明皇帝",
        "content": "澄潭皎镜石崔巍，万壑千岩暗绿苔。\n林亭自有幽贞趣，况復秋深爽气来。",
        "dynasty": "唐",
        "collection_info": null
    },
    {
        "uuid": "66a22f34e69272d97ad93b309552ea98",
        "title": "题梅妃画真",
        "author": "明皇帝",
        "content": "忆昔娇妃在紫宸，铅华不御得天真。\n霜绡虽似当时态，争奈娇波不顾人。",
        "dynasty": "唐",
        "collection_info": null
    },
    {
        "uuid": "9c3fcb364335fe225b8a37f5e9586ca4",
        "title": "鹡鸰颂",
        "author": "明皇帝",
        "content": "伊我轩宫，奇树青葱。\n蔼周庐兮，冒霜停雪，以茂以悦。\n恣卷舒兮，连枝同荣，吐绿含英。\n曜春初兮，蓐收御节，寒露微结。\n气清虚兮，桂宫兰殿，唯所息宴。\n栖雍渠兮，行摇飞鸣，急难有情。\n情有余兮，顾惟德凉，夙夜兢惶。\n惭化疎兮，上之所教，下之所效。\n实在予兮，天伦之性，鲁卫分政。\n亲贤居兮，爰游爰处，爰笑爰语。\n巡庭除兮，观此翔禽，以悦我心，良史书兮。",
        "dynasty": "唐",
        "collection_info": null
    },
    {
        "uuid": "c109e2273932046a0e75fdc40b83e606",
        "title": "傀儡吟",
        "author": "明皇帝",
        "content": "刻木牵丝作老翁，鸡皮鹤髮与真同。\n须臾弄罢寂无事，还似人生一梦中。",
        "dynasty": "唐",
        "collection_info": null
    },
    {
        "uuid": "92ae978ca00abde1efdbc462a162f1a9",
        "title": "句",
        "author": "明皇帝",
        "content": "昔见漳滨卧，言将人事违。\n今逢庆诞日，犹谓学仙归。\n棠棣花重发，鸰原鸟再飞。\n德比代云布，心如晋水清。",
        "dynasty": "唐",
        "collection_info": null
    },
    {
        "uuid": "bf96b14c2249baa01d91777e1e766b62",
        "title": "好时光",
        "author": "明皇帝",
        "content": "宝髻偏宜宫样，莲脸嫩，体红香。\n眉黛不须张敞画，天教入鬓长。\n莫倚倾国貌，嫁取箇，有情郎。\n彼此当年少，莫负好时光。",
        "dynasty": "唐",
        "collection_info": null
    },
    {
        "uuid": "ca7c33571f31528fd20077741b396647",
        "title": "送日本使",
        "author": "明皇帝",
        "content": "日下非殊俗，天中嘉会朝。\n念余怀义远，矜尔畏途遥。\n涨海宽秋月，归帆[驶]夕飙。\n因惊彼君子，王化远昭昭。",
        "dynasty": "唐",
        "collection_info": null
    },
    {
        "uuid": "02452be25448e567bbf86f24ee5470c5",
        "title": "赐新罗王",
        "author": "明皇帝",
        "content": "四维分景纬，万象含中枢。\n玉帛遍天下，梯杭归上都。\n缅怀阻青陆，岁月勤黄图。\n漫漫穷地际，苍苍连海隅。\n兴言名义国，岂谓山河殊。\n使去传风教，人来习典谟。\n衣冠知奉礼，忠信识尊儒。\n诚矣天其鉴，贤哉德不孤。\n拥旄同作牧，厚贶比生蒭。\n益重青青志，风霜恆不渝。",
        "dynasty": "唐",
        "collection_info": null
    }
]