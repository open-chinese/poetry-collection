[
    {
        "uuid": "3e562c8195981283d7b36a92743589d4",
        "title": "刚显庙",
        "author": "郑昂",
        "content": "公昔隐居乌石冈，老观禅师同道场。\n法主懒安共徜徉，李薛咨参互击扬。\n摆脱利欲心清凉，是以能全此至刚。\n黄巢兵乱来福唐，公力抗之不肯降。\n欣然引颈齿剑芒，白乳上涌如雪霜。\n老贼自谓暴无伤，纔杀人半于南方。\n公无爵位在周行，史臣不书名不彰。\n后三百年丞相张，夜梦三贤与迎将。\n翌日游山登公堂，宛如梦中貌昂藏。\n再来为州剡奏章，赐名刚显烈有光。\n葺祠为庙饰栋梁，普与州人奉肴觞。\n于荐荔丹与蕉黄，岁时来享以为常。\n我作铭诗刻其旁，千万亿载死不亡。",
        "dynasty": "宋",
        "collection_info": null
    }
]