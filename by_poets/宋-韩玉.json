[
    {
        "title": "水调歌头 间世真贤出",
        "author": "韩玉",
        "content": "间世真贤出，吉梦兆维熊。\n玉麟天上谪见，帏薄贯长虹。\n追念当年筹算，封魏封留勋业，千古事攸同。\n语云仁者寿，何必喻乔松。\n嗣天子，乘九五，驭飞龙。\n分麾契符阃外，凭倚定寰中。\n由是天才英纵，散入枢庭闲暇，谈笑抚兵戎。\n伫看骄虏静，金鼎篆元功。",
        "dynasty": "宋",
        "collection_info": null
    },
    {
        "title": "水调歌头 有美如花客",
        "author": "韩玉",
        "content": "有美如花客，容饰尚中州。\n玉京杳渺天际，与别几经秋。\n家在金河堤畔，身寄白苹洲末，南北两悠悠。\n休苦话萍梗，清泪已难收。\n玉壶酒，倾潋滟，听君讴。\n伫云却月，新弄一曲洗人忧。\n同是天涯沦落，何必平生相识，相见且迟留。\n明日征帆发，风月为君愁。",
        "dynasty": "宋",
        "collection_info": null
    },
    {
        "title": "水调歌头 月里一枝桂",
        "author": "韩玉",
        "content": "月里一枝桂，不付等闲人。\n昔年霄汉，闻道争者尽输君。\n衣袖天香犹在，风度仙清难老，冰雪莹无尘。\n赋才三十倍，论寿八千春。\n夏庭芝，周室凤，舜郊麟。\n岂如今日称瑞，皇国再生申。\n聊借济时霖雨，来种重湖桃李，和气一番新。\n尚闻虚黄阁，行看秉洪钧。",
        "dynasty": "宋",
        "collection_info": null
    },
    {
        "title": "念奴娇 吴东清胜",
        "author": "韩玉",
        "content": "吴东清胜，是吴山苍翠，吴江澄绿。\n灵秀锺人文物盛，历历皆非凡俗。\n而况君家，风流遗世，犹寄山阴曲。\n继承才业，算来真是名族。\n聊恁驻节重湖，惠歌仁咏，蔼丰年图绿。\n行看登庸归去后，谁展高才相续。\n寿日称觞，一杯千岁，应见蟠桃熟。\n祝君难老，为君还更再祝。",
        "dynasty": "宋",
        "collection_info": null
    },
    {
        "title": "感皇恩 远柳绿含烟",
        "author": "韩玉",
        "content": "远柳绿含烟，土膏才透。\n云海微茫露晴岫。\n故乡何在，梦寐草堂溪友。\n旧时游赏处，谁携手。\n尘世利名，于身何有。\n老去生涯殢樽酒。\n小桥流水，一树雪香瘦。\n故人今夜月，相思否。",
        "dynasty": "宋",
        "collection_info": null
    },
    {
        "title": "满江红 正欲登临",
        "author": "韩玉",
        "content": "正欲登临，何处好、登临眺望。\n君约我、今朝携酒，古台同上。\n风静秋郊浑似洗，碧空淡覆玻璃盎。\n夕照外、渺渺万遥山，开青嶂。\n龙山事，空追想。\n风流会，今安往。\n我劝君一杯，为君高唱。\n今日谋欢真雅胜，休辞痛饮葡萄浪。\n纵黄花、明日未凋零，非佳赏。",
        "dynasty": "宋",
        "collection_info": null
    },
    {
        "title": "曲江秋 明轩快目",
        "author": "韩玉",
        "content": "明轩快目。\n正雨过湘溪，秋来泽国。\n波面鉴开，山光淀拂，竹声摇寒玉。\n鸥鹭戏晚日，芰荷动，香红蔌。\n千古兴亡意，凄凉扬□舟，望迷南北。\n仿佛烟笼雾簇。\n认何处、当年绣毂。\n沈香花萼事，潇然伤□，宫殿三十六。\n忍听向晚菱歌，依稀犹似新番曲。\n试与问，如今新蒲细柳，为谁摇绿。",
        "dynasty": "宋",
        "collection_info": null
    },
    {
        "title": "一剪梅・一翦梅 镜里新妆镜外情",
        "author": "韩玉",
        "content": "镜里新妆镜外情。\n小眉幽恨，浅绿低横。\n只怨闲纵绣鞍尘。\n不道天涯，萦绊归程。\n梦里兰闺相见惊。\n玉香花瘦，春艳盈盈。\n觉来欹枕转愁人。\n门外潇潇，风雨三更。",
        "dynasty": "宋",
        "collection_info": null
    },
    {
        "title": "上平西・金人捧露盘 折腰劳",
        "author": "韩玉",
        "content": "折腰劳，弹冠望，纵飞蓬。\n笑造化、相戏穷通。\n风帆浪桨，暮成寒角晓楼锺。\n暗借霜雪鬓边来，惊对青铜。\n萧闲好，何时遂，门横水，迳穿松。\n有无限、杯月襟风。\n区区个甚，帝尧堂下足夔龙。\n不如闻早问溪山，高养吾慵。",
        "dynasty": "宋",
        "collection_info": null
    },
    {
        "title": "西江月 捍拨声传酒绿",
        "author": "韩玉",
        "content": "捍拨声传酒绿，蔷薇面衬宫黄。\n娇波斜入鬓云长。\n眉与春山一样。\n潇洒不禁疏瘦，低回犹似思量。\n换花梨叶晚阴凉。\n说与三年梦想。",
        "dynasty": "宋",
        "collection_info": null
    },
    {
        "title": "临江仙 月是银釭溪是镜",
        "author": "韩玉",
        "content": "月是银釭溪是镜，云霓与作衣裳。\n夜寒独立竹篱傍。\n妆成那待粉，笑罢自生香。\n自古佳人多薄命，枉教傲雪凌霜。\n从来林下异闺房。\n何须三弄笛，方断九回肠。",
        "dynasty": "宋",
        "collection_info": null
    },
    {
        "title": "番枪子 莫把团扇双鸾隔",
        "author": "韩玉",
        "content": "莫把团扇双鸾隔。\n要看玉溪头、春风客。\n妙处风骨潇闲，翠罗金缕瘦宜窄。\n转面两眉攒、青山色。\n到此月想精神，花似秀质。\n待与不清狂、如何得。\n奈向难驻朝云，易成春梦恨又积。\n送上七香车春草碧。",
        "dynasty": "宋",
        "collection_info": null
    },
    {
        "title": "清平乐 梅花照雪",
        "author": "韩玉",
        "content": "梅花照雪。\n浑似人清绝。\n香叠绀螺双背结。\n曾侍霓旌降节。\n如今却向尘寰。\n棋中寄个清闲。\n纵使阿郎多病，也须偷画春山。",
        "dynasty": "宋",
        "collection_info": null
    },
    {
        "title": "减字木兰花 香檀素手",
        "author": "韩玉",
        "content": "香檀素手。\n缓理新词来伴酒。\n音调凄凉。\n便是无情也断肠。\n莫歌杨柳。\n记得渭城朝雨后。\n客路茫茫。\n几度东风春草长。",
        "dynasty": "宋",
        "collection_info": null
    },
    {
        "title": "行香子 一剪梅花",
        "author": "韩玉",
        "content": "一剪梅花，一见销魂。\n况溪桥、雪里前村。\n香传细蕊，春透灵根。\n更水清冷，云黯淡，月黄昏。\n幽过溪兰，清胜山矾。\n对东风、独立无言。\n霜寒塞垒，风净谯门。\n听角声悲，笛声怨，恨难论。",
        "dynasty": "宋",
        "collection_info": null
    },
    {
        "title": "太常引 荒山连水水连天",
        "author": "韩玉",
        "content": "荒山连水水连天。\n忆曾上、桂江船。\n风雨过吴川。\n又却在、潇湘岸边。\n不堪追念，浪萍踪迹，虚度夜如年。\n风外晓钟传。\n尚独对、残灯未眠。",
        "dynasty": "宋",
        "collection_info": null
    },
    {
        "title": "太常引 东城归路水云间",
        "author": "韩玉",
        "content": "东城归路水云间。\n几曾放、梦魂闲。\n何日整归鞍。\n又人对、西风凭栏。\n温柔情性，系怀伤感，欲诉诉应难。\n愁聚两眉端。\n又叠起、千山万山。",
        "dynasty": "宋",
        "collection_info": null
    },
    {
        "title": "贺新郎 柳外莺声碎",
        "author": "韩玉",
        "content": "柳外莺声碎。\n晚晴天、东风力软，嫩寒初退。\n花底觅春春已去，时见乱红飞坠。\n又闲傍、阑干十二。\n阑外青山烟缥缈，远连空、愁与眉峰对。\n凝望处，两叠翠。\n鸳鸯结带灵犀佩。\n绮屏深、香罗帐小，宝檠灯背。\n谁谓彩云和梦断，青翼阻寻后会。\n待都把、相思情缀。\n便做锦书难写恨，奈菱花、都见人憔悴。\n那更有，枕痕泪。",
        "dynasty": "宋",
        "collection_info": null
    },
    {
        "title": "贺新郎 绰约人如玉",
        "author": "韩玉",
        "content": "绰约人如玉。\n试新妆、娇黄半绿，汉宫匀注。\n倚傍小阑闲伫立，翠带风前似舞。\n记洛浦、当年俦侣。\n罗袜尘生香冉冉，料征鸿、微步凌波女。\n惊梦断，楚江曲。\n春工若见应为主。\n忍教都、闲亭邃馆，冷风凄雨。\n待把此花都折取。\n和泪连香寄与。\n须信道、离情如许。\n烟水茫茫斜照里，是骚人、九辨招魂处。\n千古恨，与谁语。",
        "dynasty": "宋",
        "collection_info": null
    },
    {
        "title": "贺新郎 睡起帘栊静",
        "author": "韩玉",
        "content": "睡起帘栊静。\n□金铺、春帏半卷，宝香烟冷。\n门外落花风不定。\n糁糁乱红堆径。\n谁唤做、春愁如病。\n零乱云鬟慵梳掠，傍菱花、羞对孤鸾影。\n情易感，恨难醒。\n沙边柳外当时景。\n记分携、离筵乍阕，去帆初整。\n尽举棹歌和泪听。\n云淡水寒烟暝。\n空怆望、楼高天迥。\n犹未归来何处也，日长时、不念人孤另。\n书谩写，雁谁倩。",
        "dynasty": "宋",
        "collection_info": null
    },
    {
        "title": "水调歌头 重午日过六",
        "author": "韩玉",
        "content": "重午日过六，灵岳再生申。\n丰神英毅，端是天上谪仙人。\n夙蕴机权才略，早岁来归明圣，惊耸汉庭臣。\n言语妙天下，名德冠朝绅。\n绣衣节，移方面，政如神。\n九重隆眷倚注，伟业富经纶。\n闻道山东出相，行拜紫泥飞诏，归去秉洪钧。\n寿虾自天锡，安用拟庄椿。",
        "dynasty": "宋",
        "collection_info": null
    },
    {
        "title": "且坐令 闲院落",
        "author": "韩玉",
        "content": "闲院落。\n误了清明约。\n杏花雨过胭脂绰。\n紧了秋千索。\n斗草人归，朱门悄掩，梨花寂寞。\n书万纸、恨凭谁托。\n才封了、又揉却。\n冤家何处贪欢乐。\n引得我心儿恶。\n怎生全不思量着。\n那人人情薄。",
        "dynasty": "宋",
        "collection_info": null
    },
    {
        "title": "风入松 柳阴亭院杏梢长",
        "author": "韩玉",
        "content": "柳阴亭院杏梢长。\n依约巫阳。\n凤箫已远秦楼在，水沈烟暖馀香。\n临镜舞鸾窥沼，倚筝飞雁辞行。\n醉边人去自凄凉。\n泪眼愁肠。\n断云残雨当年事，到而今、好处难忘。\n两袖晓风花陌，一帘夜雨兰堂。",
        "dynasty": "宋",
        "collection_info": null
    },
    {
        "title": "鹧鸪天 披拂芝兰便断金",
        "author": "韩玉",
        "content": "披拂芝兰便断金。\n顿成南北岂胜任。\n三年尊酒半生话，千里云山一寸心。\n休怅望，莫登临。\n梦魂何处不相寻。\n柔肠欲问愁多少，未比湘江烟水深。",
        "dynasty": "宋",
        "collection_info": null
    },
    {
        "title": "鹧鸪天 爱日烘晴旬日间",
        "author": "韩玉",
        "content": "爱日烘晴旬日间。\n谩邀朋辈为跻攀。\n无穷望眼无穷恨，不尽长江不尽山。\n星点点，月团团。\n倒流河汉入杯盘。\n饱吟风月三千首，寄与吴姬忍泪看。",
        "dynasty": "宋",
        "collection_info": null
    },
    {
        "title": "生查子 裙拖簇石榴",
        "author": "韩玉",
        "content": "裙拖簇石榴，髻绾偏荷叶。\n头上短金钗，轻重还相压。\n轻颦月入眉，浅笑花生颊。\n夫婿不风流，取次看承别。",
        "dynasty": "宋",
        "collection_info": null
    },
    {
        "title": "卜算子 杨柳绿成阴",
        "author": "韩玉",
        "content": "杨柳绿成阴，初过寒食节。\n门掩金铺独自眠，那更逢寒夜。\n强起立东风，惨惨梨花谢。\n何事王孙不早归，寂寞秋千月。",
        "dynasty": "宋",
        "collection_info": null
    },
    {
        "title": "霜天晓月 竹篱茅屋",
        "author": "韩玉",
        "content": "竹篱茅屋。\n一树扶疏玉。\n客里十分清绝，有人在、江南北。\n伫目。\n诗思促。\n翠袖倚修竹。\n不是月媒风聘，谁人与、伴幽独。",
        "dynasty": "宋",
        "collection_info": null
    }
]