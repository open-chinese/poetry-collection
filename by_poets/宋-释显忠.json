[
    {
        "uuid": "c2d21dc6d69ef55429f9e0e41c789472",
        "title": "闲居",
        "author": "释显忠",
        "content": "竹裏编茅倚石根，竹茎疏处见前村。\n闲眠尽日无人到，自有清风为扫门。",
        "dynasty": "宋",
        "collection_info": null
    },
    {
        "uuid": "b14e16ba44c0e0228e56b3c1af933d65",
        "title": "过溪口广慈院",
        "author": "释显忠",
        "content": "五马重来溪口寺，惟将属吏与门僧。\n盘云野径行千里，送目危台上百层。\n岩桧影寒犹带雪，溪流声涩未销冰。\n寻常地远无因到，空愧躬良二老朋。",
        "dynasty": "宋",
        "collection_info": null
    },
    {
        "uuid": "08ed6b126228d3a14c9cd3611b44c856",
        "title": "南明山宝相寺十五题 三生像",
        "author": "释显忠",
        "content": "胜域将垂迹，先闻钟梵声。\n术阤犹未降，宣老已三生。\n山接天门险，岩开月殿明。\n善财何处去，楼阁自峥嵘。",
        "dynasty": "宋",
        "collection_info": null
    },
    {
        "uuid": "e561aafd51348a21188ae95566537cd2",
        "title": "南明山宝相寺十五题 三层阁",
        "author": "释显忠",
        "content": "像身高百尺，阁道耸三层。\n欲得亲瞻向，还须最上登。\n烟霞封宝墄，星斗挂觚棱。\n已自甘香火，人閒去不能。",
        "dynasty": "宋",
        "collection_info": null
    },
    {
        "uuid": "3fe5118475fceef89836ed0709f5ec8e",
        "title": "南明山宝相寺十五题 隐岳岩",
        "author": "释显忠",
        "content": "融结自何时，曾为几陵谷。\n不见昔贤踪，空遗此岩腹。\n一径斸烟蓁，千里老云木。\n寻常人到稀，虎豹暗栖宿。",
        "dynasty": "宋",
        "collection_info": null
    },
    {
        "uuid": "588eb399459a1f82fde2e46f11d4669f",
        "title": "南明山宝相寺十五题 石城山",
        "author": "释显忠",
        "content": "溪尽见石城，寺在石城裏。\n崖缺露遥村，门开对寒水。\n况非雉堞成，无以金汤比。\n梵众此安栖，俗驾来有几。",
        "dynasty": "宋",
        "collection_info": null
    },
    {
        "uuid": "d250a3838d60780b42ba4ed1ffbb38af",
        "title": "南明山宝相寺十五题 白云庄",
        "author": "释显忠",
        "content": "堪爱仙庄近翠岑，杖藜时得去游寻。\n牛羊数点烟云远，鸡犬一声桑柘深。\n高下闲田如布局，东西流水若鸣琴。\n更听野老谈农事，忘却人间万种心。",
        "dynasty": "宋",
        "collection_info": null
    },
    {
        "uuid": "7607893dcaa51348b75a26e898dd83c3",
        "title": "南明山宝相寺十五题 夹溪塘",
        "author": "释显忠",
        "content": "南溪北溪深，横塘截流过。\n清影照人寒，澄耀分鑑破。\n沙明鸥鹭驯，草密牛羊卧。\n不见直鈎翁，狂歌遣谁和。",
        "dynasty": "宋",
        "collection_info": null
    },
    {
        "uuid": "4af589d24061e891b146c1d9818dba04",
        "title": "南明山宝相寺十五题 柔亭",
        "author": "释显忠",
        "content": "孤亭枕长溪，溪光照亭槛。\n无人弄潺湲，终日对平淡。\n猨鸟去难呼，藤萝垂可揽。\n薄暮众山昏，霜风起葭菼。",
        "dynasty": "宋",
        "collection_info": null
    },
    {
        "uuid": "03c683ae2f97da27df09d9d9745029cc",
        "title": "南明山宝相寺十五题 石狻猊",
        "author": "释显忠",
        "content": "亭除两狻猊，一仰復一俯。\n告天与叩地，似欲诉忧苦。\n世传知顗死，二兽来瞻睹。\n逡巡化为石，堙没在深土。\n事怪固难诘，但见形可取。\n风雨驳苍苔，万古万万古。",
        "dynasty": "宋",
        "collection_info": null
    },
    {
        "uuid": "147ccbcb238aa427f2e88afc0665d032",
        "title": "南明山宝相寺十五题 齐相井",
        "author": "释显忠",
        "content": "南明山足势欲尽，正是新崖东胁隈。\n不知泉自那峰出，皆谓井因齐相开。\n甘滑堪预郦经载，渊渟疑俟桑苎来。\n神蛟往往此潜蛰，旱岁莫测生风雷。",
        "dynasty": "宋",
        "collection_info": null
    },
    {
        "uuid": "1df6bfe5a051154a8c38c3f683404424",
        "title": "南明山宝相寺十五题 齐相书堂",
        "author": "释显忠",
        "content": "异代终难问，遗名不可穷。\n山中丞相去，林下学堂空。\n映雪功休比，冲天志莫同。\n故基兰蕙满，犹自起华风。",
        "dynasty": "宋",
        "collection_info": null
    },
    {
        "uuid": "7765d23a5c3e15f64eb64757d4d78d92",
        "title": "南明山宝相寺十五题 白莲庵",
        "author": "释显忠",
        "content": "谁将白莲子，固向峰顶栽。\n非学远公社，兼无陶令来。\n去世迹何旷，诛茅心已灰。\n不知岁月改，但见此花开。",
        "dynasty": "宋",
        "collection_info": null
    },
    {
        "uuid": "2c64b8e03380f662a5e3b7cd254662ad",
        "title": "南明山宝相寺十五题 石缝梅",
        "author": "释显忠",
        "content": "根埋山骨几百载，但怪生物偏有私。\n春前受气地犹冷，雪裏暗开人未知。\n自将孤石比坚性，不与众木争芳姿。\n惆怅无言为真赏，栏干独倚觉多时。",
        "dynasty": "宋",
        "collection_info": null
    },
    {
        "uuid": "f74acae3d7ba210ebe0feb73523185b8",
        "title": "南明山宝相寺十五题 锯解峰",
        "author": "释显忠",
        "content": "苍山巍不倚，中裂势难图。\n始铸阴阳锯，谁开造化鑪。\n藤摇疑落屑，树折若分符。\n漏出飞泉影，长垂一带孤。",
        "dynasty": "宋",
        "collection_info": null
    },
    {
        "uuid": "0c40950c77f0a40b087f00fe749910de",
        "title": "南明山宝相寺十五题 仙髻峰",
        "author": "释显忠",
        "content": "首出众峰间，盘龙势孤耸。\n云映鬓光浮，月生梳影动。\n可握谓新沐，未巾疑乍拢。\n幸免旦斯理，谁復惭种种。",
        "dynasty": "宋",
        "collection_info": null
    },
    {
        "uuid": "a0930e26bffe75f1bcc758f614d28599",
        "title": "南明山宝相寺十五题 白鹇坞",
        "author": "释显忠",
        "content": "朝看白鹇从坞出，暮看白鹇从坞归。\n森森绿树两峰下，片片白云初日飞。\n因知野性恋山谷，咫尺之间还见稀。",
        "dynasty": "宋",
        "collection_info": null
    },
    {
        "uuid": "0906f4edacfba3aa91e1e4ea92d4ac81",
        "title": "偈",
        "author": "释显忠",
        "content": "咄咄咄，海底鱼龙尽枯竭。\n三脚虾蟆飞上天，脱殻乌龟火中活。",
        "dynasty": "宋",
        "collection_info": null
    }
]