[
    {
        "title": "敷浅原见桃花",
        "author": "刘次庄",
        "content": "桃花雨过碎红飞，半逐溪流半染泥。\n何处飞来双燕子，一时衔在画梁西。",
        "dynasty": "宋",
        "collection_info": null
    },
    {
        "title": "尘土黄",
        "author": "刘次庄",
        "content": "翠眉连娟舞袖长，春风自对理容妆。\n染丝绣作双鸳鸯，欲飞不飞在罗裳。\n耳中明月珠，肘后锦香囊。\n凭高欲有寄，所寄在远方。\n追风还君立路傍，岂不有地能相当，请着一鞭尘土黄。",
        "dynasty": "宋",
        "collection_info": null
    },
    {
        "title": "尘土黄 译",
        "author": "刘次庄",
        "content": "妾本倡家子，笄鬟擅容止。\n名隶倡籍中，生倡即倡死。\n物势本从权，情恩亦遂迁。\n一朝官长怒，独抱锦衾眠。\n日暮倚高楼，青丝繫白马。\n岂不谢慇懃，汪汪泪盈把。\n万感自有因，无容遽相亲。\n请君促金勒，妾愿看飞尘。",
        "dynasty": "宋",
        "collection_info": null
    },
    {
        "title": "尘土黄 笺",
        "author": "刘次庄",
        "content": "春台女儿似红玉，曾奉当筵柘枝曲。\n舞成早自得痴名，更傍春风情不足。\n客携黄金欲有赠，多在邻家赌双陆。\n近从新官作颜面，祇得低心随所欲。\n自知久去非所安，夜半东门车特碌。\n秀阙芙蓉潭畔起，每向波间得双鲤。\n水流却上大应难，惟有孤怀似潭水。\n一骑翩翩锦臂鞲，红罗百丈作缠头。\n为言闻得琵琶怨，当门下马欲登楼。\n莫登楼，君马骇。\n无限朱帘熏好香，城北城南无一瞬。",
        "dynasty": "宋",
        "collection_info": null
    },
    {
        "title": "江神词",
        "author": "刘次庄",
        "content": "髻插幽兰花，手把菖蒲叶。\n渔郎偷语人，云是江神妾。\n江神昨日鼓云涛，开帆拍天上千艘。\n吴洲女儿弄春水，浪湿船头红绵袍。",
        "dynasty": "宋",
        "collection_info": null
    },
    {
        "title": "王昭君",
        "author": "刘次庄",
        "content": "敛袂出明光，琵琶道路长。\n初闻胡骑语，未解汉宫妆。\n薄命随尘土，元功属庙堂。\n蛾眉如有用，惭媿羽林郎。",
        "dynasty": "宋",
        "collection_info": null
    }
]