[
    {
        "title": "送程给事知越州",
        "author": "郑穆",
        "content": "菟符优寄宠清贤，邸吏相惊印绂鲜。\n方面几称良太守，名区今作小神仙。\n夏王古穴幽藏怪，贺监明湖冷浸天。\n为语钱塘二千石，诗筩频发渡江船。",
        "dynasty": "宋",
        "collection_info": null
    },
    {
        "title": "赠仙居宰陈述古  其一",
        "author": "郑穆",
        "content": "我爱仙居宰，隆时起四方。\n青衿游户闼，逢掖在轩堂。\n自昔风蛮貊，于今邑校庠。\n贺衙闻劝学，耆耋涕彷徨。",
        "dynasty": "宋",
        "collection_info": null
    },
    {
        "title": "赠仙居宰陈述古  其二",
        "author": "郑穆",
        "content": "我爱仙居宰，浑浑政不拘。\n纵民如野鹿，任道若荒芜。\n访境土皆闢，订风恶亦无。\n平生志严整，伺隙莫操弧。",
        "dynasty": "宋",
        "collection_info": null
    },
    {
        "title": "赠仙居宰陈述古  其三",
        "author": "郑穆",
        "content": "我爱仙居宰，岩岩气宇宽。\n百筳微出响，万楫一生澜。\n邑小天为寿，民愚地与安。\n经年不相见，已见欲跻难。",
        "dynasty": "宋",
        "collection_info": null
    },
    {
        "title": "赠仙居宰陈述古  其四",
        "author": "郑穆",
        "content": "我爱仙居宰，接人推至诚。\n一官厓岸绝，百志惠慈生。",
        "dynasty": "宋",
        "collection_info": null
    }
]