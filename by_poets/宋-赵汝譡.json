[
    {
        "uuid": "22d539d962938af720e477fbb8de98d4",
        "title": "题会春苑",
        "author": "赵汝譡",
        "content": "草荒故苑几春风，尚想花开春树红。\n欲问当时马王事，寂寥残照野亭中。",
        "dynasty": "宋",
        "collection_info": null
    },
    {
        "uuid": "696c46c17f9e4b500bf5f3c62896f8e3",
        "title": "宿枕峰寺怀舅氏有作",
        "author": "赵汝譡",
        "content": "野竹有慈性，丛生不相离。\n永怀寒泉感，昨与渭阳期。\n寺阁共秋晚，山云独移时。\n尚想谈论閒，丹颧映雪髭。\n气豪机事少，所嗜平生诗。\n起居今何如，会合渺难知。\n霜清雁荡骨，春蔼天台姿。\n混融入老笔，远寄江湖思。",
        "dynasty": "宋",
        "collection_info": null
    },
    {
        "uuid": "ef5097e513eb70f83ad36b53686fa2cf",
        "title": "为赵振文赋马塍歌",
        "author": "赵汝譡",
        "content": "旧闻城北有马塍，聚花成锦常留春。\n我家苕水近来到，输他年少寻芳人。\n相夸此地百金惜，閒出奇花万钱直。\n接贴翻腾费工巧，拣构移将斗颜色。\n园翁爱花如子孙，寸生尺长勤培根。\n南邻北邻贫富改，独守养性经凉温。\n兄今已得閒居趣，扁舟暂向官塘路。\n攀条摘蘂娱性情，对月看云想风度。\n歌长词逸不可当，鬓髮垂白吟沧浪。",
        "dynasty": "宋",
        "collection_info": null
    },
    {
        "uuid": "ef7abc27b2c17897b2092b4550b51a02",
        "title": "和叶水心马塍歌",
        "author": "赵汝譡",
        "content": "昔年家住长安里，春风尽日香尘起。\n纷纷车马过绮陌，买花人多少人识。\n王侯第宅连苑墙，粲若琼蘂敷丹房。\n花窠近取马塍本，曲栏高槛深迷藏。\n主欢对客小举袖，击鼓吹箫满前后。\n真珠一斛聘国姝，琥珀千杯酌天酒。\n几年农器不铸兵，雨耕云穫歌且行。\n种花土腴无水旱，园税十倍田租平。\n挐音来近菰蒲住，演漾迴溪通枉渚。\n霜晴沙浅橘林明，日暮水浑鱼网聚。\n东门故侯应自许，灞陵醉尉宁须怒。\n何当学稼随老农，荷锄驱犊田中去。",
        "dynasty": "宋",
        "collection_info": null
    },
    {
        "uuid": "ebd6502955c13d76d24663355e65306b",
        "title": "和巩栗斋丰翠蛟亭",
        "author": "赵汝譡",
        "content": "众峯抱苍龙，蟠屈翠蛟水。\n放之两崖閒，奔汹不得止。\n涛澜生席上，雷雹转石底。\n恍疑天柱摇，将拔阴洞起。\n苏公雄气压，诗骨得山髓。\n指麾驱鲲鲸，赫奕动箕尾。\n纷纷下土人，蚁垤自封侈。\n骤观目睛眩，笔坠汗流泚。\n坐令空谷啸，声彻霄汉裏。\n君来松根吟，仙者相去咫。\n老蛟破锁出，余怒犹未已。\n决开涧千丈，散作雾五里。\n今年溪湖干，草树生意靡。\n寸泉落山苗，灵药起垂死。\n遗吾云子饭，报汝青玉几。\n野人寻泉窦，筒坏方復理。\n泓然山巅池，冬夏常若此。",
        "dynasty": "宋",
        "collection_info": null
    },
    {
        "uuid": "6f53129593e49ac733bf3764e511f253",
        "title": "冰壶亭",
        "author": "赵汝譡",
        "content": "孰是群动主，天机在灵关。\n深居默自照，瑕垢宁得干。\n昭昭素丝义，幕佐实郡端。\n身洁吏所贵，心精士其难。\n请将秋月拟，亦作冰壶观。",
        "dynasty": "宋",
        "collection_info": null
    },
    {
        "uuid": "983d25733842ce3a3dfdf78050a51942",
        "title": "游雷氏园怀吴公德夫",
        "author": "赵汝譡",
        "content": "城丘焕朝景，郊甸熙春阳。\n谁能不行游，及尔聊徜徉。\n华栋敞中园，珍潭注方塘。\n惠风翼嘉殖，时鸟流音翔。\n岂伊丹卉间，而有修干苍。\n靡迤既徐步，萦纡亦深藏。\n忆与仁里亲，攀翻玩幽芳。\n抚迹已成故，斯人安可亡。\n前洲起新涨，远岫收残光。\n凭槛久怅望，江云眇何长。",
        "dynasty": "宋",
        "collection_info": null
    },
    {
        "uuid": "c0b739d41c8c5ae0c8b5e3dd754d2b1b",
        "title": "赠景建将入都赠别",
        "author": "赵汝譡",
        "content": "子先文章宗，秀种凌孔翠。\n观风多儒郡，籍籍罕与辈。\n客远纡劳思，交新惬清会。\n说诗延秋色，造极超古对。\n敏识入悞领，玄功谢雕绘。\n颇云幼把笔，涛涌亦川汇。\n中探阴符膸，意蹑海蟾背。\n悄然忽坐愁，穷老少所遂。\n雄都始旋轸，上国专结佩。\n八纮张云罗，局士绳墨内。\n名场沾童肤，奇质委蒿艾。\n卿侯雅如赏，荣爵宁尔爱。\n早拜王命归，声明耀群昧。\n吾衰愧尸职，笺劾力自退。\n奋身登金台，农野甘秉耒。",
        "dynasty": "宋",
        "collection_info": null
    },
    {
        "uuid": "31b6b82cb359d8241329873cdd4e4223",
        "title": "谢叶水心作先铭",
        "author": "赵汝譡",
        "content": "隙驹日月驰，拱木霜露莘。\n孤生望苍旻，永念负慈地。\n内德不越阃，先铭欲存世。\n以兹沥丹素，延首冀嘉惠。\n大匠斡九京，篇成重覃思。\n发函已百拜，陈庙復三喟。\n石之表故阡，修麓出光气。\n耿如瞻其亲，端用贻尔类。\n道归统会阔，躬探玄颐秘。\n云章开人文，天笔垂古制。\n照照训典立，亹亹伦纪备。\n遂登秦汉前，上与骚雅俪。\n碑板落东南，贝玉失瓌异。\n膏濡沦朽骨，黼藻被幽隧。\n史职补王明，陋巷压高位。\n余波扬懿则，惧忝弗克嗣。\n士恢宇宙心，学竟圣贤事。\n整驾期远造，为基戒中坠。\n岳峻尚可攀，海深安可计。\n勖哉奉格言，没齿无敢替。",
        "dynasty": "宋",
        "collection_info": null
    },
    {
        "uuid": "9b3000f4f38938dddadc620dea1e3dda",
        "title": "遗虎皮谢",
        "author": "赵汝譡",
        "content": "龙岩县令亦好奇，腊月赠我生虎皮。\n霜牙电睛已寂寞，鹊形剪斑犹陆离。\n最珍肩脊不受箭，鬚爪皆具无缺亏。\n革工入手硝使熟，软可寝藉忘其威。\n想当枯草穷秋时，风皞谷震落日低。\n岂知与世玩文采，嘆息摩挲为赋诗。",
        "dynasty": "宋",
        "collection_info": null
    },
    {
        "uuid": "527b93cdc11e2aac703cf4a99ab5b947",
        "title": "屈原祠",
        "author": "赵汝譡",
        "content": "忠深独逢尤，怨极翻作歌。\n岂云嗜好异，奈此芳洁何。\n郢都值末造，听惑贤佞讹。\n令尹专国事，君王信秦和。\n内思谋谏尽，旁困谗嫉多。\n秉道身必斥，徇时则同波。\n我生帝降直，臣节安敢颇。\n痛心易激烈，危步难逶迤。\n忍观宗绪坠，去復念本柯。\n采藻或涧滨，茹芝亦岩阿。\n下将从彭咸，终已投汨罗。\n湘水碧湛湛，湘山鬰峩峩。\n昔存怀沙恨，今见垂纶过。\n仲夏草树蕃，初华粲莲荷。\n禅栖寄幽祀，羁思发长哦。\n风雅尚遗音，景宋寖殊科。\n远游一感嘆，白首留江沱。",
        "dynasty": "宋",
        "collection_info": null
    },
    {
        "uuid": "4efecc8b0b370a990687cc5f1e3e7d7b",
        "title": "高文庙",
        "author": "赵汝譡",
        "content": "盛朝陵谷远，遗庙林麓长。\n美哉汉二君，百世常流光。\n功高拯涂炭，德盛敦农桑。\n兴礼表儒化，授经恢士方。\n尽令秦网坏，汔復周道康。\n下国崇明祀，令人荐嘉尝。\n豆笾列臣佐，冠佩参侯王。\n苍髮商山中，素编谷城傍。\n曾云绛灌辈，敢厕萧曹行。\n奇才洛阳子，抱策意激扬。\n兰芷弔沉汨，风沙叹游湘。\n遇合从古难，赋骚空自伤。\n逮平袭衰绪，终献委绝纲。\n罔念开承初，巍巍炎祚昌。\n阶庭上藓迹，祝史陈椒浆。\n跪起敢不敬，咏歌独无忘。",
        "dynasty": "宋",
        "collection_info": null
    },
    {
        "uuid": "23709dc8f61f42e285a53d66d0d25c37",
        "title": "直州",
        "author": "赵汝譡",
        "content": "时潦汇众川，朝暾耀中洲。\n岸迴挐音急，水抱禅宇幽。\n竹树相覆带，云沙更荡浮。\n估船乘波发，渔艇沿潭游。\n他屿亦可登，爱此所览周。\n东轩既延伫，西阁復夷犹。\n归求种嘉橘，老欲守故丘。\n贾谊何远去，屈原竟深投。\n俗卑忌才高，世浊憎多修。\n请将招隠作，往和沧浪讴。",
        "dynasty": "宋",
        "collection_info": null
    },
    {
        "uuid": "bce13d9e83c622a4f5a0e787d55f875d",
        "title": "溪次",
        "author": "赵汝譡",
        "content": "雾开辨石色，日出还溪光。\n午炊苍林间，暮宿寒沙傍。\n山径叶自下，泠然若飘霜。\n鸟雀静四野，田家已冬藏。\n我车独未停，王命严所将。\n瞻云惧霰集，明復踰崇冈。",
        "dynasty": "宋",
        "collection_info": null
    },
    {
        "uuid": "f62a7fdb629767f76bc7071294a44c99",
        "title": "斋居即事",
        "author": "赵汝譡",
        "content": "累石欲拟山，附垠爱生竹。\n半寻裁方沼，筒水注兹足。\n鸂鶒游其内，焉知海鸥浴。\n始收春葩丹，倏长夏条绿。\n观物各自遂，抚时一何速。\n深居有广思，纡履无远瞩。\n圣出营世宁，哲潜避身辱。\n高情或贻诮，散迹乃见局。\n逝将从负樵，归老寒涧曲。",
        "dynasty": "宋",
        "collection_info": null
    },
    {
        "uuid": "8fe33f5b5cf3f3116e789a640e0909e0",
        "title": "鬰孤台",
        "author": "赵汝譡",
        "content": "杖藜登高台，四远披天风。\n清川漾光远，碧嶂含姿浓。\n闾井满后前，雉谯夹西东。\n雄为一州表，阔会群境从。\n摧颓久笼鹤，迅逸遐征鸿。\n矫首望丹阙，烟氛多翳蒙。\n南方少佳月，竟岁四五逢。\n稍喜今夕霁，迥当凉秋中。\n衰影朗在照，空庭恣鸣蛩。\n石栏叶露下，吟思殊未终。",
        "dynasty": "宋",
        "collection_info": null
    },
    {
        "uuid": "907ff2261fd3df38e8c939d8d6b6dad5",
        "title": "南湖书院",
        "author": "赵汝譡",
        "content": "捍川始成邑，巡甸遂建都。\n千载倚修堤，三吴达高涂。\n卫军弛马牧，令尹司官湖。\n浚中深有蓄，丰外坚无虞。\n往者水冒没，伤哉人愁吁。\n雨常夏潦盈，旱必秋田枯。\n民功念久隳，邦患谂预图。\n忽惊华构敞，岂为纵览娱。\n溪落露鲂鲤，草长戏鸥鳬。\n丹霞出云表，翠巘亘天隅。\n缅怀谢公言，希迹岩栖徒。\n且復与闾里，共守桑麻区。",
        "dynasty": "宋",
        "collection_info": null
    },
    {
        "uuid": "e640a753902c69c7182ad187e5657e3f",
        "title": "寄题王宗卿答春堂",
        "author": "赵汝譡",
        "content": "天德不可名，煦濡在三春。\n母恩不可报，爱慕极终身。\n粲粲白华士，筑堂奉其亲。\n堂前种丛兰，堂后植修筠。\n列卿禁武近，出牧藩条新。\n起居佩慈训，平谳宣皇仁。\n属怀音书遥，曷慰色笑频。\n驰神越海峤，竦睇彻昏晨。\n鼎钟曾足多，滫瀡良未珍。\n请将蓼莪义，一为君子陈。",
        "dynasty": "宋",
        "collection_info": null
    },
    {
        "uuid": "d96d040acdf6e83b300adce6176b4a7d",
        "title": "楼望",
        "author": "赵汝譡",
        "content": "倚墙茂树阴，交覆状垂盖。\n面岑可为楼，所惜着亭隘。\n试凭工师手，高取空阔界。\n材章来何山，得补榱栋坏。\n泮宫对突兀，雉堞隠萦带。\n老榕剪东枝，遂破群碧碍。\n闲云入秋眺，远霭增暮慨。\n心知飞鸟边，历历归路在。",
        "dynasty": "宋",
        "collection_info": null
    },
    {
        "uuid": "b4bf10d808f61388e59fc5e65bb6fc91",
        "title": "登定王台",
        "author": "赵汝譡",
        "content": "湘中十七门，层层居中央。\n经营自何代，传是汉定王。\n穷力致远士，侧身思咸阳。\n地褊乃后绝，炎灵久无光。\n今非昔所望，林麓深青苍。\n歌舞来其上，军营在其旁。\n国人记本始，祠典修烝尝。\n嘉节近楚俗，羁怀渺湖乡。\n野菊岂不采，含英待秋霜。\n风骚企高调，登览独成章。",
        "dynasty": "宋",
        "collection_info": null
    },
    {
        "uuid": "ed0c7dd778f7c9c52b27724eb74cc5d8",
        "title": "休日黄推官登台",
        "author": "赵汝譡",
        "content": "禅阁自何代，万缘委飞埃。\n碑图久亦灭，栋宗半欲摧。\n一水中贯野，练光远萦回。\n山容媚烟日，澹若今碧开。\n清言已忘暑，况復同此杯。\n攀登旷士情，感寓骚人才。\n停坡引归骑，表郭瞻高台。\n空夜两古柏，飒飒吹凉来。",
        "dynasty": "宋",
        "collection_info": null
    },
    {
        "uuid": "2b517114594cfb9ede5fdc5de8a89433",
        "title": "访张宣公书院",
        "author": "赵汝譡",
        "content": "神龙翔庆霄，威凤乘阳晖。\n德隆昌运合，教薄英才衰。\n圣武起王功，哲儒植邦基。\n温纯州殿讲，深切玉璪规。\n贤轨宁遽倾，休风倏潜移。\n巧缘一州将，辍此万乘师。\n退抱康世模，济川舍其维。\n收士云麓深，会友雪岳奇。\n闵曾行独显，吕葛策未施。\n绝响旷孰嗣，素编烟今垂。\n永眷游习地，载瞻燕居仪。\n驾言往城南，翻动湘中思。\n景迫昧见道，登堂惘如遗。\n方池秋泉清，修径晨露滋。\n荷老莫采折，草荒欲芟治。\n徘徊重抚事，咏叹空復辞。",
        "dynasty": "宋",
        "collection_info": null
    },
    {
        "uuid": "a40b270e8f1f146fe4351824b57bf1ce",
        "title": "夏日与客饮水云馆",
        "author": "赵汝譡",
        "content": "虚馆涵景阔，遐观展幽心。\n水云自闲澹，千载宁异今。\n潮生泛舟去，栏楯动黝深。\n野树开田庐，平绿日半阴。\n浙塘似髣髴，久客含沉吟。\n颇忻溪庖鲜，笋荔供斟酌。\n孤塔忽心晚，林飞羡归禽。\n丘樊会当返，即此思投簪。",
        "dynasty": "宋",
        "collection_info": null
    },
    {
        "uuid": "872b6ebd0a76178d60cc45f4fff87833",
        "title": "开福寺",
        "author": "赵汝譡",
        "content": "萧辰款招提，近郭野趣深。\n广池映茂树，秋水涵夕阴。\n及兹尘事暇，谁与同幽襟。\n竹密隠江艇，荷衰浄云岑。\n暑宫覆玉井，春囿开丹林。\n繁华荒王迹，寂寞英霸心。\n图剑归把玩，光棱就销沉。\n哀乐物所感，兴废理可寻。\n聊以舒永眺，庶将慰孤吟。",
        "dynasty": "宋",
        "collection_info": null
    },
    {
        "uuid": "d4ca3613613e68017c8caa904f2ffb2f",
        "title": "囊山寺",
        "author": "赵汝譡",
        "content": "松门包土囊，石径驻尘鞅。\n征途悄愁辛，意豁金利爽。\n鼓钟殷林际，堂殿攀磴上。\n有亭依后冈，极眺一何朗。\n海光混苍碧，云思浮渺漭。\n良久空雨霏，风泉谷交响。\n岩龛寄禅迹，古佛瞻刻像。\n更欲步层巅，荒烟晚迷罔。",
        "dynasty": "宋",
        "collection_info": null
    },
    {
        "uuid": "d91fdee8259cfdb7dd2ce1e7cb6152d2",
        "title": "道林寺",
        "author": "赵汝譡",
        "content": "伐鼓发东津，弭楫游西林。\n渺看汀渚隔，迥入烟云深。\n修庑涧风凉，古殿山气阴。\n晨彩发穉竹，夏音转幽禽。\n寥寥放逐迹，落落羁旅吟。\n奇翰动屋壁，高名照冈岑。\n文精公侯小，道胜天人钦。\n诚愿息世纷，傥期开士寻。\n从之未可得，年鬓上愁侵。",
        "dynasty": "宋",
        "collection_info": null
    },
    {
        "uuid": "5902367d6729e86aa08bf4380728f7ef",
        "title": "岳麓寺",
        "author": "赵汝譡",
        "content": "霁景映苍麓，岚光泛层峦。\n清和惬幽步，窈缭穷遐观。\n偶与文会俱，未觉心赏阑。\n一窗奥明具，万象高下宽。\n城郭隠沙际，庙宫见林端。\n引涧日流厨，取泉时出山。\n摩挲云杉去，惆怅烟竹寒。\n嘤鸣感伐木，肥遯思考槃。\n邹公有荒台，百世名不刊。\n悠悠湘波去，使我空长叹。",
        "dynasty": "宋",
        "collection_info": null
    },
    {
        "uuid": "68dc313dc941dd5a661c6f9de47f8cbf",
        "title": "题浯溪中兴碑",
        "author": "赵汝譡",
        "content": "苍崖插浯溪，清涨湿元颂。\n费墨合屋高，千年此安用。\n鲸翻天宝末，云滃朔方众。\n还都迎上皇，呜咽抱余痛。\n两宫重宴乐，万国尽朝贡。\n当时纪成功，小雅见微讽。\n颜公发劲画，金玉相错综。\n我于碑刻间，众羽得孤凤。\n艰危人物难，忠烈鬼神重。\n摹取挂野堂，英风凛生栋。",
        "dynasty": "宋",
        "collection_info": null
    },
    {
        "uuid": "410e0b5dd319f2b232bfcc8fbb5d99a2",
        "title": "读昭君曲",
        "author": "赵汝譡",
        "content": "昭君死作千年土，曲在人间调不同。\n绝塞烟沙空玉质，深宫日月自春风。\n当时有恨传骚客，往事无心论画工。\n已分二坐终寂寞，雁飞曾过上林中。",
        "dynasty": "宋",
        "collection_info": null
    },
    {
        "uuid": "b25780efb1e7272d3a1eacede50748a8",
        "title": "句  其一",
        "author": "赵汝譡",
        "content": "人家插柳春将过，时节浇松老未归。",
        "dynasty": "宋",
        "collection_info": null
    },
    {
        "uuid": "a659a8c598a8961f15fe822ad22aefa5",
        "title": "句  其二",
        "author": "赵汝譡",
        "content": "先朝怀族远，平世责人深。",
        "dynasty": "宋",
        "collection_info": null
    }
]