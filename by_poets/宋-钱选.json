[
    {
        "uuid": "57418b2040161c1b7ffb90c328caed87",
        "title": "题浮玉山居图",
        "author": "钱选",
        "content": "瞻彼南山岑，白云何翩翩。\n下有幽栖人，啸歌乐徂年。\n丛石映清泚，嘉木澹芳妍。\n日月无终极，陵谷从变迁。\n神襟轶寥廓，兴寄挥五絃。\n尘彯一以绝，招隐奚足言。",
        "dynasty": "宋",
        "collection_info": null
    },
    {
        "uuid": "37163a60bbaefe27f8906c4bb60fe7e9",
        "title": "题桃源图",
        "author": "钱选",
        "content": "始信桃源隔几秦，后来无復问津人。\n武陵不是花开晚，流到人间却暮春。",
        "dynasty": "宋",
        "collection_info": null
    },
    {
        "uuid": "0c70dfa76484e04fbd8c18da8b4896f5",
        "title": "题金碧山水卷  其一",
        "author": "钱选",
        "content": "目穷千里笔不到，自是余生坐太凡。\n一日兴来何可遏，开窗写出碧岩岩。",
        "dynasty": "宋",
        "collection_info": null
    },
    {
        "uuid": "6d55a5b1f343762f66f827d9ed18a7cf",
        "title": "题金碧山水卷  其二",
        "author": "钱选",
        "content": "江南北苑出奇才，千里溪山笔底回。\n不管六朝兴废事，一樽且向画图开。",
        "dynasty": "宋",
        "collection_info": null
    },
    {
        "uuid": "6495339550696de64b55d395a69997ab",
        "title": "题金碧山水卷  其三",
        "author": "钱选",
        "content": "烟云出没有无间，半在空虚半在山。\n我亦閒中消日月，幽林深处听潺湲。",
        "dynasty": "宋",
        "collection_info": null
    },
    {
        "uuid": "7f0b051503e821cf362156fb5bdb07df",
        "title": "题金碧山水卷  其四",
        "author": "钱选",
        "content": "胸中得酒出孱颜，木叶森森岁暮残。\n落墨不随岚气暝，几重山色几重澜。",
        "dynasty": "宋",
        "collection_info": null
    },
    {
        "uuid": "71bc463eef79b48d79e80adf399be4dc",
        "title": "题洪崖先生像",
        "author": "钱选",
        "content": "神驾驭倒景，太虚时总辔。\n玄道不可分，直悟天人际。\n羣从皆成仙，玩世不计年。\n何当事神游，许我笑拍肩。",
        "dynasty": "宋",
        "collection_info": null
    },
    {
        "uuid": "dca6c97ef7526320d19a70834adcbb47",
        "title": "题竹林七贤图",
        "author": "钱选",
        "content": "昔人好沈酣，人事不復理。\n但进杯中物，应世聊尔尔。\n悠悠天地间，偷乐本无愧。\n诸贤各有心，流俗毋轻议。",
        "dynasty": "宋",
        "collection_info": null
    },
    {
        "uuid": "89fd559928e72a9f09e8b6a44d91a0f7",
        "title": "题仇书图",
        "author": "钱选",
        "content": "两两挟策游康衢，聚戏不异同队鱼。\n忽然儿态起争竞，捐弃箧笥仇诗书。",
        "dynasty": "宋",
        "collection_info": null
    },
    {
        "uuid": "e279aa18ac206d9a22b9417ba704d709",
        "title": "题復州裂本兰亭",
        "author": "钱选",
        "content": "鼠鬚注砚写流觞，一入书林久復藏。\n二十八行经进字，回头不比在尘樑。",
        "dynasty": "宋",
        "collection_info": null
    },
    {
        "uuid": "34de55fadfda221486f2564bad015ba3",
        "title": "题孤山图",
        "author": "钱选",
        "content": "一童一鹤两相随，閒步梅边赋小诗。\n疎影暗香真绝句，至今谁復继新辞。",
        "dynasty": "宋",
        "collection_info": null
    },
    {
        "uuid": "371cdc1361946499da06de3d97680134",
        "title": "题戏婴图",
        "author": "钱选",
        "content": "殿阁森森气自清，不知人世有蓬瀛。\n日长无事宫中乐，閒与诸姬伴戏婴。",
        "dynasty": "宋",
        "collection_info": null
    },
    {
        "uuid": "debfa66b45b88e148648154687940e8f",
        "title": "题水仙卷",
        "author": "钱选",
        "content": "帝子不沈湘，亭亭绝世妆。\n晓烟横薄袂，秋濑韵明珰。\n洛浦应求友，姚家合让王。\n殷勤归水部，雅意在分香。",
        "dynasty": "宋",
        "collection_info": null
    },
    {
        "uuid": "155ad0f40cf6beaa9ce797b4db4b2a4b",
        "title": "题雪霁望弁山图  其一",
        "author": "钱选",
        "content": "弁山之阳冠吴兴，峮嶙巀嶭望不平。\n焕然僊宫隠其下，众山所仰青復青。\n雪花夜积山如换，乘兴行舟须放缓。\n平生不识五老峰，且冩吾乡一竒观。",
        "dynasty": "宋",
        "collection_info": null
    },
    {
        "uuid": "417ff4c6ae60919cd2eecc75a44919bd",
        "title": "题雪霁望弁山图  其二",
        "author": "钱选",
        "content": "夜来天雨雪，万木同一变。\n饥鸦觉余起，观览立须俨。\n遥山琼成积，平田玉如碾。\n老夫醒眼看，树树何其灿。",
        "dynasty": "宋",
        "collection_info": null
    },
    {
        "uuid": "1b7a69eaaf78a17464f5f676fa61c1a4",
        "title": "题雪霁望弁山图  其三",
        "author": "钱选",
        "content": "城市我所居，遥看弁山雄。\n积雪最先见，皓影照诸峰。\n我今逺城市，薄逰留此中。\n忽焉岁云暮，更觉樽屡空。\n开门未然烛，飞花舞回风。\n万木同一缟，四野变其容。\n恨无登山屐，幽讨何由穷。",
        "dynasty": "宋",
        "collection_info": null
    },
    {
        "uuid": "b3f5892de3144eb1f864d57e6e6e647e",
        "title": "题雪霁望弁山图  其四",
        "author": "钱选",
        "content": "倚天苍弁独崔嵬，仙阙逰遨愧不才。\n揽镜频嗟双鬓改，推窗三见六花开。\n山中酒户衝寒去，城裏行人踏雪来。\n安得时晴风日好，竹林深处且衔杯。",
        "dynasty": "宋",
        "collection_info": null
    },
    {
        "uuid": "556245161ffa6585eb3925854dd8fd23",
        "title": "题雪霁望弁山图  其五",
        "author": "钱选",
        "content": "子猷安道何为者，自是相忘意最真。\n千载寥寥风雪夜，始知乘兴更无人。",
        "dynasty": "宋",
        "collection_info": null
    },
    {
        "uuid": "96f3d704dbd0db5125e564b20ca18641",
        "title": "题雪霁望弁山图  其六",
        "author": "钱选",
        "content": "一冬飞雪又将春，能报年丰不救贫。\n我亦曽闻散花手，不知天女意何勤。",
        "dynasty": "宋",
        "collection_info": null
    },
    {
        "uuid": "35bcb21a28eb6de52d5edc4fbbd1719e",
        "title": "题雪霁望弁山图  其七",
        "author": "钱选",
        "content": "眼前触物动成氷，冻笔频枯字不成。\n独坐火炉煨酒吃，细听扑簌打窗声。",
        "dynasty": "宋",
        "collection_info": null
    },
    {
        "uuid": "b1016d08fe793764424b14a962aaac68",
        "title": "题雪霁望弁山图  其八",
        "author": "钱选",
        "content": "阶檐积雪动经旬，犹自霏霏夜向晨。\n四望莫分天地色，一时遮尽海山尘。\n舞风不住缘何事，见日还销亦快人。\n独欠故交来叩户，洛中髙卧是前身。",
        "dynasty": "宋",
        "collection_info": null
    },
    {
        "uuid": "8f4c5f1bc2c9326695ac8955e6d6f255",
        "title": "题雪霁望弁山图  其九",
        "author": "钱选",
        "content": "乱山积雪欝崔嵬，对景惭无倡和才。\n晴日旧曾梅下饮，好懐今为竹林开。\n仙人千劫能居此，俗客三生始一来。\n未许扁舟落吾手，明朝相约共传杯。",
        "dynasty": "宋",
        "collection_info": null
    },
    {
        "uuid": "24a9a302fdcf4701bc6e1657795a9994",
        "title": "题山居图卷",
        "author": "钱选",
        "content": "山居惟爱静，白日掩柴门。\n寡合人多忌，无求道自尊。\n鷃鹏俱有意，兰艾不同根。\n安得蒙庄叟，相逢与细论。",
        "dynasty": "宋",
        "collection_info": null
    },
    {
        "uuid": "1e0f716433e459e5df17c9c169bee66f",
        "title": "五君咏 阮籍",
        "author": "钱选",
        "content": "阮公虽沦迹，识密鉴亦洞。\n沉醉似埋照，寓辞类託讽。\n长啸若怀人，越礼自惊众。\n物故不可论，途穷能无恸。",
        "dynasty": "宋",
        "collection_info": null
    },
    {
        "uuid": "7a5c91731d2867a3ed5d409a33cdc527",
        "title": "五君咏 嵇康",
        "author": "钱选",
        "content": "中散不偶世，本自餐霞人。\n形解验黙仙，吐论知凝神。\n立俗迕流议，寻山洽隐沦。\n鸾翮有时锵，龙性谁能驯。",
        "dynasty": "宋",
        "collection_info": null
    },
    {
        "uuid": "2f72286ffdeb87e3070e7863577350e6",
        "title": "五君咏 刘伶",
        "author": "钱选",
        "content": "刘公善闭关，怀情灭闻见。\n鼓钟不足欢，容色岂能眩。\n韬精日沉饮，谁知非荒宴。\n颂酒虽短章，深衷自此见。",
        "dynasty": "宋",
        "collection_info": null
    },
    {
        "uuid": "2b59d837319143ef2efe82c9df16f231",
        "title": "五君咏 阮咸",
        "author": "钱选",
        "content": "仲容青云器，实禀生民秀。\n达音何用深，识微在金奏。\n郭奕巳心醉，山公非虚觏。\n屡荐不入官，一麾乃出守。",
        "dynasty": "宋",
        "collection_info": null
    },
    {
        "uuid": "ef368416d323c198118e389d59744f52",
        "title": "五君咏 向秀",
        "author": "钱选",
        "content": "向秀甘淡薄，深心託毫素。\n探道好渊玄，观书鄙章句。\n交吕既鸿轩，攀嵇亦鳯举。\n流连河裏游，恻怆山阳赋。",
        "dynasty": "宋",
        "collection_info": null
    },
    {
        "uuid": "441bcd562874c42d6ad1869e9de0772b",
        "title": "题唐三学士图",
        "author": "钱选",
        "content": "唐三学士粲三英，挺挺人才艺术精。\n无事围棋春昼永，至今画笔尚传名。",
        "dynasty": "宋",
        "collection_info": null
    },
    {
        "uuid": "0c5b244beff65e62820e17a85a55e184",
        "title": "题观梅图",
        "author": "钱选",
        "content": "不见西湖处士星，俨然风月为谁明。\n当时寂寞孤山下，两句诗成万古名。",
        "dynasty": "宋",
        "collection_info": null
    },
    {
        "uuid": "6180c03529a4932dc0f350255b445489",
        "title": "题秋江待渡图",
        "author": "钱选",
        "content": "山色空蒙翠欲流，长江清澈一天秋。\n茅茨落日寒烟外，久立行人待渡舟。",
        "dynasty": "宋",
        "collection_info": null
    },
    {
        "uuid": "7a494688d9f478c9ec4c78789278e083",
        "title": "题韩左军马图",
        "author": "钱选",
        "content": "韩公胸次有神奇，写得天闲八尺驹。\n曾为岐王天上赐，不随即护雨中驱。\n霜蹄奋迅追飞电，凤首昂藏似渴乌。\n春草青青华山曲，三边今日已无虞。",
        "dynasty": "宋",
        "collection_info": null
    },
    {
        "uuid": "8811a81022c49ec3a2bebceb56599b40",
        "title": "题秋茄图",
        "author": "钱选",
        "content": "忆昔毗山爱写生，瓜茄任我笔纵横。\n自怜老去翻成拙，学圃今犹学不成。",
        "dynasty": "宋",
        "collection_info": null
    },
    {
        "uuid": "2415f980406159fac62e601b007f557c",
        "title": "题石勒问道图",
        "author": "钱选",
        "content": "磊落为人天下奇，来参佛法始知机。\n一言能悟圆通理，却笑刘聪事事非。",
        "dynasty": "宋",
        "collection_info": null
    },
    {
        "uuid": "2328d3bcbf3eb169bc87b77b49b7d9b2",
        "title": "题杨妃上马图",
        "author": "钱选",
        "content": "唐室开元致太平，年年十月幸华清。\n当时马上多娇态，不相驱驰蜀道行。",
        "dynasty": "宋",
        "collection_info": null
    },
    {
        "uuid": "c0649481be15e61e06ed062bfe83dade",
        "title": "中秋月",
        "author": "钱选",
        "content": "皎皎无边白玉盘，年年此夕带愁看。\n松枝积翠欺人老，桂影浮香入鬓寒。\n常记醉来多谬误，又逢秋至辄悲酸。\n疎桐清露中庭下，泪洒西风为一弹。",
        "dynasty": "宋",
        "collection_info": null
    },
    {
        "uuid": "cdd09c8145c69608ce1aaf8f6fb01a15",
        "title": "天台杂书",
        "author": "钱选",
        "content": "灵境无人桃自花，东风吹散赤城霞。\n山容对我横天末，柳色将春到水涯。\n王粲忆秦空有恨，杜陵入蜀更无家。\n干戈满眼何年定，回雁悠悠白日斜。",
        "dynasty": "宋",
        "collection_info": null
    },
    {
        "uuid": "70bcc18270be7b9d76b8683e95bfc35e",
        "title": "夜宿南山僧寺",
        "author": "钱选",
        "content": "高楼一日赏新晴，白羽停挥倚绣楹。\n尘世可怜人易老，海门还见月长生。\n蓬瀛缥缈南山小，殿阁森罗北斗横。\n今古登临尽如此，不须游子独含情。",
        "dynasty": "宋",
        "collection_info": null
    },
    {
        "uuid": "b5cb4032a07ad4aaeb63d8017049464d",
        "title": "题归去来图",
        "author": "钱选",
        "content": "衡门植五柳，东篱采丛菊。\n长啸有余清，无奈酒不足。\n当世宜沈酣，作色召侮辱。\n乘兴赋归欤，千载一辞独。",
        "dynasty": "宋",
        "collection_info": null
    },
    {
        "uuid": "99982a04a75ab879696581c3293f2b55",
        "title": "春暮",
        "author": "钱选",
        "content": "晴日溪光动草堂，两峯浮翠瞰沧浪。\n独挥羽扇成何事，更嘆芒鞋为底忙。\n一水澄清鱼避影，万红狼藉蜨分香。\n东风自是无情物，白日杨花莫漫狂。",
        "dynasty": "宋",
        "collection_info": null
    },
    {
        "uuid": "ed36caec714c483f3bb06161f6966e17",
        "title": "题友人判太平归来诗卷",
        "author": "钱选",
        "content": "宫锦翩翩五色麟，如君端合侍枫宸。\n山中老去陶弘景，湖曲归来贺季真。\n上界神仙足官府，此身城郭旧人民。\n还乡我结同盟社，只看桃花莫问春。",
        "dynasty": "宋",
        "collection_info": null
    },
    {
        "uuid": "aea322f0639721bda5dbef3b191f1614",
        "title": "春日即事",
        "author": "钱选",
        "content": "十日春风暄且妍，溪头花柳竞相鲜。\n美人遥隔山川外，社雨忽来尊俎前。\n白髮青春犹故我，夕阳幽草自新阡。\n五陵公子莫相笑，曾散黄金乐少年。",
        "dynasty": "宋",
        "collection_info": null
    },
    {
        "uuid": "3711fff2254e6362252a130f2327df15",
        "title": "杂诗  其一",
        "author": "钱选",
        "content": "地僻秋深戎马閒，一尊随处且开颜。\n谁思铜雀埋黄土，但忆金人出汉关。\n六合茫茫天共远，五湖杳杳雁飞还。\n中年陶写无丝竹，王谢风流莫强攀。",
        "dynasty": "宋",
        "collection_info": null
    },
    {
        "uuid": "06f9358a4bece959e576c93cef2a6334",
        "title": "杂诗  其二",
        "author": "钱选",
        "content": "青春跃马两山间，溪柳岩花动客颜。\n日落孤城金铎振，草深荒冢石人閒。\n庾郎赋就元无味，阮籍途穷且未还。\n江左风流半摧谢，白头犹自绕乡关。",
        "dynasty": "宋",
        "collection_info": null
    }
]