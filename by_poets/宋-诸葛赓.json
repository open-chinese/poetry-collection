[
    {
        "uuid": "4ad18470b941b8fa82361f79c07c86f2",
        "title": "偈",
        "author": "诸葛赓",
        "content": "上天下地极高深，幻化无踪何处寻。\n山静白云归洞口，水清明月落波心。",
        "dynasty": "宋",
        "collection_info": null
    },
    {
        "uuid": "3ba7300f5e18b14e1d6600c4ce3bf618",
        "title": "乞休得旨谢恩",
        "author": "诸葛赓",
        "content": "三疏陈情始放归，萧萧白髪解朝衣。\n未营别业王官谷，先驾扁舟严子矶。\n视草龙螭犹眷恋，还家鸥鹭自光辉。\n老臣恩遇知何极，梦到天门觐紫薇。",
        "dynasty": "宋",
        "collection_info": null
    },
    {
        "uuid": "7243856172aed0aba15a6221c1c8768e",
        "title": "归休亭  其一",
        "author": "诸葛赓",
        "content": "小筑危亭聚石淙，清溪环绕不通江。\n栽成傲骨梅千树，呼出栖云鹤一双。\n垂钓艇乘新涨水，摊书光借夕阳窗。\n勋名事事皆堪避，只有诗情未肯降。",
        "dynasty": "宋",
        "collection_info": null
    },
    {
        "uuid": "8a80daa05cb5af3a3503ef4c10ee7a1f",
        "title": "归休亭  其二",
        "author": "诸葛赓",
        "content": "日影初升竹半篙，一天晴色读离骚。\n凭栏对客浮樽斝，隔水听人正桔槔。\n拂去梁尘饯乳燕，扫归松栗煮秋涛。\n柴门正对青青柳，浪说新诗欲拟陶。",
        "dynasty": "宋",
        "collection_info": null
    },
    {
        "uuid": "12d30b367075f297ddd714510f9ab06e",
        "title": "归休亭  其三",
        "author": "诸葛赓",
        "content": "水国微茫境不凡，箨冠萝带芰荷衫。\n云归洞口鹿常卧，叶落巢门鸟自衔。\n采药道人过峭壁，汲泉童子下层岩。\n名山书卷封题处，多少烟霞护玉函。",
        "dynasty": "宋",
        "collection_info": null
    },
    {
        "uuid": "6cfe110169122b2392975e7b6dfe269c",
        "title": "秋日得王介甫书",
        "author": "诸葛赓",
        "content": "数亩池塘一小亭，从容书札户常扃。\n闲开松菊花三径，时贮参苓酒一瓶。\n望去春痕青到水，飞来鳬羽白连汀。\n是谁日落吹长啸，犹有行人不忍听。",
        "dynasty": "宋",
        "collection_info": null
    }
]