[
    {
        "uuid": "3bfa3cae808ab6d4baf291e967d7527a",
        "title": "寄题寿师塔南轩",
        "author": "何昌弼",
        "content": "焚修七十载，内外已圆成。\n教相论因果，冥心契死生。\n纸窗应自白，花砌本无情。\n燕坐观浮世，谁非走利名。",
        "dynasty": "宋",
        "collection_info": null
    },
    {
        "uuid": "5ed950d6a3d825757c0a4977a16d60cc",
        "title": "寿公禅老游宴",
        "author": "何昌弼",
        "content": "不学参禅不学文，百年知乐任天真。\n曾闻神定踰三日，疑是今生再世人。",
        "dynasty": "宋",
        "collection_info": null
    },
    {
        "uuid": "f157a74a1ecfb5a4e1ad83b7eed8bb74",
        "title": "横塘道中",
        "author": "何昌弼",
        "content": "一舸凌风去，萦纡几度村。\n水清鱼引子，田美稻生孙。\n山近尘埃远，秋晴枕席温。\n悠悠迷处所，疑是武陵源。",
        "dynasty": "宋",
        "collection_info": null
    }
]