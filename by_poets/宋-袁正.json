[
    {
        "title": "𠙶山晓云歌",
        "author": "袁正",
        "content": "大坤湿气蒸嵷巃，油然勃然连苍穹。\n曙窗注望东𠙶峰，须臾不见青芙蓉。\n初疑博山喷出紫烟缕，又疑蜃精海底推起龙王宫。\n东西模糊总一色，上下变幻知几重。\n既非芒砀山中隠刘季，又非阳台神女遥相通。\n养文玄豹隠丹壑，失巢老鹤迷青松。\n忽见千株万株老枯桧，化作千丈万丈苍精龙。\n断崖滴翠时洒洒，落花细雨春蒙蒙。\n金乌欲上海水赤，神光荡射生青红。\n狂飈捲地忽吹散，依然绣出金屏风。\n奇奇怪怪渺无际，且将浩兴收拾填心胸。",
        "dynasty": "宋",
        "collection_info": null
    }
]