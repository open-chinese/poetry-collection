[
    {
        "title": "题钱明仲汲古堂",
        "author": "陈梦庚",
        "content": "自一而三散万殊，学惟定力是功夫。\n十分谨处持槃水，万理紬来似辘轳。\n痴叔床空唯易在，濂溪阁冷有图无。\n希天穷到渊渊地，子肯闲来拥地炉。",
        "dynasty": "宋",
        "collection_info": null
    },
    {
        "title": "初度客中有感",
        "author": "陈梦庚",
        "content": "越舄长吟有所思，生空照社老空痴。\n一千余尺拔文笔，三十六湾深墨池。\n人物要当天地意，溪山不欠晋唐诗。\n渊明子美成何事，牢落生涯寄酒巵。",
        "dynasty": "宋",
        "collection_info": null
    },
    {
        "title": "灯夕",
        "author": "陈梦庚",
        "content": "人生能看几番灯，强倚灯花听竹声。\n玉管吹残梅外雪，星毬撰出雨边晴。\n人行香雾不知夜，儿傲饥雷看到明。\n梦破春风感留滞，老书移就短长檠。",
        "dynasty": "宋",
        "collection_info": null
    },
    {
        "title": "心耻奉檄",
        "author": "陈梦庚",
        "content": "日月孔兼孟，尘埃申与韩。\n合于三尺法，行矣一分宽。\n火伞不遮热，冰壶独枕寒。\n平反了无几，足迹略高安。",
        "dynasty": "宋",
        "collection_info": null
    },
    {
        "title": "汉祀坛",
        "author": "陈梦庚",
        "content": "苔老坛荒扫不开，汉皇多慾岂仙才。\n乘龙人去真图失，万里空劳一使来。",
        "dynasty": "宋",
        "collection_info": null
    },
    {
        "title": "仙茶竈",
        "author": "陈梦庚",
        "content": "尽夸六椀便仙灵，得似仙山石乳清。\n此水此茶须是竈，无人肯说与端明。",
        "dynasty": "宋",
        "collection_info": null
    },
    {
        "title": "武夷山",
        "author": "陈梦庚",
        "content": "看了图经看旧碑，怪奇多是说秦时。\n当时人会秦王意，可是建山称武夷。",
        "dynasty": "宋",
        "collection_info": null
    },
    {
        "title": "唐刻石",
        "author": "陈梦庚",
        "content": "长忆唐从天宝初，开元气象了无余。\n宫中已制霓裳曲，刻石山灵失笑渠。",
        "dynasty": "宋",
        "collection_info": null
    },
    {
        "title": "武夷大隠屏",
        "author": "陈梦庚",
        "content": "大隠屏前风月闲，何人手种万琅玕。\n深深五曲东流水，合作千年洙泗看。",
        "dynasty": "宋",
        "collection_info": null
    },
    {
        "title": "武夷仙浴堂",
        "author": "陈梦庚",
        "content": "神仙无垢骨犹香，底用山间开浴堂。\n我欲从之三洗髓，骑鲸散髮水云乡。",
        "dynasty": "宋",
        "collection_info": null
    },
    {
        "title": "武夷大小廪石",
        "author": "陈梦庚",
        "content": "白石青霞为岁计，佳殽旨酒出仙壶。\n侵天有廪无支遣，岁恶还能赈贷无。",
        "dynasty": "宋",
        "collection_info": null
    },
    {
        "title": "自刘真人庵上登飞云",
        "author": "陈梦庚",
        "content": "列仙坛上碧鷄鸣，布袜青鞵取次行。\n上界烟霞疑可到，东方草木渐知名。\n一泓沧海杯浮景，万点青山棋落枰。\n脚底云飞寒带雨，此身知是在蓬瀛。",
        "dynasty": "宋",
        "collection_info": null
    },
    {
        "title": "仙船",
        "author": "陈梦庚",
        "content": "此船何事架岩隈，不遂浮槎八月来。\n莫是飞仙无所用，乘风有路到蓬莱。",
        "dynasty": "宋",
        "collection_info": null
    },
    {
        "title": "幔亭峰",
        "author": "陈梦庚",
        "content": "山中别是一桃源，綵屋虹桥影不存。\n山下人痴犹自说，排檐元是武夷孙。",
        "dynasty": "宋",
        "collection_info": null
    },
    {
        "title": "仙鼓楼",
        "author": "陈梦庚",
        "content": "求仙曾误几英雄，祇为沉迷利欲中。\n安得楼头一声鼓，顿教凡世醒盲聋。",
        "dynasty": "宋",
        "collection_info": null
    }
]