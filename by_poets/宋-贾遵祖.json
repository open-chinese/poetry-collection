[
    {
        "title": "题真仙岩",
        "author": "贾遵祖",
        "content": "翰林以谪流夜郎，我亦何为涉此境。\n生平山水债未了，宦游直度桂州岭。\n牂牁江绕古融城，拂拭冠缨照清影。\n举头忽见真仙岩，盘空攫拏势驰骋。\n天教刻削无遗巧，不知斤斧谁手秉。\n吻如蚀月丑虾蟆，枵腹穹窿宽一顷。\n尸居龙见柱下史，宴坐似说常清静。\n贯穿石涧飞惊湍，两岸峡束垂机穽。\n兹晨邂逅得胜践，身到中间发深省。\n青牛昔过函谷关，我陪五老曾造请。\n依然一念浩劫初，堕在尘埃官独冷。\n童儿徐甲今何所，朝从南箕暮东井。\n当时与我极绸缪，默而祷之意相领。\n扶携腾上虚皇前，赐我金丹凌倒景。",
        "dynasty": "宋",
        "collection_info": null
    }
]