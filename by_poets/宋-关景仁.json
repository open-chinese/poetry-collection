[
    {
        "uuid": "1201ebe6b5a01583c58dca838aad2f0b",
        "title": "鳬鹥亭",
        "author": "关景仁",
        "content": "古有鳬鹥诗，喜物游太平。\n今见鳬鹥乐，为作鳬鹥亭。\n夜安洲渚栖，昼无罗网惊。\n羣嬉固俦匹，适意相飞鸣。\n春风藻荇稠，夜雨波澜清。\n特以王泽深，遂此微物生。\n飞甍枕秦台，缭绕寒芜城。\n俯目瞰清泚，日羡鳬鹥情。\n自惟县令暇，朝夕亲编氓。\n土瘠民半馁，役频民少宁。\n嗟尔多蹙迫，岂与鳬鹥并。\n我心徒尔嗟，奈何存典刑。\n尔劳悯以恕，尔重移之轻。\n庶几皆有乐，共戴君聪明。\n民安令亦暇，临流解尘缨。\n卒岁可归去，白髮南山耕。",
        "dynasty": "宋",
        "collection_info": null
    },
    {
        "uuid": "6d0ea56905fd406206f96c690d90164c",
        "title": "赠小苏",
        "author": "关景仁",
        "content": "昔日闻苏小，今朝见小苏。\n未知苏小貌，得似小苏无。",
        "dynasty": "宋",
        "collection_info": null
    }
]