[
    {
        "uuid": "e140eadaac2b7ccd6f1d19f9837d49c7",
        "title": "思古堂",
        "author": "陈世卿",
        "content": "思古堂前酒一尊，共谈时事出孤村。\n临期上马无他嘱，多买诗书教子孙。",
        "dynasty": "宋",
        "collection_info": null
    },
    {
        "uuid": "860fc42d5c2e9650789ecf0d4cba2621",
        "title": "翠竹峰",
        "author": "陈世卿",
        "content": "翠竹峰前是我家，归来重整旧生涯。\n烟霞尚有留人意，争奈门前驷马车。",
        "dynasty": "宋",
        "collection_info": null
    },
    {
        "uuid": "1a9ddd28478e74f292099e8ee10893c2",
        "title": "淘金山",
        "author": "陈世卿",
        "content": "未覆一篑土，便作千仞观。\n一自登巉岩，培塿视群山。",
        "dynasty": "宋",
        "collection_info": null
    },
    {
        "uuid": "6f3509656c255cec899e7c062da750fb",
        "title": "游黄杨岩",
        "author": "陈世卿",
        "content": "朔风夜号空，于隅几枝木。\n深山自春色，芳草不凋绿。\n朋来得进游，招提藏翠麓。\n新酒赤如丹，竹萌肥胜肉。\n一醉出门去，缺月挂修竹。\n归路沙溪浅，危桥溅寒玉。\n夜过渭滨居，门庭应不俗。\n对座寂无言，泉声如击筑。\n宗明更可人，相邀勤秉烛。\n开缄得捷音，豺狼俱面北。\n迴棹今可矣，赏心嗟未足。\n西去有奇岩，祥云覆华屋。\n箕踞列千人，未充空洞腹。\n更约林宗俱，来伴白云宿。",
        "dynasty": "宋",
        "collection_info": null
    }
]