[
    {
        "uuid": "d93cd00dd3a3bdc73f2d305d3947180d",
        "title": "蝶恋花 啼鴂一声云榭晚",
        "author": "万俟绍之",
        "content": "啼鴂一声云榭晚。\n好梦惊回，蓬岛疑行遍。\n无绪东风帘自卷。\n香苞云压荼䕷院。\n似有还无烟色展。\n絮暖鱼肥，时复吹池面。\n扇影着花蜂蝶见。\n药栏春静红尘远。",
        "dynasty": "宋",
        "collection_info": null
    },
    {
        "uuid": "c1cb0292d54280da46982917554f3a6f",
        "title": "风入松 一春心事与谁同",
        "author": "万俟绍之",
        "content": "一春心事与谁同。\n绿聚眉峰。\n小楼彻夜听鸣雨，想西园、锦绣成空。\n栏漾金鱼池水，钩闲紫燕帘风。\n年时忻折海棠红。\n来比芳容。\n如今玉减香销似，怕轻寒、懒出房栊。\n尘满谢娘吟卷，从教飞絮蒙蒙。",
        "dynasty": "宋",
        "collection_info": null
    },
    {
        "uuid": "c52a5711b328062799286ee0902399c8",
        "title": "贺新郎 决眦入飞鸟",
        "author": "万俟绍之",
        "content": "决眦入飞鸟。\n正江南、梅雨初晴，乱山浮晓。\n凤去台空箫声断，惟有疏林鸦噪。\n但空锁、吴时花草。\n指点中原青山外，奈征尘、迷望愁云绕。\n佳丽地，谩凝眺。\n清风助我舒长啸。\n问其中、虚帘曲槛，阅人多少。\n风景不殊江山在，况是英雄未老。\n且拚与、尊前一笑。\n欲说前朝兴亡事，唤谪仙、来共传清醥。\n归路晚，月明照。",
        "dynasty": "宋",
        "collection_info": null
    },
    {
        "uuid": "0eed076ebd9f0ffc74632d02d79089a0",
        "title": "江神子・江城子 十年心事上眉端",
        "author": "万俟绍之",
        "content": "十年心事上眉端。\n梦惊残。\n琐窗寒。\n云絮随风，千里度关山。\n琴里知音无觅处，妆粉淡，钏金宽。\n瑶箱吟卷懒重看。\n忆前欢。\n泪偷弹。\n我已相将，飞棹过长安。\n为说崔徽憔悴损，须觅取，锦笺还。",
        "dynasty": "宋",
        "collection_info": null
    },
    {
        "uuid": "b47319a92144a3eb762afcf9e6a5b3d6",
        "title": "饯友宰丹阳",
        "author": "万俟绍之",
        "content": "昔曾觇吏事，不是小规模。\n万象胸中布，全牛眼底无。\n迅雷推敏速，片月对清孤。\n铁瓮城边邑，今番凋瘵苏。",
        "dynasty": "宋",
        "collection_info": null
    },
    {
        "uuid": "d025bd2f96bef82f08e8496b3f403bb6",
        "title": "杰阁",
        "author": "万俟绍之",
        "content": "杰阁倚空阔，身高眇万山。\n栋云飞缥缈，檐铁闹虚闲。\n地步氛埃外，天威咫尺间。\n好风吹笑语，余响落人寰。",
        "dynasty": "宋",
        "collection_info": null
    },
    {
        "uuid": "9960addc3fd7d33c0f76ef4e504ad6bf",
        "title": "方水滴子",
        "author": "万俟绍之",
        "content": "质由良冶就，心向主人倾。\n外仿片金制，中藏勺水清。\n兔毫芳露染，龙尾湿云生。\n终令双眸炯，曾窥妙女成。",
        "dynasty": "宋",
        "collection_info": null
    },
    {
        "uuid": "5e798333ccc5efc7d7aee6e7547be8cf",
        "title": "陆墓寺",
        "author": "万俟绍之",
        "content": "距城纔五里，野景自萧然。\n塘水清环寺，窑烟黑翳天。\n市多沽酒旅，桥列卖鱼船。\n欲酹宣公冢，渊陵几变迁。",
        "dynasty": "宋",
        "collection_info": null
    },
    {
        "uuid": "3a79efea3cd05052e2ae3fea28e69cb0",
        "title": "旅中",
        "author": "万俟绍之",
        "content": "僦楼如斗大，不与懒相便。\n杯酒常妨饭，瓶花亦费钱。\n狂踪依客燕，短梦怯啼鹃。\n欲去老丘壑，无谋可买田。",
        "dynasty": "宋",
        "collection_info": null
    },
    {
        "uuid": "0d027d1917bb99c128cc22ce707a343b",
        "title": "次郊行韵",
        "author": "万俟绍之",
        "content": "蝶怕花残舞更忙，随风柳絮斗轻狂。\n寻芳客去马蹄倦，试酒人归衣汗香。\n过雨千林舒翠叶，护田一水露针秧。\n留春无计空惆怅，信手敲棋语夜长。",
        "dynasty": "宋",
        "collection_info": null
    },
    {
        "uuid": "f8ea91b29005611437d49f2e117838fc",
        "title": "送观书记住山",
        "author": "万俟绍之",
        "content": "本是儒流学释流，枝藤所寓即清幽。\n西山不用一钱买，北磵空为百计留。\n禅向静中能妙觉，诗于闲处得冥搜。\n秋风芳蒂甜如蜜，许我溪头繫小舟。",
        "dynasty": "宋",
        "collection_info": null
    },
    {
        "uuid": "5532c9acfd7ed824db9951d124bce541",
        "title": "游天平山白云泉",
        "author": "万俟绍之",
        "content": "踏开松径几层阴，一勺寒泉洗客心。\n高处天风吹面泠，险边石磴警人深。\n祠尊范像香烟润，碑刻唐诗藓晕侵。\n鸟道更通幽绝处，恨无足力可登临。",
        "dynasty": "宋",
        "collection_info": null
    },
    {
        "uuid": "8d243620d59f232d123581d78753e030",
        "title": "游建康碧瑶洞",
        "author": "万俟绍之",
        "content": "洞口篔筜几百竿，洞深襟袂易生寒。\n鹿眠桃坞春常在，鹤唳松梢夜未阑。\n瓦鼎香腾秋雾薄，石盘棋撒晓星残。\n道人许换尘凡骨，同向坛前说炼丹。",
        "dynasty": "宋",
        "collection_info": null
    },
    {
        "uuid": "d3e2703010a4f433fafee85f84e94adc",
        "title": "谒曾祖提刑墓",
        "author": "万俟绍之",
        "content": "簪缨辉映绍兴间，身后清贫陋巷颜。\n犹有云仍在西浙，远思霜露拜南山。\n祖风三世未应息，天道百年今好还。\n欲去欲留松下路，藤花染泪路斓斑。",
        "dynasty": "宋",
        "collection_info": null
    },
    {
        "uuid": "d31bccd86016a501dd644fc750862cce",
        "title": "席上次韵",
        "author": "万俟绍之",
        "content": "东风几度客京华，今日飘零天一涯。\n无奈刚肠欺竹叶，幸因清坐对梅花。\n更长不觉销银烛，寒峭从教透碧纱。\n语到前朝行乐处，绿杨深院是谁家。",
        "dynasty": "宋",
        "collection_info": null
    },
    {
        "uuid": "7ac9cdf1f5ab29875a1771ea717a7eb8",
        "title": "呈印主学",
        "author": "万俟绍之",
        "content": "君世通城我石城，不堪两处总烽尘。\n向时未快披云愿，今日同为避地人。\n襟宇光风无尽藏，杯盘夜雨有余春。\n唤回十载槐黄梦，欲借灵槎去问津。",
        "dynasty": "宋",
        "collection_info": null
    },
    {
        "uuid": "d15fd8e44961d24fd54d8d3739691d99",
        "title": "婢态",
        "author": "万俟绍之",
        "content": "纔入园中便折花，厨头坐语是生涯。\n不时掐数週年限，每事夸称旧主家。\n迁怒故将瓯碗掷，效矉刚借粉脂搽。\n隔屏窃听宾朋语，汲汲讹传又妄加。",
        "dynasty": "宋",
        "collection_info": null
    },
    {
        "uuid": "8eec694cea80238eb54dfb403c074678",
        "title": "次新竹韵",
        "author": "万俟绍之",
        "content": "箨粉飘零干拂檐，午阴比似旧时添。\n栖留薄雾生秋意，勾引清风涤夏炎。\n弱质自同诗骨瘦，新竿也学舞腰纤。\n丁宁养就化龙杖，休劈轻丝织绣帘。",
        "dynasty": "宋",
        "collection_info": null
    },
    {
        "uuid": "a66813238990571f566ce57a3194e538",
        "title": "访新城宰",
        "author": "万俟绍之",
        "content": "野花香细绿阴成，风着征衫暑尚轻。\n流水有声如学语，乱山无数不知名。\n柘林叶尽蚕初熟，麦陇人行雉不惊。\n少驻篮舆聊问俗，儿童亦说长官清。",
        "dynasty": "宋",
        "collection_info": null
    },
    {
        "uuid": "c5c2b79d972f4cbc0df7dfdb304ea945",
        "title": "饯常熟宰  其一",
        "author": "万俟绍之",
        "content": "笼鹤归来到北关，玉墀春裏趣朝班。\n九重定问琴川事，为奏通川一渡閒。",
        "dynasty": "宋",
        "collection_info": null
    },
    {
        "uuid": "ca9536dce586df431986aa6956e8988a",
        "title": "饯常熟宰  其二",
        "author": "万俟绍之",
        "content": "多幸三年依德字，喜无一事到公庭。\n庭前柳是公遗爱，去后相看眼更青。",
        "dynasty": "宋",
        "collection_info": null
    },
    {
        "uuid": "22f502fc04f8fd28270d5050afc4980e",
        "title": "金陵郊行",
        "author": "万俟绍之",
        "content": "快提金勒走郊原，拂面东风醒醉魂。\n好景流连天易晚，来朝更过杏花村。",
        "dynasty": "宋",
        "collection_info": null
    },
    {
        "uuid": "c7c142424976452a4c9760eccacd4831",
        "title": "冬闺怨",
        "author": "万俟绍之",
        "content": "塑出狮毬对画阑，笑呼女伴傍前看。\n宫鞋湿透犹堪着，未抵空闺绣被寒。",
        "dynasty": "宋",
        "collection_info": null
    },
    {
        "uuid": "36515456a071357634dae929eb4b03da",
        "title": "寄永兴窣兄  其一",
        "author": "万俟绍之",
        "content": "相阀峥嵘南渡初，万事遗绪要人扶。\n从知物理终无否，棠笏于今属魏谟。",
        "dynasty": "宋",
        "collection_info": null
    },
    {
        "uuid": "28d72a9b4af26385e5e2a1f9bad62bf0",
        "title": "寄永兴窣兄  其二",
        "author": "万俟绍之",
        "content": "忆昔京华聚首时，大兄常念阿连痴。\n别来相望天涯远，长诵对床风雨诗。",
        "dynasty": "宋",
        "collection_info": null
    },
    {
        "uuid": "cca5b18ad15932453b8c04515945b01c",
        "title": "题扇面",
        "author": "万俟绍之",
        "content": "起晚慵粧立小楼，杜鹃声裏万红休。\n侬愁未逐春酲解，飞尽杨花不举头。",
        "dynasty": "宋",
        "collection_info": null
    },
    {
        "uuid": "457564e0aa5fff42729c9d0fe370ef1a",
        "title": "元夕",
        "author": "万俟绍之",
        "content": "小小茅居傍野桥，青灯一点度元宵。\n新诗多在景中得，宿酒都从睡裏消。\n绕舍菜滋春后雨，过门船趁晚来潮。\n休嫌不住繁华境，最喜亲朋近可邀。",
        "dynasty": "宋",
        "collection_info": null
    }
]