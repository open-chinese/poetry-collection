[
    {
        "uuid": "b3bdfb30f13b251283f23805dc5fafab",
        "title": "幽居杂兴",
        "author": "真山民",
        "content": "松桂小菟裘，山扉幽更幽。\n蜂王衙早晚，燕子社春秋。\n鬓秃难遮老，心宽不贮愁。\n年来把锄手，无復揖公侯。",
        "dynasty": "宋",
        "collection_info": null
    },
    {
        "uuid": "8693f767d0213050203cd985f5024077",
        "title": "新春",
        "author": "真山民",
        "content": "余冻雪初干，初晴日骤暄。\n人心新岁月，春意旧干坤。\n烟碧柳生色，烧青草返魂。\n东风无厚薄，随例到衡门。",
        "dynasty": "宋",
        "collection_info": null
    },
    {
        "uuid": "6175d4471bdb48f9b8a5220b26071fce",
        "title": "光霁阁晚望",
        "author": "真山民",
        "content": "一阁纳万象，危阑俯渺茫。\n白沙难认月，黄叶易为霜。\n宿鸟投烟屿，归樵趁野航。\n孤吟谁是伴，渔笛起沧浪。",
        "dynasty": "宋",
        "collection_info": null
    },
    {
        "uuid": "b00e5340a594dfd8a6dfada6f0321fee",
        "title": "兴福寺",
        "author": "真山民",
        "content": "为厌市喧杂，携诗来此吟。\n鸟声山路静，花影寺门深。\n楼阁庄严界，池塘清浄心。\n松风亦好事，送客出前林。",
        "dynasty": "宋",
        "collection_info": null
    },
    {
        "uuid": "5344f4bdd8b2e1e6d910c9d7e3dc244a",
        "title": "夏晚江行",
        "author": "真山民",
        "content": "行尽山头路，江空带夕晖。\n风蝉声不定，水鸟影同飞。\n萧散乌藤杖，轻鬖白苎衣。\n试呼垂钓者，分我半苔矶。",
        "dynasty": "宋",
        "collection_info": null
    },
    {
        "uuid": "e320e09379849d8ed2ac06de7a701fe6",
        "title": "修真院访崔道士",
        "author": "真山民",
        "content": "竹扉苍藓墙，林下小丹房。\n风定香烟直，月斜帘影长。\n瀹茶泉味别，点易露痕香。\n安得栖尘外，求师却老方。",
        "dynasty": "宋",
        "collection_info": null
    },
    {
        "uuid": "a5be2689a7d9429b38b97b99cd36fb00",
        "title": "春游和胡叔芳韵",
        "author": "真山民",
        "content": "春光泼眼明，占胜得新亭。\n棠醉风扶起，柳眠鶑唤醒。\n非无杯泛绿，安得鬓皆青。\n且事日为乐，歌声莫暂停。",
        "dynasty": "宋",
        "collection_info": null
    },
    {
        "uuid": "f8fe3c40ae7927a3ef85d99033c7af89",
        "title": "山亭避暑",
        "author": "真山民",
        "content": "怕碍清风入，丁宁莫下帘。\n地皆宜避暑，人自要趋炎。\n竹色水千顷，松声风四檐。\n此中有幽致，多取未伤廉。",
        "dynasty": "宋",
        "collection_info": null
    },
    {
        "uuid": "30ec040982ad615ad13d401c7543980c",
        "title": "三山旅夜",
        "author": "真山民",
        "content": "独坐本无况，凄凉更旅中。\n槛低檐碍月，窗破纸吟风。\n邻馆笛三弄，谯楼鼓二通。\n半觞聊自适，新荔擘轻红。",
        "dynasty": "宋",
        "collection_info": null
    },
    {
        "uuid": "fc1ca860a7dd91bd32fbccf15c924bc2",
        "title": "枕上偶成",
        "author": "真山民",
        "content": "长夜更难晓，天寒吟思清。\n梦魂山馆枕，灯影雪窗檠。\n守拙踈生理，安贫识世情。\n凄风响檐竹，岂是不平声。",
        "dynasty": "宋",
        "collection_info": null
    },
    {
        "uuid": "6640218f3a7aaa7249298b5e3ba36cb1",
        "title": "泊白沙渡",
        "author": "真山民",
        "content": "日暮片帆落，渡头生暝烟。\n与鸥分渚泊，邀月共船眠。\n灯影渔舟外，湍声客枕边。\n离怀正无奈，况復听啼鹃。",
        "dynasty": "宋",
        "collection_info": null
    },
    {
        "uuid": "4ca09650ee78efbe2e89d73a297f961e",
        "title": "夜话无上人房",
        "author": "真山民",
        "content": "蒲团一榻上，坐到夜将分。\n窗月灯昏见，岩泉雨歇闻。\n茶瓯胜饮酒，禅语当论文。\n只恐红尘迹，涴师松下云。",
        "dynasty": "宋",
        "collection_info": null
    },
    {
        "uuid": "43d1dc601de9ec93db37416001aa666a",
        "title": "独坐",
        "author": "真山民",
        "content": "寒斋淡无味，孤坐思悠悠。\n时事三缄口，年光一转头。\n有书遮老眼，无药疗閒愁。\n假使丹心在，衰迟也合休。",
        "dynasty": "宋",
        "collection_info": null
    },
    {
        "uuid": "43b8acc76c09f7ffa83f77a7f6d2ce55",
        "title": "春日",
        "author": "真山民",
        "content": "韶光今几许，我欲问流鶑。\n花影扫不去，草根锄又生。\n心空诸妄息，身老万缘轻。\n正是春风好，幽兰不肯争。",
        "dynasty": "宋",
        "collection_info": null
    },
    {
        "uuid": "ca36ee3b3193f100e57da29ea9886e81",
        "title": "晓行山间",
        "author": "真山民",
        "content": "出门谁是伴，只约瘦藤行。\n一二里山径，两三声晓鶑。\n乱峰相出没，初日乍阴晴。\n僧舍在何许，隔林钟磬清。",
        "dynasty": "宋",
        "collection_info": null
    },
    {
        "uuid": "64e1533c4d091f1538deb4805e000706",
        "title": "山间次季芳韵",
        "author": "真山民",
        "content": "好山多在眼，尘事少关心。\n风竹有声画，石泉无操琴。\n许猿分野果，留鹤守云林。\n不是閒边客，谁来此地吟。",
        "dynasty": "宋",
        "collection_info": null
    },
    {
        "uuid": "a0de018e24f894696387a83b4d0a3ea6",
        "title": "春感",
        "author": "真山民",
        "content": "春光元自好，我却为春愁。\n但见柳青眼，不知人白头。\n一身浮似寄，百岁去如流。\n頼有芳樽在，花前日醉游。",
        "dynasty": "宋",
        "collection_info": null
    },
    {
        "uuid": "f478857bb3195514827c3f5e7e92cf45",
        "title": "春晓园中",
        "author": "真山民",
        "content": "绿阴留我立，清晓小阑东。\n林外一鸠雨，柳边双燕风。\n吟怀愁渺渺，春事去匆匆。\n莫恨芳菲尽，葵榴花又红。",
        "dynasty": "宋",
        "collection_info": null
    },
    {
        "uuid": "c279e2d61ffdb23baef62874c8c30f3f",
        "title": "溪行",
        "author": "真山民",
        "content": "春暖溪西路，行吟又几迴。\n水清明白鹭，花落失青苔。\n云过日吞吐，树摇风往来。\n渔歌听未了，欲去又徘徊。",
        "dynasty": "宋",
        "collection_info": null
    },
    {
        "uuid": "ca756518347dcbbd6a1a16a86f1f84ae",
        "title": "除夜约张梅境饮",
        "author": "真山民",
        "content": "今日又除夕，君能为我来。\n烛光红照席，酒浪绿摇杯。\n腊带愁吟去，春随笑脸回。\n相看俱健在，莫管岁华催。",
        "dynasty": "宋",
        "collection_info": null
    },
    {
        "uuid": "8444c765c8869c6373c3211a6ac913c3",
        "title": "渡江之越宿萧山县",
        "author": "真山民",
        "content": "昨夜大江舟，今宵小驿楼。\n隻身千里客，孤枕一灯秋。\n市酒难成醉，乡书莫寄愁。\n胸中无史记，浪作会稽游。",
        "dynasty": "宋",
        "collection_info": null
    },
    {
        "uuid": "f6a3198f3351acf2418fb29e901d9779",
        "title": "宿宝胜寺",
        "author": "真山民",
        "content": "苦吟吟未了，只向两廊行。\n月去塔无影，风来铎有声。\n禅心随水凈，佛眼共灯明。\n安得云边住，与僧分此情。",
        "dynasty": "宋",
        "collection_info": null
    },
    {
        "uuid": "cc72e5d08351b5acb7a7ab621b3be7bb",
        "title": "閒居",
        "author": "真山民",
        "content": "虚明两竹窗，济楚一书房。\n风动鸟移树，花香蝶过墙。\n身安知病少，昼静觉春长。\n未必全无事，终焉也胜忙。",
        "dynasty": "宋",
        "collection_info": null
    },
    {
        "uuid": "c46dfb3a4a5380e92099c2ae5e9242ed",
        "title": "兵后寓舍送春",
        "author": "真山民",
        "content": "触景多怀旧，凭栏易怆神。\n飞花游荡子，古木老成人。\n世换山如醉，田荒草自新。\n乡关渺何处，回首暗风尘。",
        "dynasty": "宋",
        "collection_info": null
    },
    {
        "uuid": "4f4b3bb05903e1f88f20ede61984105b",
        "title": "楼居",
        "author": "真山民",
        "content": "携书来过此，便觉少尘埃。\n檐冷留云宿，窗明报月来。\n閒愁山隔断，幽梦鸟呼回。\n湖海元龙气，从渠俗子猜。",
        "dynasty": "宋",
        "collection_info": null
    },
    {
        "uuid": "076d11b4833d113f70e9bf01a6ffba1f",
        "title": "兰溪舟中",
        "author": "真山民",
        "content": "一舸下中流，西风两岸秋。\n橹声摇客梦，帆影挂离愁。\n落日鱼虾市，长烟芦荻洲。\n篙人夜相语，明发又严州。",
        "dynasty": "宋",
        "collection_info": null
    },
    {
        "uuid": "9724a3aae9186f7779844b2f088c6631",
        "title": "兵后刘秀宽见过",
        "author": "真山民",
        "content": "冉冉岁云暮，閒居安所之。\n途穷身是累，痛定语犹悲。\n衰鬓数茎雪，空囊一卷诗。\n儒衣例如此，惜也不逢时。",
        "dynasty": "宋",
        "collection_info": null
    },
    {
        "uuid": "b7f3cf429d0485552fdca4a064fb7348",
        "title": "清明",
        "author": "真山民",
        "content": "清明今日是，原上一经过。\n新葬冢无数，未来人更多。\n此生曾悟否，不乐復如何。\n莫待浇坟土，樽前且醉歌。",
        "dynasty": "宋",
        "collection_info": null
    },
    {
        "uuid": "5b0faabd8350f9289fba92dacac03afc",
        "title": "临江晓行",
        "author": "真山民",
        "content": "茅舍乱鸡声，疎林淡见星。\n霜轻留草绿，雾暗失山青。\n踪迹去来燕，交游聚散萍。\n浮生原是客，不必恨飘零。",
        "dynasty": "宋",
        "collection_info": null
    },
    {
        "uuid": "3524e680fcaf25cf6ffbfaff3b8a6fe0",
        "title": "寄郭月篷",
        "author": "真山民",
        "content": "烟波秋草外，活计一渔篷。\n淡月明寒苇，新霜醉晓枫。\n身虽殊出处，道岂有穷通。\n俯仰看人面，何如数过鸿。",
        "dynasty": "宋",
        "collection_info": null
    },
    {
        "uuid": "01e98739994ed1b522990f824005525c",
        "title": "舟中峡口",
        "author": "真山民",
        "content": "乱山如碧玉，处处见鹃花。\n水涨傍分港，舟行倒走沙。\n宿依沽酒市，饭过钓鱼家。\n喜脱风波险，推篷数暝鸦。",
        "dynasty": "宋",
        "collection_info": null
    },
    {
        "uuid": "11c6182f9195493b9f09dbbdf4df743c",
        "title": "次韵章剑溪山居",
        "author": "真山民",
        "content": "想无书赴陇，林鹤莫惊猜。\n曳杖云同出，开帘山自来。\n池堪供洗砚，篱不碍观梅。\n静倚长松立，藤花点翠苔。",
        "dynasty": "宋",
        "collection_info": null
    },
    {
        "uuid": "4ee81ef5120c64c7b88cc53e3bf38d9c",
        "title": "夏日",
        "author": "真山民",
        "content": "虚窗暑亦凉，境静昼偏长。\n树色烟明灭，蝉声风抑扬。\n家贫书是业，身老睡为乡。\n赤日黄埃客，纷纷为底忙。",
        "dynasty": "宋",
        "collection_info": null
    },
    {
        "uuid": "c74e9ae6b749f50baf9b6ad7c759ab0a",
        "title": "岁除寄王中斋",
        "author": "真山民",
        "content": "徂岁已匆匆，何人似此翁。\n事虽随世异，道不与冬穷。\n身老心犹壮，髯斑脸自红。\n椒花一杯酒，明日又春风。",
        "dynasty": "宋",
        "collection_info": null
    },
    {
        "uuid": "bdcc8ab8384fe7eced409ef8928384af",
        "title": "宋道士同游白云关",
        "author": "真山民",
        "content": "扶携方外友，来入白云关。\n八九峯如画，两三人倚栏。\n棋声敲竹外，帘影落花间。\n一曲瑶琴罢，翠阴生昼寒。",
        "dynasty": "宋",
        "collection_info": null
    },
    {
        "uuid": "04239578eaa79a4c6f3706074ec7892a",
        "title": "妙因寺次施敬所韵",
        "author": "真山民",
        "content": "松萝一径阴，踏破白云深。\n约客分茶供，逢僧倚竹吟。\n鼠留香篆迹，禽和阁铃音。\n话久不知晚，新萤照出林。",
        "dynasty": "宋",
        "collection_info": null
    },
    {
        "uuid": "638f9be56c45add1fe9fac3896cabfc7",
        "title": "晚春",
        "author": "真山民",
        "content": "有恨青春老，无营白昼长。\n叶新林换绿，花落地生香。\n雨意一番足，人家百事忙。\n为儒竟成误，悔不早农桑。",
        "dynasty": "宋",
        "collection_info": null
    },
    {
        "uuid": "20ff9d3ceec172cbf46ea76c7599baf1",
        "title": "冬雪",
        "author": "真山民",
        "content": "雪冻飞禽少，林深落叶多。\n寒塘倒山影，空谷答樵歌。\n不有梅花在，其如诗思何。\n霜风吹落帽，应嘆鬓丝皤。",
        "dynasty": "宋",
        "collection_info": null
    },
    {
        "uuid": "444202f8f75f724d960f2c4cd9a13111",
        "title": "新凉",
        "author": "真山民",
        "content": "烟火人幽处，田园秋暮时。\n深村人到少，闰月稻黄迟。\n旋决渠分水，新编竹补篱。\n地炉煨芋栗，莫遣贵人知。",
        "dynasty": "宋",
        "collection_info": null
    },
    {
        "uuid": "78076955ca8a44e3661f3deaf56fa2b4",
        "title": "江楼秋夕",
        "author": "真山民",
        "content": "楼高古城遶，无奈漏声催。\n幽梦风吹断，新吟月送来。\n江长渔唱远，云冷鴈声哀。\n明日重阳酒，黄花开未开。",
        "dynasty": "宋",
        "collection_info": null
    },
    {
        "uuid": "5ec9c52b256b35a5dfa822826c62e189",
        "title": "初夏访刘道士",
        "author": "真山民",
        "content": "白云随杖履，伴我到山房。\n暑薄疑天别，林深见路长。\n朮芝皆道味，花竹亦诗香。\n更待荷花后，来分半榻凉。",
        "dynasty": "宋",
        "collection_info": null
    },
    {
        "uuid": "a6f658e949ce39c66c1f1dd8577df860",
        "title": "春行",
        "author": "真山民",
        "content": "东风物物新，花外步清晨。\n蕉叶卷舒雨，鸠声问答春。\n园林三月景，诗酒百年身。\n试数交游侣，如今有几人。",
        "dynasty": "宋",
        "collection_info": null
    },
    {
        "uuid": "8806027e88dd058ca8398bc8becd30ab",
        "title": "孤标上人留宿",
        "author": "真山民",
        "content": "山僧留我宿，我亦似山僧。\n香茗半瓯雪，寒虀一筯冰。\n廊风响黄叶，壁雨暗青灯。\n参透诗三昧，何须契一乘。",
        "dynasty": "宋",
        "collection_info": null
    },
    {
        "uuid": "f7c4ef7bf2e22e8559a9794a998f0109",
        "title": "秋晚",
        "author": "真山民",
        "content": "暮色入江郊，霜风两鬓毛。\n笛声吹月落，诗兴挟秋高。\n谢绝南柯蚁，留连左手螯。\n孤灯竹窗底，危坐一歌骚。",
        "dynasty": "宋",
        "collection_info": null
    },
    {
        "uuid": "fe510ed25b399179802aa4799b4fa996",
        "title": "李修伯山居  其一",
        "author": "真山民",
        "content": "俗子自不到，幽扉何必扃。\n苔衣和月卧，山雨杂泉听。\n有髮徒斑白，无名入汗青。\n未应閒此事，尚可扫玄经。",
        "dynasty": "宋",
        "collection_info": null
    },
    {
        "uuid": "6cf62910397671eb275da94703d819a8",
        "title": "李修伯山居  其二",
        "author": "真山民",
        "content": "寒灯几拨尽，借问夜何其。\n旧梦青灯在，新愁白髮知。\n昔为三遶鹊，今作五藏龟。\n多谢梅梢月，留人得睡迟。",
        "dynasty": "宋",
        "collection_info": null
    },
    {
        "uuid": "5ae3a6e7721485f70039ae10bc48bba7",
        "title": "道逢过军投宿山寺",
        "author": "真山民",
        "content": "穷途欲焉往，薄暮此相投。\n蟋蟀数声雨，芭蕉一寺秋。\n乡关来枕畔，时事上眉头。\n长叹为僧好，今逢更说愁。",
        "dynasty": "宋",
        "collection_info": null
    },
    {
        "uuid": "ea028c48ea67b9f05c052c5f168d8e04",
        "title": "述怀",
        "author": "真山民",
        "content": "不敢尤人敢怨天，愁来觅酒醉来眠。\n五穷有鬼徧相虐，九转无丹别自全。\n游食惧违新下令，力耕苦乏旧存田。\n灵台坐受忧兵触，荏苒霜华剥鬓玄。",
        "dynasty": "宋",
        "collection_info": null
    },
    {
        "uuid": "8bbb065ae8298ba175039589a18d5b79",
        "title": "春晓雨",
        "author": "真山民",
        "content": "破晓檐花未放干，披衣和梦倚阑干。\n酿成苔晕地犹湿，老尽鶑声风正寒。\n无客醉敲金镫响，有人睡怯翠衾单。\n牡丹一夜成消瘦，下却珠帘不忍看。",
        "dynasty": "宋",
        "collection_info": null
    },
    {
        "uuid": "b3149915e5f13c00d977843a3b67ce56",
        "title": "西湖图",
        "author": "真山民",
        "content": "两袖春风一杖藜，等閒踏破柳桥西。\n云开远嶂碧千迭，雨过落花红半溪。\n青旆有情邀我醉，黄鶑无恨为谁啼。\n东城正在桃林外，多少游人逐马蹄。",
        "dynasty": "宋",
        "collection_info": null
    },
    {
        "uuid": "bc377463b05919533e1cdc1de36adc49",
        "title": "隠怀",
        "author": "真山民",
        "content": "样不趋时合便休，都将往事付东流。\n眼看浮世自今古，迹与孤云同去留。\n泉石定非骑马路，功名不上钓鱼舟。\n有时但得句无问，只与渔歌互唱酬。",
        "dynasty": "宋",
        "collection_info": null
    },
    {
        "uuid": "2d71c85f4a8a248de4d952e58e00629a",
        "title": "游凤栖寺",
        "author": "真山民",
        "content": "十载重游古凤栖，莲宫新遶绿杨堤。\n欲谈世事佛无语，不管客愁禽自啼。\n苔滑空廊妨散步，尘昏老壁失留题。\n僧家田地邻家种，菜甲春风绿满畦。",
        "dynasty": "宋",
        "collection_info": null
    },
    {
        "uuid": "3d6449759f6902d79a09878bfe638e1a",
        "title": "渔浦晚秋旅怀",
        "author": "真山民",
        "content": "西风吹梦越中游，剪剪轻寒入短裘。\n雁字不将乡信写，蛩声空和旅吟愁。\n邮亭冷雨孤灯夜，渔市斜阳一笛秋。\n是处山川即吾土，仲宣何用怯登楼。",
        "dynasty": "宋",
        "collection_info": null
    },
    {
        "uuid": "f1dd281f5132f1cdb04af3afd7d148a8",
        "title": "泊舟严滩",
        "author": "真山民",
        "content": "天色微茫入暝钟，严陵滩上繫孤篷。\n水禽与我共明月，芦叶同谁吟晚风。\n隔浦人家渔火外，满江愁思笛声中。\n云开休望飞鸿影，身即天涯一断鸿。",
        "dynasty": "宋",
        "collection_info": null
    },
    {
        "uuid": "f6dc5180d47b68219fd27875a2f513e5",
        "title": "题永嘉梦草堂",
        "author": "真山民",
        "content": "留得斯堂万古名，江山不敢闭英灵。\n池光曾染吟边墨，草色犹如梦裏青。\n南浦诗香流未歇，东家魂冷唤难醒。\n当时园柳俱尘迹，惟有鸣禽尚可听。",
        "dynasty": "宋",
        "collection_info": null
    },
    {
        "uuid": "93c68b0389cf3d7ed463a0d6994df346",
        "title": "连城春夜留别张建溪",
        "author": "真山民",
        "content": "飞絮游丝客子心，连城那忍遽分襟。\n青灯应见诗情苦，浊酒不如交味深。\n一榻暖风栖竹屋，半阑淡月立花阴。\n离怀今夜先收拾，尽付明朝马上吟。",
        "dynasty": "宋",
        "collection_info": null
    },
    {
        "uuid": "d8522017def13877314b2b72ed956e31",
        "title": "夜坐",
        "author": "真山民",
        "content": "匹马平生汗漫游，如今寂寞老林楸。\n小窗半夜青灯雨，幽树一庭黄叶秋。\n懒看世情宁睡去，怕伤时事莫吟休。\n寒蛩可是知人意，未到莎根只说愁。",
        "dynasty": "宋",
        "collection_info": null
    },
    {
        "uuid": "8be4c8f310ded43c980ab065f85f4afb",
        "title": "春行",
        "author": "真山民",
        "content": "短帽轻衫步履迟，微暄天气乍晴时。\n池融嫩碧消残冻，春剪新红缀旧枝。\n岚翠滴衣堪入画，禽声到耳足供诗。\n东风苦欲招人醉，频掉桥西卖酒旗。",
        "dynasty": "宋",
        "collection_info": null
    },
    {
        "uuid": "f038854d6eee8d5c932da98286ba73d0",
        "title": "初冬",
        "author": "真山民",
        "content": "林叶新经数夜霜，地炉独拥一山房。\n尘书邀我共高阁，浊酒劝人归醉乡。\n费省家贫还似富，身閒日短亦如长。\n梅花苦欲催吟兴，又破梢头半点香。",
        "dynasty": "宋",
        "collection_info": null
    },
    {
        "uuid": "0b48ea8a673a3466ae928a7d4289f971",
        "title": "东粤庙",
        "author": "真山民",
        "content": "颓阑斜照网蛛丝，陈迹凄凉万古悲。\n柘水尚鸣亡国怨，山松曾见受封时。\n碑因苔蚀无完字，城为田侵失旧基。\n当日东瓯知几战，如今赢得一荒祠。",
        "dynasty": "宋",
        "collection_info": null
    },
    {
        "uuid": "ca6b79262d8066ea6988971be98ac41f",
        "title": "岁暮",
        "author": "真山民",
        "content": "颜不常朱鬓易斑，流光难驻两跳丸。\n一年又是等閒过，百岁只消如此看。\n把酒何曾长在手，种桃能得几凭栏。\n痴人醉梦不知醒，日夜双眉抵死攒。",
        "dynasty": "宋",
        "collection_info": null
    },
    {
        "uuid": "1753125e596f1bbaf891d6772f0803a4",
        "title": "閒居漫赋",
        "author": "真山民",
        "content": "纷纷裘马走红尘，頼得閒边可着身。\n商岭定无屠狗客，云台岂有钓鱼人。\n溪山萧散青芒履，风月夷犹乌角巾。\n万事如棋君看取，一番局面一番新。",
        "dynasty": "宋",
        "collection_info": null
    },
    {
        "uuid": "abe5e81107df03a1683a02ade97a9ce6",
        "title": "三峰寺",
        "author": "真山民",
        "content": "寂寞烟林噪乱鸦，青鞋步入野僧家。\n云深不碍钟声出，日转还移塔影斜。\n廊下蜗黏沿砌藓，佛前蜂恋插瓶花。\n竹床纸帐清如水，一枕松风听煮茶。",
        "dynasty": "宋",
        "collection_info": null
    },
    {
        "uuid": "9b46aca55f0dc9dcae551c84f17b6ddd",
        "title": "江头春日",
        "author": "真山民",
        "content": "风暖旗亭煮酒香，醉醒始悟是他乡。\n驾言行迈路千里，岂不怀归天一方。\n春事渐消鶑语老，离愁偏胜柳丝长。\n无聊莫向城南宿，淡月梨花正断肠。",
        "dynasty": "宋",
        "collection_info": null
    },
    {
        "uuid": "5b1f7b8b4160250740fe20f0e90e1865",
        "title": "次韵潘恕堂见寄",
        "author": "真山民",
        "content": "抱瓮区区老汉阴，空斋拥鼻日长吟。\n青山隔截市朝面，白髮消磨豪杰心。\n书既无成休学剑，贵无可买耻言金。\n情知不入鸳鸾侣，頼有鸥盟尚可寻。",
        "dynasty": "宋",
        "collection_info": null
    },
    {
        "uuid": "56a0ee14b8052552abb440bc209c345a",
        "title": "初夏",
        "author": "真山民",
        "content": "一叶熏风带暑回，雨添浓翠暗庭槐。\n不随春去鶑犹在，好竞时妆榴又开。\n剪尺旋栽新白苎，杯盘聊荐旧青梅。\n箧中敝扇投閒久，依旧团团入手来。",
        "dynasty": "宋",
        "collection_info": null
    },
    {
        "uuid": "34c883d0f9feed5d43c1ca2af2c24fa4",
        "title": "閒吟初冬",
        "author": "真山民",
        "content": "一架琴书一笔床，杜门荏苒送年光。\n囊空尽可偿诗债，脚倦犹能入醉乡。\n既老菊花偏耐久，未开梅蘂已先香。\n眼边管领閒风景，不识人间更有忙。",
        "dynasty": "宋",
        "collection_info": null
    },
    {
        "uuid": "f8fdd9bf4b6bd10825606be21d8e8298",
        "title": "奉和颇动游兴呈云耕叔祖",
        "author": "真山民",
        "content": "节遇中和景渐暄，自摩倦眼望前村。\n雕锼花柳春无迹，沐浴山川雨有恩。\n忆昔踏青终日醉，如今垂白几人存。\n未应便作衰翁看，藉草犹堪倒一樽。",
        "dynasty": "宋",
        "collection_info": null
    },
    {
        "uuid": "6a7ecd8b599a8e3ee580d284b8f83bc3",
        "title": "夜饮赵园次徐君实韵",
        "author": "真山民",
        "content": "银台绛蜡泪成堆，四面轩窗尽放开。\n花影忽生知月到，竹梢微响觉风来。\n豪挥彩笔诗千首，醉倚红妆酒百杯。\n游玩未阑归未得，高城漏箭几相催。",
        "dynasty": "宋",
        "collection_info": null
    },
    {
        "uuid": "b9930591883688bebfff5c6a4a8cdce0",
        "title": "平章命",
        "author": "真山民",
        "content": "万甲蟠胸老气雄，将星光照海云东。\n声名宣尉裴中立，地步平章韩魏公。\n大纛高牙山水县，褒衣博带藻芹宫。\n书生端为斯文喜，俎豆先行军旅中。",
        "dynasty": "宋",
        "collection_info": null
    },
    {
        "uuid": "eb7d65853547a1a7951d29d65170ec08",
        "title": "幽栖",
        "author": "真山民",
        "content": "鹤护松扉久不开，蒲团端坐思悠哉。\n故交只向梦中见，閒事不经心上来。\n双屐蹑云春采药，一筇拄月夜观梅。\n东风似见山童懒，自与幽人扫径苔。",
        "dynasty": "宋",
        "collection_info": null
    },
    {
        "uuid": "75de1937435a36884291ed41d256b1d2",
        "title": "读刘元城言行录",
        "author": "真山民",
        "content": "一扫权奸九十章，七州不惮历炎荒。\n黄粱富贵百年短，青史是非千载长。\n丞相虽存心已死，先生既葬骨犹香。\n向令铁汉常留在，天下何缘有靖康。",
        "dynasty": "宋",
        "collection_info": null
    },
    {
        "uuid": "b665d78c172b9d175ab3114de27f02bc",
        "title": "次李林居春晓游园",
        "author": "真山民",
        "content": "灭没晨曦弄淡晴，追随杖履竹间亭。\n花逢酒侣容先醉，柳见诗人眼剩青。\n三月光阴半流水，百年身世一浮萍。\n啼鹃只管催春去，不道衰翁已怕听。",
        "dynasty": "宋",
        "collection_info": null
    },
    {
        "uuid": "7c8770501c91186b17622d77bc21f0a2",
        "title": "圣果院访忠上人不值",
        "author": "真山民",
        "content": "管领东风入杖藜，落梅香裏已招提。\n苔痕一径白云湿，花影半窗红日低。\n欲见高僧聊尔耳，便乘余兴去来兮。\n葛藤有话无人共，付与隔林幽鸟啼。",
        "dynasty": "宋",
        "collection_info": null
    },
    {
        "uuid": "6d751f87cc8ca59a9e6cba8da247dfdc",
        "title": "山行",
        "author": "真山民",
        "content": "林梢初日弄阴晴，露浥溪花笑欲迎。\n涧暗只闻泉滴沥，山青剩见鹭分明。\n远峰忽转还如遶，险径徐行亦似平。\n莫谓诗成无与和，风篁也解作吟声。",
        "dynasty": "宋",
        "collection_info": null
    },
    {
        "uuid": "cf977028202c3507cfc9eda796fc5d15",
        "title": "秋夜次叶一山韵",
        "author": "真山民",
        "content": "自笑秋来似转蓬，偶然飞落过山中。\n一灯幽馆菊花雨，孤枕小楼梧叶风。\n涉世悠悠旋磨蚁，怀人杳杳寄书鸿。\n浮生何预光阴事，抵死相催作老翁。",
        "dynasty": "宋",
        "collection_info": null
    },
    {
        "uuid": "a78e32931e70de44c69766720f9912ec",
        "title": "杜鹃花得红字",
        "author": "真山民",
        "content": "愁锁巴云往事空，只将遗恨寄芳丛。\n归心千古终难白，啼血万山多是红。\n枝带翠烟深夜月，魂飞锦水旧东风。\n至今染出怀乡恨，长挂行人望眼中。",
        "dynasty": "宋",
        "collection_info": null
    },
    {
        "uuid": "f659cbffc4fab3845be6447c689fa69a",
        "title": "客中临归仍送游教谕",
        "author": "真山民",
        "content": "建括相望天一涯，快哉此地话襟期。\n芹边春暖几杯酒，门外月高千首诗。\n去去先生此休矣，栖栖游子暮何之。\n送行折了邮亭柳，归卧白云歌紫芝。",
        "dynasty": "宋",
        "collection_info": null
    },
    {
        "uuid": "1a8284d5a0b9210f5d92d22be08fc103",
        "title": "自适",
        "author": "真山民",
        "content": "年来心迹两悠悠，若比孤云尽自由。\n既不贪荣安有辱，纵饶无乐亦何忧。\n一丝风月严陵钓，千里关山季子裘。\n到底行藏定谁是，试将心事问沙鸥。",
        "dynasty": "宋",
        "collection_info": null
    },
    {
        "uuid": "056cc835c69b40a1a9bb3000dbadb587",
        "title": "永嘉秋夕",
        "author": "真山民",
        "content": "风战枯桐敲纸窗，拥裘无寐夜偏长。\n樵楼三鼓夜将午，云雁数声天正霜。\n寓世此身惊逆旅，宽怀何处不吾乡。\n江头风景日堪醉，酒美蟹肥橙橘香。",
        "dynasty": "宋",
        "collection_info": null
    },
    {
        "uuid": "11474d58f4cb17106c18958566af937f",
        "title": "醉题斋壁",
        "author": "真山民",
        "content": "此是閒中安乐窝，从渠忙处为奔波。\n人心少似秋胡妇，世事多参春梦婆。\n但把功名齐蚁蛭，定无荣辱到渔蓑。\n醉乡境界偏宽阔，天地都归一浩歌。",
        "dynasty": "宋",
        "collection_info": null
    },
    {
        "uuid": "c68c6c72a7f5655cdb5dc17e557c9a80",
        "title": "客中遇乡友季芳远归省亲",
        "author": "真山民",
        "content": "河梁邂逅话襟期，猎猎西风透夹衣。\n酒脸未随红叶醉，乡心先逐白云飞。\n客中送客难为别，山上安山胡不归。\n借使家书君可寄，此间无復问庭帏。",
        "dynasty": "宋",
        "collection_info": null
    },
    {
        "uuid": "932b1af554feef0e50118fe378748bee",
        "title": "山人家",
        "author": "真山民",
        "content": "片云隔断嶂西峰，三两山花屋角红。\n几亩桑麻春社后，数家鸡犬夕阳中。\n拾薪涧底青裙妇，倚杖檐间白髮翁。\n我亦愿来同隠者，种桃早晚趁东风。",
        "dynasty": "宋",
        "collection_info": null
    },
    {
        "uuid": "5a3b50764a533d1fb45b9289a9a34b1b",
        "title": "刘伯山寄隠",
        "author": "真山民",
        "content": "寄隠幽踪何处寻，春风十里薜萝深。\n青山不说是非事，黄鸟自赓长短吟。\n百折畏途休着脚，十分明月是知心。\n不应误放桃花出，惹得渔翁话古今。",
        "dynasty": "宋",
        "collection_info": null
    },
    {
        "uuid": "20713b5c8f93f7ac8c70cfac5b6ef0fc",
        "title": "朱溪涧",
        "author": "真山民",
        "content": "路转峰回又一村，天寒大半掩柴门。\n云融山脊岚生翠，水嚼沙洲树出根。\n任拥重裘风亦冷，未投荒店月先昏。\n今宵只傍梅花宿，赢得清芬入梦魂。",
        "dynasty": "宋",
        "collection_info": null
    },
    {
        "uuid": "43ffaf675f36289c7a7e4850a7058722",
        "title": "丹山书堂",
        "author": "真山民",
        "content": "作室悬知要肯堂，而翁家学颇增光。\n一朝衿佩儒簪合，千古诗书屋壁香。\n鑑曲烟霞归羽馆，钟山风月落僧房。\n如何只揭精庐扁，解续斯文气燄长。",
        "dynasty": "宋",
        "collection_info": null
    },
    {
        "uuid": "ef5f25dd1eede8502e8c51d67edbc313",
        "title": "閒中",
        "author": "真山民",
        "content": "敢咎章缝解误人，甘于閒处着閒身。\n腹中书在温仍熟，梦裏诗成记不真。\n引鹤徐行三径晓，约梅同醉一壶春。\n今朝有喜谁知得，新换衔头号散民。",
        "dynasty": "宋",
        "collection_info": null
    },
    {
        "uuid": "87710efa603fd89c5b9252dce731e72a",
        "title": "送云泉入山",
        "author": "真山民",
        "content": "薜萝丛裏鬰青青，别是幽栖一段清。\n水色山光皆画本，蝉声禽语亦吟情。\n人今不改衣冠古，道重方知富贵轻。\n为语俗交休见问，已从麋鹿订新盟。",
        "dynasty": "宋",
        "collection_info": null
    },
    {
        "uuid": "54184f95d3fd1c80918d7d6e7942d3cd",
        "title": "冬暮小斋",
        "author": "真山民",
        "content": "布袜青鞋敝絮袍，松扉柴几小衡茅。\n云酣纔酿臈三月，梅吐又横春一梢。\n炭为骤寒偏索价，酒因不饮懒论交。\n穷年兀兀从人笑，未用多方作解嘲。",
        "dynasty": "宋",
        "collection_info": null
    },
    {
        "uuid": "79b3566e9b46daabc89c14ef98847b14",
        "title": "宿南峰寺",
        "author": "真山民",
        "content": "禅房花木锁深幽，借与诗人信宿留。\n幡影分来半廊月，磬声敲破一林秋。\n僧偏好事能青眼，佛本无心亦白头。\n试问青松峯外鹤，閒边曾见几人游。",
        "dynasty": "宋",
        "collection_info": null
    },
    {
        "uuid": "369b9941c1b5f23524ceac9610ca3b0d",
        "title": "岁朝",
        "author": "真山民",
        "content": "画角声中旧岁除，新年喜气满屠苏。\n阳和忽转冰霜后，元气更如天地初。\n晚色催诗归草梦，春光随笔上桃符。\n闭门贺客相过少，静对梅花自看书。",
        "dynasty": "宋",
        "collection_info": null
    },
    {
        "uuid": "c392c9c646bafa1e09dd7c07b759220a",
        "title": "春晓山行",
        "author": "真山民",
        "content": "风扫连阴作快晴，瘦筇伴我出山扃。\n路从初日红边过，人在野花香裏行。\n古木殊无趋世态，幽禽懒作弄春声。\n棕鞋踏遍山南北，只与白云相送迎。",
        "dynasty": "宋",
        "collection_info": null
    },
    {
        "uuid": "15c1e283b94b410cc5a033eb25cc9d0a",
        "title": "王廉使",
        "author": "真山民",
        "content": "鼻祖名高三谏官，耳孙玉立又台端。\n气增浙左霜威动，面带终南山色寒。\n揽辔肯教狼卧地，归班便合豸峨冠。\n公余诗兴清于雪，细嚼梅花入肺肝。",
        "dynasty": "宋",
        "collection_info": null
    },
    {
        "uuid": "d2660150ca4660c7e8e5151f6902713e",
        "title": "幽兴",
        "author": "真山民",
        "content": "不赋千钟赋一箪，天公有意养痴顽。\n书犹能看未曾老，诗亦莫吟方是閒。\n宽着庭除贪贮月，少栽竹树要观山。\n空阶两日无行迹，又上苔花几点斑。",
        "dynasty": "宋",
        "collection_info": null
    },
    {
        "uuid": "c893e6684433f195d2f8950ad4a39d12",
        "title": "梅仙山",
        "author": "真山民",
        "content": "西都不知寿，安用独长年。\n纵有丹炉在，难吹汉火燃。",
        "dynasty": "宋",
        "collection_info": null
    },
    {
        "uuid": "dea6bd462d053857aaf9c919aafd9423",
        "title": "萤火",
        "author": "真山民",
        "content": "微踪一腐草，霜重不禁秋。\n想悟浮生短，常为秉烛游。",
        "dynasty": "宋",
        "collection_info": null
    },
    {
        "uuid": "b8b3a9753baa0a1341f7a7aeab4f653e",
        "title": "蜜蜂",
        "author": "真山民",
        "content": "酿成百花脾，聊尔了口腹。\n人知口中甘，谁料腹中毒。",
        "dynasty": "宋",
        "collection_info": null
    },
    {
        "uuid": "45c635393416ef3c9d7a1ca597d61d0c",
        "title": "观书自叹",
        "author": "真山民",
        "content": "皓首抱遗经，堪怜误一生。\n空共蠹虫饱，自作忍饥声。",
        "dynasty": "宋",
        "collection_info": null
    },
    {
        "uuid": "6ea1cccb269f5b65ebfb65f65aab6569",
        "title": "吉水夜泊",
        "author": "真山民",
        "content": "入夜始维舟，黄芦古渡头。\n眠鸥知让客，飞过蓼花洲。",
        "dynasty": "宋",
        "collection_info": null
    },
    {
        "uuid": "7efc5592810e5cd60843873ba26d943a",
        "title": "草",
        "author": "真山民",
        "content": "草枯根不死，春到又敷荣。\n独有愁根在，非春亦自生。",
        "dynasty": "宋",
        "collection_info": null
    },
    {
        "uuid": "f44718b2142a0863e5160572c8db585d",
        "title": "百舌",
        "author": "真山民",
        "content": "花间报晓晴，巧弄百般声。\n未可嫌饶舌，犹胜鴈不鸣。",
        "dynasty": "宋",
        "collection_info": null
    },
    {
        "uuid": "634feee1dc5ccf71e22376f821836916",
        "title": "秋扇",
        "author": "真山民",
        "content": "人心有炎凉，我心无欢悲。\n箧中重自珍，会有熏风时。",
        "dynasty": "宋",
        "collection_info": null
    },
    {
        "uuid": "012c3e89cfb974cc2621eafbc83f4246",
        "title": "访李延不值",
        "author": "真山民",
        "content": "白云满空山，山空人未归。\n拄杖莫敲门，恐惊白云飞。",
        "dynasty": "宋",
        "collection_info": null
    },
    {
        "uuid": "db912d2e39da6bdab219a5f78fb1e7fd",
        "title": "七夕",
        "author": "真山民",
        "content": "世上痴儿女，争趋乞巧筵。\n妇鸠甘抱拙，不谄鹊桥仙。",
        "dynasty": "宋",
        "collection_info": null
    },
    {
        "uuid": "07c26db2038ff4bd18db812194062c5d",
        "title": "杨妃",
        "author": "真山民",
        "content": "三郎掩面马嵬坡，生死恩深可奈何。\n瘗土驿傍何足恨，潼关战处骨埋多。",
        "dynasty": "宋",
        "collection_info": null
    },
    {
        "uuid": "1905dc73bc66ae6a3d3f7dd291204a88",
        "title": "水墨海棠",
        "author": "真山民",
        "content": "不将翠袖捲纱红，怪得陈玄夺化工。\n想是太真春睡足，梦魂正在黑甜中。",
        "dynasty": "宋",
        "collection_info": null
    },
    {
        "uuid": "878d73b09bfe78a62c9d57158184652c",
        "title": "三月晦日与邵石诸友閒游东园分得空字",
        "author": "真山民",
        "content": "韶光收拾太匆匆，眼底浮花一扫空。\n留得数枝红药在，五更分付与东风。",
        "dynasty": "宋",
        "collection_info": null
    },
    {
        "uuid": "ef410629ac375c7c2b293bbff3ac96f0",
        "title": "年少春游",
        "author": "真山民",
        "content": "锦袍朱带玉花骢，着意追欢紫陌东。\n只道春风属杨柳，不知杨柳有秋风。",
        "dynasty": "宋",
        "collection_info": null
    },
    {
        "uuid": "8c07ca96f1512b7c3c0d647bfa0b5271",
        "title": "山间早春",
        "author": "真山民",
        "content": "小桃枝上认年华，随分红开一两花。\n将谓春风只城市，也吹春色到山家。",
        "dynasty": "宋",
        "collection_info": null
    },
    {
        "uuid": "3492455cafbe7c8afc017bb8a408510e",
        "title": "三月晦日",
        "author": "真山民",
        "content": "九十风光能有几，东风遽作远行人。\n樽前莫惜今朝醉，明日鶑声不是春。",
        "dynasty": "宋",
        "collection_info": null
    },
    {
        "uuid": "388adbbacef0ef060c91cbd9480fee8f",
        "title": "高帝",
        "author": "真山民",
        "content": "未央前殿养亲时，想记当年俎上危。\n借问杯羹何等语，如今安用玉巵为。",
        "dynasty": "宋",
        "collection_info": null
    },
    {
        "uuid": "fb3414a817531d6e04c58a268d790578",
        "title": "晚步",
        "author": "真山民",
        "content": "未暝先啼草际蛩，石桥暗度晚花风。\n归鸦不带残阳老，留得林梢一抹红。",
        "dynasty": "宋",
        "collection_info": null
    },
    {
        "uuid": "e1090398bfa8ed828ba56381cf962c49",
        "title": "春闺词",
        "author": "真山民",
        "content": "愁锁眉尖未肯消，何心更待两蛾娇。\n一春螺黛浑无用，付与东风染柳条。",
        "dynasty": "宋",
        "collection_info": null
    },
    {
        "uuid": "e7e6e6e213c0e83dc797d5a7ee8f5d32",
        "title": "山间秋夜",
        "author": "真山民",
        "content": "夜色秋光共一阑，饱收风露入脾肝。\n虚檐立尽梧桐影，络纬数声山月寒。",
        "dynasty": "宋",
        "collection_info": null
    },
    {
        "uuid": "82ecb319ede7b19e7786c70423b3a64d",
        "title": "新年",
        "author": "真山民",
        "content": "妆点春光到眼边，冻消残雪暖生烟。\n杏桃催换新颜色，惟有寒梅老一年。",
        "dynasty": "宋",
        "collection_info": null
    },
    {
        "uuid": "a6b5af21f7276e48b1a4e776c49f95b5",
        "title": "九日",
        "author": "真山民",
        "content": "懒把黄花插满头，正缘老大见花羞。\n年来颇恨儒冠误，好倩西风吹去休。",
        "dynasty": "宋",
        "collection_info": null
    },
    {
        "uuid": "097678a0bfd5d9cdcfd28e37dab32247",
        "title": "醉余再赋",
        "author": "真山民",
        "content": "堪叹诗翁酒兴豪，醉余犹復一登高。\n西风抵死相摇撼，争奈儒冠裹得牢。",
        "dynasty": "宋",
        "collection_info": null
    },
    {
        "uuid": "60265abff198b12e070642edb731a16c",
        "title": "陈云岫爱骑馿",
        "author": "真山民",
        "content": "君不学少陵骑馿金华春，一生旅食长悲辛。\n又不学浪仙骑馿长安市，凄凉落叶秋风裏。\n却学雪中骑馿孟浩然，冷湿银镫敲吟鞭。\n梅花溪上日来往，身迹懒散人中仙。\n有时清霜松下路，松风萧萧馿耳竖。\n据鞍傲兀四无人，牧子骑牛相尔汝。\n劝君但骑馿，行路稳，姑徐徐。\n九折畏途鞭快马，年来曾覆几人车。",
        "dynasty": "宋",
        "collection_info": null
    },
    {
        "uuid": "5bb8be8f2883e0dc2274dbaf98f3192d",
        "title": "留槎阁寓感",
        "author": "真山民",
        "content": "俯仰干坤为一嗟，西风原上夕阳斜。\n石麟已换延陵冢，银汉今无博望槎。\n前古英雄俱寂寞，黄昏灯火自諠譁。\n不惟人事年年改，近日灵洲水没沙。",
        "dynasty": "宋",
        "collection_info": null
    },
    {
        "uuid": "ff5ab331d4a60bdabdef1fa9451412e1",
        "title": "题济川桥",
        "author": "真山民",
        "content": "十二阑干百尺台，登临洗尽眼中埃。\n沙痕长与水吞吐，桥影不妨船往来。\n两岸楼台随世换，四山图画自天开。\n槎边今古无穷思，都付西风酒一杯。",
        "dynasty": "宋",
        "collection_info": null
    },
    {
        "uuid": "a832dd9be2daf502bd063c31eb2961c3",
        "title": "吴王夜宴图",
        "author": "真山民",
        "content": "银漏迢迢夜未晨，管絃声裏绮罗春。\n饮阑方拥名娃醉，岂料稽山正卧薪。",
        "dynasty": "宋",
        "collection_info": null
    },
    {
        "uuid": "6727d4113d0005a509e9c9040507f0f6",
        "title": "春游阻雨次韵",
        "author": "真山民",
        "content": "田里熈熈便是春，追游何必艷阳辰。\n打门吏少花村静，听雨高眠亦可人。",
        "dynasty": "宋",
        "collection_info": null
    }
]