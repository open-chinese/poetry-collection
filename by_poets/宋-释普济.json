[
    {
        "uuid": "2d2b913c57ea6d1a8403243a8b2887f9",
        "title": "临终偈",
        "author": "释普济",
        "content": "记得黄梅与我时，忽然天气报君知。\n逆行顺化无交涉，撒手毗卢顶上归。",
        "dynasty": "宋",
        "collection_info": null
    },
    {
        "uuid": "e172ee7afe762431254c231cebb9cb69",
        "title": "偈颂六十五首  其一",
        "author": "释普济",
        "content": "春山迭乱青，春水漾虚碧。\n大解脱门开，把手拽不入。",
        "dynasty": "宋",
        "collection_info": null
    },
    {
        "uuid": "63e2dced2cfe192ccad4eb6ea2e4ede8",
        "title": "偈颂六十五首  其二",
        "author": "释普济",
        "content": "大包虚空，细入无间。\n突出当阳，如何履践。",
        "dynasty": "宋",
        "collection_info": null
    },
    {
        "uuid": "622d2be3131d0ed7609d8af4087b49b1",
        "title": "偈颂六十五首  其三",
        "author": "释普济",
        "content": "十日雨，今日晴。\n一则多年公案，明明举似诸人。\n若是覆盆之下，又争怪得老僧。",
        "dynasty": "宋",
        "collection_info": null
    },
    {
        "uuid": "6476b7a82bfcd2667f020eb26e8da5ba",
        "title": "偈颂六十五首  其四",
        "author": "释普济",
        "content": "翳尽还明极，家乡万八千。\n悬崖重撒手，古剑髑髅前。",
        "dynasty": "宋",
        "collection_info": null
    },
    {
        "uuid": "7aa91654835129f9ac263c73d4e70bb5",
        "title": "偈颂六十五首  其五",
        "author": "释普济",
        "content": "禾山打皷，雪峰辊毬，妙胜不打箇般车裏油。\n一双穷相手，两箇死柴头。",
        "dynasty": "宋",
        "collection_info": null
    },
    {
        "uuid": "1c535a5712cf02ef3324eac5cb0438f9",
        "title": "偈颂六十五首  其六",
        "author": "释普济",
        "content": "浄法界身，馿腮马面。\n本无出没，万化千变。",
        "dynasty": "宋",
        "collection_info": null
    },
    {
        "uuid": "cf14c46c52d8f92789ee719ecb6791e6",
        "title": "偈颂六十五首  其七",
        "author": "释普济",
        "content": "眼耳鼻舌身意，八万四千法门，昼夜放光动地。\n一翳在眼，空花乱坠。",
        "dynasty": "宋",
        "collection_info": null
    },
    {
        "uuid": "6ed025d55aac3a03ec5a9d0ebf3a620d",
        "title": "偈颂六十五首  其八",
        "author": "释普济",
        "content": "知之一字，众祸之门。\n杀人放火，活捉生擒。\n不是今日枢要，亦非上古典刑。\n与贼过梯了也，攻墙割壁何人。",
        "dynasty": "宋",
        "collection_info": null
    },
    {
        "uuid": "a4ed689cc9794de9a883ac72b2b9c7c0",
        "title": "偈颂六十五首  其九",
        "author": "释普济",
        "content": "有句无句，如藤倚树，截铁斩钉。\n水不借路，树倒藤枯。\n西天胡子没髭鬚，蹋杀杨歧三脚馿。",
        "dynasty": "宋",
        "collection_info": null
    },
    {
        "uuid": "f32e00c496eafd0f7ef7707bf9e21306",
        "title": "偈颂六十五首  其一○",
        "author": "释普济",
        "content": "趁晴盖了屋，乘时刈了禾。\n输纳王租了，鼓腹唱讴歌。",
        "dynasty": "宋",
        "collection_info": null
    },
    {
        "uuid": "5a37dcce60187f78a45d196974455566",
        "title": "偈颂六十五首  其一一",
        "author": "释普济",
        "content": "天晴日头出，雨落阶头湿。\n宝陀岩上人，犹自不条直。",
        "dynasty": "宋",
        "collection_info": null
    },
    {
        "uuid": "36d0b4e17bcf5eb33cdb26ab0ccdb5cd",
        "title": "偈颂六十五首  其一二",
        "author": "释普济",
        "content": "大火已西流，千山爽气浮。\n秋河鸣一鴈，砧杵捣离愁。",
        "dynasty": "宋",
        "collection_info": null
    },
    {
        "uuid": "b0df6fd5606ee5f77df49286a117a337",
        "title": "偈颂六十五首  其一三",
        "author": "释普济",
        "content": "冬至前后，沙飞石走。\n佛祖潜踪，寸铁在手。",
        "dynasty": "宋",
        "collection_info": null
    },
    {
        "uuid": "97ae5501c612d47686062c5e5881075c",
        "title": "偈颂六十五首  其一四",
        "author": "释普济",
        "content": "圆通门户开，湛然应一切。\n星罗云汉低，山岳起空翠。\n风雨雪霜寒，人惊鸡犬吠。\n正法明如来，依然在门外。",
        "dynasty": "宋",
        "collection_info": null
    },
    {
        "uuid": "aeb5a71c86b32e2c251c198a2312d341",
        "title": "偈颂六十五首  其一五",
        "author": "释普济",
        "content": "一队衲僧来，一队衲僧去。\n打破睦州关，大地无寸土。",
        "dynasty": "宋",
        "collection_info": null
    },
    {
        "uuid": "5d8ee3a3b23a2f0c401a29806f336cf5",
        "title": "偈颂六十五首  其一六",
        "author": "释普济",
        "content": "去日炎威重，归时秋半过。\n林间坐盘石，不觉笑呵呵。\n不笑仰山插锹叉手，不笑地藏博饭栽田。\n二胜米料人人有，笑他饿死饭箩边。",
        "dynasty": "宋",
        "collection_info": null
    },
    {
        "uuid": "e66c3cfe7cd27cda0c3218938ee2f206",
        "title": "偈颂六十五首  其一七",
        "author": "释普济",
        "content": "祖师不西来，少林有妙诀。\n江南两浙，春寒秋热。\n错!佛法遍天下，谈玄口不开。\n这个是露柱，那个是香台。\n错!直饶荐得分明，未免将错就错。",
        "dynasty": "宋",
        "collection_info": null
    },
    {
        "uuid": "784e4beebd449d8451a46256debeb282",
        "title": "偈颂六十五首  其一八",
        "author": "释普济",
        "content": "禁足护生脚跟下，乞命底纷纷纭纭。\n克期取证平地上，埋没人千千万万。",
        "dynasty": "宋",
        "collection_info": null
    },
    {
        "uuid": "43477578791778cb14fc4ea218cccbec",
        "title": "偈颂六十五首  其一九",
        "author": "释普济",
        "content": "腊极严寒，冻破泥团。\n不可默会，不可形言。\n鸡上树，鸭下水，明朝更献楚王看。",
        "dynasty": "宋",
        "collection_info": null
    },
    {
        "uuid": "2f20849b5c0cd257494cfbea10e8b6ec",
        "title": "偈颂六十五首  其二○",
        "author": "释普济",
        "content": "鹫岭拈花，少林得髓。\n病痛一般，脉息有异。\n脉得着目前见鬼，脉不着死而不吊。",
        "dynasty": "宋",
        "collection_info": null
    },
    {
        "uuid": "f51b6a0bb099c65b208ea92313a33204",
        "title": "偈颂六十五首  其二一",
        "author": "释普济",
        "content": "栽田博饭，诡计百出。\n插锹叉手，通身荆棘。\n枷棒场中亲不亲，草窠交辊见当人。\n谁是当人，放筯忘恩。",
        "dynasty": "宋",
        "collection_info": null
    },
    {
        "uuid": "04a0215b26f8a4b53eb5047230ce226c",
        "title": "偈颂六十五首  其二二",
        "author": "释普济",
        "content": "击鼓升堂，不谈世法。\n冬至月头，卖被买牛。\n冬至月尾，卖牛买被。",
        "dynasty": "宋",
        "collection_info": null
    },
    {
        "uuid": "a007cf139cde16302d7f71993d9c990c",
        "title": "偈颂六十五首  其二三",
        "author": "释普济",
        "content": "经行及坐卧，常在于其中。\n要识其中事，长汀江水东。",
        "dynasty": "宋",
        "collection_info": null
    },
    {
        "uuid": "07d8cb048b245423bd876ba6a2436724",
        "title": "偈颂六十五首  其二四",
        "author": "释普济",
        "content": "同条不同条，心眼自相照。\n翻覆论岁寒，不觉拍手笑。",
        "dynasty": "宋",
        "collection_info": null
    },
    {
        "uuid": "ce2ea3914002a30e67a62bad2c6db3e1",
        "title": "偈颂六十五首  其二五",
        "author": "释普济",
        "content": "绿树阴浓夏日长，楼台倒影入池塘。\n水晶帘动微风起，满架蔷薇一院香。",
        "dynasty": "宋",
        "collection_info": null
    },
    {
        "uuid": "5a7c30d52f1e3b714fe703f2c342a389",
        "title": "偈颂六十五首  其二六",
        "author": "释普济",
        "content": "砉碎明月珠，始为家宝。\n扬下鈯斧子，方是住山。\n古策风高，天宽地阔。\n别别，别峰妙转风雷舌。",
        "dynasty": "宋",
        "collection_info": null
    },
    {
        "uuid": "928c1f7ff54da46c23a77609f774bf87",
        "title": "偈颂六十五首  其二七",
        "author": "释普济",
        "content": "白鹤五通贤圣，瞥喜瞥嗔无定。\n闻名不如见面，见面依然错认。\n从来与渠水米无交，年年今日，钵盂安柄。\n因甚如此，鸡不吃谷，肫裏有病。",
        "dynasty": "宋",
        "collection_info": null
    },
    {
        "uuid": "ae75390adc21b748b2e60e2a2525a0c5",
        "title": "偈颂六十五首  其二八",
        "author": "释普济",
        "content": "西来无意，遍天遍地。\n玉兔东昇，金乌西坠。\n老鼠齩床头，猫儿正憨睡。\n莫教动着渠，动着便祸事。\n二祖动着招祸上身，天宁今日开眼失利。",
        "dynasty": "宋",
        "collection_info": null
    },
    {
        "uuid": "1380952be19b6ace34885250d4b6044d",
        "title": "偈颂六十五首  其二九",
        "author": "释普济",
        "content": "风不鸣条，雨不破块。\n老胡忽西来，拨乱清平世。",
        "dynasty": "宋",
        "collection_info": null
    },
    {
        "uuid": "5def01ffc207bfcdace47721dcf0208d",
        "title": "偈颂六十五首  其三○",
        "author": "释普济",
        "content": "一天星斗大家看，独有渠侬见处偏。\n打失眼睛拈得口，至今脚下黑漫漫。",
        "dynasty": "宋",
        "collection_info": null
    },
    {
        "uuid": "b46221c0ae80a1b8a26b9398013c7800",
        "title": "偈颂六十五首  其三一",
        "author": "释普济",
        "content": "锦城歌管日纷纷，半入江风半入云。\n此曲只应天上有，人间能是几回闻。",
        "dynasty": "宋",
        "collection_info": null
    },
    {
        "uuid": "c7df8c48650c89053485aa4c145f181c",
        "title": "偈颂六十五首  其三二",
        "author": "释普济",
        "content": "煅玉已经三日火，探珠曾下九重渊。\n毁珠擿玉无人识，十字街头扬碌砖。",
        "dynasty": "宋",
        "collection_info": null
    },
    {
        "uuid": "a0739bd3ca141ae21b385e80e9d4894c",
        "title": "偈颂六十五首  其三三",
        "author": "释普济",
        "content": "山家冬境致，何处不光辉。\n大地冰棱合，漫天雨雪飞。",
        "dynasty": "宋",
        "collection_info": null
    },
    {
        "uuid": "106b49a004c7edb270756b9e19fc8d60",
        "title": "偈颂六十五首  其三四",
        "author": "释普济",
        "content": "霏霏梅雨洒危层，五月山房冷似冰。\n莫谓干坤乖大信，未明心地是炎蒸。",
        "dynasty": "宋",
        "collection_info": null
    },
    {
        "uuid": "13e04fa86128150afa7ba8ee144bfba4",
        "title": "偈颂六十五首  其三五",
        "author": "释普济",
        "content": "一新一旧，嘉熙淳佑。\n皇天大历，岁在辛丑。",
        "dynasty": "宋",
        "collection_info": null
    },
    {
        "uuid": "f27398f6b30365f04f8ab526b249c286",
        "title": "偈颂六十五首  其三六",
        "author": "释普济",
        "content": "南北山朝对，东西有路分。\n一步不相到，大地入无门。",
        "dynasty": "宋",
        "collection_info": null
    },
    {
        "uuid": "8e3336492efdc412c135224d71b6a99e",
        "title": "偈颂六十五首  其三七",
        "author": "释普济",
        "content": "崇山峻岭，茂林修竹。\n终日提纲，神号鬼哭。",
        "dynasty": "宋",
        "collection_info": null
    },
    {
        "uuid": "8d48da90aa2b17a2c265a86923a528d3",
        "title": "偈颂六十五首  其三八",
        "author": "释普济",
        "content": "老黄龙颔下明珠，胜首座悬空扑碎。\n黄檗山吐雾兴云，遍地走南山鼈鼻。",
        "dynasty": "宋",
        "collection_info": null
    },
    {
        "uuid": "add51d8a50a42884fb5d4ac8f05c07ab",
        "title": "偈颂六十五首  其三九",
        "author": "释普济",
        "content": "为众持钵去，七佛旧仪式。\n庵园塔庙间，处处遍敲击。",
        "dynasty": "宋",
        "collection_info": null
    },
    {
        "uuid": "ed739dba3f2e182b0c25a0bc27fdac1f",
        "title": "偈颂六十五首  其四○",
        "author": "释普济",
        "content": "旱地一声雷，青天撒白雨。\n不是诺佛说底法，不是祖师传底心，不是衲僧参底句。\n日月轮边气象高，鱼龙穴下蟠根固。",
        "dynasty": "宋",
        "collection_info": null
    },
    {
        "uuid": "a169fc25701e07d2762511ca1e21ad3b",
        "title": "偈颂六十五首  其四一",
        "author": "释普济",
        "content": "起灭不停，如珠走盘。\n收视返听，堕在黑山。",
        "dynasty": "宋",
        "collection_info": null
    },
    {
        "uuid": "37f1062d0e8c3a7f3c2041dce00fb8e6",
        "title": "偈颂六十五首  其四二",
        "author": "释普济",
        "content": "不参禅，不问道。\n竖起铁脊梁，死蛇钻出草。\n不是禅，不是道。\n云门千岁僧，越山鼐长老。",
        "dynasty": "宋",
        "collection_info": null
    },
    {
        "uuid": "658a8c35bf0907e9f8a59765550c35ad",
        "title": "偈颂六十五首  其四三",
        "author": "释普济",
        "content": "悉达脚下，七花八裂。\n韶阳棒头，有礼有乐。",
        "dynasty": "宋",
        "collection_info": null
    },
    {
        "uuid": "d55b7605dd88686f3d0d4c533c2541e9",
        "title": "偈颂六十五首  其四四",
        "author": "释普济",
        "content": "迦叶首传，龙潭吹灭。\n一灯一灯，灯灯不绝。",
        "dynasty": "宋",
        "collection_info": null
    },
    {
        "uuid": "ee402dc4a3c7dbe43f9985869718e66e",
        "title": "偈颂六十五首  其四五",
        "author": "释普济",
        "content": "南山虎齩大虫，鼈鼻蛇头生角。\n大地六反震动，文殊普贤惊愕。",
        "dynasty": "宋",
        "collection_info": null
    },
    {
        "uuid": "7f25e6bbd2915f022a54bef84ecd25b4",
        "title": "偈颂六十五首  其四六",
        "author": "释普济",
        "content": "雪压双林树，风号万籁寒。\n瞿昙曾入灭，衲子眼难瞒。",
        "dynasty": "宋",
        "collection_info": null
    },
    {
        "uuid": "6a2ee49750524525a624f09c61332c18",
        "title": "偈颂六十五首  其四七",
        "author": "释普济",
        "content": "铁蒺藜椎，转弄转危。\n丹霞烧木佛，院主落鬚眉。\n南山炉添今日火，作者不同归。",
        "dynasty": "宋",
        "collection_info": null
    },
    {
        "uuid": "cb445e4d81f3d1a0b02660223f310f9c",
        "title": "偈颂六十五首  其四八",
        "author": "释普济",
        "content": "南山云，北山雨。\n毗卢楼阁，豁开门户。\n花簇簇，锦簇簇。\n弥勒大士，倾肠倒腹。\n百城风月，目前领话，人畜草芥。\n一时知有不知有，毗目仙人执善财手。",
        "dynasty": "宋",
        "collection_info": null
    },
    {
        "uuid": "c66403cddd3ff8b3f9b1c40ce26622b4",
        "title": "偈颂六十五首  其四九",
        "author": "释普济",
        "content": "钟鼓声喧暄，鸟雀闹中庭。\n圆通门不钥，眉毛落又生。",
        "dynasty": "宋",
        "collection_info": null
    },
    {
        "uuid": "3d6d325bb713b8943b6d9454d8e36aef",
        "title": "偈颂六十五首  其五○",
        "author": "释普济",
        "content": "冬不寒，腊后看。\n无人知此意，令我忆南泉。",
        "dynasty": "宋",
        "collection_info": null
    },
    {
        "uuid": "feb296808420d38b9c4c786dfa284780",
        "title": "偈颂六十五首  其五一",
        "author": "释普济",
        "content": "明星一见悟无生，攧落阿鼻业火坑。\n三百余番说不出，为他闲事长无明。",
        "dynasty": "宋",
        "collection_info": null
    },
    {
        "uuid": "a8b69471f271dda1313bc5926dfead3e",
        "title": "偈颂六十五首  其五二",
        "author": "释普济",
        "content": "壁观婆罗门，家业大天下。\n传远枝派分，寸土不存也。\n焚香作忌斋，普请礼三拜。",
        "dynasty": "宋",
        "collection_info": null
    },
    {
        "uuid": "f70ba41b06a2084b109ed7558b9d5141",
        "title": "偈颂六十五首  其五三",
        "author": "释普济",
        "content": "古佛堂前，三头六臂。\n祖师门下，道绝人荒。\n衲僧者裏，银山铁壁。\n慧日峰顶，春风和气。",
        "dynasty": "宋",
        "collection_info": null
    },
    {
        "uuid": "9c61b7c66096c70fed2348901b605721",
        "title": "偈颂六十五首  其五四",
        "author": "释普济",
        "content": "验人眼，截流机。\n德山临际，伏惟伏惟。",
        "dynasty": "宋",
        "collection_info": null
    },
    {
        "uuid": "1983e4161064fcb15566897c52e01618",
        "title": "偈颂六十五首  其五五",
        "author": "释普济",
        "content": "前佛后佛，无生不灭。\n紫磨金色身，衲僧眼中屑。",
        "dynasty": "宋",
        "collection_info": null
    },
    {
        "uuid": "8d4e5945bb652f78cd60bc978d45bedf",
        "title": "偈颂六十五首  其五六",
        "author": "释普济",
        "content": "堂中首座人天眼，汉语胡言大藏经。\n七百衲僧吞佛祖，灵山乐得做闲人。",
        "dynasty": "宋",
        "collection_info": null
    },
    {
        "uuid": "51c76dccecb6859dd4ffe890ad20314a",
        "title": "偈颂六十五首  其五七",
        "author": "释普济",
        "content": "觉皇垂迹左金轮，宝殿巍巍表至尊。\n宸翰亲从天上降，烂然金碧耀干坤。",
        "dynasty": "宋",
        "collection_info": null
    },
    {
        "uuid": "dee7a440384bc523d0d41e3d06e87076",
        "title": "偈颂六十五首  其五八",
        "author": "释普济",
        "content": "大道无门，十方有路。\n无门不可不入，有路不可不到。\n阿呵呵，不参禅，不说教。\n饱饭熟睡游谈，三毒无明浩浩。",
        "dynasty": "宋",
        "collection_info": null
    },
    {
        "uuid": "a9aae2ae3918859d1ac6d76c69ff4684",
        "title": "偈颂六十五首  其五九",
        "author": "释普济",
        "content": "三八念诵，劳动大众。\n五月升堂，说短论长。\n打鼓入室，逼狗透墙。",
        "dynasty": "宋",
        "collection_info": null
    },
    {
        "uuid": "3e3e4a573b06530624ed17b561345868",
        "title": "偈颂六十五首  其六○",
        "author": "释普济",
        "content": "东去西去，南来北来。\n残羹馊饭，门外安排。",
        "dynasty": "宋",
        "collection_info": null
    },
    {
        "uuid": "34f7ae7af9092e03808923854a043031",
        "title": "偈颂六十五首  其六一",
        "author": "释普济",
        "content": "深山穷谷，蛇虎纵横。\n平田浅草，鸦鸣鹊噪。",
        "dynasty": "宋",
        "collection_info": null
    },
    {
        "uuid": "694213cc62f08af45966093f9b545749",
        "title": "偈颂六十五首  其六二",
        "author": "释普济",
        "content": "九十日春，多雨少晴。\n苔痕上阶绿，草色入帘青。",
        "dynasty": "宋",
        "collection_info": null
    },
    {
        "uuid": "29827b51437a22bbb67b71451db5748c",
        "title": "偈颂六十五首  其六三",
        "author": "释普济",
        "content": "地水火风先佛记，冷灰堆裏无舍利。\n扫向长江白浪中，千古万古第一义。",
        "dynasty": "宋",
        "collection_info": null
    },
    {
        "uuid": "12dc83173d5628a141b93af1e34ee01b",
        "title": "偈颂六十五首  其六四",
        "author": "释普济",
        "content": "百尺竿头坐底人，虽然得入未为真。\n百尺竿头进一步，十方剎土现全身。",
        "dynasty": "宋",
        "collection_info": null
    },
    {
        "uuid": "297d1b1860a9e177f9ad901ecc44450d",
        "title": "偈颂六十五首  其六五",
        "author": "释普济",
        "content": "鸣爆竹，送残年，东村王老夜烧钱。\n南山短拙无施设，借婆裙子拜婆年。",
        "dynasty": "宋",
        "collection_info": null
    },
    {
        "uuid": "cba04a9f9948131c544f3a2584b718d3",
        "title": "颂古十一首  其一",
        "author": "释普济",
        "content": "一片爷爷古化基，又逢寒食拜标时。\n满前骨肉俱承荫，一个无聊乞养儿。",
        "dynasty": "宋",
        "collection_info": null
    },
    {
        "uuid": "50547af8fe51d400a3f93df16508c27a",
        "title": "颂古十一首  其二",
        "author": "释普济",
        "content": "肩担口叫，晓夜撑船。\n道路各别，养家一般。",
        "dynasty": "宋",
        "collection_info": null
    },
    {
        "uuid": "6b782ca3fce8bdbe1bf2c24d16eb4c05",
        "title": "颂古十一首  其三",
        "author": "释普济",
        "content": "青毡本是家中物，时復拈来抖擞看。\n贵要傍人知下落，不知下落被人谩。",
        "dynasty": "宋",
        "collection_info": null
    },
    {
        "uuid": "31b42d7004e7ba33207e2f3e8c4381b9",
        "title": "颂古十一首  其四",
        "author": "释普济",
        "content": "风头策起罗生网，更向无风暖处张。\n两度劳心又劳力，更无鸾凤敢呈祥。",
        "dynasty": "宋",
        "collection_info": null
    },
    {
        "uuid": "6833713004b447b50ca744562352cd17",
        "title": "颂古十一首  其五",
        "author": "释普济",
        "content": "睡浓天晓弗梳头，洗面无汤也即休。\n大底还他肌骨好，不搽红粉也风流。",
        "dynasty": "宋",
        "collection_info": null
    },
    {
        "uuid": "3487870d8e65809a43b68d3196feabbb",
        "title": "颂古十一首  其六",
        "author": "释普济",
        "content": "示疾毗耶问讯疏，知音惟有老文殊。\n问来答去胶投漆，一病翻成两病夫。",
        "dynasty": "宋",
        "collection_info": null
    },
    {
        "uuid": "9610a5738c2a6561263f0912e076bf8d",
        "title": "颂古十一首  其七",
        "author": "释普济",
        "content": "腊月火烧山，胡僧入汉关。\n一头卷螺髮，两耳带金环。",
        "dynasty": "宋",
        "collection_info": null
    },
    {
        "uuid": "3eb93220947dee23ca398d4540725e6a",
        "title": "颂古十一首  其八",
        "author": "释普济",
        "content": "奴见婢慇懃，瞥喜瞥然嗔。\n潇湘图上看，分外好精神。",
        "dynasty": "宋",
        "collection_info": null
    },
    {
        "uuid": "6a0e6009bbfd4697b8f15f903f42aad0",
        "title": "颂古十一首  其九",
        "author": "释普济",
        "content": "金鸭香消更漏长，沉沉玉殿紫苔生。\n高空有月千门照，大道无人独自行。",
        "dynasty": "宋",
        "collection_info": null
    },
    {
        "uuid": "b357069677351ce0faf8abb9bd8124c1",
        "title": "颂古十一首  其一○",
        "author": "释普济",
        "content": "光境俱忘与未忘，杀人利剑活人鎗。\n太平时节浑无用，夜夜神光射斗旁。",
        "dynasty": "宋",
        "collection_info": null
    },
    {
        "uuid": "8f48e95203782445748b10dc76f51490",
        "title": "颂古十一首  其一一",
        "author": "释普济",
        "content": "电电喧轰海岱昏，怒涛翻覆拍天门。\n锦鳞不会乘流去，空向桃花浪裏奔。",
        "dynasty": "宋",
        "collection_info": null
    },
    {
        "uuid": "97f1fbbd93e07960fcf550dd75887c90",
        "title": "出山相赞",
        "author": "释普济",
        "content": "龙章凤质出王宫，肘露衣穿下雪峰。\n智愿必空诸有界，不知诸有几时空。",
        "dynasty": "宋",
        "collection_info": null
    },
    {
        "uuid": "82bdde9c0195c5d1b6ede3ed8db3a62a",
        "title": "观音大士赞",
        "author": "释普济",
        "content": "空如来藏，立大圆镜。\n水落石出，月明云浄。\n瞻之仰之，群机普应。",
        "dynasty": "宋",
        "collection_info": null
    },
    {
        "uuid": "4d5101c19f423341f47cd2c5c5185fd7",
        "title": "金刚经书大士像赞",
        "author": "释普济",
        "content": "大士应身三十二，一身三十二重非。\n金刚正体是非外，鹊噪鸦鸣无了时。",
        "dynasty": "宋",
        "collection_info": null
    },
    {
        "uuid": "bf51cb9f74ddea9e04c51822dd332425",
        "title": "马郎妇赞",
        "author": "释普济",
        "content": "有愿必从，无剎不现。\n鬓乱钗横，金沙滩畔。\n稽首皈依，漏巵难满。",
        "dynasty": "宋",
        "collection_info": null
    },
    {
        "uuid": "bc1cf71682aa7c0b68f6fa996c38b9c2",
        "title": "善财赞",
        "author": "释普济",
        "content": "福城东际错商量，误入烟萝白鸟乡。\n水远山长无限意，到头难写此愁肠。",
        "dynasty": "宋",
        "collection_info": null
    },
    {
        "uuid": "d0a3477f4b69997c20d690d0294ee0bd",
        "title": "维摩赞",
        "author": "释普济",
        "content": "指桃駡李，败种发机。\n词穷理尽，一嘿横施。\n大地山河背震吼，七佛之师懡㦬归。",
        "dynasty": "宋",
        "collection_info": null
    },
    {
        "uuid": "0c7758f63cf7ab240eae332736b1dfc5",
        "title": "布袋赞  其一",
        "author": "释普济",
        "content": "南无阿逸多，忙忙走寰宇。\n等个人未至，放下宽肠肚。\n来也来也，泰岳何曾乏土。",
        "dynasty": "宋",
        "collection_info": null
    },
    {
        "uuid": "e17d12156a95814f96ef67ccb48d7b1c",
        "title": "布袋赞  其二",
        "author": "释普济",
        "content": "九十七大人之相，百千亿微尘数身。\n兜率长汀人不识，抖擞精神一欠伸。",
        "dynasty": "宋",
        "collection_info": null
    },
    {
        "uuid": "ce8baca8b14a3b43055877b2517b942e",
        "title": "达磨大师赞  其一",
        "author": "释普济",
        "content": "的的西天末法僧，来分此土最初灯。\n神光冷地一吹灭，葱岭忙忙只暗登。",
        "dynasty": "宋",
        "collection_info": null
    },
    {
        "uuid": "b795639521c95a0649cbad386cf32534",
        "title": "达磨大师赞  其二",
        "author": "释普济",
        "content": "五天竺国，东震旦土。\n传佛心宗，无本可据。\n无本据，一苇横趋，大江东去。",
        "dynasty": "宋",
        "collection_info": null
    },
    {
        "uuid": "cb163ba531d5bf10ea50b92d3f986950",
        "title": "五祖赞",
        "author": "释普济",
        "content": "万本松杉，山山栽遍。\n扬下镢头，再呈旧面。\n双峰峨峨翠插天，天下人见渠不见。",
        "dynasty": "宋",
        "collection_info": null
    },
    {
        "uuid": "8a4cfb8c0bb84f36eb187137a2ae5830",
        "title": "六祖赞",
        "author": "释普济",
        "content": "应无所住，白日迷路。\n失脚黄梅，道传千古。\n不是风动非幡动，会也蚍蜉撼铁柱。",
        "dynasty": "宋",
        "collection_info": null
    },
    {
        "uuid": "21b61ad15384cc1b56fef8c2b1fafb0e",
        "title": "五祖送六祖渡江图赞",
        "author": "释普济",
        "content": "有传有受恩成怨，无受无传怨似恩。\n船到岸头恩怨绝，遍天遍地一儿孙。",
        "dynasty": "宋",
        "collection_info": null
    },
    {
        "uuid": "1a1eb988ed624e919b0c83f80062a9ea",
        "title": "懒瓒赞",
        "author": "释普济",
        "content": "垂颐寒涕满头霜，黄独煨来别有香。\n三诏入云三不起，儿孙各自立封疆。",
        "dynasty": "宋",
        "collection_info": null
    },
    {
        "uuid": "3a0fbf49825c71795494afeb153f8c30",
        "title": "杨歧祖师赞",
        "author": "释普济",
        "content": "三脚馿子弄蹄行，金毛师子大哮吼。\n五峰峭峻摩苍穹，千古万古扬家丑。",
        "dynasty": "宋",
        "collection_info": null
    },
    {
        "uuid": "e762af2ffb42a4f2405792b93aea55ce",
        "title": "夹山见船子赞",
        "author": "释普济",
        "content": "毒手一桡难躲避，点头不见问津人。\n烟波浩渺无穷恨，父子虽亲未是亲。",
        "dynasty": "宋",
        "collection_info": null
    },
    {
        "uuid": "cf7a067540f0623a6bd2ff33124c658a",
        "title": "马祖接石巩赞",
        "author": "释普济",
        "content": "三十年不少盐醤，一镞群狐中的时。\n大地山河诸草木，至今尽发箭锋机。",
        "dynasty": "宋",
        "collection_info": null
    },
    {
        "uuid": "2847a38dce34a3c4152cf611e77f97d8",
        "title": "鸟窠赞",
        "author": "释普济",
        "content": "道高德高名愈高，问佛法而吹布毛。\n不是寻常闲啐啄，飞出凤儿空鹊巢。",
        "dynasty": "宋",
        "collection_info": null
    },
    {
        "uuid": "1d3453a32e04ce02ed0ce055d9271b93",
        "title": "诺讵罗尊者赞",
        "author": "释普济",
        "content": "石壁搀空起，银河一派悬。\n贪观无断续，来去不知原。",
        "dynasty": "宋",
        "collection_info": null
    },
    {
        "uuid": "68b2c6d9c3dc70f4418feca153008b5d",
        "title": "四睡赞",
        "author": "释普济",
        "content": "离了峨嵋别五台，倒骑白额下天台。\n松间石上梦中梦，唤得闾丘太守回。",
        "dynasty": "宋",
        "collection_info": null
    },
    {
        "uuid": "e1b49bf26ce589a416c2ebf56c649eb1",
        "title": "寒山赞",
        "author": "释普济",
        "content": "采樵沿岭去，提水傍溪归。\n个般无出豁，七佛不曾师。",
        "dynasty": "宋",
        "collection_info": null
    },
    {
        "uuid": "331d45d3fc41d5f20fae77783160cc2a",
        "title": "佛心禅师顶相",
        "author": "释普济",
        "content": "千圣头边殃祸作，春风和气满丛林。\n随其机上者上之，任其器下者下之。\n一处不通，回天转地。\n活天下死衲僧，死大地活衲子。\n是谓父不传子不记之妙，如保福千圣头边殃祸者鲜矣。",
        "dynasty": "宋",
        "collection_info": null
    },
    {
        "uuid": "111d7362a4a5816f75e3c7b676e038f3",
        "title": "石佛清长老请赞",
        "author": "释普济",
        "content": "东山之源，东磵之渊。\n截流之机，验人之眼。\n扬清激浊，地覆天翻。\n六代祖师，竖毛呵手。\n三生大像，顿足擎拳。\n彼又何须指南，吴越令行，而后有传。",
        "dynasty": "宋",
        "collection_info": null
    },
    {
        "uuid": "8a32aa87f78cab3d559e8d5f0b3b2459",
        "title": "圆觉顽空觉讲主真赞二首  其一",
        "author": "释普济",
        "content": "头鬅鬙，眼乖角。\n得天台之奥旨，继永嘉之先觉。\n执文字见，离文字缚。\n说大义则四座风生，征异解则百川潮落。\n昭昭乎教苑之祥麟，昂昂乎鸡群之野鹤。\n虽正席四处不足畅其设施，然分座五山亦不负其所学。\n是为广智九世之孙，啸岩一枝不致寥寞者矣。",
        "dynasty": "宋",
        "collection_info": null
    },
    {
        "uuid": "bf4b54cca5e49b97644d4743d6df755a",
        "title": "圆觉顽空觉讲主真赞二首  其二",
        "author": "释普济",
        "content": "眼裏有筋，舌头无骨。\n卓然特立，天台祖室。\n写悬河辩而四方绝唱，离文字相而诸天雨花。\n扣其关者纷纷纭纭而退席，得其旨者峥峥嵘嵘而莫及。\n且不以慈悲宝帐破麈白拂而当家传，自有鸾胶续断絃。",
        "dynasty": "宋",
        "collection_info": null
    },
    {
        "uuid": "086ea4e9491d9a22a1a5195015bd29ca",
        "title": "悦堂穆知閤写师顶相请赞",
        "author": "释普济",
        "content": "春水满四泽，夏云多奇峰。\n秋月扬明辉，冬岭秀孤松。\n难描邈，绝知音。\n悦堂不是闲相识，赞不欣兮駡不嗔。",
        "dynasty": "宋",
        "collection_info": null
    },
    {
        "uuid": "655590f832c2eb8c3c198ddba3467e0a",
        "title": "觉如周居士圆相赞",
        "author": "释普济",
        "content": "一片虚凝绝谓情，眼横鼻直强图形。\n不如不觉全声色，駡得毗耶老浄名。",
        "dynasty": "宋",
        "collection_info": null
    },
    {
        "uuid": "d36404c68b6f438a727da77f3e52df42",
        "title": "自赞",
        "author": "释普济",
        "content": "出林虎方怒，横冈蟒正嗔。\n世无途路客，终是不伤人。",
        "dynasty": "宋",
        "collection_info": null
    },
    {
        "uuid": "3f275e7c37231e386415f542f232ae83",
        "title": "福州长溪乐山王居士遣儿惟惺投师薙髮写师顶相请赞  其一",
        "author": "释普济",
        "content": "闻名不如见面，见面不如闻名。\n两重虚假，一对眼睛。\n不近人情处，是句也刬，非句也刬。\n一味拍盲时，逼犬透墙，证龟成鼈。\n如斯杜撰，岂堪人师。\n谁知千里同风句，却有乐山居士知。",
        "dynasty": "宋",
        "collection_info": null
    },
    {
        "uuid": "4204c78a035c314f614df04d8d7b2c2d",
        "title": "福州长溪乐山王居士遣儿惟惺投师薙髮写师顶相请赞  其二",
        "author": "释普济",
        "content": "瘦骨棱层一担夫，几年寥落在江湖。\n面皮捩转无人识，有甚闲名上祖图。",
        "dynasty": "宋",
        "collection_info": null
    },
    {
        "uuid": "a8805dccbd3d550c31cbccd2ce80ad27",
        "title": "弥勒大士二月八生",
        "author": "释普济",
        "content": "契此老翁无记性，都忘生月与生辰。\n春风桃李能多事，特地年年说向人。",
        "dynasty": "宋",
        "collection_info": null
    },
    {
        "uuid": "14698d3e46cb01b196630c46c0b48c55",
        "title": "化炭",
        "author": "释普济",
        "content": "皮肤脱尽黑粼皴，犹有当时刀斧痕。\n待入门来重点化，教伊随处衮烟尘。",
        "dynasty": "宋",
        "collection_info": null
    },
    {
        "uuid": "45cfbaebd5849ce98c2ceefa5c8852d9",
        "title": "雪庭",
        "author": "释普济",
        "content": "一度寒来不可禁，森罗万象尽平沉。\n个般门户谁能入，着脚分明三尺深。",
        "dynasty": "宋",
        "collection_info": null
    },
    {
        "uuid": "59ba88ef82e48e2fa3d4a72092694005",
        "title": "蜘蛛",
        "author": "释普济",
        "content": "一丝挂得虚空住，百亿丝头杀气生。\n上下四维罗织了，一无漏网话方行。",
        "dynasty": "宋",
        "collection_info": null
    },
    {
        "uuid": "42cbf549e8bae22677ff4eec6b19e9cd",
        "title": "示觉悟侍者",
        "author": "释普济",
        "content": "起家难似破家难，荡尽田园出故关。\n佛祖二千年冷债，不消咳嗽一时还。",
        "dynasty": "宋",
        "collection_info": null
    },
    {
        "uuid": "e52c6f99c06ec71d5939e933415e599a",
        "title": "水茶磨",
        "author": "释普济",
        "content": "机轮转处水潺潺，机若停时水自闲。\n末上一遭知落处，十分春色满人间。",
        "dynasty": "宋",
        "collection_info": null
    },
    {
        "uuid": "8421d892cb6876f8c63bb103933a7118",
        "title": "浮香阁",
        "author": "释普济",
        "content": "江城夜雨满楼台，池上残红拨不开。\n慈氏家风都漏泄，善财南去未回来。",
        "dynasty": "宋",
        "collection_info": null
    },
    {
        "uuid": "48365671c187e0ef9da9899a254d3c53",
        "title": "送清凉淮海和尚住万年",
        "author": "释普济",
        "content": "潮声忽转石头城，大舍峰高侧耳听。\n五百箇僧都不会，教他一一侍巾瓶。",
        "dynasty": "宋",
        "collection_info": null
    },
    {
        "uuid": "ed091386851b38510b7960da48ea161f",
        "title": "送梦窗和尚住浄慈",
        "author": "释普济",
        "content": "志公有语问思大，东磵无言记梦窗。\n今日梦窗下山去，笑他思大舌头长。",
        "dynasty": "宋",
        "collection_info": null
    },
    {
        "uuid": "f930440a226925384959450c998614e7",
        "title": "送广州泰长老",
        "author": "释普济",
        "content": "老卢曾见老黄梅，一首长廊落韵诗。\n既是同坑无异土，家私莫与路人知。",
        "dynasty": "宋",
        "collection_info": null
    },
    {
        "uuid": "f5e6242101131ff207ac887451ecdba2",
        "title": "鍼医",
        "author": "释普济",
        "content": "药知性亦病知源，谁管尸灵骨已寒。\n痛下一针双眼活，耆婆应未得其传。",
        "dynasty": "宋",
        "collection_info": null
    },
    {
        "uuid": "b5f40823c8affdc363de7d1f8e0c679c",
        "title": "西隠",
        "author": "释普济",
        "content": "泥牛斗入海门关，直到如今万象闲。\n百鸟不来春自老，柴门依旧向东山。",
        "dynasty": "宋",
        "collection_info": null
    },
    {
        "uuid": "67160c01cbae5c153f59a946775a1a50",
        "title": "大死",
        "author": "释普济",
        "content": "上门上户拚穷命，不觉全身堕险崖。\n尽十方空俱殒灭，玲珑八面露死骸。",
        "dynasty": "宋",
        "collection_info": null
    },
    {
        "uuid": "bd35ed065b1e0cbba600a1abbdc00393",
        "title": "送猫儿",
        "author": "释普济",
        "content": "大慈悲种小斑斑，软血功能也是闲。\n首尾直兮眸子正，不知走却屋头山。",
        "dynasty": "宋",
        "collection_info": null
    },
    {
        "uuid": "94b8cae0a0166cda5e0a403f44e214d7",
        "title": "寒衲",
        "author": "释普济",
        "content": "针锋不露重重补，线脚通时密密参。\n放下无针无札处，冻云垂地一肩担。",
        "dynasty": "宋",
        "collection_info": null
    },
    {
        "uuid": "8821766d7ba4cd032cef8e55093a8a5b",
        "title": "起水陆堂",
        "author": "释普济",
        "content": "一沤大觉海中兴，十趣波涛不暂停。\n返本还源空觉海，满堂风月雨初晴。",
        "dynasty": "宋",
        "collection_info": null
    },
    {
        "uuid": "e876ae4ed7d0a99fe720bee08582ceab",
        "title": "干藏",
        "author": "释普济",
        "content": "恶语重重放出门，只图一个不知恩。\n二千年事难遮覆，动便随人脚后跟。",
        "dynasty": "宋",
        "collection_info": null
    },
    {
        "uuid": "2da0079e68013a44a259ac8d95390522",
        "title": "示若临侍者",
        "author": "释普济",
        "content": "一思面门摘不断，放下重新买草鞋。\n有路莫行无路入，照顾浑家落险崖。",
        "dynasty": "宋",
        "collection_info": null
    },
    {
        "uuid": "0922404dd0757a9238d392b4fafb3482",
        "title": "在庵",
        "author": "释普济",
        "content": "世间几见劫灰飞，老屋依前对落晖。\n四大部洲都遍历，到头还向此中归。",
        "dynasty": "宋",
        "collection_info": null
    },
    {
        "uuid": "22c09147dbaa1761138fa3ba515fe667",
        "title": "樵屋",
        "author": "释普济",
        "content": "鬻薪无价岭南归，尚有儿孙在翠微。\n执树缚茆门户别，离离荆棘惹人衣。",
        "dynasty": "宋",
        "collection_info": null
    },
    {
        "uuid": "8f792617c80c4f40ea5e7c33688a505c",
        "title": "送人游方",
        "author": "释普济",
        "content": "南有天台北五台，分明记取莫疑猜。\n话头打失不知处，乞我三文买草鞋。",
        "dynasty": "宋",
        "collection_info": null
    },
    {
        "uuid": "a11a471d9a474d4f0323652aa411cb4a",
        "title": "胡桃",
        "author": "释普济",
        "content": "枝头叶底不能藏，独脱无依未厮当。\n一击浑身如粉碎，不堪收拾始馨香。",
        "dynasty": "宋",
        "collection_info": null
    },
    {
        "uuid": "f903ba454081e6a0e63ff82cb05c66a7",
        "title": "送日本国僧二首  其一",
        "author": "释普济",
        "content": "壁观胡僧入大梁，单传必死活人方。\n至今此术遍天下，航海梯山空自忙。",
        "dynasty": "宋",
        "collection_info": null
    },
    {
        "uuid": "69b0a7f9564cd72fa8072672486b2d0c",
        "title": "送日本国僧二首  其二",
        "author": "释普济",
        "content": "大舶浮空驾浪来，顶门有眼未曾开。\n南山虎口翻身出，日本生成一祸胎。",
        "dynasty": "宋",
        "collection_info": null
    },
    {
        "uuid": "f4a6277ffc6e22f08c8ae51d0ce65915",
        "title": "送祖达侍者",
        "author": "释普济",
        "content": "呼唤不曾离左右，大都相见一番难。\n攒眉切齿归来日，痛駡国师南北山。",
        "dynasty": "宋",
        "collection_info": null
    },
    {
        "uuid": "41c4061ff7fcb159d5b9abd11216d068",
        "title": "髑髅人我担",
        "author": "释普济",
        "content": "一我一人装一担，不知出入几胞胎。\n铁围山岳高如许，撞破髑髅归去来。",
        "dynasty": "宋",
        "collection_info": null
    },
    {
        "uuid": "67dd6a948e534d6d3cab7cc2f77a2dab",
        "title": "造龛子",
        "author": "释普济",
        "content": "病病相寻早是迟，锁空龛子做多时。\n北邙山下明朝约，火后谁收眼底眉。",
        "dynasty": "宋",
        "collection_info": null
    },
    {
        "uuid": "bc5d783558f3f49c678988adf0d55c94",
        "title": "柏岩",
        "author": "释普济",
        "content": "苗裔忽生崖石裂，不同松桧拂云长。\n苍苍无一闲枝叶，子落丛林也有香。",
        "dynasty": "宋",
        "collection_info": null
    },
    {
        "uuid": "8dbf4a06006cf7de977d943e9f3cc063",
        "title": "进月轩",
        "author": "释普济",
        "content": "桂轮孤朗碧天宽，帘卷清光入座寒。\n底事明明人不荐，又移花影上栏干。",
        "dynasty": "宋",
        "collection_info": null
    },
    {
        "uuid": "984c851985baa4fd1a9e657739607eeb",
        "title": "示资寿慧一监寺",
        "author": "释普济",
        "content": "二由一有一莫守，面首面南看北斗。\n勘破末山不露顶，玄机无着高叉手。",
        "dynasty": "宋",
        "collection_info": null
    },
    {
        "uuid": "d7f7cc7582402f327b12f6f383172637",
        "title": "竹溪",
        "author": "释普济",
        "content": "漱石穿崖落落，随流截流自瞒。\n穷到不知源处，风枝雨叶萧然。",
        "dynasty": "宋",
        "collection_info": null
    },
    {
        "uuid": "8d52b96672380cf650e98cd4a8b7b026",
        "title": "山翁",
        "author": "释普济",
        "content": "重迭春风面，高低雪满头。\n渠无生老相，孤峻罕人游。",
        "dynasty": "宋",
        "collection_info": null
    },
    {
        "uuid": "6a21f67a01e9a5edb2ae96d5c7ae6989",
        "title": "刀镊",
        "author": "释普济",
        "content": "得心应手乖毫髮，心手俱亡处处通。\n摘一茎髭弹一镊，有相同有不相同。",
        "dynasty": "宋",
        "collection_info": null
    },
    {
        "uuid": "c083ee32b1f721ca93cafa2950e3a5a8",
        "title": "復古日者",
        "author": "释普济",
        "content": "试问先生藴底术，卦盘掇转呵呵笑。\n毗婆尸佛早留心，直至如今不得妙。",
        "dynasty": "宋",
        "collection_info": null
    },
    {
        "uuid": "e9a387e23eaea909dbb4e1f8bc4e3346",
        "title": "示宜上人之雪窦",
        "author": "释普济",
        "content": "无常迅速入门款，撒手悬崖末后机。\n一款一机自欺屈，溪边有箇石乌龟。",
        "dynasty": "宋",
        "collection_info": null
    },
    {
        "uuid": "2417c8027589351c0eee5283811a2968",
        "title": "接待",
        "author": "释普济",
        "content": "目前来往竞纷纷，那箇师僧有脑门。\n坐热铁床吞热铁，石头南岳下儿孙。",
        "dynasty": "宋",
        "collection_info": null
    },
    {
        "uuid": "40d3ecb481c3f30106940d15bff64998",
        "title": "损窗",
        "author": "释普济",
        "content": "六处虚明不假修，七穿八穴有来由。\n霜风霰雪纵横入，不是愁人也着愁。",
        "dynasty": "宋",
        "collection_info": null
    },
    {
        "uuid": "f905af7f630ade499d20e9818a9dba19",
        "title": "演史",
        "author": "释普济",
        "content": "干戈场是太平基，休把英雄较是非。\n试问长空风与月，周秦汉魏不曾知。",
        "dynasty": "宋",
        "collection_info": null
    },
    {
        "uuid": "90941b2dbb5572f61c5737b39750a597",
        "title": "惜烟",
        "author": "释普济",
        "content": "炉无兽炭坐无毡，三箇柴头只自然。\n家丑莫教轻放出，定应炙地与熏天。",
        "dynasty": "宋",
        "collection_info": null
    },
    {
        "uuid": "0164729b6d7f6250df68843e006f7c62",
        "title": "示圆鑑沈浄明",
        "author": "释普济",
        "content": "天宽地大一圆鑑，明暗色空四无限。\n道人受用未生前，白云祖师顶门眼。",
        "dynasty": "宋",
        "collection_info": null
    },
    {
        "uuid": "d243239c12b3ff1119421924d5e92481",
        "title": "兰亭四威仪  其一",
        "author": "释普济",
        "content": "行，崇山峻岭，失脚蹋翻古井。\n通身是口波澜，何须三止四请。",
        "dynasty": "宋",
        "collection_info": null
    },
    {
        "uuid": "329b0eb83d2fc44226fcb8810b848ce0",
        "title": "兰亭四威仪  其二",
        "author": "释普济",
        "content": "住，晋朝古寺，无米无盐无醋。\n岁岁徧乞诸隣，三百六十余度。",
        "dynasty": "宋",
        "collection_info": null
    },
    {
        "uuid": "73ee1ea8303b5e7128b89aa589e2450c",
        "title": "兰亭四威仪  其三",
        "author": "释普济",
        "content": "坐，茂林修竹，高节虚心满目。\n个个尽是儿孙，香严口哑舌秃。",
        "dynasty": "宋",
        "collection_info": null
    },
    {
        "uuid": "b7baf149b822ae08700e31a8513202ac",
        "title": "兰亭四威仪  其四",
        "author": "释普济",
        "content": "卧，流觞九曲，青源白家香熟。\n三杯席地幕天，不辨东西南北。",
        "dynasty": "宋",
        "collection_info": null
    },
    {
        "uuid": "454ba09c26354f7ff0f9166001bce9eb",
        "title": "宝陀三句  其一",
        "author": "释普济",
        "content": "宝陀一路，来来去去。\n撞着鰲头，风波无数。",
        "dynasty": "宋",
        "collection_info": null
    },
    {
        "uuid": "37633123bcbc838e9436ed0927b70867",
        "title": "宝陀三句  其二",
        "author": "释普济",
        "content": "宝陀一玄，掣臂揎拳。\n打失鼻孔，苍天苍天。",
        "dynasty": "宋",
        "collection_info": null
    },
    {
        "uuid": "06cd7b9bd00e8f1084f553ee9cc998b8",
        "title": "宝陀三句  其三",
        "author": "释普济",
        "content": "宝陀一妙，无人能到。\n吃饭着衣，屙屎放尿。",
        "dynasty": "宋",
        "collection_info": null
    },
    {
        "uuid": "60f7c19df53522e655cda1237c83c2d4",
        "title": "颂古",
        "author": "释普济",
        "content": "茫茫梦裏去游南，五十三参发指端。\n大士臂长衫袖短，善财脚瘦草鞋宽。",
        "dynasty": "宋",
        "collection_info": null
    },
    {
        "uuid": "aca43f5fe1ff0702a04dd233de6c3f58",
        "title": "送僧偈",
        "author": "释普济",
        "content": "云遮剑阁三千里，水隔瞿塘十二峰。\n抖擞屎肠都说了，莫教错过瓮为钟。",
        "dynasty": "宋",
        "collection_info": null
    },
    {
        "uuid": "12bc7f1313969d76a2c48876087178ea",
        "title": "和静照诗韵  其一",
        "author": "释普济",
        "content": "各逞神通现瑞茶，非云非雪亦非霞。\n梦中说梦非见见，报道从来眼不花。",
        "dynasty": "宋",
        "collection_info": null
    },
    {
        "uuid": "5c32d47a5a04c587253714f77a8f922b",
        "title": "和静照诗韵  其二",
        "author": "释普济",
        "content": "半千尊者眼如眉，一一从头为点开。\n踏断石桥成两段，方知亲过一回来。",
        "dynasty": "宋",
        "collection_info": null
    }
]