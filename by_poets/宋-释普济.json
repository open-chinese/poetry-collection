[
    {
        "uuid": "11203e5ad48e8a4f0d45213cbdc6b849",
        "title": "临终偈",
        "author": "释普济",
        "content": "记得黄梅与我时，忽然天气报君知。\n逆行顺化无交涉，撒手毗卢顶上归。",
        "dynasty": "宋",
        "collection_info": null
    },
    {
        "uuid": "e7b4fe2af937c2ef412f88e47f02bdcb",
        "title": "偈颂六十五首  其一",
        "author": "释普济",
        "content": "春山迭乱青，春水漾虚碧。\n大解脱门开，把手拽不入。",
        "dynasty": "宋",
        "collection_info": null
    },
    {
        "uuid": "2af8e4a52c8a1e2f990df1a5c240dbfa",
        "title": "偈颂六十五首  其二",
        "author": "释普济",
        "content": "大包虚空，细入无间。\n突出当阳，如何履践。",
        "dynasty": "宋",
        "collection_info": null
    },
    {
        "uuid": "56548c79d299a0786dab081dd38f0289",
        "title": "偈颂六十五首  其三",
        "author": "释普济",
        "content": "十日雨，今日晴。\n一则多年公案，明明举似诸人。\n若是覆盆之下，又争怪得老僧。",
        "dynasty": "宋",
        "collection_info": null
    },
    {
        "uuid": "6600e7b54bff7b1036751fcca0387177",
        "title": "偈颂六十五首  其四",
        "author": "释普济",
        "content": "翳尽还明极，家乡万八千。\n悬崖重撒手，古剑髑髅前。",
        "dynasty": "宋",
        "collection_info": null
    },
    {
        "uuid": "90172e071335efbdf97e36003887d775",
        "title": "偈颂六十五首  其五",
        "author": "释普济",
        "content": "禾山打皷，雪峰辊毬，妙胜不打箇般车裏油。\n一双穷相手，两箇死柴头。",
        "dynasty": "宋",
        "collection_info": null
    },
    {
        "uuid": "bd6623d195270199a19caa9e9b17712e",
        "title": "偈颂六十五首  其六",
        "author": "释普济",
        "content": "浄法界身，馿腮马面。\n本无出没，万化千变。",
        "dynasty": "宋",
        "collection_info": null
    },
    {
        "uuid": "7bdf76760b2a911a6f3f73a7e9c495db",
        "title": "偈颂六十五首  其七",
        "author": "释普济",
        "content": "眼耳鼻舌身意，八万四千法门，昼夜放光动地。\n一翳在眼，空花乱坠。",
        "dynasty": "宋",
        "collection_info": null
    },
    {
        "uuid": "6afaf3203724d347a5b466a9caf294a1",
        "title": "偈颂六十五首  其八",
        "author": "释普济",
        "content": "知之一字，众祸之门。\n杀人放火，活捉生擒。\n不是今日枢要，亦非上古典刑。\n与贼过梯了也，攻墙割壁何人。",
        "dynasty": "宋",
        "collection_info": null
    },
    {
        "uuid": "b9f588e8a24b6e46b37803ab684d223e",
        "title": "偈颂六十五首  其九",
        "author": "释普济",
        "content": "有句无句，如藤倚树，截铁斩钉。\n水不借路，树倒藤枯。\n西天胡子没髭鬚，蹋杀杨歧三脚馿。",
        "dynasty": "宋",
        "collection_info": null
    },
    {
        "uuid": "75d3325982b04e61d08aa7ff9eb61800",
        "title": "偈颂六十五首  其一○",
        "author": "释普济",
        "content": "趁晴盖了屋，乘时刈了禾。\n输纳王租了，鼓腹唱讴歌。",
        "dynasty": "宋",
        "collection_info": null
    },
    {
        "uuid": "e8d2b09c7e4352cc9435f1e43616cf23",
        "title": "偈颂六十五首  其一一",
        "author": "释普济",
        "content": "天晴日头出，雨落阶头湿。\n宝陀岩上人，犹自不条直。",
        "dynasty": "宋",
        "collection_info": null
    },
    {
        "uuid": "8a6a850a99bffb4480275a23aeaa44ec",
        "title": "偈颂六十五首  其一二",
        "author": "释普济",
        "content": "大火已西流，千山爽气浮。\n秋河鸣一鴈，砧杵捣离愁。",
        "dynasty": "宋",
        "collection_info": null
    },
    {
        "uuid": "ccf85b9b770c189f64d702542d7f0575",
        "title": "偈颂六十五首  其一三",
        "author": "释普济",
        "content": "冬至前后，沙飞石走。\n佛祖潜踪，寸铁在手。",
        "dynasty": "宋",
        "collection_info": null
    },
    {
        "uuid": "2f66ff14754e4a2dbda430a2d540bf42",
        "title": "偈颂六十五首  其一四",
        "author": "释普济",
        "content": "圆通门户开，湛然应一切。\n星罗云汉低，山岳起空翠。\n风雨雪霜寒，人惊鸡犬吠。\n正法明如来，依然在门外。",
        "dynasty": "宋",
        "collection_info": null
    },
    {
        "uuid": "fcd5f4e1efcb97fcb1ec168d29b16d9f",
        "title": "偈颂六十五首  其一五",
        "author": "释普济",
        "content": "一队衲僧来，一队衲僧去。\n打破睦州关，大地无寸土。",
        "dynasty": "宋",
        "collection_info": null
    },
    {
        "uuid": "4720b2d7cf507852db8de8c2c138ec80",
        "title": "偈颂六十五首  其一六",
        "author": "释普济",
        "content": "去日炎威重，归时秋半过。\n林间坐盘石，不觉笑呵呵。\n不笑仰山插锹叉手，不笑地藏博饭栽田。\n二胜米料人人有，笑他饿死饭箩边。",
        "dynasty": "宋",
        "collection_info": null
    },
    {
        "uuid": "dc1304554997e360b2a790a6a43f06a5",
        "title": "偈颂六十五首  其一七",
        "author": "释普济",
        "content": "祖师不西来，少林有妙诀。\n江南两浙，春寒秋热。\n错!佛法遍天下，谈玄口不开。\n这个是露柱，那个是香台。\n错!直饶荐得分明，未免将错就错。",
        "dynasty": "宋",
        "collection_info": null
    },
    {
        "uuid": "b254a57ff2819c0823e7bba1fc74c616",
        "title": "偈颂六十五首  其一八",
        "author": "释普济",
        "content": "禁足护生脚跟下，乞命底纷纷纭纭。\n克期取证平地上，埋没人千千万万。",
        "dynasty": "宋",
        "collection_info": null
    },
    {
        "uuid": "85ed888ca4a07591d37072619e2850e0",
        "title": "偈颂六十五首  其一九",
        "author": "释普济",
        "content": "腊极严寒，冻破泥团。\n不可默会，不可形言。\n鸡上树，鸭下水，明朝更献楚王看。",
        "dynasty": "宋",
        "collection_info": null
    },
    {
        "uuid": "1c641316f0025a14339f41e8ecaa0814",
        "title": "偈颂六十五首  其二○",
        "author": "释普济",
        "content": "鹫岭拈花，少林得髓。\n病痛一般，脉息有异。\n脉得着目前见鬼，脉不着死而不吊。",
        "dynasty": "宋",
        "collection_info": null
    },
    {
        "uuid": "c067fa1d700615a753e5d8dc7fe7932e",
        "title": "偈颂六十五首  其二一",
        "author": "释普济",
        "content": "栽田博饭，诡计百出。\n插锹叉手，通身荆棘。\n枷棒场中亲不亲，草窠交辊见当人。\n谁是当人，放筯忘恩。",
        "dynasty": "宋",
        "collection_info": null
    },
    {
        "uuid": "6091281375d4a2a6f1e9540f655d722b",
        "title": "偈颂六十五首  其二二",
        "author": "释普济",
        "content": "击鼓升堂，不谈世法。\n冬至月头，卖被买牛。\n冬至月尾，卖牛买被。",
        "dynasty": "宋",
        "collection_info": null
    },
    {
        "uuid": "d74e5f6729c524636288b68a104ec506",
        "title": "偈颂六十五首  其二三",
        "author": "释普济",
        "content": "经行及坐卧，常在于其中。\n要识其中事，长汀江水东。",
        "dynasty": "宋",
        "collection_info": null
    },
    {
        "uuid": "7f791777ddb8e298e075ae76b5dc96d0",
        "title": "偈颂六十五首  其二四",
        "author": "释普济",
        "content": "同条不同条，心眼自相照。\n翻覆论岁寒，不觉拍手笑。",
        "dynasty": "宋",
        "collection_info": null
    },
    {
        "uuid": "f134fe05b443bf3d9b9b121e9ac0e0bf",
        "title": "偈颂六十五首  其二五",
        "author": "释普济",
        "content": "绿树阴浓夏日长，楼台倒影入池塘。\n水晶帘动微风起，满架蔷薇一院香。",
        "dynasty": "宋",
        "collection_info": null
    },
    {
        "uuid": "4f1487970912ca0b7fe1f3f27170164c",
        "title": "偈颂六十五首  其二六",
        "author": "释普济",
        "content": "砉碎明月珠，始为家宝。\n扬下鈯斧子，方是住山。\n古策风高，天宽地阔。\n别别，别峰妙转风雷舌。",
        "dynasty": "宋",
        "collection_info": null
    },
    {
        "uuid": "1157e4f8826a55dc42f86de97f6500e1",
        "title": "偈颂六十五首  其二七",
        "author": "释普济",
        "content": "白鹤五通贤圣，瞥喜瞥嗔无定。\n闻名不如见面，见面依然错认。\n从来与渠水米无交，年年今日，钵盂安柄。\n因甚如此，鸡不吃谷，肫裏有病。",
        "dynasty": "宋",
        "collection_info": null
    },
    {
        "uuid": "376801aa87fc80e768a0be8506d2e5a9",
        "title": "偈颂六十五首  其二八",
        "author": "释普济",
        "content": "西来无意，遍天遍地。\n玉兔东昇，金乌西坠。\n老鼠齩床头，猫儿正憨睡。\n莫教动着渠，动着便祸事。\n二祖动着招祸上身，天宁今日开眼失利。",
        "dynasty": "宋",
        "collection_info": null
    },
    {
        "uuid": "4cceaf9abc103fc8e969e6ed44c40e2c",
        "title": "偈颂六十五首  其二九",
        "author": "释普济",
        "content": "风不鸣条，雨不破块。\n老胡忽西来，拨乱清平世。",
        "dynasty": "宋",
        "collection_info": null
    },
    {
        "uuid": "b5b7b7dc7460416503650e42ba7b3578",
        "title": "偈颂六十五首  其三○",
        "author": "释普济",
        "content": "一天星斗大家看，独有渠侬见处偏。\n打失眼睛拈得口，至今脚下黑漫漫。",
        "dynasty": "宋",
        "collection_info": null
    },
    {
        "uuid": "136b6d40320664deac4ef8a88dbdf7af",
        "title": "偈颂六十五首  其三一",
        "author": "释普济",
        "content": "锦城歌管日纷纷，半入江风半入云。\n此曲只应天上有，人间能是几回闻。",
        "dynasty": "宋",
        "collection_info": null
    },
    {
        "uuid": "9fdd4adb548e45175acf60576553dab5",
        "title": "偈颂六十五首  其三二",
        "author": "释普济",
        "content": "煅玉已经三日火，探珠曾下九重渊。\n毁珠擿玉无人识，十字街头扬碌砖。",
        "dynasty": "宋",
        "collection_info": null
    },
    {
        "uuid": "2cefe6b73b4307ea9dd7011f4c77f1bb",
        "title": "偈颂六十五首  其三三",
        "author": "释普济",
        "content": "山家冬境致，何处不光辉。\n大地冰棱合，漫天雨雪飞。",
        "dynasty": "宋",
        "collection_info": null
    },
    {
        "uuid": "7441860aec64a09c492b7a1d664d6e47",
        "title": "偈颂六十五首  其三四",
        "author": "释普济",
        "content": "霏霏梅雨洒危层，五月山房冷似冰。\n莫谓干坤乖大信，未明心地是炎蒸。",
        "dynasty": "宋",
        "collection_info": null
    },
    {
        "uuid": "adab62b13b98e37ed639c8974e6a8271",
        "title": "偈颂六十五首  其三五",
        "author": "释普济",
        "content": "一新一旧，嘉熙淳佑。\n皇天大历，岁在辛丑。",
        "dynasty": "宋",
        "collection_info": null
    },
    {
        "uuid": "47cb35939d61282fb5847dc9dd1d34d4",
        "title": "偈颂六十五首  其三六",
        "author": "释普济",
        "content": "南北山朝对，东西有路分。\n一步不相到，大地入无门。",
        "dynasty": "宋",
        "collection_info": null
    },
    {
        "uuid": "1ced8f1422501ccfaa31c1b9052ef34b",
        "title": "偈颂六十五首  其三七",
        "author": "释普济",
        "content": "崇山峻岭，茂林修竹。\n终日提纲，神号鬼哭。",
        "dynasty": "宋",
        "collection_info": null
    },
    {
        "uuid": "c4080bff4b00f5b79b5deafee2cc608d",
        "title": "偈颂六十五首  其三八",
        "author": "释普济",
        "content": "老黄龙颔下明珠，胜首座悬空扑碎。\n黄檗山吐雾兴云，遍地走南山鼈鼻。",
        "dynasty": "宋",
        "collection_info": null
    },
    {
        "uuid": "74b7f6c1159ee56a353e6976ff5be27d",
        "title": "偈颂六十五首  其三九",
        "author": "释普济",
        "content": "为众持钵去，七佛旧仪式。\n庵园塔庙间，处处遍敲击。",
        "dynasty": "宋",
        "collection_info": null
    },
    {
        "uuid": "8f96857810a149894f1386307def2a19",
        "title": "偈颂六十五首  其四○",
        "author": "释普济",
        "content": "旱地一声雷，青天撒白雨。\n不是诺佛说底法，不是祖师传底心，不是衲僧参底句。\n日月轮边气象高，鱼龙穴下蟠根固。",
        "dynasty": "宋",
        "collection_info": null
    },
    {
        "uuid": "1258fe34176eeb28d5f301741e6bfb5b",
        "title": "偈颂六十五首  其四一",
        "author": "释普济",
        "content": "起灭不停，如珠走盘。\n收视返听，堕在黑山。",
        "dynasty": "宋",
        "collection_info": null
    },
    {
        "uuid": "9fd0ba9d3811b0ccdcd92ff135d1a050",
        "title": "偈颂六十五首  其四二",
        "author": "释普济",
        "content": "不参禅，不问道。\n竖起铁脊梁，死蛇钻出草。\n不是禅，不是道。\n云门千岁僧，越山鼐长老。",
        "dynasty": "宋",
        "collection_info": null
    },
    {
        "uuid": "faf56c34984bcc409880af40c298d504",
        "title": "偈颂六十五首  其四三",
        "author": "释普济",
        "content": "悉达脚下，七花八裂。\n韶阳棒头，有礼有乐。",
        "dynasty": "宋",
        "collection_info": null
    },
    {
        "uuid": "b723ddff40ecffc8fe20a8734a6f1749",
        "title": "偈颂六十五首  其四四",
        "author": "释普济",
        "content": "迦叶首传，龙潭吹灭。\n一灯一灯，灯灯不绝。",
        "dynasty": "宋",
        "collection_info": null
    },
    {
        "uuid": "2556143119fab05c9006f370c8ab51c9",
        "title": "偈颂六十五首  其四五",
        "author": "释普济",
        "content": "南山虎齩大虫，鼈鼻蛇头生角。\n大地六反震动，文殊普贤惊愕。",
        "dynasty": "宋",
        "collection_info": null
    },
    {
        "uuid": "5addd2374f6cfdb78442a0cdf5b54260",
        "title": "偈颂六十五首  其四六",
        "author": "释普济",
        "content": "雪压双林树，风号万籁寒。\n瞿昙曾入灭，衲子眼难瞒。",
        "dynasty": "宋",
        "collection_info": null
    },
    {
        "uuid": "1dc2d61a86da19315c7840dd2c8a8fc0",
        "title": "偈颂六十五首  其四七",
        "author": "释普济",
        "content": "铁蒺藜椎，转弄转危。\n丹霞烧木佛，院主落鬚眉。\n南山炉添今日火，作者不同归。",
        "dynasty": "宋",
        "collection_info": null
    },
    {
        "uuid": "9413615b01b4a00b5f68cd3eb762bd85",
        "title": "偈颂六十五首  其四八",
        "author": "释普济",
        "content": "南山云，北山雨。\n毗卢楼阁，豁开门户。\n花簇簇，锦簇簇。\n弥勒大士，倾肠倒腹。\n百城风月，目前领话，人畜草芥。\n一时知有不知有，毗目仙人执善财手。",
        "dynasty": "宋",
        "collection_info": null
    },
    {
        "uuid": "a77eb2d797673919f5f4026fc04d1d35",
        "title": "偈颂六十五首  其四九",
        "author": "释普济",
        "content": "钟鼓声喧暄，鸟雀闹中庭。\n圆通门不钥，眉毛落又生。",
        "dynasty": "宋",
        "collection_info": null
    },
    {
        "uuid": "7df677d7b7e05bb6180389e87055eb14",
        "title": "偈颂六十五首  其五○",
        "author": "释普济",
        "content": "冬不寒，腊后看。\n无人知此意，令我忆南泉。",
        "dynasty": "宋",
        "collection_info": null
    },
    {
        "uuid": "863d8adf5cb675816de00a5b6245ddb9",
        "title": "偈颂六十五首  其五一",
        "author": "释普济",
        "content": "明星一见悟无生，攧落阿鼻业火坑。\n三百余番说不出，为他闲事长无明。",
        "dynasty": "宋",
        "collection_info": null
    },
    {
        "uuid": "4dcf7d9824c7415650d7bab1bd6171a3",
        "title": "偈颂六十五首  其五二",
        "author": "释普济",
        "content": "壁观婆罗门，家业大天下。\n传远枝派分，寸土不存也。\n焚香作忌斋，普请礼三拜。",
        "dynasty": "宋",
        "collection_info": null
    },
    {
        "uuid": "5283a7eeaa90c315531714fba771ee7f",
        "title": "偈颂六十五首  其五三",
        "author": "释普济",
        "content": "古佛堂前，三头六臂。\n祖师门下，道绝人荒。\n衲僧者裏，银山铁壁。\n慧日峰顶，春风和气。",
        "dynasty": "宋",
        "collection_info": null
    },
    {
        "uuid": "0fb2746a89c0474972f0777fe95e58bb",
        "title": "偈颂六十五首  其五四",
        "author": "释普济",
        "content": "验人眼，截流机。\n德山临际，伏惟伏惟。",
        "dynasty": "宋",
        "collection_info": null
    },
    {
        "uuid": "4561b955a98cc9425b690c3dbde57356",
        "title": "偈颂六十五首  其五五",
        "author": "释普济",
        "content": "前佛后佛，无生不灭。\n紫磨金色身，衲僧眼中屑。",
        "dynasty": "宋",
        "collection_info": null
    },
    {
        "uuid": "d6e3b5fb6bd6c6ef79e9990618821747",
        "title": "偈颂六十五首  其五六",
        "author": "释普济",
        "content": "堂中首座人天眼，汉语胡言大藏经。\n七百衲僧吞佛祖，灵山乐得做闲人。",
        "dynasty": "宋",
        "collection_info": null
    },
    {
        "uuid": "bf57004103293372d0642a2db9276ab4",
        "title": "偈颂六十五首  其五七",
        "author": "释普济",
        "content": "觉皇垂迹左金轮，宝殿巍巍表至尊。\n宸翰亲从天上降，烂然金碧耀干坤。",
        "dynasty": "宋",
        "collection_info": null
    },
    {
        "uuid": "05cf1a85f7bd7efed660f2bcde59b7d9",
        "title": "偈颂六十五首  其五八",
        "author": "释普济",
        "content": "大道无门，十方有路。\n无门不可不入，有路不可不到。\n阿呵呵，不参禅，不说教。\n饱饭熟睡游谈，三毒无明浩浩。",
        "dynasty": "宋",
        "collection_info": null
    },
    {
        "uuid": "2deb4ce208cbbd49de319d4fcaf168a3",
        "title": "偈颂六十五首  其五九",
        "author": "释普济",
        "content": "三八念诵，劳动大众。\n五月升堂，说短论长。\n打鼓入室，逼狗透墙。",
        "dynasty": "宋",
        "collection_info": null
    },
    {
        "uuid": "6cd2057dc6af8733caf39ede306a89d0",
        "title": "偈颂六十五首  其六○",
        "author": "释普济",
        "content": "东去西去，南来北来。\n残羹馊饭，门外安排。",
        "dynasty": "宋",
        "collection_info": null
    },
    {
        "uuid": "301c4975dde4685a15e00c6ddcdf6eea",
        "title": "偈颂六十五首  其六一",
        "author": "释普济",
        "content": "深山穷谷，蛇虎纵横。\n平田浅草，鸦鸣鹊噪。",
        "dynasty": "宋",
        "collection_info": null
    },
    {
        "uuid": "9b37b035f4bf5f787edfb5cb38c9a827",
        "title": "偈颂六十五首  其六二",
        "author": "释普济",
        "content": "九十日春，多雨少晴。\n苔痕上阶绿，草色入帘青。",
        "dynasty": "宋",
        "collection_info": null
    },
    {
        "uuid": "2223b2d8a3f9074ec5769da9a9dd17d9",
        "title": "偈颂六十五首  其六三",
        "author": "释普济",
        "content": "地水火风先佛记，冷灰堆裏无舍利。\n扫向长江白浪中，千古万古第一义。",
        "dynasty": "宋",
        "collection_info": null
    },
    {
        "uuid": "3bc03f00915a73db4ed5fe0e396ad054",
        "title": "偈颂六十五首  其六四",
        "author": "释普济",
        "content": "百尺竿头坐底人，虽然得入未为真。\n百尺竿头进一步，十方剎土现全身。",
        "dynasty": "宋",
        "collection_info": null
    },
    {
        "uuid": "69048d8e2e305e0797c0a3deb3fc239f",
        "title": "偈颂六十五首  其六五",
        "author": "释普济",
        "content": "鸣爆竹，送残年，东村王老夜烧钱。\n南山短拙无施设，借婆裙子拜婆年。",
        "dynasty": "宋",
        "collection_info": null
    },
    {
        "uuid": "b451cea523b928b174df28a2bba99268",
        "title": "颂古十一首  其一",
        "author": "释普济",
        "content": "一片爷爷古化基，又逢寒食拜标时。\n满前骨肉俱承荫，一个无聊乞养儿。",
        "dynasty": "宋",
        "collection_info": null
    },
    {
        "uuid": "39ba6d33388b1878a39c3fbc7621e94a",
        "title": "颂古十一首  其二",
        "author": "释普济",
        "content": "肩担口叫，晓夜撑船。\n道路各别，养家一般。",
        "dynasty": "宋",
        "collection_info": null
    },
    {
        "uuid": "e198118a9afabf81b2913859f57a7bda",
        "title": "颂古十一首  其三",
        "author": "释普济",
        "content": "青毡本是家中物，时復拈来抖擞看。\n贵要傍人知下落，不知下落被人谩。",
        "dynasty": "宋",
        "collection_info": null
    },
    {
        "uuid": "3f61ed51c110f9d6e1bc0d2dbef12ae6",
        "title": "颂古十一首  其四",
        "author": "释普济",
        "content": "风头策起罗生网，更向无风暖处张。\n两度劳心又劳力，更无鸾凤敢呈祥。",
        "dynasty": "宋",
        "collection_info": null
    },
    {
        "uuid": "6e1b4f437cd4ee405c4f60acb1197e87",
        "title": "颂古十一首  其五",
        "author": "释普济",
        "content": "睡浓天晓弗梳头，洗面无汤也即休。\n大底还他肌骨好，不搽红粉也风流。",
        "dynasty": "宋",
        "collection_info": null
    },
    {
        "uuid": "159fbaf9e078d14ae17b5ab4be32fc73",
        "title": "颂古十一首  其六",
        "author": "释普济",
        "content": "示疾毗耶问讯疏，知音惟有老文殊。\n问来答去胶投漆，一病翻成两病夫。",
        "dynasty": "宋",
        "collection_info": null
    },
    {
        "uuid": "45851ad6997d90e2388e13fd875c5781",
        "title": "颂古十一首  其七",
        "author": "释普济",
        "content": "腊月火烧山，胡僧入汉关。\n一头卷螺髮，两耳带金环。",
        "dynasty": "宋",
        "collection_info": null
    },
    {
        "uuid": "4533084bc0df3b4668bf3ec9acc3ab3b",
        "title": "颂古十一首  其八",
        "author": "释普济",
        "content": "奴见婢慇懃，瞥喜瞥然嗔。\n潇湘图上看，分外好精神。",
        "dynasty": "宋",
        "collection_info": null
    },
    {
        "uuid": "10b193de10bb5b98e2d6f4e7c1963b9b",
        "title": "颂古十一首  其九",
        "author": "释普济",
        "content": "金鸭香消更漏长，沉沉玉殿紫苔生。\n高空有月千门照，大道无人独自行。",
        "dynasty": "宋",
        "collection_info": null
    },
    {
        "uuid": "1e971658e19f8351623eb76ddde0366e",
        "title": "颂古十一首  其一○",
        "author": "释普济",
        "content": "光境俱忘与未忘，杀人利剑活人鎗。\n太平时节浑无用，夜夜神光射斗旁。",
        "dynasty": "宋",
        "collection_info": null
    },
    {
        "uuid": "9e768bbd1113bb602b5b76f00bddd531",
        "title": "颂古十一首  其一一",
        "author": "释普济",
        "content": "电电喧轰海岱昏，怒涛翻覆拍天门。\n锦鳞不会乘流去，空向桃花浪裏奔。",
        "dynasty": "宋",
        "collection_info": null
    },
    {
        "uuid": "2b66df9f97cb1c2e049fdc2f27a2cbe2",
        "title": "出山相赞",
        "author": "释普济",
        "content": "龙章凤质出王宫，肘露衣穿下雪峰。\n智愿必空诸有界，不知诸有几时空。",
        "dynasty": "宋",
        "collection_info": null
    },
    {
        "uuid": "b7639791609cb87681fda49a61324d45",
        "title": "观音大士赞",
        "author": "释普济",
        "content": "空如来藏，立大圆镜。\n水落石出，月明云浄。\n瞻之仰之，群机普应。",
        "dynasty": "宋",
        "collection_info": null
    },
    {
        "uuid": "7aa4d82a39237495c0d90025ed05cc08",
        "title": "金刚经书大士像赞",
        "author": "释普济",
        "content": "大士应身三十二，一身三十二重非。\n金刚正体是非外，鹊噪鸦鸣无了时。",
        "dynasty": "宋",
        "collection_info": null
    },
    {
        "uuid": "7595d4ac79648019e8109f5f3f595075",
        "title": "马郎妇赞",
        "author": "释普济",
        "content": "有愿必从，无剎不现。\n鬓乱钗横，金沙滩畔。\n稽首皈依，漏巵难满。",
        "dynasty": "宋",
        "collection_info": null
    },
    {
        "uuid": "0d69cb67b673be8df83570ec94c7674c",
        "title": "善财赞",
        "author": "释普济",
        "content": "福城东际错商量，误入烟萝白鸟乡。\n水远山长无限意，到头难写此愁肠。",
        "dynasty": "宋",
        "collection_info": null
    },
    {
        "uuid": "dab4e30da82cebabd4ef55a0f4cf6c38",
        "title": "维摩赞",
        "author": "释普济",
        "content": "指桃駡李，败种发机。\n词穷理尽，一嘿横施。\n大地山河背震吼，七佛之师懡㦬归。",
        "dynasty": "宋",
        "collection_info": null
    },
    {
        "uuid": "feb1986b6f4594bedf338bd0dd9e0869",
        "title": "布袋赞  其一",
        "author": "释普济",
        "content": "南无阿逸多，忙忙走寰宇。\n等个人未至，放下宽肠肚。\n来也来也，泰岳何曾乏土。",
        "dynasty": "宋",
        "collection_info": null
    },
    {
        "uuid": "87b380183b7b3b0754c93cc9e3383777",
        "title": "布袋赞  其二",
        "author": "释普济",
        "content": "九十七大人之相，百千亿微尘数身。\n兜率长汀人不识，抖擞精神一欠伸。",
        "dynasty": "宋",
        "collection_info": null
    },
    {
        "uuid": "28ba77197b59932bdeef27c6afb84f02",
        "title": "达磨大师赞  其一",
        "author": "释普济",
        "content": "的的西天末法僧，来分此土最初灯。\n神光冷地一吹灭，葱岭忙忙只暗登。",
        "dynasty": "宋",
        "collection_info": null
    },
    {
        "uuid": "30e46820fc13a471760491e59d749506",
        "title": "达磨大师赞  其二",
        "author": "释普济",
        "content": "五天竺国，东震旦土。\n传佛心宗，无本可据。\n无本据，一苇横趋，大江东去。",
        "dynasty": "宋",
        "collection_info": null
    },
    {
        "uuid": "15b083c7d50c5d2187b8b02672a6f63f",
        "title": "五祖赞",
        "author": "释普济",
        "content": "万本松杉，山山栽遍。\n扬下镢头，再呈旧面。\n双峰峨峨翠插天，天下人见渠不见。",
        "dynasty": "宋",
        "collection_info": null
    },
    {
        "uuid": "2040092d194ece3dedf25040ce3dc615",
        "title": "六祖赞",
        "author": "释普济",
        "content": "应无所住，白日迷路。\n失脚黄梅，道传千古。\n不是风动非幡动，会也蚍蜉撼铁柱。",
        "dynasty": "宋",
        "collection_info": null
    },
    {
        "uuid": "b0c2a19db8990090143feab32a0c803e",
        "title": "五祖送六祖渡江图赞",
        "author": "释普济",
        "content": "有传有受恩成怨，无受无传怨似恩。\n船到岸头恩怨绝，遍天遍地一儿孙。",
        "dynasty": "宋",
        "collection_info": null
    },
    {
        "uuid": "677fe18a220462bdab49389fa06db646",
        "title": "懒瓒赞",
        "author": "释普济",
        "content": "垂颐寒涕满头霜，黄独煨来别有香。\n三诏入云三不起，儿孙各自立封疆。",
        "dynasty": "宋",
        "collection_info": null
    },
    {
        "uuid": "de52c784feae99f71fc45ed184db6ed6",
        "title": "杨歧祖师赞",
        "author": "释普济",
        "content": "三脚馿子弄蹄行，金毛师子大哮吼。\n五峰峭峻摩苍穹，千古万古扬家丑。",
        "dynasty": "宋",
        "collection_info": null
    },
    {
        "uuid": "24e30bae83a69445375c8ba31eee9866",
        "title": "夹山见船子赞",
        "author": "释普济",
        "content": "毒手一桡难躲避，点头不见问津人。\n烟波浩渺无穷恨，父子虽亲未是亲。",
        "dynasty": "宋",
        "collection_info": null
    },
    {
        "uuid": "c5aea1689c02217f298c7ffc7925f053",
        "title": "马祖接石巩赞",
        "author": "释普济",
        "content": "三十年不少盐醤，一镞群狐中的时。\n大地山河诸草木，至今尽发箭锋机。",
        "dynasty": "宋",
        "collection_info": null
    },
    {
        "uuid": "547982d79041c9e04a9c8ce824f24045",
        "title": "鸟窠赞",
        "author": "释普济",
        "content": "道高德高名愈高，问佛法而吹布毛。\n不是寻常闲啐啄，飞出凤儿空鹊巢。",
        "dynasty": "宋",
        "collection_info": null
    },
    {
        "uuid": "b71eea76004a36b6fc53d69200c4d881",
        "title": "诺讵罗尊者赞",
        "author": "释普济",
        "content": "石壁搀空起，银河一派悬。\n贪观无断续，来去不知原。",
        "dynasty": "宋",
        "collection_info": null
    },
    {
        "uuid": "c62be7ed8b354518c34beaee910b1de0",
        "title": "四睡赞",
        "author": "释普济",
        "content": "离了峨嵋别五台，倒骑白额下天台。\n松间石上梦中梦，唤得闾丘太守回。",
        "dynasty": "宋",
        "collection_info": null
    },
    {
        "uuid": "621345fa149f5bb087e2e18acd79e886",
        "title": "寒山赞",
        "author": "释普济",
        "content": "采樵沿岭去，提水傍溪归。\n个般无出豁，七佛不曾师。",
        "dynasty": "宋",
        "collection_info": null
    },
    {
        "uuid": "6f1fdec3a85b76335e6e68eb0c8d4188",
        "title": "佛心禅师顶相",
        "author": "释普济",
        "content": "千圣头边殃祸作，春风和气满丛林。\n随其机上者上之，任其器下者下之。\n一处不通，回天转地。\n活天下死衲僧，死大地活衲子。\n是谓父不传子不记之妙，如保福千圣头边殃祸者鲜矣。",
        "dynasty": "宋",
        "collection_info": null
    },
    {
        "uuid": "b87bcc72f0301262ce07c2a31de3d3b2",
        "title": "石佛清长老请赞",
        "author": "释普济",
        "content": "东山之源，东磵之渊。\n截流之机，验人之眼。\n扬清激浊，地覆天翻。\n六代祖师，竖毛呵手。\n三生大像，顿足擎拳。\n彼又何须指南，吴越令行，而后有传。",
        "dynasty": "宋",
        "collection_info": null
    },
    {
        "uuid": "124855fb1c14c969801485193d8de616",
        "title": "圆觉顽空觉讲主真赞二首  其一",
        "author": "释普济",
        "content": "头鬅鬙，眼乖角。\n得天台之奥旨，继永嘉之先觉。\n执文字见，离文字缚。\n说大义则四座风生，征异解则百川潮落。\n昭昭乎教苑之祥麟，昂昂乎鸡群之野鹤。\n虽正席四处不足畅其设施，然分座五山亦不负其所学。\n是为广智九世之孙，啸岩一枝不致寥寞者矣。",
        "dynasty": "宋",
        "collection_info": null
    },
    {
        "uuid": "2ca05bcad585ea8a256f8ce3f0d0f4ea",
        "title": "圆觉顽空觉讲主真赞二首  其二",
        "author": "释普济",
        "content": "眼裏有筋，舌头无骨。\n卓然特立，天台祖室。\n写悬河辩而四方绝唱，离文字相而诸天雨花。\n扣其关者纷纷纭纭而退席，得其旨者峥峥嵘嵘而莫及。\n且不以慈悲宝帐破麈白拂而当家传，自有鸾胶续断絃。",
        "dynasty": "宋",
        "collection_info": null
    },
    {
        "uuid": "d60e59aa9bbe3407da9437d43aae86a3",
        "title": "悦堂穆知閤写师顶相请赞",
        "author": "释普济",
        "content": "春水满四泽，夏云多奇峰。\n秋月扬明辉，冬岭秀孤松。\n难描邈，绝知音。\n悦堂不是闲相识，赞不欣兮駡不嗔。",
        "dynasty": "宋",
        "collection_info": null
    },
    {
        "uuid": "c5cc2767d57e0c8a0405d0cafa47ab85",
        "title": "觉如周居士圆相赞",
        "author": "释普济",
        "content": "一片虚凝绝谓情，眼横鼻直强图形。\n不如不觉全声色，駡得毗耶老浄名。",
        "dynasty": "宋",
        "collection_info": null
    },
    {
        "uuid": "ff4e2484bb720d19f131f81ccd9c5238",
        "title": "自赞",
        "author": "释普济",
        "content": "出林虎方怒，横冈蟒正嗔。\n世无途路客，终是不伤人。",
        "dynasty": "宋",
        "collection_info": null
    },
    {
        "uuid": "a84cfaf231d2b63bd26f1fc55243e2f6",
        "title": "福州长溪乐山王居士遣儿惟惺投师薙髮写师顶相请赞  其一",
        "author": "释普济",
        "content": "闻名不如见面，见面不如闻名。\n两重虚假，一对眼睛。\n不近人情处，是句也刬，非句也刬。\n一味拍盲时，逼犬透墙，证龟成鼈。\n如斯杜撰，岂堪人师。\n谁知千里同风句，却有乐山居士知。",
        "dynasty": "宋",
        "collection_info": null
    },
    {
        "uuid": "845fe1c72da4d14df418d23e47614b6c",
        "title": "福州长溪乐山王居士遣儿惟惺投师薙髮写师顶相请赞  其二",
        "author": "释普济",
        "content": "瘦骨棱层一担夫，几年寥落在江湖。\n面皮捩转无人识，有甚闲名上祖图。",
        "dynasty": "宋",
        "collection_info": null
    },
    {
        "uuid": "44ea4facdc49c2a3574d0ee767e50886",
        "title": "弥勒大士二月八生",
        "author": "释普济",
        "content": "契此老翁无记性，都忘生月与生辰。\n春风桃李能多事，特地年年说向人。",
        "dynasty": "宋",
        "collection_info": null
    },
    {
        "uuid": "642f2d7de0d1e06e62473252d74c5464",
        "title": "化炭",
        "author": "释普济",
        "content": "皮肤脱尽黑粼皴，犹有当时刀斧痕。\n待入门来重点化，教伊随处衮烟尘。",
        "dynasty": "宋",
        "collection_info": null
    },
    {
        "uuid": "d77d882ed1e7fba76d31f96a8d60e304",
        "title": "雪庭",
        "author": "释普济",
        "content": "一度寒来不可禁，森罗万象尽平沉。\n个般门户谁能入，着脚分明三尺深。",
        "dynasty": "宋",
        "collection_info": null
    },
    {
        "uuid": "513157cb40cbd8697e95cfe56bde9e5e",
        "title": "蜘蛛",
        "author": "释普济",
        "content": "一丝挂得虚空住，百亿丝头杀气生。\n上下四维罗织了，一无漏网话方行。",
        "dynasty": "宋",
        "collection_info": null
    },
    {
        "uuid": "3775e34b75148ba32d3f21ec90024410",
        "title": "示觉悟侍者",
        "author": "释普济",
        "content": "起家难似破家难，荡尽田园出故关。\n佛祖二千年冷债，不消咳嗽一时还。",
        "dynasty": "宋",
        "collection_info": null
    },
    {
        "uuid": "02810d5ef8118e2b0ec278098ceddaf6",
        "title": "水茶磨",
        "author": "释普济",
        "content": "机轮转处水潺潺，机若停时水自闲。\n末上一遭知落处，十分春色满人间。",
        "dynasty": "宋",
        "collection_info": null
    },
    {
        "uuid": "1fc7ea70e1b2c9e6fe20ebc82ab7cd59",
        "title": "浮香阁",
        "author": "释普济",
        "content": "江城夜雨满楼台，池上残红拨不开。\n慈氏家风都漏泄，善财南去未回来。",
        "dynasty": "宋",
        "collection_info": null
    },
    {
        "uuid": "073b8c5496ce0d0f9188bcad3b5c9a03",
        "title": "送清凉淮海和尚住万年",
        "author": "释普济",
        "content": "潮声忽转石头城，大舍峰高侧耳听。\n五百箇僧都不会，教他一一侍巾瓶。",
        "dynasty": "宋",
        "collection_info": null
    },
    {
        "uuid": "c7384c7bc8b47ad7871b1f3abd031d28",
        "title": "送梦窗和尚住浄慈",
        "author": "释普济",
        "content": "志公有语问思大，东磵无言记梦窗。\n今日梦窗下山去，笑他思大舌头长。",
        "dynasty": "宋",
        "collection_info": null
    },
    {
        "uuid": "39018f613861249cc8e26721eff3946b",
        "title": "送广州泰长老",
        "author": "释普济",
        "content": "老卢曾见老黄梅，一首长廊落韵诗。\n既是同坑无异土，家私莫与路人知。",
        "dynasty": "宋",
        "collection_info": null
    },
    {
        "uuid": "5e3ce67e3a157488db5970492ebce655",
        "title": "鍼医",
        "author": "释普济",
        "content": "药知性亦病知源，谁管尸灵骨已寒。\n痛下一针双眼活，耆婆应未得其传。",
        "dynasty": "宋",
        "collection_info": null
    },
    {
        "uuid": "2da5fff54f893260b9595f359ff4e345",
        "title": "西隠",
        "author": "释普济",
        "content": "泥牛斗入海门关，直到如今万象闲。\n百鸟不来春自老，柴门依旧向东山。",
        "dynasty": "宋",
        "collection_info": null
    },
    {
        "uuid": "cbc977624ec6a139069fc7adbafe6d7c",
        "title": "大死",
        "author": "释普济",
        "content": "上门上户拚穷命，不觉全身堕险崖。\n尽十方空俱殒灭，玲珑八面露死骸。",
        "dynasty": "宋",
        "collection_info": null
    },
    {
        "uuid": "4fc1f184fc7d5f3733d66b132b847afe",
        "title": "送猫儿",
        "author": "释普济",
        "content": "大慈悲种小斑斑，软血功能也是闲。\n首尾直兮眸子正，不知走却屋头山。",
        "dynasty": "宋",
        "collection_info": null
    },
    {
        "uuid": "60fa5b3dc1ac7f5d4c367661de9df873",
        "title": "寒衲",
        "author": "释普济",
        "content": "针锋不露重重补，线脚通时密密参。\n放下无针无札处，冻云垂地一肩担。",
        "dynasty": "宋",
        "collection_info": null
    },
    {
        "uuid": "85e8f727c9ac8350e2ffe376da958e25",
        "title": "起水陆堂",
        "author": "释普济",
        "content": "一沤大觉海中兴，十趣波涛不暂停。\n返本还源空觉海，满堂风月雨初晴。",
        "dynasty": "宋",
        "collection_info": null
    },
    {
        "uuid": "6e34a7eb8b4dc6e60dd33a4c2187732b",
        "title": "干藏",
        "author": "释普济",
        "content": "恶语重重放出门，只图一个不知恩。\n二千年事难遮覆，动便随人脚后跟。",
        "dynasty": "宋",
        "collection_info": null
    },
    {
        "uuid": "3be38a393855f0c112b7eaec3eb5b77f",
        "title": "示若临侍者",
        "author": "释普济",
        "content": "一思面门摘不断，放下重新买草鞋。\n有路莫行无路入，照顾浑家落险崖。",
        "dynasty": "宋",
        "collection_info": null
    },
    {
        "uuid": "36a3286788413095f9abb37a0590b56d",
        "title": "在庵",
        "author": "释普济",
        "content": "世间几见劫灰飞，老屋依前对落晖。\n四大部洲都遍历，到头还向此中归。",
        "dynasty": "宋",
        "collection_info": null
    },
    {
        "uuid": "34dcdda35afa1f824ed7dd9fd64afba8",
        "title": "樵屋",
        "author": "释普济",
        "content": "鬻薪无价岭南归，尚有儿孙在翠微。\n执树缚茆门户别，离离荆棘惹人衣。",
        "dynasty": "宋",
        "collection_info": null
    },
    {
        "uuid": "e0bf1fa5dccffdb2b1d9b0972713d472",
        "title": "送人游方",
        "author": "释普济",
        "content": "南有天台北五台，分明记取莫疑猜。\n话头打失不知处，乞我三文买草鞋。",
        "dynasty": "宋",
        "collection_info": null
    },
    {
        "uuid": "d307a0500f10d4696ea1f5302da01694",
        "title": "胡桃",
        "author": "释普济",
        "content": "枝头叶底不能藏，独脱无依未厮当。\n一击浑身如粉碎，不堪收拾始馨香。",
        "dynasty": "宋",
        "collection_info": null
    },
    {
        "uuid": "ba12cac7dd3eade81f5a94d126dafaae",
        "title": "送日本国僧二首  其一",
        "author": "释普济",
        "content": "壁观胡僧入大梁，单传必死活人方。\n至今此术遍天下，航海梯山空自忙。",
        "dynasty": "宋",
        "collection_info": null
    },
    {
        "uuid": "318bf480d0502fa9c14d4a3dda030b8e",
        "title": "送日本国僧二首  其二",
        "author": "释普济",
        "content": "大舶浮空驾浪来，顶门有眼未曾开。\n南山虎口翻身出，日本生成一祸胎。",
        "dynasty": "宋",
        "collection_info": null
    },
    {
        "uuid": "25787f365937a22cbbb610d587c179cd",
        "title": "送祖达侍者",
        "author": "释普济",
        "content": "呼唤不曾离左右，大都相见一番难。\n攒眉切齿归来日，痛駡国师南北山。",
        "dynasty": "宋",
        "collection_info": null
    },
    {
        "uuid": "e66de6650b463c261141c8c9ed8c31ec",
        "title": "髑髅人我担",
        "author": "释普济",
        "content": "一我一人装一担，不知出入几胞胎。\n铁围山岳高如许，撞破髑髅归去来。",
        "dynasty": "宋",
        "collection_info": null
    },
    {
        "uuid": "5b78e32a8a45309c2bcd2ba37c29bcab",
        "title": "造龛子",
        "author": "释普济",
        "content": "病病相寻早是迟，锁空龛子做多时。\n北邙山下明朝约，火后谁收眼底眉。",
        "dynasty": "宋",
        "collection_info": null
    },
    {
        "uuid": "83ef45411f98e394de6a3b5d42c4fe93",
        "title": "柏岩",
        "author": "释普济",
        "content": "苗裔忽生崖石裂，不同松桧拂云长。\n苍苍无一闲枝叶，子落丛林也有香。",
        "dynasty": "宋",
        "collection_info": null
    },
    {
        "uuid": "ca4a1624d63f0188a1926234633c2a13",
        "title": "进月轩",
        "author": "释普济",
        "content": "桂轮孤朗碧天宽，帘卷清光入座寒。\n底事明明人不荐，又移花影上栏干。",
        "dynasty": "宋",
        "collection_info": null
    },
    {
        "uuid": "3e031e6905758309fa866ad6f2fe12c0",
        "title": "示资寿慧一监寺",
        "author": "释普济",
        "content": "二由一有一莫守，面首面南看北斗。\n勘破末山不露顶，玄机无着高叉手。",
        "dynasty": "宋",
        "collection_info": null
    },
    {
        "uuid": "0cf2ba398890e9001e2184c78020b2b5",
        "title": "竹溪",
        "author": "释普济",
        "content": "漱石穿崖落落，随流截流自瞒。\n穷到不知源处，风枝雨叶萧然。",
        "dynasty": "宋",
        "collection_info": null
    },
    {
        "uuid": "ec3cb0668ccc14778f4a57986766b696",
        "title": "山翁",
        "author": "释普济",
        "content": "重迭春风面，高低雪满头。\n渠无生老相，孤峻罕人游。",
        "dynasty": "宋",
        "collection_info": null
    },
    {
        "uuid": "76348171dd3c6177440945c42a3484cb",
        "title": "刀镊",
        "author": "释普济",
        "content": "得心应手乖毫髮，心手俱亡处处通。\n摘一茎髭弹一镊，有相同有不相同。",
        "dynasty": "宋",
        "collection_info": null
    },
    {
        "uuid": "14ec88621be05d7fa30945b2e32be400",
        "title": "復古日者",
        "author": "释普济",
        "content": "试问先生藴底术，卦盘掇转呵呵笑。\n毗婆尸佛早留心，直至如今不得妙。",
        "dynasty": "宋",
        "collection_info": null
    },
    {
        "uuid": "793a94b29865e82e532cf0799c1fe092",
        "title": "示宜上人之雪窦",
        "author": "释普济",
        "content": "无常迅速入门款，撒手悬崖末后机。\n一款一机自欺屈，溪边有箇石乌龟。",
        "dynasty": "宋",
        "collection_info": null
    },
    {
        "uuid": "6595d3180a18852522077349f81ac874",
        "title": "接待",
        "author": "释普济",
        "content": "目前来往竞纷纷，那箇师僧有脑门。\n坐热铁床吞热铁，石头南岳下儿孙。",
        "dynasty": "宋",
        "collection_info": null
    },
    {
        "uuid": "c01237a6b6301a0c3d0a1ae132fdb04f",
        "title": "损窗",
        "author": "释普济",
        "content": "六处虚明不假修，七穿八穴有来由。\n霜风霰雪纵横入，不是愁人也着愁。",
        "dynasty": "宋",
        "collection_info": null
    },
    {
        "uuid": "99804684b0f7be6b6409c9395e5bde44",
        "title": "演史",
        "author": "释普济",
        "content": "干戈场是太平基，休把英雄较是非。\n试问长空风与月，周秦汉魏不曾知。",
        "dynasty": "宋",
        "collection_info": null
    },
    {
        "uuid": "fd00c8c5e3f296a248711a9dbaabaa31",
        "title": "惜烟",
        "author": "释普济",
        "content": "炉无兽炭坐无毡，三箇柴头只自然。\n家丑莫教轻放出，定应炙地与熏天。",
        "dynasty": "宋",
        "collection_info": null
    },
    {
        "uuid": "1268b6f12b2df87414ed563752deb17d",
        "title": "示圆鑑沈浄明",
        "author": "释普济",
        "content": "天宽地大一圆鑑，明暗色空四无限。\n道人受用未生前，白云祖师顶门眼。",
        "dynasty": "宋",
        "collection_info": null
    },
    {
        "uuid": "a8e395c2160fd56930f716967911da00",
        "title": "兰亭四威仪  其一",
        "author": "释普济",
        "content": "行，崇山峻岭，失脚蹋翻古井。\n通身是口波澜，何须三止四请。",
        "dynasty": "宋",
        "collection_info": null
    },
    {
        "uuid": "776903150e27387540592a5a5c6263d5",
        "title": "兰亭四威仪  其二",
        "author": "释普济",
        "content": "住，晋朝古寺，无米无盐无醋。\n岁岁徧乞诸隣，三百六十余度。",
        "dynasty": "宋",
        "collection_info": null
    },
    {
        "uuid": "df00763f48ddb31481318fdd7717a944",
        "title": "兰亭四威仪  其三",
        "author": "释普济",
        "content": "坐，茂林修竹，高节虚心满目。\n个个尽是儿孙，香严口哑舌秃。",
        "dynasty": "宋",
        "collection_info": null
    },
    {
        "uuid": "5dee43b2660fc3b7cba3a2d54b99ef4d",
        "title": "兰亭四威仪  其四",
        "author": "释普济",
        "content": "卧，流觞九曲，青源白家香熟。\n三杯席地幕天，不辨东西南北。",
        "dynasty": "宋",
        "collection_info": null
    },
    {
        "uuid": "8927944f795b3c5084792a3f1532ee13",
        "title": "宝陀三句  其一",
        "author": "释普济",
        "content": "宝陀一路，来来去去。\n撞着鰲头，风波无数。",
        "dynasty": "宋",
        "collection_info": null
    },
    {
        "uuid": "dff56b58f0c680d74c11880ca2c39616",
        "title": "宝陀三句  其二",
        "author": "释普济",
        "content": "宝陀一玄，掣臂揎拳。\n打失鼻孔，苍天苍天。",
        "dynasty": "宋",
        "collection_info": null
    },
    {
        "uuid": "12c9ca35bfd2977735740ea48ab414b3",
        "title": "宝陀三句  其三",
        "author": "释普济",
        "content": "宝陀一妙，无人能到。\n吃饭着衣，屙屎放尿。",
        "dynasty": "宋",
        "collection_info": null
    },
    {
        "uuid": "7bef05a332db2198c042865d0b7734cb",
        "title": "颂古",
        "author": "释普济",
        "content": "茫茫梦裏去游南，五十三参发指端。\n大士臂长衫袖短，善财脚瘦草鞋宽。",
        "dynasty": "宋",
        "collection_info": null
    },
    {
        "uuid": "2fff8beca7046932820967db9b8ab90e",
        "title": "送僧偈",
        "author": "释普济",
        "content": "云遮剑阁三千里，水隔瞿塘十二峰。\n抖擞屎肠都说了，莫教错过瓮为钟。",
        "dynasty": "宋",
        "collection_info": null
    },
    {
        "uuid": "babee39af360fedefd67a2cdb3d72677",
        "title": "和静照诗韵  其一",
        "author": "释普济",
        "content": "各逞神通现瑞茶，非云非雪亦非霞。\n梦中说梦非见见，报道从来眼不花。",
        "dynasty": "宋",
        "collection_info": null
    },
    {
        "uuid": "50eea237946c2ba84f9ca8914d9255a1",
        "title": "和静照诗韵  其二",
        "author": "释普济",
        "content": "半千尊者眼如眉，一一从头为点开。\n踏断石桥成两段，方知亲过一回来。",
        "dynasty": "宋",
        "collection_info": null
    }
]