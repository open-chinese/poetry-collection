[
    {
        "uuid": "8a560458d71738e7535de2ddc011609a",
        "title": "调王辟之",
        "author": "黄廉",
        "content": "高唐不是那高唐，风物由来各异乡。\n若向此中求梦雨，只应愁杀楚襄王。",
        "dynasty": "宋",
        "collection_info": null
    },
    {
        "uuid": "c26f886edf68a19053c5471995db2806",
        "title": "劝学",
        "author": "黄廉",
        "content": "河东人物气劲豪，泽州学者如牛毛。\n大家子弟弄文墨，其次亦復夸弓刀。\n去年校射九百人，五十八人同赐袍。\n今年两科取进士，十子钓海顿灵鳌。\n迩来习俗益迁善，家家门户争相高。\n驱儿市上买书读，宁使田间禾不薅。\n我因行县饱闻见，访问终日忘勤劳。\n太平父老知此否，语汝圣世今难遭。\n欲令王民尽知教，先自乡里蒸群髦。\n古云将相本无种，从今着意鞭儿曹。",
        "dynasty": "宋",
        "collection_info": null
    },
    {
        "uuid": "645a6639b2f5eb86230cc7ad41f4ce59",
        "title": "留题洪庆观",
        "author": "黄廉",
        "content": "隔岸山如戏狮子，背看松林闲掉尾。\n天际苍茫落数峰，青虬下饮黄河水。\n洪涛日夜洗崖脚，容易沙洲忽生嘴。\n浮岚积霭增气象，因抱汤城来迤逦。\n圣世封疆属乡县，令宰衙门对山起。\n朝看片云浮檐栋，暮雨逡巡周百里。\n可怜居民老苍翠，未省劳生有尘滓。\n乘轺亦復愧斯人，特地邮亭解行李。",
        "dynasty": "宋",
        "collection_info": null
    },
    {
        "uuid": "3b8ab03d8d943817799b84b842a9d8eb",
        "title": "过灵泉寺  其一",
        "author": "黄廉",
        "content": "乌噪僧眠春昼迟，松阴楼殿日高时。\n入门未脱征裘立，拂壁先看学士诗。",
        "dynasty": "宋",
        "collection_info": null
    },
    {
        "uuid": "eb063a9bb12c91008d74c151956410ff",
        "title": "过灵泉寺  其二",
        "author": "黄廉",
        "content": "六年道路三经此，山色泉声似故人。\n惭愧老僧相慰问，官郎何事过门频。",
        "dynasty": "宋",
        "collection_info": null
    },
    {
        "uuid": "20c8540f92aea329896c2a37424d9d3e",
        "title": "过灵泉寺  其三",
        "author": "黄廉",
        "content": "瘦马行行不着鞭，一逢泉石便留连。\n每来无可相求索，只是松窗借榻眠。",
        "dynasty": "宋",
        "collection_info": null
    },
    {
        "uuid": "4d60f358e4c63d972002782bcf3b16f5",
        "title": "过灵泉寺  其四",
        "author": "黄廉",
        "content": "揽胜寻幽本为闲，可能忙裏去游山。\n权宜且辍公家事，看徧林泉夜始还。",
        "dynasty": "宋",
        "collection_info": null
    },
    {
        "uuid": "4f7615d4079266dc374292b1404e7687",
        "title": "石潭院次蟾禅师韵",
        "author": "黄廉",
        "content": "一钵谁知去住空，前朝遗事寄禅宫。\n孤吟盘礴数行墨，古韵萧条四壁风。\n游客落帆频上下，荒庭疏树几青红。\n有人会得诗中趣，日月由来亦转蓬。",
        "dynasty": "宋",
        "collection_info": null
    },
    {
        "uuid": "b4fea6e727398ef7aa649fd0ad9e01e7",
        "title": "句",
        "author": "黄廉",
        "content": "眉间见喜气，行人有归期。",
        "dynasty": "宋",
        "collection_info": null
    }
]