[
    {
        "uuid": "1d0aea337b2dc86f8ff62d85c60d82cc",
        "title": "游台感兴古风",
        "author": "李师圣",
        "content": "梵书五顶清凉府，冬冰夏雪无炎暑。\n我来七月秋正寒，何况萧萧岩谷雨。\n偶尔云开煦气生，溶溶满目烟光聚。\n真容古基鹫峰寺，高山之麓雄今古。\n西方楼观缥缈间，粲然金碧莲华宇。\n悬崖峻岭架大木，神物所持凭险阻。\n金珰垂空殿檐响，森森铁凤相交舞。\n忆昔文殊出火宅，金刚宝窟通真土。\n牵牛老人饮玉泉，二子一犬随贫女。\n变化无方利有情，知是西天七佛祖。\n重闻清凉境界真，无穷陈迹书妙语。\n我有诚心颇出群，瑞应神奇目亲皋。\n须臾光相现咫尺，玉洞金灯明可数。\n松影摇空山谷中，夜寂太阴隠龙虎。\n丹楼碧阁香案前，敬畏生心谁敢侮。\n从来昏迷如梦迴，前三后三慎莫取。\n我今不作前后想，香烟稽首清凉主。",
        "dynasty": "宋",
        "collection_info": null
    }
]