[
    {
        "uuid": "bd3f681854dddf3ccf751c49ab4d981d",
        "title": "姜相峰",
        "author": "郭正",
        "content": "青山为主身为客，主人借客青山宅。\n白云自在千里飞，长松不换三冬碧。\n藤枯谁与写作龙，龟老何年化为石。\n落花流水发源深，鸣雁过江悲晚色。\n家无妻子心无累，顶冒寒霜踵藏息。\n月明舞影聊尽欢，一点尘寰不留迹。\n傥来轩冕真可嗟，朝为公卿暮逋谪。\n屈原贾谊尔为谁，问君何似青山客。",
        "dynasty": "宋",
        "collection_info": null
    }
]