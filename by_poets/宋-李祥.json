[
    {
        "uuid": "669211ed330b213280a6006d8a9fb8e7",
        "title": "挽崔舍人",
        "author": "李祥",
        "content": "声闻江淮满，文章燕许期。\n棣华联秀萼，椿老见芳枝。\n璧水风流尽，金銮宠遇私。\n哀崇极闵饰，埋玉更成悲。",
        "dynasty": "宋",
        "collection_info": null
    },
    {
        "uuid": "5c1ecdbf9c00b8d5d018816c0939d293",
        "title": "高宗皇帝挽词  其一",
        "author": "李祥",
        "content": "赤伏恢炎绪，珍符属绍兴。\n武功归艺祖，仁治法昭陵。\n弓堕龙髯断，云蟠鹤驭昇。\n巍巍名不有，清庙若为称。",
        "dynasty": "宋",
        "collection_info": null
    },
    {
        "uuid": "9cd0aede5476a959a45edd984864887d",
        "title": "高宗皇帝挽词  其二",
        "author": "李祥",
        "content": "七月来同轨，因山俭德昭。\n尧丧三载慕，禹葬百神朝。\n寂寞龙楼閟，凄凉凤辇遥。\n臣民纷雨泣，血洒浙江潮。",
        "dynasty": "宋",
        "collection_info": null
    },
    {
        "uuid": "5579ba9af41e574377585989167d2f43",
        "title": "孝宗皇帝挽词  其一",
        "author": "李祥",
        "content": "上历轩皇凤，初潜建邸龙。\n系隆元艺祖，付託大高宗。\n幸学重鸣跸，明禋九奠琮。\n未酬恢復志，遗恨隘疆封。",
        "dynasty": "宋",
        "collection_info": null
    },
    {
        "uuid": "964a8f1317b70939e8721c198602409f",
        "title": "孝宗皇帝挽词  其二",
        "author": "李祥",
        "content": "授受唐虞盛，羹墙极继承。\n诚身唯业业，子道每烝烝。\n寰海双亲养，通丧上圣能。\n独高惟孝德，万古仰徽称。",
        "dynasty": "宋",
        "collection_info": null
    },
    {
        "uuid": "4177647c33326202ba1ec90fdc2fe867",
        "title": "挽韩尚书",
        "author": "李祥",
        "content": "社稷元勋绝代无，夙瞻先德在龟趺。\n风云感遇依鳞翼，鸾鹄栖停映竹梧。\n偃武承平开圣治，投戈委质尚文儒。\n紫荷旧向芳年折，遗恨犹稽到六符。",
        "dynasty": "宋",
        "collection_info": null
    },
    {
        "uuid": "842e73ab1db9a0ec866ff49cf471c29a",
        "title": "挽郭知府",
        "author": "李祥",
        "content": "平生孤苦范希文，盖世功名自立身。\n要识乡闾称孝子，定知宗社作忠臣。\n一麾未足抟云翼，五鼎犹怀念棘薪。\n怅望新阡无路到，他年宿草亦沾巾。",
        "dynasty": "宋",
        "collection_info": null
    }
]