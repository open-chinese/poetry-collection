[
    {
        "uuid": "7d43c95f7520b92506a84a4c9ededf63",
        "title": "题共乐堂",
        "author": "汪泌",
        "content": "临海城东湖，气象清且奇。\n无风绿色净，十顷澄琉璃。\n中有共乐堂，今其名者谁。\n人有答我问，太定下车时。\n访民所疾苦，民曰水最危。\n其水或暴至，城坏民流尸。\n公谋得上策，迭石完城基。\n外遗数百家，室屋鳞参差。\n水至无所障，适与漂溺期。\n又欲堤其东，苦乏土石资。\n开湖足取用，堤势横虹蜺。\n湖光占空阔，物从鑑中窥。\n紫翠前后山，环列如屏帷。\n构堂就虚旷，与俗同游嬉。\n太守宴堂上，游人歌水湄。\n歌云从公来，除患补疮痍。\n况有此观壮，不乐何以为。\n有如登春台，人心举熙熙。\n从事能文者，作辞书之碑。\n庶其不朽功，上彻尧轩墀。",
        "dynasty": "宋",
        "collection_info": null
    }
]