[
    {
        "title": "木兰花慢 正千门系柳",
        "author": "李彭老",
        "content": "正千门系柳，赐宫烛、散青烟。\n看秀靥芳唇，涂妆晕色，试尽春妍。\n田田。\n满阶榆荚，弄轻阴、浅冷似秋天。\n随处饧香杏暖，燕飞斜亸秋千。\n朱弦。\n几换华年。\n扶浅醉、落花前。\n记旧时游冶，灯楼倚扇，水院移船。\n吟边。\n梦云飞远，有题红、都在薛涛笺。\n听绝残箫倦笛，夜堂明月窥帘。",
        "dynasty": "宋",
        "collection_info": null
    },
    {
        "title": "壶中天・念奴娇 素飙荡碧",
        "author": "李彭老",
        "content": "素飙荡碧，喜云飞寥廓，清透凉宇。\n倦鹊惊翻台榭迥，叶叶秋声归树。\n珠斗斜河，冰轮辗雾，万里青冥路。\n香深屏翠，桂边满袖风露。\n烟外冷逼玻璃，渔郎歌渺，击空明归去。\n怨鹤知更莲漏悄，竹里筛金帘户。\n短发吹寒，闲情吟远，弄影花前舞。\n明年今夜，玉樽知醉何处。",
        "dynasty": "宋",
        "collection_info": null
    },
    {
        "title": "高阳台 飘粉杯宽",
        "author": "李彭老",
        "content": "飘粉杯宽，盛香袖小，青青半掩苔痕。\n竹里遮寒，谁念灭尽芳云。\n么凤叫晚吹晴雪，料水空、烟冷西泠。\n感雕零。\n残缕遗钿，迤逦成尘。\n东园曾趁花前约，记按筝筹酒，戏挽飞琼。\n环佩无声，草暗台榭春深。\n欲倩怨笛传清谱，怕断霞、难返吟魂。\n转消凝。\n点点随波，望极江亭。",
        "dynasty": "宋",
        "collection_info": null
    },
    {
        "title": "法曲献仙音 云木槎桠",
        "author": "李彭老",
        "content": "云木槎桠，水荭摇落，瘦影半临清浅。\n翠羽迷空，粉容羞晓，年华柱弦频换。\n甚何逊、风流在，相逢共寒晚。\n总依黯。\n念当时、看花游冶，曾锦缆移舟，宝筝随辇。\n池苑锁荒凉，嗟事逐、鸿飞天远。\n香径无人，甚苍藓、黄尘自满。\n听鸦啼春寂，暗雨萧萧吹怨。",
        "dynasty": "宋",
        "collection_info": null
    },
    {
        "title": "一萼红 过蔷薇",
        "author": "李彭老",
        "content": "过蔷薇。\n正风暄云淡，春去未多时。\n古岸停桡，单衣试酒，满眼芳草斜晖。\n故人老、经年赋别，灯晕里、相对夜何其。\n泛剡清愁，买花芳事，一卷新诗。\n流水孤帆渐远，想家山猿鹤，喜见重归。\n北阜寻幽，青津问钓，多情杨柳依依。\n最难忘、吟边旧雨，数菖蒲、花老是来期。\n几夕相思梦蝶，飞绕苹溪。",
        "dynasty": "宋",
        "collection_info": null
    },
    {
        "title": "高阳台 石笋埋云",
        "author": "李彭老",
        "content": "石笋埋云，风篁啸晚，翠微高处幽居。\n缥简云签，人间一点尘无。\n绿深门户啼鹃外，看堆床、宝晋图书。\n尽萧闲，浴砚临池，滴露研朱。\n旧时曾写桃花扇，弄霏香秀笔，春满西湖。\n松菊依然，柴桑自爱吾庐。\n冰弦玉柱风流在，更秋兰、香染衣裾。\n照窗明，小字珠玑，重见欧虞。",
        "dynasty": "宋",
        "collection_info": null
    },
    {
        "title": "探芳讯 对芳昼",
        "author": "李彭老",
        "content": "对芳昼。\n甚怕冷添衣，伤春疏酒。\n正绯桃如火，相看自依旧。\n闲帘深掩梨花雨，谁问东阳瘦。\n几多时，涨绿莺枝，坠红鸳甃。\n堤上宝鞍骤。\n记草色熏晴，波光摇岫。\n苏小门前，题字尚存否。\n繁华短梦随流水，空有诗千首。\n更休言，张绪风流似柳。",
        "dynasty": "宋",
        "collection_info": null
    },
    {
        "title": "祝英台近 杏花吹",
        "author": "李彭老",
        "content": "杏花吹，梅花过，时节又春半。\n帘影飞梭，轻阴小庭院。\n旧时月底秋千，吟香醉玉，曾细听、歌珠一串。\n忍重见。\n描金小字题情，生绡合欢扇。\n老了刘郎，天远玉箫伴。\n几番莺外斜阳，阑干倚遍，恨杨柳、遮愁不断。",
        "dynasty": "宋",
        "collection_info": null
    },
    {
        "title": "踏莎行 紫曲迷香",
        "author": "李彭老",
        "content": "紫曲迷香，绿窗梦月。\n芳心如对春风说。\n蛮笺象管写新声，几番曾试琼壶觖。\n庾信书愁，江淹赋别。\n桃花红雨梨花雪。\n周郎先自足风流，何须更拟秦箫咽。",
        "dynasty": "宋",
        "collection_info": null
    },
    {
        "title": "浪淘沙 泼火雨初晴",
        "author": "李彭老",
        "content": "泼火雨初晴。\n草色青青。\n傍檐垂柳卖春饧。\n画舫载花花解语，绾燕吟莺。\n箫鼓入西泠。\n一片轻阴。\n钿车罗盖竞归城。\n别有水窗人唤酒，弦月初生。",
        "dynasty": "宋",
        "collection_info": null
    },
    {
        "title": "四字令・醉太平 兰汤晚凉",
        "author": "李彭老",
        "content": "兰汤晚凉。\n鸾钗半妆。\n红巾腻雪初香。\n擘莲房赌双。\n罗纨素珰。\n冰壶露床。\n月移花影西厢。\n数流萤过墙。",
        "dynasty": "宋",
        "collection_info": null
    },
    {
        "title": "生查子 罗襦隐绣茸",
        "author": "李彭老",
        "content": "罗襦隐绣茸，玉合消红豆。\n深院落梅钿，寒峭收灯后。\n心事卜金钱，月上鹅黄柳。\n拜了夜香休，翠被听春漏。",
        "dynasty": "宋",
        "collection_info": null
    },
    {
        "title": "壶中天・念奴娇 水西云北",
        "author": "李彭老",
        "content": "水西云北，记前回同载，高阳伴侣。\n一色荷花香十里，偷把秋期频数。\n脆管排云，轻桡喷雪，不信催诗雨。\n碧筒呼酒，秀笺题遍新句。\n谁念病损文园，岁华摇落，事与孤鸿去。\n露井邀凉吹短发，梦入苹洲菱浦。\n暗草飞萤，乔枝翻鹊，看月山中住。\n一声清唱，醉乡知有仙路。",
        "dynasty": "宋",
        "collection_info": null
    },
    {
        "title": "木兰花慢 折秦淮露柳",
        "author": "李彭老",
        "content": "折秦淮露柳，带明月、倚归船。\n看佩玉纫兰，囊诗贮锦，江满吴天。\n吟边。\n唤回梦蝶，想故山、薇长已多年。\n草得梅花赋了，棹歌远和离舷。\n风弦。\n尽入吟篇。\n伤倦客、对秋莲。\n过旧经行处，渔乡水驿，一路闻蝉。\n留连。\n漫听燕语，便江湖、夜语隔灯前。\n潮返浔阳暗水，雁来好寄瑶笺。",
        "dynasty": "宋",
        "collection_info": null
    },
    {
        "title": "祝英台近 载轻寒、低鸣橹",
        "author": "李彭老",
        "content": "载轻寒、低鸣橹。\n十里杏花雨。\n露草迷烟，萦绿过前浦。\n青青陌上垂杨，绾丝摇佩，渐遮断、旧曾吟处。\n听莺语。\n吹笙人远天长，谁翻水西谱。\n浅黛凝愁，远岫带眉妩。\n画阑闲倚多时，不成春醉，趁几点、白鸥归去。",
        "dynasty": "宋",
        "collection_info": null
    },
    {
        "title": "清平乐 合欢扇子",
        "author": "李彭老",
        "content": "合欢扇子。\n扑蝶花阴里。\n半醉海棠扶不起。\n淡日秋千闲倚。\n宝筝弹向谁听。\n一春能几番晴。\n帐底柳绵吹满，不教好梦分明。",
        "dynasty": "宋",
        "collection_info": null
    },
    {
        "title": "章台月・一斛珠 露轻风细",
        "author": "李彭老",
        "content": "露轻风细。\n中庭夜色凉如水。\n荷香柳影成秋意。\n萤冷无光，凉入树声碎。\n玉箫金缕西楼醉。\n长吟短舞花阴地。\n素娥应笑人憔悴。\n漏歇帘空，低照半床睡。",
        "dynasty": "宋",
        "collection_info": null
    },
    {
        "title": "青玉案 楚峰十二阳台路",
        "author": "李彭老",
        "content": "楚峰十二阳台路。\n算只有、飞红去。\n玉合香囊曾暗度。\n榴裙翻酒，杏帘吹粉，不识愁来处。\n燕忙莺懒青春暮。\n蕙带空留断肠句。\n草色天涯情几许。\n荼䕷开尽，旧家池馆，门掩风和雨。",
        "dynasty": "宋",
        "collection_info": null
    },
    {
        "title": "浣溪沙 玉雪庭心夜色空",
        "author": "李彭老",
        "content": "玉雪庭心夜色空。\n移花小槛斗春红。\n轻衫短帽醉歌重。\n彩扇旧题烟雨外，玉箫新谱燕莺中。\n阑干到处是春风。",
        "dynasty": "宋",
        "collection_info": null
    },
    {
        "title": "天香 捣麝成尘",
        "author": "李彭老",
        "content": "捣麝成尘，熏薇注露，风酣百和花气。\n品重云头，叶翻蕉样，共说内家新制。\n波浮海沫，谁唤觉、鲛人春睡。\n清润俱饶片脑，芬馡半是沈水。\n相逢酒边花外。\n火初温、翠炉烟细。\n不似宝珠金缕，领巾红坠。\n荀令如今憔悴。\n消未尽、当时爱香意。\n炉暖灯寒，秋声素被。",
        "dynasty": "宋",
        "collection_info": null
    },
    {
        "title": "摸鱼子 过垂虹、四桥飞雨",
        "author": "李彭老",
        "content": "过垂虹、四桥飞雨，沙痕初涨春水。\n腥波十里吴歈远，绿蔓半萦船尾。\n连复碎。\n爱滑卷青绡，香袅冰丝细。\n山人隽味。\n笑杜老无情，香羹碧涧，空只赋芹美。\n归期早，谁似季鹰高致。\n鲈鱼相伴菰米。\n红尘如海丘园梦，一叶又秋风起。\n湘湖外。\n看采撷、芳条际晓随鱼市。\n旧游漫记。\n但望里江南，秦鬟贺镜，渺渺隔烟翠。",
        "dynasty": "宋",
        "collection_info": null
    },
    {
        "title": "失调名 暗雨敲花",
        "author": "李彭老",
        "content": "暗雨敲花，柔风过柳。",
        "dynasty": "宋",
        "collection_info": null
    },
    {
        "title": "元夕",
        "author": "李彭老",
        "content": "斜阳尽处荡轻烟，辇路东风入管絃。\n五夜好春随步暖，一年明月打头圆。\n香尘掠粉翻罗带，蜜炬笼绡斗玉钿。\n人影渐稀花露冷，踏歌声度晓云边。",
        "dynasty": "宋",
        "collection_info": null
    },
    {
        "title": "贾秋壑故居",
        "author": "李彭老",
        "content": "瑶房锦榭曲相通，能几番春事已空。\n惆怅旧时吹笛处，隔窗风雨剥青红。",
        "dynasty": "宋",
        "collection_info": null
    }
]