[
    {
        "title": "水调歌头 天地有英气",
        "author": "熊以宁",
        "content": "天地有英气，锺秀在人间。\n流虹甫近华旦，维岳预生贤。\n千载明良会遇，三世勋庸忠烈，谁得似家传。\n高论排风俗，抗志遏狂澜。\n记年时，胡尘外，拥朱幡。\n洪枢紫府功业，指日复青毡。\n拭目泥封飞下，趁取梅花消息，去去簉朝班。\n骨相元不老，何必颂南山。",
        "dynasty": "宋",
        "collection_info": null
    },
    {
        "title": "醉蓬莱 渐荷收绿盖",
        "author": "熊以宁",
        "content": "渐荷收绿盖，桂吐金英，嫩凉天气。\n香案仙官，向人间游戏。\n道貌孤高，灵扃恬淡，有寿星标致。\n梦得文章，水心谈论，家声相继。\n芙蓉上幕，龙藩胜地。\n剡荐交飞，宸衷简记。\n行趣朝班，便鸾坡螭陛。\n赞画堂中，垂弧节届，且举觞一醉。\n试问桩椿，春秋多少，八千馀岁。",
        "dynasty": "宋",
        "collection_info": null
    },
    {
        "title": "鹊桥仙 隐君仙裔",
        "author": "熊以宁",
        "content": "隐君仙裔，帅垣佳配。\n谁似硕人清贵。\n几番鸾诰自天来，森绿绶、彩衣当砌。\n莲开十丈，蓂留十荚，迟十日、瑶池秋至。\n殷勤祝寿指蟠桃，更重数、三千馀岁。",
        "dynasty": "宋",
        "collection_info": null
    },
    {
        "title": "挽通议叔祖吕硕人",
        "author": "熊以宁",
        "content": "旅殡胡尘裏，凄凉七十春。\n望云长在念，对食几伤神。\n乌哺追思切，鰲峯卜□□。\n西风悲楚些，谁不泪沾巾。",
        "dynasty": "宋",
        "collection_info": null
    },
    {
        "title": "挽伯父二首  其一",
        "author": "熊以宁",
        "content": "白髮儿随母，苍颜弟对兄。\n四休元亦足，一笑更何营。\n论事丝弦直，存心镜面平。\n德人今已矣，唯与嗣乡评。",
        "dynasty": "宋",
        "collection_info": null
    },
    {
        "title": "挽伯父二首  其二",
        "author": "熊以宁",
        "content": "忆昨行边别，相期到鹤州。\n秋风惊过眼，落日懒回头。\n华屋空遗憾，佳城足远谋。\n无从扶柩哭，挥泪寄江流。",
        "dynasty": "宋",
        "collection_info": null
    },
    {
        "title": "挽叔父二首  其一",
        "author": "熊以宁",
        "content": "道义时推重，功名志泊如。\n肯荒元亮径，坚卧孔明庐。\n乐事千钟酒，生涯万卷书。\n骑箕天上去，斜月照塞墟。",
        "dynasty": "宋",
        "collection_info": null
    },
    {
        "title": "挽叔父二首  其二",
        "author": "熊以宁",
        "content": "耄岁颜偏好，清谈眼倍明。\n一经虽取效，五鼎未终荣。\n柏陇承先志，兰陔惨故情。\n西风吹泪眼，愁听薤歌声。",
        "dynasty": "宋",
        "collection_info": null
    },
    {
        "title": "题朱晦庵先生古樟书院壁",
        "author": "熊以宁",
        "content": "杨柳阴阴一径苔，先生曾是手亲栽。\n几年杖屦追随乐，今日翻成梦裏来。",
        "dynasty": "宋",
        "collection_info": null
    },
    {
        "title": "寿史沧洲",
        "author": "熊以宁",
        "content": "梯旻一何高，其势如龙蟠。\n下直湖万顷，襟抱沧洲湾。\n潭居占其胜，缥缈云涛间。\n海邦形势地，秀伟此为尊。\n诸湖如附庸，有水俱来环。\n元气昔孕此，停蓄固有存。\n挺生贤哲人，象服仍貂冠。\n道大久乃见，景好人亦闲。\n堂堂八座贵，袖手乐其天。\n龙飞御宸极，廊庙须公还。\n湖山虽尔佳，政恐思谢安。\n下客有侯喜，素仰斗与山。\n抠衣荷延纳，不弃蒯与菅。\n怜我尘土姿，欲使饵金丹。\n祗愧坐斤骨，蜕形良独难。\n恭惟我公贤，崔嵬不可攀。\n兹遇垂弧旦，竞赋崧高篇。\n南极正耿耿，三台辉紫垣。\n趣起对钧秉，永辅基图绵。",
        "dynasty": "宋",
        "collection_info": null
    }
]