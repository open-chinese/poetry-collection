[
    {
        "uuid": "0fac4aa6ea8c0da6678624cac4f0b6ab",
        "title": "偈",
        "author": "释慧懃",
        "content": "八月二十五，有宾兼有主。\n辊出雪峰毬，打动禾山鼓。\n天帝释摇头，大梵王作舞。\n不透上林关，未敢轻相许。\n空生不解此家风，惹得岩前华似雨。",
        "dynasty": "宋",
        "collection_info": null
    },
    {
        "uuid": "bd29c1b02530c4f681fb7d5bd7307705",
        "title": "颂古七首 达磨见武帝",
        "author": "释慧懃",
        "content": "始闻阿阁一声钟，日暖苍龙睡正浓。\n再击凤凰台上鼓，夜半祥鸾未飞舞。\n帝基永固如盘石，胡僧枉费平生力。\n回指少林归去来，春风一阵华狼藉。",
        "dynasty": "宋",
        "collection_info": null
    },
    {
        "uuid": "b65319e8cabc4d51c9a25d2f9a66ecf6",
        "title": "颂古七首 日面佛月面佛",
        "author": "释慧懃",
        "content": "东街柳色拖烟雨，西巷桃华相映红。\n左顾右盼看不足，一时分付与春风。",
        "dynasty": "宋",
        "collection_info": null
    },
    {
        "uuid": "7eb203d9fdbc512ca61b71253bd19326",
        "title": "颂古七首 世尊升座",
        "author": "释慧懃",
        "content": "一轮明月挂天心，四海生灵荷照临。\n何必西风撼丹桂，碧霄重送九秋音。",
        "dynasty": "宋",
        "collection_info": null
    },
    {
        "uuid": "7572809078358f6ac9784b4786392c1c",
        "title": "颂古七首 离四句绝百非",
        "author": "释慧懃",
        "content": "美如西子离金阁，娇似杨妃倚玉楼。\n犹把琵琶半遮面，不令人见转风流。",
        "dynasty": "宋",
        "collection_info": null
    },
    {
        "uuid": "7b96ffa3df5faebbaae7201f76130c62",
        "title": "颂古七首 十身调御",
        "author": "释慧懃",
        "content": "捉贼分明要见赃，十身调御下禅床。\n曾经巴峡猿啼处，铁作心肝也断肠。",
        "dynasty": "宋",
        "collection_info": null
    },
    {
        "uuid": "d2baf780b1ec3ab2a2cc44bd40680f13",
        "title": "颂古七首 三圣逢人即出",
        "author": "释慧懃",
        "content": "城南措大骑馿子，市北郎君跨马儿。\n各各四蹄俱着地，三春同到月明池。",
        "dynasty": "宋",
        "collection_info": null
    },
    {
        "uuid": "92ae36c620a3a406e9c8700564feb332",
        "title": "颂古七首 南泉示众云文殊起佛见法见贬向二铁围山",
        "author": "释慧懃",
        "content": "彩云影裏仙人现，手把红罗扇遮面。\n无人着眼看仙人，却看随后红罗扇。",
        "dynasty": "宋",
        "collection_info": null
    },
    {
        "uuid": "d273c89e3f31d86a672db49e80e904cd",
        "title": "偈六首  其一",
        "author": "释慧懃",
        "content": "至道无难，唯嫌选择。\n桃华红，李花白，谁道融融只一色。\n燕子语，黄莺鸣，谁道关关只一声。\n不透祖师关捩子，空认山河作眼睛。",
        "dynasty": "宋",
        "collection_info": null
    },
    {
        "uuid": "8dbae0fa3b798ef88ea20b8d53cce2b5",
        "title": "偈六首  其二",
        "author": "释慧懃",
        "content": "日日日西沉，日日日东上。\n若欲学菩提，但看此模样。",
        "dynasty": "宋",
        "collection_info": null
    },
    {
        "uuid": "eb617d21fe76a7fb5dbe57b24ce5b2dd",
        "title": "偈六首  其三",
        "author": "释慧懃",
        "content": "去年今日时，红炉片雪飞。\n今日去年时，曹娥读夜碑。\n末后一句子，佛眼莫能窥。\n白莲峰顶上，红日绕须弥。\n鸟啄珊瑚树，鲸吞离水犀。\n太平家业在，千古袭杨歧。",
        "dynasty": "宋",
        "collection_info": null
    },
    {
        "uuid": "8ca48c2109d9e33591ab485f35b206cd",
        "title": "偈六首  其四",
        "author": "释慧懃",
        "content": "金乌急，玉兔速，急急流光七月十。\n无穷游子不归家，纵归只在门前立。\n门前立，把手牵伊不肯入。\n万里看看寸草无，残花落地无人拾。\n无人拾，一回雨过一回湿。",
        "dynasty": "宋",
        "collection_info": null
    },
    {
        "uuid": "266561910b98c3bc840ead22c31c980c",
        "title": "偈六首  其五",
        "author": "释慧懃",
        "content": "世尊有密语，冬到寒食一百五。\n迦叶不覆藏，水泄不通已露赃。\n灵利衲僧如会得，一重雪上一重霜。",
        "dynasty": "宋",
        "collection_info": null
    },
    {
        "uuid": "f12939dc5640eeab63cd9b0904cff769",
        "title": "偈六首  其六",
        "author": "释慧懃",
        "content": "天左旋，地右转，古往今来经几遍。\n金乌飞，玉兔走。\n纔方出海门，又落青山后。\n江河波渺渺，淮济浪悠悠，直入沧溟昼夜流。",
        "dynasty": "宋",
        "collection_info": null
    },
    {
        "uuid": "d46da06bf0fa9563769b4f430c56beef",
        "title": "砂锣盛油",
        "author": "释慧懃",
        "content": "铜砂锣裏落盛油，生菜还他萝卜头。\n但看来年正月半，家家门首挂灯毬。",
        "dynasty": "宋",
        "collection_info": null
    }
]