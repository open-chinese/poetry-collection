[
    {
        "uuid": "697b03c6c07f90f050304e8bf6317d06",
        "title": "草庵歌",
        "author": "希迁",
        "content": "吾结草庵无宝贝，饭了从容图睡快。\n成时初见茅草新，破后还将茅草盖。\n住庵人，镇常在，不属中间与内外。\n人住处，我不住，世人爱处我不爱。\n庵虽小，含法界，方丈老人相体解。\n上乘菩萨信无疑，中下闻之必生怪。\n问此庵，坏不坏，坏与不坏主元在。\n不居南北与东西，基上坚牢以为最。\n青松下，明窗内，玉殿朱楼未为对。\n纳帔幪头万事休，此时山僧都不会。\n住此庵，休作解，谁夸铺席图人买。\n迴光返照便归来，廓达灵根非向背。\n遇祖师，亲训诲，结草为庵莫生退。\n百年抛却任纵横，摆手便行且无罪。\n千种言，万般解，祇要交君长不解。\n欲识庵中不死人，岂离而今遮皮袋。\n（见《景德传灯录》卷三十）。",
        "dynasty": "唐",
        "collection_info": null
    },
    {
        "uuid": "5f7ef2b023286221224b3c6ec0502714",
        "title": "参同契",
        "author": "希迁",
        "content": "竺土大僊心，东西密相付。\n人根有利钝，道无南北祖。\n灵源明皎洁，枝派暗流注。\n执事元是迷，契理亦非悟。\n门门一切境，迴互不迴互。\n迴而更相涉，不尔依位住。\n色本殊质象，声元异乐苦。\n暗合上中言，明明清浊句。\n四大性自復，如子得其母。\n火热风动摇，水湿地坚固。\n眼色耳音声，鼻香舌碱醋。\n然依一一法，依根叶分布。\n本末须归宗，尊卑用其语。\n当明中有暗，勿以暗相遇。\n当暗中有明，勿以明相覩。\n明暗各相对，比如前后步。\n万物自有功，当言用及处。\n事存函盖合，理应箭锋拄。\n承言须会宗，勿自立规矩。\n触目不会道，运足焉知路。\n进步非近远，迷隔山河固。\n谨白参玄人，光阴莫虚度。\n（同前。\n又见《五灯会元》卷五）。",
        "dynasty": "唐",
        "collection_info": null
    },
    {
        "uuid": "aa354f18354e448ab91915d462c39de0",
        "title": "偈",
        "author": "希迁",
        "content": "从来共住不知名，任运相将作（《五灯会元》作「祇」）摩行。\n自古上贤犹不识，造次常（《五灯会元》作「凡」）流岂可明。\n（见《祖堂集》卷四、《五灯会元》卷五）。",
        "dynasty": "唐",
        "collection_info": null
    }
]