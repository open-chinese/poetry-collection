[
    {
        "title": "丁巳岁八月祭武侯祠堂因题临淮公旧碑",
        "author": "杨嗣復",
        "content": "斋庄修祀事，旌斾出郊闉。\n薙草轩墀狭，涂墙赭垩新。\n谋猷期作圣，风俗奉为神。\n酹酒成坳泽，持兵列偶人。\n非才膺宠任，异代揖芳尘。\n况是平津客，碑前泪满巾。",
        "dynasty": "唐",
        "collection_info": null
    },
    {
        "title": "仪凤",
        "author": "杨嗣復",
        "content": "八方该帝泽，威凤忽来宾。\n向日朱光动，迎风翠羽新。\n低昂多异趣，饮啄迥无邻。\n郊薮今翔集，河图意等伦。\n闻韶知鼓舞，偶圣愿逡巡。\n比屋初同俗，垂恩击壤人。",
        "dynasty": "唐",
        "collection_info": null
    },
    {
        "title": "赠毛仙翁",
        "author": "杨嗣復",
        "content": "天上玉郎骑白鹤，肘后金壶盛妙药。\n暂游下界傲五侯，重看当时旧城郭。\n羽衣茸茸轻似雪，云上双童持绛节。\n王母亲缝紫锦囊，令向怀中藏秘诀。\n令威子晋皆俦侣，东岳同寻太真女。\n搜奇缀韵和阳春，文章不是人间语。\n药成自固黄金骨，天地齐兮身不没。\n日月宫中便是家，下视昆崙何突兀。\n童姿玉貌谁方比，玄髮绿髯光弥弥。\n满朝将相门弟子，随师尽愿抛尘滓。\n九转琅玕必有余，愿乞刀圭救生死。",
        "dynasty": "唐",
        "collection_info": null
    },
    {
        "title": "题李处士山居",
        "author": "杨嗣復",
        "content": "卧龙决起为时君，寂寞匡庐惟白云。\n今日仲容修故业，草堂焉敢更移文。",
        "dynasty": "唐",
        "collection_info": null
    },
    {
        "title": "谢寄新茶",
        "author": "杨嗣復",
        "content": "石上生芽二月中，蒙山顾渚莫争雄。\n封题寄与杨司马，应为前衔是相公。",
        "dynasty": "唐",
        "collection_info": null
    }
]