[
    {
        "title": "西园辨兰亭和韵",
        "author": "李之纯",
        "content": "绿叶纤长间紫茎，蜀人未始以兰名。\n有时只怪香盈室，此日方传誉满城。\n恩意和风扬馥鬰，光荣灏露滴清英。\n庭阶若不逢精鉴，何异深林静处生。",
        "dynasty": "宋",
        "collection_info": null
    },
    {
        "title": "雪后",
        "author": "李之纯",
        "content": "玉环晕月蟠长虹，飞沙捲土号阴风。\n黄云幂幂翳晴空，屋头唧唧鸣寒虫。\n天符夜下扶桑宫，玄冥震怒鞭鱼龙。\n鱼龙飞出沧海底，咄嗟如律愁神公。\n急𣂏北斗捲云汉，凌澌捲入天瓢中。\n椎璋碎六华，剪出寒珑璁。\n翩翩作穗大如手，千奇万巧难形容。\n恍如堕我银沙界，清光皜夜寒朣胧。\n肝肠作祟耿无寐，试把往事间追穷。\n男儿生须衔枚捲甲臂琱兮，径热虎穴策奇功。\n不然羊羔酒帐玻璃钟，侍儿醉脸潮春红。\n谁能蹇驴驼着灞陵东，骨相酸寒愁煞侬。\n屏山正吐黄虀气，笑倒坐间亡是公。",
        "dynasty": "宋",
        "collection_info": null
    },
    {
        "title": "真味堂",
        "author": "李之纯",
        "content": "问渠真味若为言，不着盐梅也自全。\n鼋鼎大夫徒染指，麯车公子谩流涎。\n胸中已有五千卷，徽外更听三两弦。\n此老清馋何所嗜，宦途嚼腊已多年。",
        "dynasty": "宋",
        "collection_info": null
    },
    {
        "title": "驾幸太学",
        "author": "李之纯",
        "content": "羽卫金舆焕彩章，天街端去入虞庠。\n严师致奠初加拜，延讲终篇不计行。\n万乘屈尊先郡国，诸生赐坐亚侯王。\n辅臣归美荣歌咏，首发清风政事堂。",
        "dynasty": "宋",
        "collection_info": null
    }
]