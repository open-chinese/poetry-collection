[
    {
        "title": "四望台",
        "author": "满维端",
        "content": "迭石层高暗绿苔，茂林深处独崔嵬。\n花阴竹影重重见，山色川光面面来。\n通夜阑干随月倚，纳凉窗户趁风开。\n踌躇触目堪嗟赏，倍费登高赋咏才。",
        "dynasty": "宋",
        "collection_info": null
    },
    {
        "title": "挹秀亭",
        "author": "满维端",
        "content": "林蔼波光秀可餐，登临都付一亭间。\n坐违世路尘埃远，静入湖天日月闲。\n对岸莺花迷阆苑，隔烟洲溆切蓬山。\n习池胜事无多较，只负襄阳倒载还。",
        "dynasty": "宋",
        "collection_info": null
    },
    {
        "title": "南池",
        "author": "满维端",
        "content": "偃月城西锦绣川，回环亭树曲池边。\n篮舆蜡屐闲投入，竹坞花溪信步前。\n照日寒梅融素艳，拂波垂柳弄轻烟。\n东君已放春消息，为赋寻芳第一篇。",
        "dynasty": "宋",
        "collection_info": null
    },
    {
        "title": "桐轩",
        "author": "满维端",
        "content": "轩外梧桐碧两行，跳空阑槛枕西堂。\n风条弄日摇窗幌，露叶惊秋坠井床。\n静想还思理琴瑟，高吟惟恐引凤凰。\n谁怜不种朝阳地，但爱清阴作晚凉。",
        "dynasty": "宋",
        "collection_info": null
    }
]