[
    {
        "title": "念奴娇 延陵福绪",
        "author": "宝月",
        "content": "延陵福绪，蔼遗芳馀庆，直至如今。\n帝锡朋龟曾献策，早揖丹桂华簪。\n一代荣名，三州遗爱，留入歌吟。\n归来湖山付得，依旧闲心。\n延赏报德推封。\n名迁书监，喜天恩重临。\n拜舞龙香还注想，丹阙拖紫垂金。\n酒满霞觞，期君眉寿，千岁与披衿。\n年年风月，两行门外桐阴。",
        "dynasty": "宋",
        "collection_info": null
    },
    {
        "title": "蓦山溪 清江平淡",
        "author": "宝月",
        "content": "清江平淡，疏雨和烟染。\n春在广寒宫，付江梅、先开素艳。\n年年第一，相见越溪东，云体态，雪精神，不把年华占。\n山亭水榭，别恨多销黯。\n又是主人来，更不辜、香心一点。\n题诗才思，清似玉壶冰，轻回顾，落尊前，桃杏声华减。",
        "dynasty": "宋",
        "collection_info": null
    },
    {
        "title": "鹊踏枝・蝶恋花 斜日平山寒已薄",
        "author": "宝月",
        "content": "斜日平山寒已薄。\n雪过松梢，犹有残英落。\n晚色际天天似幕。\n一尊先与东风约。\n邀得红梅同宴乐。\n酒面融春，春满纤纤萼。\n客意为伊浑忘却。\n归船且傍花阴泊。",
        "dynasty": "宋",
        "collection_info": null
    },
    {
        "title": "点绛唇 春遇瑶池",
        "author": "宝月",
        "content": "春遇瑶池，长空飞下残英片。\n素光围练。\n寒透笙歌院。\n莫把寿阳，妆信传书箭。\n掩香面。\n汉宫寻遍。\n月里还相见。",
        "dynasty": "宋",
        "collection_info": null
    },
    {
        "title": "失调名 遥想天孙离别后",
        "author": "宝月",
        "content": "遥想天孙离别后，一宵欢会，暂停极杼。",
        "dynasty": "宋",
        "collection_info": null
    },
    {
        "title": "柳梢青 脉脉春心",
        "author": "宝月",
        "content": "脉脉春心，情人渐远，难托离愁。\n雨后寒轻，风前香软，春在梨花。\n行人倚棹天涯。\n酒醒处、残阳乱鸦。\n门外秋千，墙头红粉，深院谁家。",
        "dynasty": "宋",
        "collection_info": null
    },
    {
        "title": "惜双双・惜分飞 庚岭香前亲写得",
        "author": "宝月",
        "content": "庚岭香前亲写得。\n子细看、粉匀无迹。\n月殿休寻觅。\n姑射人来，知是曾相识。\n不要青春闲用力。\n也会寄、江南信息。\n着意应难摘。\n留与梨花，此并真颜色。",
        "dynasty": "宋",
        "collection_info": null
    },
    {
        "title": "洞仙歌 广寒晓驾",
        "author": "宝月",
        "content": "广寒晓驾，姑射寻仙侣。\n偷被霜华送将去。\n过越岭、栖息南枝，匀妆面、凝酥轻聚。\n爱横管孤度陇头声，尽拚得幽香，为君分付。\n水亭山驿，衰草斜阳，无限行人断肠处。\n尽为我、留得多情，何须待、春风相顾。\n任倒断深思向梨花，也无奈，寒食几番春雨。",
        "dynasty": "宋",
        "collection_info": null
    }
]