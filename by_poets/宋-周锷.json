[
    {
        "uuid": "53af081c6a5a6d18415dbd13ec43e94f",
        "title": "游香山佛迹",
        "author": "周锷",
        "content": "灵山名达蓬，香水霭薝卜。\n龙祇久覆护，云物翳深谷。\n拂衣向劫中，神斧断苍玉。\n至今天人尊，灵迹印金粟。\n颇闻开士谶，飞锡隠岩麓。\n坐令湖海客，香供走川陆。\n巍巍虔报地，色相俨金屋。\n缅想旧巾瓶，犹能慰心目。\n篮舆访莲社，一笑欣自足。\n抚事动幽寻，畴能念荣辱。\n松炉袅如见，余力付棋局。\n更觉梦中身，翛然百无欲。",
        "dynasty": "宋",
        "collection_info": null
    },
    {
        "uuid": "a0f3c768cd4a5eb6e5b899183c4e6fdf",
        "title": "和郡守彭吏部按视湖亭凡二首  其一",
        "author": "周锷",
        "content": "使君风味压荆州，每为吾民乐更忧。\n锦里篇章推唱首，浣溪光景促遨头。\n行春预约花欹帽，把酒方欣雪点裘。\n岳史年来惭吏隠，扳舆时得从公游。",
        "dynasty": "宋",
        "collection_info": null
    },
    {
        "uuid": "fe5a88630a2c1a7364a0f8f004f2324b",
        "title": "和郡守彭吏部按视湖亭凡二首  其二",
        "author": "周锷",
        "content": "双虹倒影上檐楹，碧水澄空一镜明。\n野草闲花无限趣，短藜幽榜不胜情。\n已知风月随人意，聊为湖山载酒行。\n却讶锦囊赓梦草，坐令诗兴绕寰瀛。",
        "dynasty": "宋",
        "collection_info": null
    },
    {
        "uuid": "c19c522b0714a40adb8686b2b3b868f1",
        "title": "西湖三首  其一",
        "author": "周锷",
        "content": "晓镜初开淑景明，使君风味一般清。\n舟从菡萏林中过，人在鲸鲵背上行。\n妙舞屡翻红药燕，清词时啭紫薇莺。\n赓歌久矣虚前席，肯向樽前恋曲生。",
        "dynasty": "宋",
        "collection_info": null
    },
    {
        "uuid": "7d878ab3fd094033f7bf2b977f2a36b4",
        "title": "西湖三首  其二",
        "author": "周锷",
        "content": "使君修禊与民游，十里笙歌水面浮。\n动地雄风云外起，截天雌霓雨中收。\n登台已有难并乐，击壤宁无寡和忧。\n却忆内家新赐火，海棠无数出墙头。",
        "dynasty": "宋",
        "collection_info": null
    },
    {
        "uuid": "2a85445f603264c7b21aae5e2ddc5a03",
        "title": "西湖三首  其三",
        "author": "周锷",
        "content": "牛鞭初动啭新莺，梦觉池塘选胜行。\n水镜光中千骑合，山屏影裏万艘横。\n云从布谷原头过，雨向催诗笔下生。\n藻绘昇平知有待，阁梅先已赋调羹。",
        "dynasty": "宋",
        "collection_info": null
    },
    {
        "uuid": "5d169cf2077908f0ac3ace6c4fcb14b5",
        "title": "澄辉阁",
        "author": "周锷",
        "content": "雄建俯空阔，下瞻霄汉浮。\n眼将云漠漠，心寄水悠悠。\n日暖鸟飞镜，月凉鱼弄鈎。\n行期分此景，家在甬西头。",
        "dynasty": "宋",
        "collection_info": null
    },
    {
        "uuid": "c5dbff942e58cf8372cbe57b000c1ae3",
        "title": "冯氏万金楼",
        "author": "周锷",
        "content": "几年江上梦，黄鹤意悠悠。\n百尺独临水，万金难买秋。\n杵声喧药市，栏影枕渔舟。\n应有壶中客，分身向此游。",
        "dynasty": "宋",
        "collection_info": null
    },
    {
        "uuid": "b6cec7b762fb00fbdef8749256e58fc2",
        "title": "题清斯堂",
        "author": "周锷",
        "content": "万物本空寂，浮生方沼中。\n鸥轻时出没，萍散只西东。\n槛外风初息，天边月正融。\n了无尘可濯，危坐照衰翁。",
        "dynasty": "宋",
        "collection_info": null
    }
]