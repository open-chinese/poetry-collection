[
    {
        "uuid": "0d902a3138bf3bf8363b2ae0fbc90a92",
        "title": "别朱子大苏名叟",
        "author": "赵汝唫",
        "content": "薄宦尘埃易满襟，问盟犹喜盍朋簪。\n只今风月一杯酒，他日云山千里心。\n杨柳阴疎秋馆静，芙蓉香冷暮江深。\n潮回一信西兴渡，为寄相思别后吟。",
        "dynasty": "宋",
        "collection_info": null
    },
    {
        "uuid": "84cab9d1c6e0b4746a63a3845741d319",
        "title": "送梅窗兄",
        "author": "赵汝唫",
        "content": "离歌休再迭，我亦不堪闻。\n山接诗愁去，云随别袂分。\n官閒宁问禄，命薄谩能文。\n怅望梅边屋，花开更忆君。",
        "dynasty": "宋",
        "collection_info": null
    },
    {
        "uuid": "3cb3e39c73460a69f4a948429088a556",
        "title": "栖真洞",
        "author": "赵汝唫",
        "content": "幅巾洒松露，双袖抖衣尘。\n可耐人间暑，来寻洞裏春。\n座分云骨冷，屐隠甃纹新。\n鹤近清尊舞，如留欲去宾。",
        "dynasty": "宋",
        "collection_info": null
    },
    {
        "uuid": "dd25840a6b77151f4d14b6aa7dc45a77",
        "title": "游洞霄  其一",
        "author": "赵汝唫",
        "content": "细雨吹凉客袂分，青灯梦短苦思君。\n洞仙应快登临眼，尽向山边扫白云。",
        "dynasty": "宋",
        "collection_info": null
    },
    {
        "uuid": "36ed27a27a2e4e21c7f8e99d30b2b4b7",
        "title": "游洞霄  其二",
        "author": "赵汝唫",
        "content": "九锁扃仙窟，栖真隔茂林。\n地灵泉石秘，岩古薜萝侵。\n屐践东山胜，樽倾北海深。\n主人娱客兴，唤起玉龙吟。",
        "dynasty": "宋",
        "collection_info": null
    },
    {
        "uuid": "c01959bc71b01f50fee8554ebc9031c4",
        "title": "游洞霄  其三",
        "author": "赵汝唫",
        "content": "昨日始骑馿，今朝共跨鱼。\n一官尘坎壈，三径木扶疎。\n童返还知白，身轻继寝虚。\n道传传便得，元乏枕中书。",
        "dynasty": "宋",
        "collection_info": null
    },
    {
        "uuid": "cb4328ecc5627699dc3ca27dbb2594bc",
        "title": "山",
        "author": "赵汝唫",
        "content": "茅屋初寒夜，衾裯整未成。\n烹泉沙鼎快，读易纸窗明。\n菊上霜偏力，梅边日最清。\n孤吟谁与和，落叶上阶鸣。",
        "dynasty": "宋",
        "collection_info": null
    },
    {
        "uuid": "7b4ee34b96d83f517e04cf4bc6556de2",
        "title": "朝山",
        "author": "赵汝唫",
        "content": "犬入五云音信绝，凤楼凝碧悄无声。\n焚香古洞步虚夜，露湿松花空月明。",
        "dynasty": "宋",
        "collection_info": null
    },
    {
        "uuid": "aa495bcff9396c409b9fd82eec3188ea",
        "title": "居苦",
        "author": "赵汝唫",
        "content": "去郭近一里，结茅纔数间。\n红尘飞不到，幽事颇相关。\n凿石分流水，移松补断山。\n栖禽忙似我，日落未知还。",
        "dynasty": "宋",
        "collection_info": null
    },
    {
        "uuid": "ef3c32c0d6968bff530866444b4ca9cd",
        "title": "存目",
        "author": "赵汝唫",
        "content": "诗题：离越首句：东关寒水深。",
        "dynasty": "宋",
        "collection_info": null
    }
]