[
    {
        "uuid": "91f37615978d1a0277c0209fc6965c35",
        "title": "致仕后戏赠故人",
        "author": "张齐贤",
        "content": "午桥今得晋公庐，花竹烟云兴有余。\n师亮白头心已足，四登两府九尚书。",
        "dynasty": "宋",
        "collection_info": null
    },
    {
        "uuid": "bb713042dcab24e4987749143b6633a2",
        "title": "自警诗",
        "author": "张齐贤",
        "content": "慎言浑不畏，忍事又何妨。\n国法须遵守，人非莫举扬。\n无私仍克己，直道更和光。\n此箇如端的，天应降吉祥。",
        "dynasty": "宋",
        "collection_info": null
    },
    {
        "uuid": "fe6e6e43c1b4a60fc7ed6fcbcfaa65a0",
        "title": "华清宫",
        "author": "张齐贤",
        "content": "当时不是不穷奢，民乐昇平少嘆嗟。\n姚宋未亡妃子在，尘埃那得到中华。",
        "dynasty": "宋",
        "collection_info": null
    },
    {
        "uuid": "b65ef1d97ae19057918bc97d5b06599c",
        "title": "豫章胡氏华林书堂",
        "author": "张齐贤",
        "content": "一百年来烟爨同，衣冠江左慕家风。\n儿孙歌舞诗书内，乡党优游礼让中。\n孝弟筠编争纪录，门闾天语赐褒崇。\n莫将六阙方朱氏，叶叶蒸尝奉始终。",
        "dynasty": "宋",
        "collection_info": null
    },
    {
        "uuid": "e3b33ab8cd1cf1519a0657f7457b05f6",
        "title": "御书飞白玉堂之署三体宸章併宣禁苑睹兹盛事辄动斐然",
        "author": "张齐贤",
        "content": "宠深仙署降新牌，御笔亲题重俊才。\n四字千龄悬日月，两篇三体琢琼环。\n登科郄桂皆同树，入室丘门尽仰回。\n寓直静封芝检去，密宣荣对玉泉来。\n职清望峻人稀见，地贵扃严画罕开。\n多幸谬持黄阁柄，烟霄时得遂游陪。",
        "dynasty": "宋",
        "collection_info": null
    },
    {
        "uuid": "a964b58f8ee7bb1be64146cea174ac68",
        "title": "答西京留守惠花酒",
        "author": "张齐贤",
        "content": "有花无酒头慵举，有酒无花眼倦开。\n好是西园无事日，洛阳花酒一齐来。",
        "dynasty": "宋",
        "collection_info": null
    },
    {
        "uuid": "1ccc0e4925b3529194f17ccbdb697576",
        "title": "石将军南征赋赠",
        "author": "张齐贤",
        "content": "五花密布生门出，三令重宣夙将听。\n划地岂能容贼窟，指天不许见妖星。\n醪投汉水期分饮，石削巴丘待勒铭。\n洗尽甲兵安草木，君山依旧望中青。",
        "dynasty": "宋",
        "collection_info": null
    },
    {
        "uuid": "6605d8a4b4321c883e72a7fa8722be39",
        "title": "赠贺兰栖真",
        "author": "张齐贤",
        "content": "日耕云耨杂芝田，洞府游多隠奉仙。\n耸秀万寻连翠峤，澄明一派接灵泉。\n凤书昔降幽居侧，鹤驾曾朝瑞日边。\n四海高名谁可并，赤松黄石好齐眉。",
        "dynasty": "宋",
        "collection_info": null
    }
]