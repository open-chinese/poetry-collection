[
    {
        "uuid": "2834e5b25ed17f41706cbbcbf76ae17f",
        "title": "太平诗",
        "author": "金真德",
        "content": "大唐开鸿业，巍巍皇猷昌。\n止戈戎衣定，修文继百王。\n统天崇雨施，理物体含章。\n深仁谐日月，抚运迈时康。\n幡旗既赫赫，钲鼓何锽锽。\n外夷违命者，翦覆被大殃。\n和风凝宇宙，遐迩竞呈祥。\n四时调玉烛，七曜巡万方。\n维岳降宰辅，维帝用忠良。\n三五咸一德，昭我皇家唐。",
        "dynasty": "唐",
        "collection_info": null
    }
]