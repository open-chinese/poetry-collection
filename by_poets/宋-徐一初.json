[
    {
        "title": "摸鱼儿 对茱萸、一年一度",
        "author": "徐一初",
        "content": "对茱萸、一年一度。\n龙山今在何处。\n参军莫道无勋业，消得从容尊俎。\n君看取。\n便破帽飘零，也博名千古。\n当年幕府。\n知多少时流，等闲收拾，有个客如许。\n追往事，满目山河晋土。\n征鸿又过边羽。\n登临莫上高层望，怕见故宫禾黍。\n觞绿醑。\n浇万斛牢愁，泪阁新亭雨。\n黄花无语。\n毕竟是西风，朝来披拂，犹忆旧时主。",
        "dynasty": "宋",
        "collection_info": null
    }
]