[
    {
        "uuid": "05ae3ef2dbaccc1be0d72a68a74b9487",
        "title": "题梅山云悦楼",
        "author": "崔次周",
        "content": "仙人好楼居，天上多琼楼。\n祥氛结紫炁，磅礴常周流。\n道人仙之裔，居然梅山头。\n山头耸百尺，日与云从游。\n静默观内景，缭绕云气浮。\n轩豁挹西爽，天净云影收。\n倚栏畅吟情，笔砚云烟稠。\n领客谭又玄，满吸云腴瓯。\n不用分半间，盘结任相缪。\n怡然自可悦，澹然亦何求。\n悦则动静随，呼吸听去留。\n我欲乘之叩太虚，相与上下追仙斿。\n鞭鸾笞凤汗漫去，下视八表挥斥凌九州。",
        "dynasty": "宋",
        "collection_info": null
    }
]