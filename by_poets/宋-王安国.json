[
    {
        "uuid": "3f0133f2cac17bf555b03d997d64bf73",
        "title": "点绛唇 秋气微凉",
        "author": "王安国",
        "content": "秋气微凉，梦回明月穿帘幕。\n井梧萧索。\n正绕南枝鹊。\n宝瑟尘生，金雁空零落。\n情无托。\n鬓云慵掠。\n不似君恩薄。",
        "dynasty": "宋",
        "collection_info": null
    },
    {
        "uuid": "9e51715b6f35fc049935ca119b29ddc0",
        "title": "清平乐 留春不住",
        "author": "王安国",
        "content": "留春不住。\n费尽莺儿语。\n满地残红宫锦污。\n昨夜南园风雨。\n小怜初上琵琶。\n晓来思绕天涯。\n不肯画堂朱户，春风自在梨花。",
        "dynasty": "宋",
        "collection_info": null
    },
    {
        "uuid": "d8b7eaf6fa86e2f1b125afcaac951c3a",
        "title": "减字木兰花 画桥流水",
        "author": "王安国",
        "content": "画桥流水。\n雨湿落红飞不起。\n月破黄昏。\n帘里馀香马上闻。\n徘徊不语。\n今夜梦魂何处去。\n不似垂杨。\n犹解飞花入洞房。",
        "dynasty": "宋",
        "collection_info": null
    },
    {
        "uuid": "2bcee382956f2f6cfcd155e9c2790486",
        "title": "夏日独居",
        "author": "王安国",
        "content": "竹苗敷夏阴，萝蔓蔽朝亮。\n感此节物佳，百骸适无恙。\n委蛇投广厦，萧瑟绝遗响。\n稍酬简编余，俄得冠裾放。\n身虽势利中，心随弦歌尚。\n默然想圣贤，游世无得丧。\n抱关秉翟间，未分弃冗长。\n人生适意难，聊各安所乡。",
        "dynasty": "宋",
        "collection_info": null
    },
    {
        "uuid": "197f12b123628131d14e5537dee584ff",
        "title": "平居",
        "author": "王安国",
        "content": "絺绤散熏风，平居触事慵。\n古今饶得失，义命孰违从。\n水鸟迎秋舫，山花映夕舂。\n故乡图画见，生死愧尘容。",
        "dynasty": "宋",
        "collection_info": null
    },
    {
        "uuid": "0d4265f0dac5005a78b7172704674cfa",
        "title": "池上春日",
        "author": "王安国",
        "content": "一池春水绿于苔，水上花枝间竹开。\n芳草有时依旧长，文禽无事等閒来。\n年颜近老空多感，风雅含情愧不才。\n独有前人修禊在，荒亭终日此徘徊。",
        "dynasty": "宋",
        "collection_info": null
    },
    {
        "uuid": "0b81a5da19b599480ac0f322f77ff105",
        "title": "春阴",
        "author": "王安国",
        "content": "似雨非晴意思深，宿酲牵率卧春阴。\n若怜燕子寒相并，生怕梨花晚不禁。\n薄薄帘帷欺欲透，遥遥歌管压来沉。\n北园南陌狂无数，祇有芳菲会此心。",
        "dynasty": "宋",
        "collection_info": null
    },
    {
        "uuid": "be3f9926563cdd7574ac609e1a6617cf",
        "title": "假寐",
        "author": "王安国",
        "content": "计较平生分闭关，偶然容得近人寰。\n春风池沼鱼儿戏，暮雨楼台燕子閒。\n假寐尘侵黄卷上，行吟花坠绿苔间。\n了无一事撩方寸，自是颓龄令鬓斑。",
        "dynasty": "宋",
        "collection_info": null
    },
    {
        "uuid": "0385b1ddc905d9cc4ec64b51de96d5ab",
        "title": "苦热",
        "author": "王安国",
        "content": "出门无路避飞沙，长夏那堪暑气加。\n永昼火云空烁石，华堂冰水未沉瓜。\n月明葱岭千秋雪，风静天河八月槎。\n终借羽翰乘兴往，烦冤谁此恋生涯。",
        "dynasty": "宋",
        "collection_info": null
    },
    {
        "uuid": "be8cb0c19c69a2c7a7097452e0dc4c15",
        "title": "缭垣",
        "author": "王安国",
        "content": "缭垣乌鹊近人飞，帘外曈曈日上迟。\n桧作寒声风过夜，梅含春意雪残时。\n古今无物为真乐，出处何心更诡随。\n寄语年华聊一笑，未应长负醉乡期。",
        "dynasty": "宋",
        "collection_info": null
    },
    {
        "uuid": "cf1a35ba29732d22596adedac233e935",
        "title": "游庐山宿栖贤寺",
        "author": "王安国",
        "content": "古屋萧萧卧不周，披裘起坐兴绸缪。\n千山月午干坤昼，一壑泉鸣风雨秋。\n迹入尘中惭有累，心期物外欲何求。\n明朝松路须惆怅，忍更无诗向此游。",
        "dynasty": "宋",
        "collection_info": null
    },
    {
        "uuid": "38fb9d835bf1f6e04927b0fff1c5c990",
        "title": "杭州呈胜之",
        "author": "王安国",
        "content": "游观须知此地佳，纷纷人物敌京华。\n林峦腊雪千岩水，城郭春风二月花。\n彩舫笙歌吹落日，画楼灯烛映残霞。\n如君援笔宜摹写，付与尘埃北客夸。",
        "dynasty": "宋",
        "collection_info": null
    },
    {
        "uuid": "05011f7212ae70dd8761d09a4d183385",
        "title": "金明池",
        "author": "王安国",
        "content": "霓旌远远拂楼船，满地春风锦绣筵。\n三岛路深游阆苑，九霞觞满奏钧天。\n仗归金阙浮云外，人望池台落日边。\n最引平生江海趣，波澜一段草如烟。",
        "dynasty": "宋",
        "collection_info": null
    },
    {
        "uuid": "464c420dbb8df0527b34dc5e2e584b65",
        "title": "赠三灵程道人",
        "author": "王安国",
        "content": "三灵山下新安水，潇洒人间画不如。\n收得市朝忙日月，归来田里老樵渔。\n君能知命忘机久，我愧于时触事疏。\n从此卜邻同笑傲，何须强着解嘲书。",
        "dynasty": "宋",
        "collection_info": null
    },
    {
        "uuid": "5b33015ab9ad0997d5a2bea08c54d5e5",
        "title": "和魏道辅雨中见示",
        "author": "王安国",
        "content": "移病憛憛久雨中，鸣驺时听六街东。\n忽吟佳客诗消暑，远胜前人檄愈风。\n海运我殊惭斥鷃，陆沉君合伴翔鸿。\n更酬珠玉思谈笑，裹饭何须厌屡空。",
        "dynasty": "宋",
        "collection_info": null
    },
    {
        "uuid": "be8c152c8b41363471b79877705d0b5b",
        "title": "雨意",
        "author": "王安国",
        "content": "柱础霑濡雨意成，翩翩鸟雀隔帘鸣。\n侵寻爽气来欹枕，想像沧波去濯缨。\n已识古今无得丧，祗须彼我不相迎。\n冁然一笑呼归骑，聊更飞毫戏友生。",
        "dynasty": "宋",
        "collection_info": null
    },
    {
        "uuid": "59e1d52e897a870d50c94f9a5365ba78",
        "title": "黄梅花",
        "author": "王安国",
        "content": "庾岭开时媚雪霜，梁园春色占中央。\n未容鶑过毛先类，已觉蜂归蜡有香。\n弄月似浮金屑水，飘风如舞曲尘场。\n何人剩着栽培力，太液池边想菊裳。",
        "dynasty": "宋",
        "collection_info": null
    },
    {
        "uuid": "452a3ec7ac884a7601d646849abec56a",
        "title": "送李子仪知明州",
        "author": "王安国",
        "content": "儿童剧戏甬东天，小别侵寻二十年。\n海岸楼台青嶂外，人家箫鼓白鸥边。\n哀容愁问州民事，胜槩欣逢太守贤。\n为我剩题潇洒句，遥闻凤诏待诗仙。",
        "dynasty": "宋",
        "collection_info": null
    },
    {
        "uuid": "0c386c1134581c45f990f1684304643e",
        "title": "送乌子山给事赴扬州",
        "author": "王安国",
        "content": "都人供帐国门东，淮海兵符节制中。\n青琐论思虚夜月，朱幡游衍值秋风。\n侯嗟谁在思张仲，民喜重临得次公。\n内外忘怀能自适，何时谈笑一樽同。",
        "dynasty": "宋",
        "collection_info": null
    },
    {
        "uuid": "f2beef4748877568fdee74310709d672",
        "title": "送德之提刑郎中赴广西",
        "author": "王安国",
        "content": "天扶开宝至熙宁，和气熏蒸瘴疠停。\n五管闾阎如按堵，六朝仁圣喜祥刑。\n欲推恩泽求肤使，果见谋猷简大庭。\n嗟我白头甘抱椠，看君归日上青冥。",
        "dynasty": "宋",
        "collection_info": null
    },
    {
        "uuid": "c5d5fc2c5654d162395deaccd72e3caf",
        "title": "送文渊使君郎中赴当涂",
        "author": "王安国",
        "content": "看花金谷屡衔杯，先后归时出处乖。\n朝日衣冠辞魏阙，春风旗鼓过秦淮。\n谈间咸庆连云屋，事外欢娱付水斋。\n回首未成东下计，可无书札写离怀。",
        "dynasty": "宋",
        "collection_info": null
    },
    {
        "uuid": "250bc411760952bf25ea8c5e7b88ef8a",
        "title": "金山同正之吉甫会宿作寄城中二三子",
        "author": "王安国",
        "content": "寺压苍厓势欲倾，欢然西度为谁兴。\n云随草树萦层岫，江浸楼台点万灯。\n坐久不知身寂寞，梦回犹觉气轩腾。\n思君城郭尘埃满，相逐寻閒亦未能。",
        "dynasty": "宋",
        "collection_info": null
    },
    {
        "uuid": "97761365f73862523a2e9af9e67952bc",
        "title": "西湖春日",
        "author": "王安国",
        "content": "争得才如杜牧之，试来湖上辄题诗。\n春烟寺院敲茶鼓，夕照楼台卓酒旗。\n浓吐杂芳熏巘崿，湿飞双翠破涟漪。\n人间幸有蓑兼笠，且上渔舟作钓师。",
        "dynasty": "宋",
        "collection_info": null
    },
    {
        "uuid": "4931a5cb09b28607e14949a0c51bd223",
        "title": "中夏",
        "author": "王安国",
        "content": "朝晡广厦坐欹斜，稍觉炎天气象加。\n紫玉箫攒湘竹笋，赤霜袍烂海榴花。\n悠悠物外身无事，扰扰人閒智有涯。\n五鼎一瓢何必问，且凭诗句度年华。",
        "dynasty": "宋",
        "collection_info": null
    },
    {
        "uuid": "05f65712a420fb151822ea4b4e500339",
        "title": "雨余",
        "author": "王安国",
        "content": "雨余宫阙映秋旻，漠漠槐花水上新。\n夜有蝭蟧催节物，朝无沆瀣助精神。\n形如槁木聊依世，名若浮烟底徇人。\n莫笑长吟销短景，故园回首隔参辰。",
        "dynasty": "宋",
        "collection_info": null
    },
    {
        "uuid": "2ea4b7ad6b0e76a232bf2882ee7e09d8",
        "title": "得雨",
        "author": "王安国",
        "content": "青天赤日水如汤，车马飞尘百尺长。\n望岁人人忧旱魃，舞雩旦旦待商羊。\n清衷凌物回天鉴，膏泽乘时助岁穰。\n自有股肱歌盛德，刍荛谁敢僭揄扬。",
        "dynasty": "宋",
        "collection_info": null
    },
    {
        "uuid": "3677a0659501ea568fd33fe3ae15506d",
        "title": "次韵景文雪中见寄",
        "author": "王安国",
        "content": "未能谈笑破愁城，犹幸都无俗事撄。\n载酒何人过扬子，评诗今日得钟嵘。\n杜门落漠尘埃隔，扫径侵寻霰雪生。\n谁向梁园能授简，看君文格出天成。",
        "dynasty": "宋",
        "collection_info": null
    },
    {
        "uuid": "1c139f4153cddf7b8ccced295e0ba4ff",
        "title": "雪意",
        "author": "王安国",
        "content": "雪意悠悠底未成，年华促促尚谁惊。\n浮云稍助春来暗，薄日迟回午后明。\n静见游尘侵藓迹，忽闻落叶扫阶声。\n此时俯偻无酬酢，世谛吾心弃不争。",
        "dynasty": "宋",
        "collection_info": null
    },
    {
        "uuid": "8fc05734966332aec9a96eb9869c70db",
        "title": "忆梅花",
        "author": "王安国",
        "content": "禁街人语绝諠譁，庭下微吟斗柄斜。\n万里云容今霰雪，一阳泉脉动萌芽。\n顿忘人世蓬心累，已任天年葆鬓加。\n早晚翩然青雀舫，满江春色看梅花。",
        "dynasty": "宋",
        "collection_info": null
    },
    {
        "uuid": "ebb2f69c1bcc5dc1fdb524fb3e0dcedf",
        "title": "梅花",
        "author": "王安国",
        "content": "醉笔题诗紫界墙，梅花零落扑衣裳。\n天香又杂杯中渌，春色还惊鬓上苍。\n涉世何妨为白璧，流年未必抵黄粱。\n一吟起我平生志，今古冥冥出处忘。",
        "dynasty": "宋",
        "collection_info": null
    },
    {
        "uuid": "648bebc226df94efbb1f1fbe1da67b72",
        "title": "郊外",
        "author": "王安国",
        "content": "野旷天寒气象嘉，浮云浓淡日初斜。\n泽中雨涨无鸣鹘，荷下波翻有怒蛙。\n箫鼓残声来帝阙，渔樵归径见人家。\n尘簪羞把黄花插，不耐飞蓬鬬鬓华。",
        "dynasty": "宋",
        "collection_info": null
    },
    {
        "uuid": "71a7efd45b7a20a9c96f10bca4dd1c38",
        "title": "宋匪躬太祝先辈示及刘贡父伯仲三人同年登第之诗因奉一篇",
        "author": "王安国",
        "content": "六朝文物事当奇，阀阅如今举世推。\n射策人争看三虎，荐书吾早识孤罴。\n集英晓日胪传后，琼苑春风宴喜时。\n共羡丝纶归世掌，还看骖隔凤凰池。",
        "dynasty": "宋",
        "collection_info": null
    },
    {
        "uuid": "a8864624309cfb5bdfc6db02a8f0d81a",
        "title": "同器之过金山奉寄兼呈潜道",
        "author": "王安国",
        "content": "忆同支遁宿嵚崟，不负平生壮观心。\n北固山随三楚尽，中泠水入九江深。\n纷纷落月摇窗影，杳杳归舟送梵音。\n东去何时来蜡屐，天边爽气梦相寻。",
        "dynasty": "宋",
        "collection_info": null
    },
    {
        "uuid": "f65faa192fe5bc30c6ef6e13e598ba0d",
        "title": "纪梦",
        "author": "王安国",
        "content": "万顷波涛木叶飞，笙箫宫殿号灵芝。\n挥毫不似人间世，长乐钟声梦觉时。",
        "dynasty": "宋",
        "collection_info": null
    },
    {
        "uuid": "24ca20005a9980aea69809e2bf883a34",
        "title": "滕王阁感怀",
        "author": "王安国",
        "content": "滕王平昔好追游，高阁依然枕碧流。\n胜地几经兴废事，夕阳偏照古今愁。\n城中树碧千家市，天际人归一叶舟。\n极目烟波吟不尽，西山重迭乱云浮。",
        "dynasty": "宋",
        "collection_info": null
    },
    {
        "uuid": "0670ece4bf944177aca58d5b6d8e915c",
        "title": "读魏世家",
        "author": "王安国",
        "content": "亹亹谈先王，古今谁有得。\n施为虽绪余，要在情不匿。\n嗟彼三代后，沦胥入战国。\n翟璜闻一言，惭俛惭李克。\n论材称权衡，轻重无物惑。\n吾心能如此，乃可任人责。",
        "dynasty": "宋",
        "collection_info": null
    },
    {
        "uuid": "6eabf80b68587c390c1d43a76bfd6673",
        "title": "夏日独居",
        "author": "王安国",
        "content": "晰晰池沼鯈，绿萍随下上。\n黳黳堂庑燕，白昼容俛仰。\n顾我亦晏如，环庐花药长。\n无材助太平，得地幸閒旷。\n稍涉千古书，日觉神明王。\n乘閒盼物情，自适忘外奬。\n涵濡覆载仁，谁废鱼丽唱。\n黄尘洮陇戍，黑雾荆衡饟。\n奔波喝道边，毕命营边障。\n吾此独何为，飞潜乐能飨。\n何时闻解严，慰彼西南望。\n当使少陵翁，得见廉颇将。",
        "dynasty": "宋",
        "collection_info": null
    },
    {
        "uuid": "b2e288751da6cfd977f7d6a7489f51c7",
        "title": "堂上有遗羶",
        "author": "王安国",
        "content": "堂上有遗羶，堂下无聚蚁。\n但知嗜欲求，不必风雨至。\n客方笑营营，贪得故无几。\n安知万类中，趋舍忘彼己。\n天乎顾人寰，等是一时戏。\n受形巨细分，阽危后先尔。\n浸淫蚍蜉生，穴柱从此始。\n庄生亦知言，信矣当弃智。",
        "dynasty": "宋",
        "collection_info": null
    },
    {
        "uuid": "c605a39d89e07f5c2fc0e839343d370a",
        "title": "题吴长文得兰亭康相墓颜鲁公断碑",
        "author": "王安国",
        "content": "鲁公之忠旷世无，吾爱斯人何必书。\n九原寥寥不可诘，笔法彷佛精神余。\n况公于艺自天纵，一字宜用千金摹。\n想当挥洒笑谈际，不復靳惜唯所须。\n山砠水险勇镵刻，照耀楚越连秦吴。\n百年兵火变陵谷，万里玉石埋榛芜。\n时平好事搜遗蹟，穷极南北缘崎岖。\n耳闻目见略已尽，疑有断裂留樵渔。\n那知数尺翳尘土，洗涤近出都城居。\n松煤到纸觉飞动，气象磊落超钟虞。\n吴卿获此喜惊坐，朝昏把翫过明珠。\n携来赠客客为赋，爽迈远并前贤驱。\n自云感激得妙理，学入胜处繇勤劬。\n余闻书史羸蟠礴，意匠不为形骸拘。\n能将声利瓦砾弃，点画应手成璠玙。\n公遭乱世生死俱，见危授命真丈夫。\n俯仰兵刃犹簪裾，毫端妍丑骨睢盱。\n试怀局缩较精粗，体势岂暇烟云舒。\n区区技巧尚乃尔，欲鸣道德宜何如。\n嗟哉荒烟几日月，豪俊忽徙临庭除。\n由来始弃终见取，鉴裁谁敢欺锱铢。\n物微显晦亦有待，人生通塞无巧愚。\n寄谢纷纷驰骛徒，真僞枉以好恶诬。",
        "dynasty": "宋",
        "collection_info": null
    },
    {
        "uuid": "a931e9a1cb342b734213676be4298e74",
        "title": "诗一首",
        "author": "王安国",
        "content": "吴兴太守美如何，太守从来恶祝鮀。\n生若不为上柱国，死时犹合作阎罗。",
        "dynasty": "宋",
        "collection_info": null
    },
    {
        "uuid": "5b4cd89d63c25c1e8b08c630a3b21e2f",
        "title": "滕王阁诗",
        "author": "王安国",
        "content": "地势远连徐孺亭，穷南有客两曾经。\n檐前燕雀鸣相鬬，潭裏蛟龙困未醒。\n乱霭苍茫侵树色，惊涛浩荡失天形。\n当时好景无同赏，对此悲歌孰为听。",
        "dynasty": "宋",
        "collection_info": null
    },
    {
        "uuid": "b0f86d881e19be0c371709a247329037",
        "title": "诗一首",
        "author": "王安国",
        "content": "三见齐王不一言，须知自古致君难。\n纷纷齐虏夸迂阔，口舌从来易得官。",
        "dynasty": "宋",
        "collection_info": null
    },
    {
        "uuid": "258407c978192fb8b3026e97c8eb7f42",
        "title": "忘言",
        "author": "王安国",
        "content": "宋国旌孝子，东门毁以毙。\n楚王好细腰，后宫馁而殪。\n物情信可怜，徇外易生死。\n身存宠可夸，亡矣安所恃。\n吾今思彼哉，未足语释利。\n扰扰智惊愚，卑卑学阿世。\n吹嘘出虹蜺，顿挫入尘滓。\n爱憎虽人为，荣辱乃天使。\n恩无斯须怀，怨已塞天地。\n百年呼吸中，毫髪谁豫己。\n适者默然窥，阴阳驱意气。\n始终本何有，一息累万世。\n由来适人适，宿昔多如此。\n喟余聊自欲，安得忘言士。",
        "dynasty": "宋",
        "collection_info": null
    },
    {
        "uuid": "f7b8761995b6de4c033f070b3dbdba00",
        "title": "送聂剡县兼呈沈越州",
        "author": "王安国",
        "content": "剡溪清泻映檀栾，天姥花飞载酒船。\n忆我少年来蜡屐，羡君今日去鸣弦。\n从容人乐渔樵外，潇洒诗随簿领边。\n太守相逢应见问，为言多病忆林泉。",
        "dynasty": "宋",
        "collection_info": null
    },
    {
        "uuid": "244634ff17dcdd428b1cbe4f2a0e5654",
        "title": "句  其一",
        "author": "王安国",
        "content": "槛外风吹前渡语，江边影落万山灯。\n半空月上方清澈，万里潮来自沸腾。",
        "dynasty": "宋",
        "collection_info": null
    },
    {
        "uuid": "0dfdd3aae9d3f23a37bc7c38d8940c7f",
        "title": "句  其二",
        "author": "王安国",
        "content": "孔明勿问襄阳庞。",
        "dynasty": "宋",
        "collection_info": null
    },
    {
        "uuid": "1cf9df5c6656511ff632fb6b61ffb793",
        "title": "句  其三",
        "author": "王安国",
        "content": "因郎憔悴却羞郎。",
        "dynasty": "宋",
        "collection_info": null
    },
    {
        "uuid": "1148abb5dee5fe8458e977437a9ec1f5",
        "title": "句  其四",
        "author": "王安国",
        "content": "谁使诗仙来凤沼，俗传贾客过鷄林。",
        "dynasty": "宋",
        "collection_info": null
    },
    {
        "uuid": "39aeed7a9d314ef7dfdf54c6626cdeca",
        "title": "句  其五",
        "author": "王安国",
        "content": "倾家何计效。",
        "dynasty": "宋",
        "collection_info": null
    },
    {
        "uuid": "02a18db950f59a11c2acff7406ed4a74",
        "title": "句  其六",
        "author": "王安国",
        "content": "风暄翠幕春沽酒，露湿筠笼夜卖花。",
        "dynasty": "宋",
        "collection_info": null
    },
    {
        "uuid": "e66aa7e0fe8b2864ef1df7b9af620b3a",
        "title": "句  其七",
        "author": "王安国",
        "content": "当时徐氏擅笔墨，夜围梦堕空中簁。",
        "dynasty": "宋",
        "collection_info": null
    },
    {
        "uuid": "d6e7dff3c6a4712c2b65e099289bc73f",
        "title": "句  其八",
        "author": "王安国",
        "content": "山月入松金破碎。",
        "dynasty": "宋",
        "collection_info": null
    },
    {
        "uuid": "98f39db59be3b534d4b2ce8e2781f219",
        "title": "句  其九",
        "author": "王安国",
        "content": "方竹同吾操，端然直物间。",
        "dynasty": "宋",
        "collection_info": null
    },
    {
        "uuid": "87c683bf1042e06ee25358aefaed537d",
        "title": "句  其一○",
        "author": "王安国",
        "content": "江田百顷春风种，山果千株夜雨涵。",
        "dynasty": "宋",
        "collection_info": null
    },
    {
        "uuid": "aa0845c0c828982ae386d89af9e57ebe",
        "title": "句  其一一",
        "author": "王安国",
        "content": "半夜楼台浮海口，万家箫鼓递江风。",
        "dynasty": "宋",
        "collection_info": null
    },
    {
        "uuid": "a1066d59e962e02f7fce66639d966c23",
        "title": "句  其一二",
        "author": "王安国",
        "content": "平地风烟飞白鸟，半山云木卷苍藤。",
        "dynasty": "宋",
        "collection_info": null
    },
    {
        "uuid": "cf82706419c77b88f6d213f7dcf58bda",
        "title": "句  其一三",
        "author": "王安国",
        "content": "海鹏未击三千里，天马须归十二闲。",
        "dynasty": "宋",
        "collection_info": null
    },
    {
        "uuid": "8892bba7da7b4666e3228b9bee4ddc0d",
        "title": "句  其一四",
        "author": "王安国",
        "content": "宫殿影摇河汉外，江湖梦断鼓钟边。",
        "dynasty": "宋",
        "collection_info": null
    },
    {
        "uuid": "abba60cced0b4588a4baa84f661d21db",
        "title": "句  其一五",
        "author": "王安国",
        "content": "北海知天谕牛马，东方傲俗任龙蛇。",
        "dynasty": "宋",
        "collection_info": null
    },
    {
        "uuid": "636bb1ee03531234bca4ac2dd79b7b17",
        "title": "句  其一六",
        "author": "王安国",
        "content": "九月清霜送陶令，千年白日见滕公。",
        "dynasty": "宋",
        "collection_info": null
    },
    {
        "uuid": "884feb9343e1ef2e98fffb999d699396",
        "title": "句  其一七",
        "author": "王安国",
        "content": "人得交游是风月，天开图画即江山。",
        "dynasty": "宋",
        "collection_info": null
    },
    {
        "uuid": "144ff1d32aefbacd406df7247e1506f2",
        "title": "句  其一八",
        "author": "王安国",
        "content": "山围燕作画图出，水作夜窗风雨来。",
        "dynasty": "宋",
        "collection_info": null
    },
    {
        "uuid": "d4bc373e416063926c7c8160df104976",
        "title": "句  其一九",
        "author": "王安国",
        "content": "坐啸月华青嶂外，徐吟帆起白云边。",
        "dynasty": "宋",
        "collection_info": null
    }
]