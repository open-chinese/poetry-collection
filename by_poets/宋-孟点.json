[
    {
        "uuid": "90ed2cac0009ff54432ae53c88de2cbd",
        "title": "龙泉山",
        "author": "孟点",
        "content": "污渎横鳣鲸，蝼蚁得而制。\n所据非所容，悲叹生贾谊。\n吾疑洛阳叟，所见未超诣。\n卷之不能伸，无乃为形累。\n朅来姚江滨，稽首龙山寺。\n泓澄尺余水，龙乃于此憇。\n饮之还可小，泥蟠纵兀肆。\n乘时大其用，云行復雨施。\n出无而入有，莫得窥其际。\n兹龙之为龙，所以超万类。\n彼哉横江鲸，舟楫诧吞噬。\n莫知屈伸理，已大不可细。\n沧溟有时竭，鬐鬛何足恃。\n惟龙神以天，不足以迹泥。\n洪涛再翻播，勺水或游戏。\n江河固所便，岩穴亦可寄。\n深潜若终隠，奋迅倏已逝。\n小大无定名，变化莫拟议。\n吾闻黄面老，法门传不二。\n细能入无閒，大可周天地。\n芥子纳须弥，妙语言下契。\n蛰龙徘徊久，其亦悟此意。",
        "dynasty": "宋",
        "collection_info": null
    },
    {
        "uuid": "fc30d84459daa4072933c0eb56ac84d4",
        "title": "劝农即事",
        "author": "孟点",
        "content": "阡陌躬行谨邵农，平郊快马蹴东风。\n土膏流润雨初足，花锦暄晴春正中。\n旗阵折旋知路曲，乐声递响觉山空。\n长官元是扶犁手，乐与耕夫笑语同。",
        "dynasty": "宋",
        "collection_info": null
    }
]