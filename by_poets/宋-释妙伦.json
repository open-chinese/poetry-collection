[
    {
        "uuid": "0f1d669871467af291d7ac1e830fc831",
        "title": "偈颂八十五首  其一",
        "author": "释妙伦",
        "content": "二千年前，我不如你。\n二千年后，你不如我。\n看看，冷处与你着把火。",
        "dynasty": "宋",
        "collection_info": null
    },
    {
        "uuid": "4ac4387ddee8faefd441215b453d5989",
        "title": "偈颂八十五首  其二",
        "author": "释妙伦",
        "content": "横一丈，竖十尺。\n明眼衲僧，近傍不得。\n若有人向这裏转得身吐得气，祇园水也未到你吃。",
        "dynasty": "宋",
        "collection_info": null
    },
    {
        "uuid": "16d52fd65152f3581cb84b496c14e76d",
        "title": "偈颂八十五首  其三",
        "author": "释妙伦",
        "content": "穿人鼻孔，换人眼睛。\n都来只是这一句子，如何见得，题目分明。",
        "dynasty": "宋",
        "collection_info": null
    },
    {
        "uuid": "9218d685710ad793150cf2ba1c6ec3e0",
        "title": "偈颂八十五首  其四",
        "author": "释妙伦",
        "content": "晓花初拆露香新，独向空山冷衬云。\n忽被春风轻触着，淡红脱落乱纷纷。",
        "dynasty": "宋",
        "collection_info": null
    },
    {
        "uuid": "b13cf5416210c33628cd5c8e40db757d",
        "title": "偈颂八十五首  其五",
        "author": "释妙伦",
        "content": "花间蝶舞，柳上鶑啼。\n瞿昙未晓，达磨犹迷。\n分付丛林能事汉，临机一一好提撕。",
        "dynasty": "宋",
        "collection_info": null
    },
    {
        "uuid": "04e476336c263614b08cccabb9a29435",
        "title": "偈颂八十五首  其六",
        "author": "释妙伦",
        "content": "落頼家风彼此知，粗茶淡饭暂相依。\n弟兄毕竟难同活，不免分头各自为。",
        "dynasty": "宋",
        "collection_info": null
    },
    {
        "uuid": "e9db75099063b715c315b0b5205835cd",
        "title": "偈颂八十五首  其七",
        "author": "释妙伦",
        "content": "四月八，生悉达，天上人间闹聒聒。\n老韶阳，要打杀，争似祇园舀水蓦头泼。\n阿呵呵，虽是死蛇，会弄也活。",
        "dynasty": "宋",
        "collection_info": null
    },
    {
        "uuid": "b0500c30162dac33c940cd17316f4a52",
        "title": "偈颂八十五首  其八",
        "author": "释妙伦",
        "content": "禅禅，断贯索左穿右穿。\n道道，生苕菷横扫竖扫。",
        "dynasty": "宋",
        "collection_info": null
    },
    {
        "uuid": "c4f94111b63b2d4fd5ca50f9750a5f46",
        "title": "偈颂八十五首  其九",
        "author": "释妙伦",
        "content": "天自高，地自厚。\n一一不是单，三三亦非九。\n唯爱部渎山前丘大翁，见人长揖高叉手。",
        "dynasty": "宋",
        "collection_info": null
    },
    {
        "uuid": "65878f557aca6de03489ee3e9e31f4e2",
        "title": "偈颂八十五首  其一○",
        "author": "释妙伦",
        "content": "前半夏已去，新事不添。\n后半夏未来，旧事不减。\n而今新也旧也，拈向一边。",
        "dynasty": "宋",
        "collection_info": null
    },
    {
        "uuid": "7487278b386d75ea012871bd483bddae",
        "title": "偈颂八十五首  其一一",
        "author": "释妙伦",
        "content": "布袋打开，拄杖拈起。\n去也由你，住也由你。",
        "dynasty": "宋",
        "collection_info": null
    },
    {
        "uuid": "e2b779737e01bbb475659ae0549c0ef8",
        "title": "偈颂八十五首  其一二",
        "author": "释妙伦",
        "content": "灵山话月，曹溪指月。\n检点将来，只得半橛。",
        "dynasty": "宋",
        "collection_info": null
    },
    {
        "uuid": "aa3e41a59ae4526c8072c74962f9d72c",
        "title": "偈颂八十五首  其一三",
        "author": "释妙伦",
        "content": "团团离海峤，渐渐出云衢。\n此夜一轮满，清光何处无。",
        "dynasty": "宋",
        "collection_info": null
    },
    {
        "uuid": "a31a991089ee3f884e5be80b11eb0ba9",
        "title": "偈颂八十五首  其一四",
        "author": "释妙伦",
        "content": "一夏九十日，今朝事已周。\n寒山逢拾得，把手话来由。\n且道话箇什么，梨出青州，枣出郑州。",
        "dynasty": "宋",
        "collection_info": null
    },
    {
        "uuid": "1db3d269e213d0c873acd7eb303747f3",
        "title": "偈颂八十五首  其一五",
        "author": "释妙伦",
        "content": "面面相对，心心相知。\n人情若好，吃水也肥。",
        "dynasty": "宋",
        "collection_info": null
    },
    {
        "uuid": "39154ef8b99fd20c99ec700b8bec893f",
        "title": "偈颂八十五首  其一六",
        "author": "释妙伦",
        "content": "沙鸥尽日戏江滨，几度浮来几度沈。\n渔笛一声惊起去，依前飞下碧波心。",
        "dynasty": "宋",
        "collection_info": null
    },
    {
        "uuid": "9f00b4287506c85d4143e57060e8ca90",
        "title": "偈颂八十五首  其一七",
        "author": "释妙伦",
        "content": "躘踵几隻牯牛，总在瑞峰过夏。\n有心卧月眠云，无意牵犁拽耙。\n溪东溪西，岭上岭下。\n饮水自饮水，吃草自吃草，第一不得犯人苗稼。",
        "dynasty": "宋",
        "collection_info": null
    },
    {
        "uuid": "5da11eb8db63db80645fb5a9773f61f6",
        "title": "偈颂八十五首  其一八",
        "author": "释妙伦",
        "content": "来住瑞峰，去住瑞岩。\n未操雪曲，且打乡谈，天上人间一十三。",
        "dynasty": "宋",
        "collection_info": null
    },
    {
        "uuid": "76c375363fa9c97bc3459867ed8fb798",
        "title": "偈颂八十五首  其一九",
        "author": "释妙伦",
        "content": "昔年出此门去，步步踏着。\n今日入此门来，头头撞着。\n毕竟以何为验，洎合道着。",
        "dynasty": "宋",
        "collection_info": null
    },
    {
        "uuid": "1a4ee1096eb54d6b1294e1e6198f305e",
        "title": "偈颂八十五首  其二○",
        "author": "释妙伦",
        "content": "内不放出，外不放入。\n眨得眼来，铁壁铁壁。",
        "dynasty": "宋",
        "collection_info": null
    },
    {
        "uuid": "41aaad3ac7672075a524b5a568674e96",
        "title": "偈颂八十五首  其二一",
        "author": "释妙伦",
        "content": "擒虎兕，辨龙蛇。\n一句子，绝周遮。\n太白不曾登便殿，笔头昨夜自生花。",
        "dynasty": "宋",
        "collection_info": null
    },
    {
        "uuid": "b4ae1f8b1ce9143fdf5c07e58c13fe9f",
        "title": "偈颂八十五首  其二二",
        "author": "释妙伦",
        "content": "峭峻一方，玲珑八面。\n须弥灯王，有眼者见。\n若不见，随我脚跟转。",
        "dynasty": "宋",
        "collection_info": null
    },
    {
        "uuid": "ff4118dd78d0af4f9b37d8d17f315baf",
        "title": "偈颂八十五首  其二三",
        "author": "释妙伦",
        "content": "祇园千树秀，浄土九莲敷。\n多少参玄士，茫茫在半途。",
        "dynasty": "宋",
        "collection_info": null
    },
    {
        "uuid": "0799c6db822546cf68d6472073f435b9",
        "title": "偈颂八十五首  其二四",
        "author": "释妙伦",
        "content": "三条椽下，七尺单前。\n有一则语，天下衲僧做尽伎俩。\n欲会会不得，拟举举不全。\n瑞岩老婆心切，略与诸人通一线。\n不容意解，只要心传，采石渡船。",
        "dynasty": "宋",
        "collection_info": null
    },
    {
        "uuid": "7e82af3ca39df8830ec3499ddec4eaf4",
        "title": "偈颂八十五首  其二五",
        "author": "释妙伦",
        "content": "隠隠烟村闻犬吠，欲寻寻不见人家。\n忽于桥断溪回处，流出碧桃三四花。",
        "dynasty": "宋",
        "collection_info": null
    },
    {
        "uuid": "4d03edd18ad354fcf4cd45ac35225d51",
        "title": "偈颂八十五首  其二六",
        "author": "释妙伦",
        "content": "圣制中，有一诀。\n上三星，下半月。\n付诸人，须辨别。\n九十日，参教彻。\n参不彻，饮底是洋铜，吞底是热铁。",
        "dynasty": "宋",
        "collection_info": null
    },
    {
        "uuid": "0829beb4fc72da7586532da88e33469e",
        "title": "偈颂八十五首  其二七",
        "author": "释妙伦",
        "content": "三张白纸，千里同风，此是古人吃不尽底涎唾。\n争如瑞岩，将箇季春极暄，换箇孟夏渐热。",
        "dynasty": "宋",
        "collection_info": null
    },
    {
        "uuid": "09c16fa6dd3f8cabdc3866f37dac74b6",
        "title": "偈颂八十五首  其二八",
        "author": "释妙伦",
        "content": "那一通，你问我，玄关倒插无鬚锁。\n等閒一掣掣得开，三箇老婆相对坐。",
        "dynasty": "宋",
        "collection_info": null
    },
    {
        "uuid": "7ecf4c47411c238cfe105a2c6653d864",
        "title": "偈颂八十五首  其二九",
        "author": "释妙伦",
        "content": "丁出丁，楔出楔。\n老赵州，端的别。\n别别，金刚脑后三斤铁。",
        "dynasty": "宋",
        "collection_info": null
    },
    {
        "uuid": "38400c417df3199652d355d4a7f936fe",
        "title": "偈颂八十五首  其三○",
        "author": "释妙伦",
        "content": "水泻岩前，蛩吟砌下。\n问着衲僧，有口如哑。\n百二十日，弄真像假。\n今朝突出拂子头，浄倮倮，赤洒洒，没可把。",
        "dynasty": "宋",
        "collection_info": null
    },
    {
        "uuid": "dd56215ba3ee67b5fed736e0a01c3a2b",
        "title": "偈颂八十五首  其三一",
        "author": "释妙伦",
        "content": "秋云秋水两依依，塞鴈声声度翠微。\n多向洞庭芳草岸，楚天空阔不知归。",
        "dynasty": "宋",
        "collection_info": null
    },
    {
        "uuid": "2b8c86258b93677b2b89e02e80992666",
        "title": "偈颂八十五首  其三二",
        "author": "释妙伦",
        "content": "瑞岩老还债，出生双耳聩。\n扣道道不知，问禅禅不会。\n怕冷收帽裙，爱凉解衣带。\n上下相依不相怪，由来彼此肚皮大。",
        "dynasty": "宋",
        "collection_info": null
    },
    {
        "uuid": "6c66d0e808f4fce6fab25fe2fdf3bb8a",
        "title": "偈颂八十五首  其三三",
        "author": "释妙伦",
        "content": "九日重阳节，渊明采菊时。\n黄花到处有，何止在东篱。",
        "dynasty": "宋",
        "collection_info": null
    },
    {
        "uuid": "4cad1113334f5efdcbdaabbde19b1a59",
        "title": "偈颂八十五首  其三四",
        "author": "释妙伦",
        "content": "华山突兀耸苍穹，坐断坤维千万峰。\n潘阆骑馿山下过，只闻啼鸟闹春风。",
        "dynasty": "宋",
        "collection_info": null
    },
    {
        "uuid": "63fcaa906db1bb86b38201df90c63fc0",
        "title": "偈颂八十五首  其三五",
        "author": "释妙伦",
        "content": "游鱼涧底沉浮，幽鸟林间上下。\n那堪东园刈麦，西畴插秧。\n小姑摘叶饲蚕，公子扬鞭走马。",
        "dynasty": "宋",
        "collection_info": null
    },
    {
        "uuid": "768954fbe444178a49d06042f45b070b",
        "title": "偈颂八十五首  其三六",
        "author": "释妙伦",
        "content": "崭崭岩石，蔚蔚松萝。\n左枝右蔓，横牵竖惹，满地交罗。\n几人遭绊倒，反怪葛藤多。\n阿呵呵，跳不出时争柰何。",
        "dynasty": "宋",
        "collection_info": null
    },
    {
        "uuid": "356fe8c913eec8a698260506b391d1f7",
        "title": "偈颂八十五首  其三七",
        "author": "释妙伦",
        "content": "后园馿吃草，开口见心肝。\n潘阆倒骑处，有谁能解看。",
        "dynasty": "宋",
        "collection_info": null
    },
    {
        "uuid": "84c912d916533fb61c5f4b765f0b6780",
        "title": "偈颂八十五首  其三八",
        "author": "释妙伦",
        "content": "小鱼吞大鱼，尾巴露一橛。\n渔翁醉不知，空把丝纶掣。",
        "dynasty": "宋",
        "collection_info": null
    },
    {
        "uuid": "0128c01b39bf8f9adb553192832d81ff",
        "title": "偈颂八十五首  其三九",
        "author": "释妙伦",
        "content": "主人翁，辘辘转。\n有手脚，无背面。\n或向深山裏敲冰钓鱼，或向闹市中炙火摇扇。\n堪笑禅和子，长在蒲团上东讨西寻，直是不得一回亲见。\n当此自恣，将何证验。\n瑞岩今夜事不获已，未免擘破面门开箇方便。\n秋风一阵晚来寒，吹断白云三四片。",
        "dynasty": "宋",
        "collection_info": null
    },
    {
        "uuid": "426fe5cf8fd51f44e5ab78a0070b11e0",
        "title": "偈颂八十五首  其四○",
        "author": "释妙伦",
        "content": "萧萧黄叶埋荒径，霭霭浮云锁野堂。\n一阵西风俱埽尽，几根乔木倚斜阳。",
        "dynasty": "宋",
        "collection_info": null
    },
    {
        "uuid": "1e6c4a3cb2578f72189b5690b05704bc",
        "title": "偈颂八十五首  其四一",
        "author": "释妙伦",
        "content": "转身动脚，开口露牙。\n明明是我，的的非它。\n衲僧不肯向省要处受用，甘自区区于道途之上。\n真可惜，诚可嗟。\n瑞岩老婆心切，未免为汝指箇歇处。\n便请急急回首，早早归家。",
        "dynasty": "宋",
        "collection_info": null
    },
    {
        "uuid": "b8335168879827803c4981ebec8a57ed",
        "title": "偈颂八十五首  其四二",
        "author": "释妙伦",
        "content": "南泉卖身，只贪小利。\n道吾舞笏，一味鬼戏。\n百丈捲席，翻成钝置。\n赵州吃茶，太煞客气。\n老大隋更是没巴鼻，僧问佛法的的意，却道山前麦熟也未。",
        "dynasty": "宋",
        "collection_info": null
    },
    {
        "uuid": "d063416d76873127d96b9e08661df068",
        "title": "偈颂八十五首  其四三",
        "author": "释妙伦",
        "content": "一夏已过了，生涯又復然。\n眉毛横眼上，鼻孔搭唇边。\n诸人若果疑情未决，但向冷地裏摸索鼻孔看。",
        "dynasty": "宋",
        "collection_info": null
    },
    {
        "uuid": "6cf26ec4e882d7e6059938cbc9ab5bbd",
        "title": "偈颂八十五首  其四四",
        "author": "释妙伦",
        "content": "鴈山云，台峤月。\n或卷或舒，或圆或缺。\n两两三三，朝游暮往。\n袈裟角，拄杖头，挑底挑，裹底裹，不妨自怡自悦。\n若到瑞岩定是打教棒折，而今什么时节。",
        "dynasty": "宋",
        "collection_info": null
    },
    {
        "uuid": "008200d11869c789279a7985be26f2e0",
        "title": "偈颂八十五首  其四五",
        "author": "释妙伦",
        "content": "老姑强作少年时，烂把宫嫱红粉施。\n不管旁边人冷笑，满头犹更插花枝。",
        "dynasty": "宋",
        "collection_info": null
    },
    {
        "uuid": "f4c737386236e2e91ab74a792b02ff81",
        "title": "偈颂八十五首  其四六",
        "author": "释妙伦",
        "content": "腊月三十日，一岁已周毕。\n野老竞相呼，把火门外立。",
        "dynasty": "宋",
        "collection_info": null
    },
    {
        "uuid": "d1c3a480d8aeae648cd98f718f487821",
        "title": "偈颂八十五首  其四七",
        "author": "释妙伦",
        "content": "禅不用参，道不用学。\n放下更放下，安乐又安乐。",
        "dynasty": "宋",
        "collection_info": null
    },
    {
        "uuid": "1ee180fe66510efb92b830ce62e1ed0b",
        "title": "偈颂八十五首  其四八",
        "author": "释妙伦",
        "content": "自把碌砖空裏掷，必端自打自家头。\n酌然自痛自难说，自着摩挲归去休。",
        "dynasty": "宋",
        "collection_info": null
    },
    {
        "uuid": "75de4651ce189791514fb7c8c2039323",
        "title": "偈颂八十五首  其四九",
        "author": "释妙伦",
        "content": "鲍叔眼下安眉，赵哥口边着耳。\n蓦然狭路相逢，两箇是甚面嘴。",
        "dynasty": "宋",
        "collection_info": null
    },
    {
        "uuid": "fcc90c6767a28a58e842f999f40a92da",
        "title": "偈颂八十五首  其五○",
        "author": "释妙伦",
        "content": "宽用工，急着限。\n是也刬，非也刬。\n顶𩕳忽然突出眼，圈圈圞圞，一似古殿裏壁角落头破灯盏。",
        "dynasty": "宋",
        "collection_info": null
    },
    {
        "uuid": "c3fb1e65ee6d514a2b5091229e9a01f2",
        "title": "偈颂八十五首  其五一",
        "author": "释妙伦",
        "content": "者老和尚，元无所向。\n一味麻皮头，做出万般样。\n我也无端被伊葛藤一上，惭愧桩子倒了也。\n衔怨衔恩，含悲合笑，烧一炷香供养。",
        "dynasty": "宋",
        "collection_info": null
    },
    {
        "uuid": "c67ad52da860da197551b559727d76b5",
        "title": "偈颂八十五首  其五二",
        "author": "释妙伦",
        "content": "庭前新吐一花红，袭袭馨香醉蜜蜂。\n公子见来情兴动，倒吹玉笛弄春风。",
        "dynasty": "宋",
        "collection_info": null
    },
    {
        "uuid": "c93f48eba3525372a81ce14c97103eea",
        "title": "偈颂八十五首  其五三",
        "author": "释妙伦",
        "content": "我有一机，觌面提持。\n如击金石，如奏埙箎，不是知音谁共知。",
        "dynasty": "宋",
        "collection_info": null
    },
    {
        "uuid": "eac7aae2e86dbeb53acce76162b05aab",
        "title": "偈颂八十五首  其五四",
        "author": "释妙伦",
        "content": "小姑将彩对花缝，半是深青半是红。\n被贼一时偷去了，浑家空自暗搥胸。",
        "dynasty": "宋",
        "collection_info": null
    },
    {
        "uuid": "8cef6216e6a6d123f1049464db6636cb",
        "title": "偈颂八十五首  其五五",
        "author": "释妙伦",
        "content": "雨𩆑寒食，日醖清明。\n三三两两，呼唤踏青。\n禅家流无处着幽情，倒卓乌藤倚石屏，闲听岩前杜宇一声声。",
        "dynasty": "宋",
        "collection_info": null
    },
    {
        "uuid": "5ab82a54473543f7d55c396a5eaa8893",
        "title": "偈颂八十五首  其五六",
        "author": "释妙伦",
        "content": "百花丛裏跃鞭过，俊逸风流有许多。\n未第儒生偷眼觑，满怀无柰旧愁何。",
        "dynasty": "宋",
        "collection_info": null
    },
    {
        "uuid": "2d4c8810c4f188517e381477e937f59a",
        "title": "偈颂八十五首  其五七",
        "author": "释妙伦",
        "content": "秋山色老，秋树叶零。\n秋云影乱，秋水波澄。\n伸手缩手，取之不得，开眼合眼，视之无形。\n五湖衲子，披披搭搭，哆哆和和。\n那裏秤量，者边匹配。\n瑞岩老汉却不敢与之较重较轻，斤两分明。",
        "dynasty": "宋",
        "collection_info": null
    },
    {
        "uuid": "fce4aa721e393559c9060e5536015b96",
        "title": "偈颂八十五首  其五八",
        "author": "释妙伦",
        "content": "村翁因事扣巫师，祸福通肠直示伊。\n获得黄金家富贵，几多空自起狐疑。",
        "dynasty": "宋",
        "collection_info": null
    },
    {
        "uuid": "20e021962a18856c2647bd6df00b86bc",
        "title": "偈颂八十五首  其五九",
        "author": "释妙伦",
        "content": "学道参禅，别无方便。\n闹中底静裏明，静裏底闹中荐。\n坐断两头，打成一片。\n喜欢竖瞋拳，烦恼呈笑面。\n阿呵呵，瑞岩与么道，大似落汤螃蟹，七手八脚一时露现。",
        "dynasty": "宋",
        "collection_info": null
    },
    {
        "uuid": "f45cc997611d3ef2d4dac83a434f2398",
        "title": "偈颂八十五首  其六○",
        "author": "释妙伦",
        "content": "心心，拙妇穿穴针。\n智智，巫师駡土地。\n道道，矮子肩栲栳。\n佛佛，乌鸦啖腐骨。",
        "dynasty": "宋",
        "collection_info": null
    },
    {
        "uuid": "aa65f583254ce2e67ca6e51f6475953e",
        "title": "偈颂八十五首  其六一",
        "author": "释妙伦",
        "content": "坐底立，立底坐。\n我即你，你即我。\n毕竟烧香礼拜谁，几成话堕。",
        "dynasty": "宋",
        "collection_info": null
    },
    {
        "uuid": "071e61a003ffc54d8101f30122198e31",
        "title": "偈颂八十五首  其六二",
        "author": "释妙伦",
        "content": "宏施韬略，密展谋猷。\n胸中浩气，远迈伊周，玉炉香喷几千秋。",
        "dynasty": "宋",
        "collection_info": null
    },
    {
        "uuid": "a7e165ee7a20af2e8c0a99b490d87429",
        "title": "偈颂八十五首  其六三",
        "author": "释妙伦",
        "content": "我此一关，无背无向。\n拟欲进前，网在头上。",
        "dynasty": "宋",
        "collection_info": null
    },
    {
        "uuid": "4347917e4c7c3b43208bcf6e687766f0",
        "title": "偈颂八十五首  其六四",
        "author": "释妙伦",
        "content": "紫箫声断月初斜，笑指蓬瀛是故家。\n十二玉楼寻不见，手攀仙鹤步烟霞。",
        "dynasty": "宋",
        "collection_info": null
    },
    {
        "uuid": "348a6969f36a9b5eeba2251d530ba67c",
        "title": "偈颂八十五首  其六五",
        "author": "释妙伦",
        "content": "始从鹿野苑，终至跋提河。\n于是二中间，未尝说一字。\n年年花卉竞芳时，东风一阵成狼藉。",
        "dynasty": "宋",
        "collection_info": null
    },
    {
        "uuid": "160a194e2d5b005f550d2f8866f47528",
        "title": "偈颂八十五首  其六六",
        "author": "释妙伦",
        "content": "梨花李花白，杏花桃花红。\n的的正法眼藏，的的古佛心宗。\n灵云老几曾梦见，道得底都是脱空。\n尀耐螺江钓鱼船上翁，丝纶倒把搅春风。",
        "dynasty": "宋",
        "collection_info": null
    },
    {
        "uuid": "a493978dfd90a4a7dd6f44172ed4587e",
        "title": "偈颂八十五首  其六七",
        "author": "释妙伦",
        "content": "金佛不度炉，道士念苏嚧。\n木佛不度火，嵩山打竈堕。\n泥佛不度水，钟馗吓小鬼。\n真佛屋裏坐，嗄，赵州老汉败露了也。",
        "dynasty": "宋",
        "collection_info": null
    },
    {
        "uuid": "b408ccfe067efe3e6fc4ec6afee6abe8",
        "title": "偈颂八十五首  其六八",
        "author": "释妙伦",
        "content": "你是川僧，我是浙僧。\n相逢相见，元似不曾。\n因何今日成冤憎，不见道臭肉来蝇。",
        "dynasty": "宋",
        "collection_info": null
    },
    {
        "uuid": "a2e644bf628ab1a64c81f9708b597116",
        "title": "偈颂八十五首  其六九",
        "author": "释妙伦",
        "content": "红日昇兮，慧目明而不晦。\n白云吐兮，慈容露而不遮。\n林木交加兮胸题卍字，峰峦重迭兮足蹑千花。\n好箇天然古释迦。\n若谓今朝始诞梵王家，苦哉佛陀耶，苦哉佛陀耶。",
        "dynasty": "宋",
        "collection_info": null
    },
    {
        "uuid": "314f9b1df81919a7ce921549c01808cd",
        "title": "偈颂八十五首  其七○",
        "author": "释妙伦",
        "content": "送春剩欲举金樽，客不开襟怎与论。\n自饮一杯归去后，喜逢家乐闹黄昏。",
        "dynasty": "宋",
        "collection_info": null
    },
    {
        "uuid": "e5d2688e88cc9b62d335e0efe13fbe77",
        "title": "偈颂八十五首  其七一",
        "author": "释妙伦",
        "content": "五峰影裏，双涧声中。\n有大宝藏，八面玲珑。",
        "dynasty": "宋",
        "collection_info": null
    },
    {
        "uuid": "c708dbcd03bcb1b416c55b4d8fc2c7d7",
        "title": "偈颂八十五首  其七二",
        "author": "释妙伦",
        "content": "德山低头，夹山点头。\n俱胝竖起手指头，玄沙𡎺破脚指头，都来不出山僧拄杖头。\n一叶落，天下秋。",
        "dynasty": "宋",
        "collection_info": null
    },
    {
        "uuid": "2c528ea7c86b61d877eb0f29d38e0253",
        "title": "偈颂八十五首  其七三",
        "author": "释妙伦",
        "content": "足不履地，头不顶天。\n纔识双涧，便见双泉。\n问有今古，答无正偏。\n若也未晓，细嚼黄连。",
        "dynasty": "宋",
        "collection_info": null
    },
    {
        "uuid": "73bca1a517a7c2e2451392a5c7f8f3f1",
        "title": "偈颂八十五首  其七四",
        "author": "释妙伦",
        "content": "峰头异角灵毛，涧底锦鳞赪尾。\n各各性命一条，都在山僧手裏。\n今日放开线路，也不妨自驰自骤，自飞自鸣，自泳自游，自潜自跃，又阿谁管你，诸方密布漫天网子。",
        "dynasty": "宋",
        "collection_info": null
    },
    {
        "uuid": "9646127e989783fafb999892c056da40",
        "title": "偈颂八十五首  其七五",
        "author": "释妙伦",
        "content": "淘沙得金，凿石得玉。\n张弓得鸟，掷钓得鱼。",
        "dynasty": "宋",
        "collection_info": null
    },
    {
        "uuid": "718102fa8440ddd8ca495900c19c1991",
        "title": "偈颂八十五首  其七六",
        "author": "释妙伦",
        "content": "门外一犬吠，櫩前一鸟鸣。\n天际半鈎新月，移影上疎櫺。\n忆得雪山六载，冻不死，饿不杀，夜半见明星。",
        "dynasty": "宋",
        "collection_info": null
    },
    {
        "uuid": "73028210d0be79fd86ab1db973e1065a",
        "title": "偈颂八十五首  其七七",
        "author": "释妙伦",
        "content": "一从醉别画堂前，鬓乱钗横语笑颠。\n最是恼人肠肚处，借婆裙子拜婆年。",
        "dynasty": "宋",
        "collection_info": null
    },
    {
        "uuid": "9e636b752037402200a33851191c6258",
        "title": "偈颂八十五首  其七八",
        "author": "释妙伦",
        "content": "正朝握拂，埽荡窠窟。\n左拣牛溲，右选马勃。\n竖作一团，是甚臭鹘。\n分付诸人，洗肠换骨。",
        "dynasty": "宋",
        "collection_info": null
    },
    {
        "uuid": "f8f3db584f5299b8f29834c0e7924015",
        "title": "偈颂八十五首  其七九",
        "author": "释妙伦",
        "content": "一竖一展，一放一收。\n仰山弄险，过似岩头。\n頼是随风回橹棹，几乎翻却钓鱼舟。",
        "dynasty": "宋",
        "collection_info": null
    },
    {
        "uuid": "aca009548edd0a5869bf380daf762b8c",
        "title": "偈颂八十五首  其八○",
        "author": "释妙伦",
        "content": "窦八抽身已败赃，偷儿曲为巧遮藏。\n一家着贼犹闲事，搅断平人几肚肠。",
        "dynasty": "宋",
        "collection_info": null
    },
    {
        "uuid": "fedc222a4d6e6e55ff4a89b354c97776",
        "title": "偈颂八十五首  其八一",
        "author": "释妙伦",
        "content": "明珠璨璨对人倾，是甚多年鱼眼睛。\n抛撒满前收不上，粪箕埽箒乱纵横。",
        "dynasty": "宋",
        "collection_info": null
    },
    {
        "uuid": "f3b2ccbf2bb77b1e5439d05de7f6c5f1",
        "title": "偈颂八十五首  其八二",
        "author": "释妙伦",
        "content": "烟横大野，鴈篆长空。\n玉露滴开八枝九枝黄菊，金风剪下三片两片丹枫。\n吾家生涯，虽然冷淡，取之无禁，用之无穷。",
        "dynasty": "宋",
        "collection_info": null
    },
    {
        "uuid": "d193207cabed909e4a9bc90a3c8f0564",
        "title": "偈颂八十五首  其八三",
        "author": "释妙伦",
        "content": "扫荡边尘未着劳，折弓戏把射青霄。\n满攀自觉无多力，随手那知落一鵰。",
        "dynasty": "宋",
        "collection_info": null
    },
    {
        "uuid": "03f1cbfa29b6c550cf6cad9b8b5bfce0",
        "title": "偈颂八十五首  其八四",
        "author": "释妙伦",
        "content": "辊雪峰毬，打禾山鼓，露柱灯笼齐作舞。\n引得老丰干，倒跨南山虎。\n圣人作，万物覩。",
        "dynasty": "宋",
        "collection_info": null
    },
    {
        "uuid": "2ab964dabeabd6d01eb1fbe1bf65d9cc",
        "title": "偈颂八十五首  其八五",
        "author": "释妙伦",
        "content": "将军令下闪旌旗，胡骑纷纷顿失威。\n纵有突然骁骤者，不知身已陷重围。",
        "dynasty": "宋",
        "collection_info": null
    },
    {
        "uuid": "74b386562b1cc50e3dd243d8d916a195",
        "title": "偈颂二十二首  其一",
        "author": "释妙伦",
        "content": "空兮空兮无背面，拈起豁然成两片。\n搭向南屏山角头，千古万古少人见。\n要见么，金乌飞上琉璃殿。",
        "dynasty": "宋",
        "collection_info": null
    },
    {
        "uuid": "d0e06e4b14827d6bbd955d45c8714e09",
        "title": "偈颂二十二首  其二",
        "author": "释妙伦",
        "content": "一自休戈见太平，跨龙仙去彩霞轻。\n感恩惟有西湖水，夜夜清波蘸月明。",
        "dynasty": "宋",
        "collection_info": null
    },
    {
        "uuid": "ca1f5240f47d2d0a3515591dcec1cd91",
        "title": "偈颂二十二首  其三",
        "author": "释妙伦",
        "content": "南山有众盈筹，总是佛祖冤雠。\n一夏资粮尚少，岂容坐视无谋。\n长安城裏，芳草渡头。\n頼有作者，为我希求，要使箇箇饱饫而优游。\n忽然遇维摩居士东指西指，又且如何对酬。\n一言纔勘破，笑倒老金牛。",
        "dynasty": "宋",
        "collection_info": null
    },
    {
        "uuid": "addcd6ad209bb7d63b22ed2c6c9a796e",
        "title": "偈颂二十二首  其四",
        "author": "释妙伦",
        "content": "月临粉壁间尤白，烛入纱笼裏更红。\n夜冷井边闻落叶，已惊秋色到梧桐。",
        "dynasty": "宋",
        "collection_info": null
    },
    {
        "uuid": "3a162a404cc21d8983a49a688e59fef6",
        "title": "偈颂二十二首  其五",
        "author": "释妙伦",
        "content": "十五日前，结而不解。\n十五日后，解而不结。\n正当今日，结也休，解也休。\n草鞋对颊耸八耳，拄杖横身撑两头。\n五湖四海衲子为冤雠。",
        "dynasty": "宋",
        "collection_info": null
    },
    {
        "uuid": "38e8ee5733b4cb9373830c73c7887c8d",
        "title": "偈颂二十二首  其六",
        "author": "释妙伦",
        "content": "庭前黄叶坠，岭上白云屯。\n风味无多子，何人共我论。",
        "dynasty": "宋",
        "collection_info": null
    },
    {
        "uuid": "44c43a89ac9f6ad289deeaf0ec3a1432",
        "title": "偈颂二十二首  其七",
        "author": "释妙伦",
        "content": "一遇中秋节，竞赏中秋月。\n指底指，玩底玩，说底说，到了何曾离圆缺。\n惟爱老长沙，一踏踏倒小释迦。\n光灿烂，绝周遮，不知端的落谁家。",
        "dynasty": "宋",
        "collection_info": null
    },
    {
        "uuid": "999c4d865e7b05579a65fabec6f893c8",
        "title": "偈颂二十二首  其八",
        "author": "释妙伦",
        "content": "西风一阵恶，北林平地摧。\n晓猿夜鹤，惊怨空徘徊。\n哀哉哀哉，戒光犹自照高台。",
        "dynasty": "宋",
        "collection_info": null
    },
    {
        "uuid": "dfdf5c53e5c7bbbb0cd07ceb0b41551f",
        "title": "偈颂二十二首  其九",
        "author": "释妙伦",
        "content": "渚流虹影，枢绕电光。\n圣人出现，化洽殊方。",
        "dynasty": "宋",
        "collection_info": null
    },
    {
        "uuid": "e5330cef65e883b267af32f26ee11459",
        "title": "偈颂二十二首  其一○",
        "author": "释妙伦",
        "content": "日暖喷庭花，风轻摇岸柳。\n双林入灭老臊胡，至今犹露摩胸手。",
        "dynasty": "宋",
        "collection_info": null
    },
    {
        "uuid": "75a5b45959df0d3ccbe393f0d2bf2b59",
        "title": "偈颂二十二首  其一一",
        "author": "释妙伦",
        "content": "千寻浪裏出头，万仞崖前展手。\n七百甲子老翁，刚然弄一场丑。\n摘杨花，摘杨花，翻身跳上树，惊散暮林鸦。",
        "dynasty": "宋",
        "collection_info": null
    },
    {
        "uuid": "8e4d3d244384741a0d889ee974cb504d",
        "title": "偈颂二十二首  其一二",
        "author": "释妙伦",
        "content": "玉缆纤纤布嫩芽，香苞朶朶依新叶。\n化工底事把天机，剖腹倾心俱漏泄。",
        "dynasty": "宋",
        "collection_info": null
    },
    {
        "uuid": "2859e15ccc3a69773021700afa601c12",
        "title": "偈颂二十二首  其一三",
        "author": "释妙伦",
        "content": "白苹洲畔，红蓼岸头。\n渔人得意，拨动孤舟。\n飞起一行两行塞雁，漾开七箇八箇沙鸥。\n丝纶在手，随放随收，时有金鳞上直鈎。",
        "dynasty": "宋",
        "collection_info": null
    },
    {
        "uuid": "a88ddca58834cabe5cd5f01f158eb59b",
        "title": "偈颂二十二首  其一四",
        "author": "释妙伦",
        "content": "九月九，一句话。\n有准绳，无柄欛。\n惟有陶靖节知缝罅，悠然见南山，笑傲东篱下。",
        "dynasty": "宋",
        "collection_info": null
    },
    {
        "uuid": "dc106acc2daaf0e83dbaf722d9b10031",
        "title": "偈颂二十二首  其一五",
        "author": "释妙伦",
        "content": "将不去，拈不来。\n两箇汉，一场獃。\n至今平地上，狼藉覆苍苔。",
        "dynasty": "宋",
        "collection_info": null
    },
    {
        "uuid": "5ae8230ea660c3d9887fff054ddd306c",
        "title": "偈颂二十二首  其一六",
        "author": "释妙伦",
        "content": "安眠露地牛，未脱黄金索。\n常在顾盼中，牧童难捉摸。",
        "dynasty": "宋",
        "collection_info": null
    },
    {
        "uuid": "4175cecace16c0a35cb1ff09ece147de",
        "title": "偈颂二十二首  其一七",
        "author": "释妙伦",
        "content": "年年是好年，日日是好日。\n南山今日好处又非常，石人起拜木人揖。\n蛇生角，虎插翼。",
        "dynasty": "宋",
        "collection_info": null
    },
    {
        "uuid": "8551d719846b5d1ec685fcca82f3f2a2",
        "title": "偈颂二十二首  其一八",
        "author": "释妙伦",
        "content": "烟迷岸树，水没汀莎。\n渡头拨动钓舟，野鸭翩然飞过。",
        "dynasty": "宋",
        "collection_info": null
    },
    {
        "uuid": "c0315d5974e106c3b37c2ff6bd9c4954",
        "title": "偈颂二十二首  其一九",
        "author": "释妙伦",
        "content": "云收幽谷静，雨歇幽涧鸣。\n风暖幽鸟语，日融幽草青。\n二祖不知，截断一手臂。\n归宗不会，拭坏双眼睛。\n致使衲僧，箇箇半疑半信，半醉半醒。\n争知道自来满口，咀华而嚼英。",
        "dynasty": "宋",
        "collection_info": null
    },
    {
        "uuid": "f4ecb1510277e314e28fa68c4457edca",
        "title": "偈颂二十二首  其二○",
        "author": "释妙伦",
        "content": "九十日一夏，始终无缝罅。\n拶到末梢头，有箇好说话。\n长爪梵志註九经，瞎眼波斯书八卦。",
        "dynasty": "宋",
        "collection_info": null
    },
    {
        "uuid": "5f8ca0b31b228116fe2dca2bcd8726d1",
        "title": "偈颂二十二首  其二一",
        "author": "释妙伦",
        "content": "雪山层层，雪涧冷冷。\n瞿昙过去久矣，今宵谁覩明星。\n奇哉，低声，恐成妄语诳众生。",
        "dynasty": "宋",
        "collection_info": null
    },
    {
        "uuid": "368797023f582c7699333bbf2f3862e6",
        "title": "偈颂二十二首  其二二",
        "author": "释妙伦",
        "content": "猫弄鼠，猿禁猴，云门固是有杀活机谋。\n检点来，依旧出不得者僧话头。",
        "dynasty": "宋",
        "collection_info": null
    },
    {
        "uuid": "bf419f1e72369fea2a0260733c114ded",
        "title": "观音赞",
        "author": "释妙伦",
        "content": "皎皎月沈波，萋萋草泣露。\n良哉观世音，不会转身句。",
        "dynasty": "宋",
        "collection_info": null
    },
    {
        "uuid": "514e246644d49b7db4a0c86e719c60b8",
        "title": "又泛水像赞",
        "author": "释妙伦",
        "content": "觉而动，照而寂。\n云浄月明，波停水碧。\n圆通触处露全身，依旧脚跟浮逼逼。",
        "dynasty": "宋",
        "collection_info": null
    },
    {
        "uuid": "509cafa6dfedfef123ce5301c9756161",
        "title": "布袋和尚赞",
        "author": "释妙伦",
        "content": "朝向廛中游，暮打市裏过。\n滞货卖不行，頼是肚皮大。",
        "dynasty": "宋",
        "collection_info": null
    },
    {
        "uuid": "32eb1e4b6a2d16e0fa8a2a827452900c",
        "title": "达磨赞",
        "author": "释妙伦",
        "content": "西竺干，东震旦。\n遍流毒，是者汉。\n不知赚了多少衲僧，至今八错七差三马九乱。",
        "dynasty": "宋",
        "collection_info": null
    },
    {
        "uuid": "3f121f836941c486798f361ea82c41ef",
        "title": "六祖夜渡赞",
        "author": "释妙伦",
        "content": "树烟漠漠水沈沈，父子相抛用贼心。\n授了衣盂连夜渡，钉桩摇橹到于今。",
        "dynasty": "宋",
        "collection_info": null
    },
    {
        "uuid": "b9e0231e8fd6d25c88ffe0397dc6016a",
        "title": "维摩赞",
        "author": "释妙伦",
        "content": "倚胡床，执白拂。\n三十三人，尽底籍没。\n却将一默对文殊，兔子何曾离得窟。",
        "dynasty": "宋",
        "collection_info": null
    },
    {
        "uuid": "de11e87a3a65c27d50079391b7cee4d4",
        "title": "灵照女赞",
        "author": "释妙伦",
        "content": "生不居家，长不出嫁。\n一柄笊篱，天上天下。\n虽然不直分文，只是无人着价。",
        "dynasty": "宋",
        "collection_info": null
    },
    {
        "uuid": "81914cb2c9ea7cedf1d031e69084cca3",
        "title": "崇德圆老请赞",
        "author": "释妙伦",
        "content": "无圆位中，一毫难状。\n于第二门，有箇模样。\n长安城裏卓红旗，鴈荡峰头翻白浪。\n更要不覩是籍没一切人家财，犹要算白帐。",
        "dynasty": "宋",
        "collection_info": null
    },
    {
        "uuid": "13d9be85e182a4184907e2f3f2886415",
        "title": "雪山梵老请赞",
        "author": "释妙伦",
        "content": "握三尺铁，震一声雷。\n刚把密旨，翻作祸胎。\n流落西村李翁田地上，丛林又是一番灾。",
        "dynasty": "宋",
        "collection_info": null
    },
    {
        "uuid": "d1d782595da5c373804d897cdfd9c0ed",
        "title": "真如靖老请赞",
        "author": "释妙伦",
        "content": "夜叉心，菩萨面。\n动则云翻大野鬼悉惧闻，静则练绕长溪人皆喜见。\n有一道迷魂呪，三千里外学念者也灵验。",
        "dynasty": "宋",
        "collection_info": null
    },
    {
        "uuid": "1ef6c84e104e17eb96908120b361f1a4",
        "title": "治平璧老请赞",
        "author": "释妙伦",
        "content": "似马无騣，似牛无角。\n描摸出来，非常大错。\n错错，万古一崖倚寥廓。",
        "dynasty": "宋",
        "collection_info": null
    },
    {
        "uuid": "9376beb0603a11401a9042f564bc0b20",
        "title": "支提宏老请赞",
        "author": "释妙伦",
        "content": "搭一隻手，挥三尺铁。\n天下衲僧，望风胆裂。\n岂料丰干院裏撞着箇匾头魔孽，尽把家私俱漏洩。\n却向玉融侧童峰前，对人点胸，背地吐舌。",
        "dynasty": "宋",
        "collection_info": null
    },
    {
        "uuid": "f9511dcfee773e9203a7e7e2a11cbf8e",
        "title": "连云枢老请赞",
        "author": "释妙伦",
        "content": "密运玄枢，恢张要旨。\n名邈得来，成甚面嘴。\n若是金毛狮子子，誵讹岂止三千里。",
        "dynasty": "宋",
        "collection_info": null
    },
    {
        "uuid": "0fd2dbf24af52ec14e1676e415759bc6",
        "title": "慈恩泾老请赞",
        "author": "释妙伦",
        "content": "两耳全聩，双目半昏。\n泾清渭浊，谁与辨论。\n只么厮淈𣸩，狼藉破沙盆。\n有箇不唧𠺕底，刚要面前涂糊背后揩抹。\n黑漫漫地恰似云屯挂向寿峰顶上，往往唤作南山古树根。",
        "dynasty": "宋",
        "collection_info": null
    },
    {
        "uuid": "1a9724d216d138c556205878c9adb5f7",
        "title": "精严昂老请赞",
        "author": "释妙伦",
        "content": "轩昂气宇，矍铄精神。\n木鸡驱成鸾凤，刍狗逼作麒麟，世上知心能几人。",
        "dynasty": "宋",
        "collection_info": null
    },
    {
        "uuid": "25fa1623a1bb3e2d38b6a9dce135b062",
        "title": "宝藏主请赞",
        "author": "释妙伦",
        "content": "干之下，坤之上。\n有一宝，无异相。\n刚地描摸出来，便见许多模样。\n引一切人到面前，学算鬼丁帐。",
        "dynasty": "宋",
        "collection_info": null
    },
    {
        "uuid": "eede30718e512db1b52aaf8aff430b5a",
        "title": "月藏主请赞",
        "author": "释妙伦",
        "content": "头颅突兀，面孔鳞皴。\n刚把一茎灯草，对人秤作半斤。\n阿呵呵，从教道月明照见夜行人。",
        "dynasty": "宋",
        "collection_info": null
    },
    {
        "uuid": "2548d92be0238bf7bc7d24a962cd34f3",
        "title": "埴知客请赞",
        "author": "释妙伦",
        "content": "寒岩其骨，槁木其形。\n解语非舌，能言非声。\n埏埴立于未立，气质成于未成。\n自者般伎俩，也有人描模上丹青。",
        "dynasty": "宋",
        "collection_info": null
    },
    {
        "uuid": "42aac3d8ce595ba5ad4f40ded8a5d675",
        "title": "若楫请赞",
        "author": "释妙伦",
        "content": "貌兮藓石，形兮云松。\n口捷如哑，耳聪若聋。\n布重网无明山上，荡一楫烦恼海中。\n吽，五日后也有箇弄脱空，水底放出泥大虫。",
        "dynasty": "宋",
        "collection_info": null
    },
    {
        "uuid": "2d404981e2426e963beec88da1e9af7d",
        "title": "友方请赞",
        "author": "释妙伦",
        "content": "怒具慈悲，喜怀惨酷。\n指方为圆，拗曲作直。\n不特凿石栽花，兼要堆云种竹。\n五五合成三十六，好彩是汝不学他，学他和汝入地狱。",
        "dynasty": "宋",
        "collection_info": null
    },
    {
        "uuid": "7bead57c4e61804a033b6304bb4cf4b1",
        "title": "浄惠教老请赞",
        "author": "释妙伦",
        "content": "霜茁其巅，云横其肩。\n眼无一角，鼻少半边。\n太湖水底走马，洞庭山上撑船。\n天下衲僧名不得状不得，取不得舍不得，一齐唤作教外别传。",
        "dynasty": "宋",
        "collection_info": null
    },
    {
        "uuid": "304a20549020f945ad0a73ac8e98c470",
        "title": "观音观老请赞",
        "author": "释妙伦",
        "content": "眼无筋，头无脑。\n是箇非箇併除，佛兮魔兮俱扫。\n须弥山折筯挑来，眉毛上悬挂恰好。\n是谁识他，观音长老。",
        "dynasty": "宋",
        "collection_info": null
    },
    {
        "uuid": "5d664ef969480d66566eed566af19a71",
        "title": "瑞岩众行者请赞",
        "author": "释妙伦",
        "content": "米裏有虫，麦裏有麵。\n非是老卢，何曾觑见。\n见不见，八角磨盘空裏转。",
        "dynasty": "宋",
        "collection_info": null
    },
    {
        "uuid": "471b9ed3f57882c4e507c4d7696f6499",
        "title": "寿首座请赞",
        "author": "释妙伦",
        "content": "漆桶一枚，无大得大。\n鼓合丛林，翻成口过。\n有语不勘玄机，有棒不打铁磨。\n南屏今日开眼放一箇，咄咄咄。",
        "dynasty": "宋",
        "collection_info": null
    },
    {
        "uuid": "633ae2b8584d9f26cd6b298f67a6a252",
        "title": "日本云上人请赞",
        "author": "释妙伦",
        "content": "山头云，天上月。\n云月有殊，光影无别。\n此是吾端的，不许见，不许闻。\n大唐国有人，必能辨，必能别。\n不妨捲去挂向大溪头，教他几箇横论竖论东说西说。",
        "dynasty": "宋",
        "collection_info": null
    },
    {
        "uuid": "f3e21466daa14966834861bc4ff572f4",
        "title": "日本门上人请赞",
        "author": "释妙伦",
        "content": "须弥绕白日，碧落穿红霞。\n唤作真则错，唤作相则差。\n只此一门难摸索，赚他几箇失脚走天涯。",
        "dynasty": "宋",
        "collection_info": null
    },
    {
        "uuid": "b20be0679b9e0257d9b9d9af47f960ae",
        "title": "日本见上人请赞",
        "author": "释妙伦",
        "content": "一见便见，一得永得。\n有影无形，易辩难识。\n大唐不许藏踪，日本那容隠迹。\n扶桑夜半日头红，不妨背手拈起一观，决定头斜面曲，鼻横眼直。",
        "dynasty": "宋",
        "collection_info": null
    },
    {
        "uuid": "1a1b2b29e3cd06909d51ff6cbe6e0273",
        "title": "与若虚新戒付衣",
        "author": "释妙伦",
        "content": "灵山密付，少室亲传。\n或长或短，或方或圆。\n直下若能提得起，优昙一朵瑞祇园。",
        "dynasty": "宋",
        "collection_info": null
    },
    {
        "uuid": "d5ecf1944e193fcb8ff6d6c8e6578ec4",
        "title": "西岩",
        "author": "释妙伦",
        "content": "怪石嵌空溅碧流，从来无路与人游。\n莫嫌立处孤危甚，要与东山作对头。",
        "dynasty": "宋",
        "collection_info": null
    },
    {
        "uuid": "dc36222e4788f63d78c17ac03659d301",
        "title": "牧溪",
        "author": "释妙伦",
        "content": "百草头边意已赊，鞭绳放下卧平沙。\n觉来古岸东风急，横笛一声山日斜。",
        "dynasty": "宋",
        "collection_info": null
    },
    {
        "uuid": "f1002b65e5ae8d065331a8e6d8afc97c",
        "title": "了翁",
        "author": "释妙伦",
        "content": "踏断草鞋，拗折拄杖。\n彻底风流，匙挑不上。\n拟问如何，擘面便掌。",
        "dynasty": "宋",
        "collection_info": null
    },
    {
        "uuid": "9c2cde2318856dd5fee30a927ce2076d",
        "title": "笑堂",
        "author": "释妙伦",
        "content": "冷地无端错喜欢，却将鸱吻对门安。\n引它铁作面皮汉，千里闻风也破颜。",
        "dynasty": "宋",
        "collection_info": null
    },
    {
        "uuid": "b9416168c6c8059f6335d84863c58e14",
        "title": "无杂",
        "author": "释妙伦",
        "content": "平常用处黑漫漫，十二时中没两般。\n大小赵州噇饭汉，斧头返被蛀虫钻。",
        "dynasty": "宋",
        "collection_info": null
    },
    {
        "uuid": "c2772c84538110f0d38567d13a05ca26",
        "title": "懒散",
        "author": "释妙伦",
        "content": "一味放落魄，谁人柰得何。\n忽然刀斫手，依旧着摩挲。",
        "dynasty": "宋",
        "collection_info": null
    },
    {
        "uuid": "4d1535015a134b778a7830da78ee3e7b",
        "title": "月窗",
        "author": "释妙伦",
        "content": "曲曲弯弯地，明明白白中。\n当轩开阖处，一隔为谁通。",
        "dynasty": "宋",
        "collection_info": null
    },
    {
        "uuid": "b168a3881bb32e9ab620e83789e1960d",
        "title": "寄人",
        "author": "释妙伦",
        "content": "去年共遶涧滨行，话尽山云海月情。\n芳树幽禽尤记得，风前时作两三声。",
        "dynasty": "宋",
        "collection_info": null
    },
    {
        "uuid": "8ccfdbb353f42641ff0a4e93c47aa959",
        "title": "示舜上人",
        "author": "释妙伦",
        "content": "古镜未磨黑似漆，及乎磨后也模糊。\n忽然打作百杂碎，笑倒当年舜老夫。",
        "dynasty": "宋",
        "collection_info": null
    },
    {
        "uuid": "4e7bfcab82ac97a61ea61f437122ad7c",
        "title": "断溪",
        "author": "释妙伦",
        "content": "绝消息时消息，不流通处流通。\n未达曹源渊奥，依然两段不同。",
        "dynasty": "宋",
        "collection_info": null
    },
    {
        "uuid": "a98d77dfe465f1d3f1bcd0bc0cf5f437",
        "title": "梦庵相士",
        "author": "释妙伦",
        "content": "烟霞影裏苍苔面，山水光埋古柏身。\n为报梦庵休诸梦，老僧不是梦中人。",
        "dynasty": "宋",
        "collection_info": null
    },
    {
        "uuid": "f6a8d6695c0343105199484f78daf25f",
        "title": "颂古五首  其一",
        "author": "释妙伦",
        "content": "狗走抖擞口，猴愁搂搜头。\n瑞岩门外水，自古向西流。",
        "dynasty": "宋",
        "collection_info": null
    },
    {
        "uuid": "48a106d04071d72e4b6933fb8b619608",
        "title": "颂古五首  其二",
        "author": "释妙伦",
        "content": "赵老七斤衫，提来用恰好。\n若更问如何，且去青州讨。",
        "dynasty": "宋",
        "collection_info": null
    },
    {
        "uuid": "86f92bf92d336d03da3d24a41ee58fe3",
        "title": "颂古五首  其三",
        "author": "释妙伦",
        "content": "草舍柴门僻更幽，何期过客也经由。\n蒿汤备礼不知愧，犹对傍人卖口头。",
        "dynasty": "宋",
        "collection_info": null
    },
    {
        "uuid": "5da325bcf0de0dc4777ea15f52852fa3",
        "title": "颂古五首  其四",
        "author": "释妙伦",
        "content": "前头计较既不成，后面安排亦不是。\n古时若有今时人，不落他家圈裏。",
        "dynasty": "宋",
        "collection_info": null
    },
    {
        "uuid": "eb893dbbb03c955eabb8ec32481e5209",
        "title": "颂古五首  其五",
        "author": "释妙伦",
        "content": "树动风摇，尘生云起。\n太上老君，何曾姓李。",
        "dynasty": "宋",
        "collection_info": null
    }
]