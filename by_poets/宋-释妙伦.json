[
    {
        "uuid": "6661c4f79b92843a9da55427a7764a4e",
        "title": "偈颂八十五首  其一",
        "author": "释妙伦",
        "content": "二千年前，我不如你。\n二千年后，你不如我。\n看看，冷处与你着把火。",
        "dynasty": "宋",
        "collection_info": null
    },
    {
        "uuid": "eaf57de9ed6816080ddd177a860e4196",
        "title": "偈颂八十五首  其二",
        "author": "释妙伦",
        "content": "横一丈，竖十尺。\n明眼衲僧，近傍不得。\n若有人向这裏转得身吐得气，祇园水也未到你吃。",
        "dynasty": "宋",
        "collection_info": null
    },
    {
        "uuid": "c9293913d9f74652d0082e1d2e33f1ea",
        "title": "偈颂八十五首  其三",
        "author": "释妙伦",
        "content": "穿人鼻孔，换人眼睛。\n都来只是这一句子，如何见得，题目分明。",
        "dynasty": "宋",
        "collection_info": null
    },
    {
        "uuid": "f291e09115a0d798a812403510ef644e",
        "title": "偈颂八十五首  其四",
        "author": "释妙伦",
        "content": "晓花初拆露香新，独向空山冷衬云。\n忽被春风轻触着，淡红脱落乱纷纷。",
        "dynasty": "宋",
        "collection_info": null
    },
    {
        "uuid": "063d91bf6baf19d25f4109da876b0ed7",
        "title": "偈颂八十五首  其五",
        "author": "释妙伦",
        "content": "花间蝶舞，柳上鶑啼。\n瞿昙未晓，达磨犹迷。\n分付丛林能事汉，临机一一好提撕。",
        "dynasty": "宋",
        "collection_info": null
    },
    {
        "uuid": "07fae0ab012ae03505a429fa5dc2db1b",
        "title": "偈颂八十五首  其六",
        "author": "释妙伦",
        "content": "落頼家风彼此知，粗茶淡饭暂相依。\n弟兄毕竟难同活，不免分头各自为。",
        "dynasty": "宋",
        "collection_info": null
    },
    {
        "uuid": "457d2e509aa81365f7dad5c8d6f569fc",
        "title": "偈颂八十五首  其七",
        "author": "释妙伦",
        "content": "四月八，生悉达，天上人间闹聒聒。\n老韶阳，要打杀，争似祇园舀水蓦头泼。\n阿呵呵，虽是死蛇，会弄也活。",
        "dynasty": "宋",
        "collection_info": null
    },
    {
        "uuid": "eef723d2cc8322eb0975fc424c90644a",
        "title": "偈颂八十五首  其八",
        "author": "释妙伦",
        "content": "禅禅，断贯索左穿右穿。\n道道，生苕菷横扫竖扫。",
        "dynasty": "宋",
        "collection_info": null
    },
    {
        "uuid": "77f3ad054ef2e3ab042ad5ebe1652114",
        "title": "偈颂八十五首  其九",
        "author": "释妙伦",
        "content": "天自高，地自厚。\n一一不是单，三三亦非九。\n唯爱部渎山前丘大翁，见人长揖高叉手。",
        "dynasty": "宋",
        "collection_info": null
    },
    {
        "uuid": "8c1296d62a12c6787091322f66658b6f",
        "title": "偈颂八十五首  其一○",
        "author": "释妙伦",
        "content": "前半夏已去，新事不添。\n后半夏未来，旧事不减。\n而今新也旧也，拈向一边。",
        "dynasty": "宋",
        "collection_info": null
    },
    {
        "uuid": "ff529cdb08546e4edfa0ec742f353ded",
        "title": "偈颂八十五首  其一一",
        "author": "释妙伦",
        "content": "布袋打开，拄杖拈起。\n去也由你，住也由你。",
        "dynasty": "宋",
        "collection_info": null
    },
    {
        "uuid": "1c13299a4f686e938c4b7bbec36bb40a",
        "title": "偈颂八十五首  其一二",
        "author": "释妙伦",
        "content": "灵山话月，曹溪指月。\n检点将来，只得半橛。",
        "dynasty": "宋",
        "collection_info": null
    },
    {
        "uuid": "6cdb63c8e567788179a33ff72417d369",
        "title": "偈颂八十五首  其一三",
        "author": "释妙伦",
        "content": "团团离海峤，渐渐出云衢。\n此夜一轮满，清光何处无。",
        "dynasty": "宋",
        "collection_info": null
    },
    {
        "uuid": "1153fbdded5b785c4cfc47e17ed55d54",
        "title": "偈颂八十五首  其一四",
        "author": "释妙伦",
        "content": "一夏九十日，今朝事已周。\n寒山逢拾得，把手话来由。\n且道话箇什么，梨出青州，枣出郑州。",
        "dynasty": "宋",
        "collection_info": null
    },
    {
        "uuid": "93ba7986d654541a8f56d754e972f37c",
        "title": "偈颂八十五首  其一五",
        "author": "释妙伦",
        "content": "面面相对，心心相知。\n人情若好，吃水也肥。",
        "dynasty": "宋",
        "collection_info": null
    },
    {
        "uuid": "0b975fee13b158e4bdb102f257e29cdb",
        "title": "偈颂八十五首  其一六",
        "author": "释妙伦",
        "content": "沙鸥尽日戏江滨，几度浮来几度沈。\n渔笛一声惊起去，依前飞下碧波心。",
        "dynasty": "宋",
        "collection_info": null
    },
    {
        "uuid": "d7497d5a2c766cce56a1bf225a2ac711",
        "title": "偈颂八十五首  其一七",
        "author": "释妙伦",
        "content": "躘踵几隻牯牛，总在瑞峰过夏。\n有心卧月眠云，无意牵犁拽耙。\n溪东溪西，岭上岭下。\n饮水自饮水，吃草自吃草，第一不得犯人苗稼。",
        "dynasty": "宋",
        "collection_info": null
    },
    {
        "uuid": "071111605e24a99281bfdd68c6ec8e25",
        "title": "偈颂八十五首  其一八",
        "author": "释妙伦",
        "content": "来住瑞峰，去住瑞岩。\n未操雪曲，且打乡谈，天上人间一十三。",
        "dynasty": "宋",
        "collection_info": null
    },
    {
        "uuid": "dc58d25b700d5624ec69a19afa5a0ebb",
        "title": "偈颂八十五首  其一九",
        "author": "释妙伦",
        "content": "昔年出此门去，步步踏着。\n今日入此门来，头头撞着。\n毕竟以何为验，洎合道着。",
        "dynasty": "宋",
        "collection_info": null
    },
    {
        "uuid": "3a0e080771806093f4ed43f3af995874",
        "title": "偈颂八十五首  其二○",
        "author": "释妙伦",
        "content": "内不放出，外不放入。\n眨得眼来，铁壁铁壁。",
        "dynasty": "宋",
        "collection_info": null
    },
    {
        "uuid": "683e84f08c2ff4667feb674371efe942",
        "title": "偈颂八十五首  其二一",
        "author": "释妙伦",
        "content": "擒虎兕，辨龙蛇。\n一句子，绝周遮。\n太白不曾登便殿，笔头昨夜自生花。",
        "dynasty": "宋",
        "collection_info": null
    },
    {
        "uuid": "8324864786e75493f115a7e4b348ed97",
        "title": "偈颂八十五首  其二二",
        "author": "释妙伦",
        "content": "峭峻一方，玲珑八面。\n须弥灯王，有眼者见。\n若不见，随我脚跟转。",
        "dynasty": "宋",
        "collection_info": null
    },
    {
        "uuid": "60bbec2e3713a4ee6925e61410604519",
        "title": "偈颂八十五首  其二三",
        "author": "释妙伦",
        "content": "祇园千树秀，浄土九莲敷。\n多少参玄士，茫茫在半途。",
        "dynasty": "宋",
        "collection_info": null
    },
    {
        "uuid": "6136f5fbb38d610474f68a87c62738a5",
        "title": "偈颂八十五首  其二四",
        "author": "释妙伦",
        "content": "三条椽下，七尺单前。\n有一则语，天下衲僧做尽伎俩。\n欲会会不得，拟举举不全。\n瑞岩老婆心切，略与诸人通一线。\n不容意解，只要心传，采石渡船。",
        "dynasty": "宋",
        "collection_info": null
    },
    {
        "uuid": "db963e2cc35a42f4be67313b0eddb84e",
        "title": "偈颂八十五首  其二五",
        "author": "释妙伦",
        "content": "隠隠烟村闻犬吠，欲寻寻不见人家。\n忽于桥断溪回处，流出碧桃三四花。",
        "dynasty": "宋",
        "collection_info": null
    },
    {
        "uuid": "05bba57ce9a2bc85b3c18c85461d20c1",
        "title": "偈颂八十五首  其二六",
        "author": "释妙伦",
        "content": "圣制中，有一诀。\n上三星，下半月。\n付诸人，须辨别。\n九十日，参教彻。\n参不彻，饮底是洋铜，吞底是热铁。",
        "dynasty": "宋",
        "collection_info": null
    },
    {
        "uuid": "a1fd4bd1ff0365ce5fe173645a675ded",
        "title": "偈颂八十五首  其二七",
        "author": "释妙伦",
        "content": "三张白纸，千里同风，此是古人吃不尽底涎唾。\n争如瑞岩，将箇季春极暄，换箇孟夏渐热。",
        "dynasty": "宋",
        "collection_info": null
    },
    {
        "uuid": "509e6d54ec10d3b74764b597402b22b1",
        "title": "偈颂八十五首  其二八",
        "author": "释妙伦",
        "content": "那一通，你问我，玄关倒插无鬚锁。\n等閒一掣掣得开，三箇老婆相对坐。",
        "dynasty": "宋",
        "collection_info": null
    },
    {
        "uuid": "2ba514fbf71b32f6d651d37525653642",
        "title": "偈颂八十五首  其二九",
        "author": "释妙伦",
        "content": "丁出丁，楔出楔。\n老赵州，端的别。\n别别，金刚脑后三斤铁。",
        "dynasty": "宋",
        "collection_info": null
    },
    {
        "uuid": "c0cb1d1a67671487b184d8629dd52849",
        "title": "偈颂八十五首  其三○",
        "author": "释妙伦",
        "content": "水泻岩前，蛩吟砌下。\n问着衲僧，有口如哑。\n百二十日，弄真像假。\n今朝突出拂子头，浄倮倮，赤洒洒，没可把。",
        "dynasty": "宋",
        "collection_info": null
    },
    {
        "uuid": "b22a04b409a993ab597ea386719f06a4",
        "title": "偈颂八十五首  其三一",
        "author": "释妙伦",
        "content": "秋云秋水两依依，塞鴈声声度翠微。\n多向洞庭芳草岸，楚天空阔不知归。",
        "dynasty": "宋",
        "collection_info": null
    },
    {
        "uuid": "bca91ea89cb896f8b068d94b0031ae0f",
        "title": "偈颂八十五首  其三二",
        "author": "释妙伦",
        "content": "瑞岩老还债，出生双耳聩。\n扣道道不知，问禅禅不会。\n怕冷收帽裙，爱凉解衣带。\n上下相依不相怪，由来彼此肚皮大。",
        "dynasty": "宋",
        "collection_info": null
    },
    {
        "uuid": "e435990367dcd9ac4acb378f6d65f87f",
        "title": "偈颂八十五首  其三三",
        "author": "释妙伦",
        "content": "九日重阳节，渊明采菊时。\n黄花到处有，何止在东篱。",
        "dynasty": "宋",
        "collection_info": null
    },
    {
        "uuid": "932a2cf21f3bb826ba106f6f8bd553b1",
        "title": "偈颂八十五首  其三四",
        "author": "释妙伦",
        "content": "华山突兀耸苍穹，坐断坤维千万峰。\n潘阆骑馿山下过，只闻啼鸟闹春风。",
        "dynasty": "宋",
        "collection_info": null
    },
    {
        "uuid": "6dfb64a62614133e3c5ca2cec202fad5",
        "title": "偈颂八十五首  其三五",
        "author": "释妙伦",
        "content": "游鱼涧底沉浮，幽鸟林间上下。\n那堪东园刈麦，西畴插秧。\n小姑摘叶饲蚕，公子扬鞭走马。",
        "dynasty": "宋",
        "collection_info": null
    },
    {
        "uuid": "b8463a689c4a61547fc9867cb02bba86",
        "title": "偈颂八十五首  其三六",
        "author": "释妙伦",
        "content": "崭崭岩石，蔚蔚松萝。\n左枝右蔓，横牵竖惹，满地交罗。\n几人遭绊倒，反怪葛藤多。\n阿呵呵，跳不出时争柰何。",
        "dynasty": "宋",
        "collection_info": null
    },
    {
        "uuid": "e7b50f9f5a7985f78061d5bf629cdc23",
        "title": "偈颂八十五首  其三七",
        "author": "释妙伦",
        "content": "后园馿吃草，开口见心肝。\n潘阆倒骑处，有谁能解看。",
        "dynasty": "宋",
        "collection_info": null
    },
    {
        "uuid": "b7f8d2e818c267ea3b6971366a72842e",
        "title": "偈颂八十五首  其三八",
        "author": "释妙伦",
        "content": "小鱼吞大鱼，尾巴露一橛。\n渔翁醉不知，空把丝纶掣。",
        "dynasty": "宋",
        "collection_info": null
    },
    {
        "uuid": "b2282a72024f0ea665291ab01128e052",
        "title": "偈颂八十五首  其三九",
        "author": "释妙伦",
        "content": "主人翁，辘辘转。\n有手脚，无背面。\n或向深山裏敲冰钓鱼，或向闹市中炙火摇扇。\n堪笑禅和子，长在蒲团上东讨西寻，直是不得一回亲见。\n当此自恣，将何证验。\n瑞岩今夜事不获已，未免擘破面门开箇方便。\n秋风一阵晚来寒，吹断白云三四片。",
        "dynasty": "宋",
        "collection_info": null
    },
    {
        "uuid": "adbd46e93a4d83822198323a1b4d35a3",
        "title": "偈颂八十五首  其四○",
        "author": "释妙伦",
        "content": "萧萧黄叶埋荒径，霭霭浮云锁野堂。\n一阵西风俱埽尽，几根乔木倚斜阳。",
        "dynasty": "宋",
        "collection_info": null
    },
    {
        "uuid": "5f28ca3a2becf2f0749d8f4392e58a14",
        "title": "偈颂八十五首  其四一",
        "author": "释妙伦",
        "content": "转身动脚，开口露牙。\n明明是我，的的非它。\n衲僧不肯向省要处受用，甘自区区于道途之上。\n真可惜，诚可嗟。\n瑞岩老婆心切，未免为汝指箇歇处。\n便请急急回首，早早归家。",
        "dynasty": "宋",
        "collection_info": null
    },
    {
        "uuid": "4316b1da3aae8be63c37c8753f283ee3",
        "title": "偈颂八十五首  其四二",
        "author": "释妙伦",
        "content": "南泉卖身，只贪小利。\n道吾舞笏，一味鬼戏。\n百丈捲席，翻成钝置。\n赵州吃茶，太煞客气。\n老大隋更是没巴鼻，僧问佛法的的意，却道山前麦熟也未。",
        "dynasty": "宋",
        "collection_info": null
    },
    {
        "uuid": "787f2becc0b146882e647f65e39b8d13",
        "title": "偈颂八十五首  其四三",
        "author": "释妙伦",
        "content": "一夏已过了，生涯又復然。\n眉毛横眼上，鼻孔搭唇边。\n诸人若果疑情未决，但向冷地裏摸索鼻孔看。",
        "dynasty": "宋",
        "collection_info": null
    },
    {
        "uuid": "f135bb0ad40f287d97b44ff3093be5f4",
        "title": "偈颂八十五首  其四四",
        "author": "释妙伦",
        "content": "鴈山云，台峤月。\n或卷或舒，或圆或缺。\n两两三三，朝游暮往。\n袈裟角，拄杖头，挑底挑，裹底裹，不妨自怡自悦。\n若到瑞岩定是打教棒折，而今什么时节。",
        "dynasty": "宋",
        "collection_info": null
    },
    {
        "uuid": "36a6b93ac9752f2b625468be73c05c89",
        "title": "偈颂八十五首  其四五",
        "author": "释妙伦",
        "content": "老姑强作少年时，烂把宫嫱红粉施。\n不管旁边人冷笑，满头犹更插花枝。",
        "dynasty": "宋",
        "collection_info": null
    },
    {
        "uuid": "e0d9c9c384ae0c997588a71446f3533c",
        "title": "偈颂八十五首  其四六",
        "author": "释妙伦",
        "content": "腊月三十日，一岁已周毕。\n野老竞相呼，把火门外立。",
        "dynasty": "宋",
        "collection_info": null
    },
    {
        "uuid": "caf9c54da27b6fceebc1bf7d0cbc5309",
        "title": "偈颂八十五首  其四七",
        "author": "释妙伦",
        "content": "禅不用参，道不用学。\n放下更放下，安乐又安乐。",
        "dynasty": "宋",
        "collection_info": null
    },
    {
        "uuid": "c24faf9413874356740527d197b9eff2",
        "title": "偈颂八十五首  其四八",
        "author": "释妙伦",
        "content": "自把碌砖空裏掷，必端自打自家头。\n酌然自痛自难说，自着摩挲归去休。",
        "dynasty": "宋",
        "collection_info": null
    },
    {
        "uuid": "d9250e3c081b061d85e1afd6c6f89c10",
        "title": "偈颂八十五首  其四九",
        "author": "释妙伦",
        "content": "鲍叔眼下安眉，赵哥口边着耳。\n蓦然狭路相逢，两箇是甚面嘴。",
        "dynasty": "宋",
        "collection_info": null
    },
    {
        "uuid": "71afffbba933c5d60ed410baa2eaa24d",
        "title": "偈颂八十五首  其五○",
        "author": "释妙伦",
        "content": "宽用工，急着限。\n是也刬，非也刬。\n顶𩕳忽然突出眼，圈圈圞圞，一似古殿裏壁角落头破灯盏。",
        "dynasty": "宋",
        "collection_info": null
    },
    {
        "uuid": "1cddf61424a31d904c858fe3f219da16",
        "title": "偈颂八十五首  其五一",
        "author": "释妙伦",
        "content": "者老和尚，元无所向。\n一味麻皮头，做出万般样。\n我也无端被伊葛藤一上，惭愧桩子倒了也。\n衔怨衔恩，含悲合笑，烧一炷香供养。",
        "dynasty": "宋",
        "collection_info": null
    },
    {
        "uuid": "306594e65e81986eb08cf30c31bff2fc",
        "title": "偈颂八十五首  其五二",
        "author": "释妙伦",
        "content": "庭前新吐一花红，袭袭馨香醉蜜蜂。\n公子见来情兴动，倒吹玉笛弄春风。",
        "dynasty": "宋",
        "collection_info": null
    },
    {
        "uuid": "6ab9da16c1978a900e921ea17414043d",
        "title": "偈颂八十五首  其五三",
        "author": "释妙伦",
        "content": "我有一机，觌面提持。\n如击金石，如奏埙箎，不是知音谁共知。",
        "dynasty": "宋",
        "collection_info": null
    },
    {
        "uuid": "b33c2e8ce24d645c558fe6ac08b3cd2f",
        "title": "偈颂八十五首  其五四",
        "author": "释妙伦",
        "content": "小姑将彩对花缝，半是深青半是红。\n被贼一时偷去了，浑家空自暗搥胸。",
        "dynasty": "宋",
        "collection_info": null
    },
    {
        "uuid": "075c0e8749dfac76459653185cad2b0b",
        "title": "偈颂八十五首  其五五",
        "author": "释妙伦",
        "content": "雨𩆑寒食，日醖清明。\n三三两两，呼唤踏青。\n禅家流无处着幽情，倒卓乌藤倚石屏，闲听岩前杜宇一声声。",
        "dynasty": "宋",
        "collection_info": null
    },
    {
        "uuid": "575451b06767bff4165606aca6061c07",
        "title": "偈颂八十五首  其五六",
        "author": "释妙伦",
        "content": "百花丛裏跃鞭过，俊逸风流有许多。\n未第儒生偷眼觑，满怀无柰旧愁何。",
        "dynasty": "宋",
        "collection_info": null
    },
    {
        "uuid": "e06798d48c207a172a30d40019801505",
        "title": "偈颂八十五首  其五七",
        "author": "释妙伦",
        "content": "秋山色老，秋树叶零。\n秋云影乱，秋水波澄。\n伸手缩手，取之不得，开眼合眼，视之无形。\n五湖衲子，披披搭搭，哆哆和和。\n那裏秤量，者边匹配。\n瑞岩老汉却不敢与之较重较轻，斤两分明。",
        "dynasty": "宋",
        "collection_info": null
    },
    {
        "uuid": "f07588c2a94ebd668d0f61b4eae20f0c",
        "title": "偈颂八十五首  其五八",
        "author": "释妙伦",
        "content": "村翁因事扣巫师，祸福通肠直示伊。\n获得黄金家富贵，几多空自起狐疑。",
        "dynasty": "宋",
        "collection_info": null
    },
    {
        "uuid": "db15f185ddb18f956592cbd63b6bd8b6",
        "title": "偈颂八十五首  其五九",
        "author": "释妙伦",
        "content": "学道参禅，别无方便。\n闹中底静裏明，静裏底闹中荐。\n坐断两头，打成一片。\n喜欢竖瞋拳，烦恼呈笑面。\n阿呵呵，瑞岩与么道，大似落汤螃蟹，七手八脚一时露现。",
        "dynasty": "宋",
        "collection_info": null
    },
    {
        "uuid": "a7fdedbcfe9e802deacab892bcda82d7",
        "title": "偈颂八十五首  其六○",
        "author": "释妙伦",
        "content": "心心，拙妇穿穴针。\n智智，巫师駡土地。\n道道，矮子肩栲栳。\n佛佛，乌鸦啖腐骨。",
        "dynasty": "宋",
        "collection_info": null
    },
    {
        "uuid": "242e707891d7112e45fa621b1f73b8ce",
        "title": "偈颂八十五首  其六一",
        "author": "释妙伦",
        "content": "坐底立，立底坐。\n我即你，你即我。\n毕竟烧香礼拜谁，几成话堕。",
        "dynasty": "宋",
        "collection_info": null
    },
    {
        "uuid": "ce8eea0cd80180adbd19dbb5882f0bb1",
        "title": "偈颂八十五首  其六二",
        "author": "释妙伦",
        "content": "宏施韬略，密展谋猷。\n胸中浩气，远迈伊周，玉炉香喷几千秋。",
        "dynasty": "宋",
        "collection_info": null
    },
    {
        "uuid": "5ab691440779eb4bb859cea585976de6",
        "title": "偈颂八十五首  其六三",
        "author": "释妙伦",
        "content": "我此一关，无背无向。\n拟欲进前，网在头上。",
        "dynasty": "宋",
        "collection_info": null
    },
    {
        "uuid": "c13e58b35a6e0dc8952d58173ae5ff62",
        "title": "偈颂八十五首  其六四",
        "author": "释妙伦",
        "content": "紫箫声断月初斜，笑指蓬瀛是故家。\n十二玉楼寻不见，手攀仙鹤步烟霞。",
        "dynasty": "宋",
        "collection_info": null
    },
    {
        "uuid": "bf1b354c7c4f0e750533827124995e03",
        "title": "偈颂八十五首  其六五",
        "author": "释妙伦",
        "content": "始从鹿野苑，终至跋提河。\n于是二中间，未尝说一字。\n年年花卉竞芳时，东风一阵成狼藉。",
        "dynasty": "宋",
        "collection_info": null
    },
    {
        "uuid": "613a6f593e7e29a168b7353bb0242571",
        "title": "偈颂八十五首  其六六",
        "author": "释妙伦",
        "content": "梨花李花白，杏花桃花红。\n的的正法眼藏，的的古佛心宗。\n灵云老几曾梦见，道得底都是脱空。\n尀耐螺江钓鱼船上翁，丝纶倒把搅春风。",
        "dynasty": "宋",
        "collection_info": null
    },
    {
        "uuid": "7dd26fcaeb31a67fab782bc920e91a67",
        "title": "偈颂八十五首  其六七",
        "author": "释妙伦",
        "content": "金佛不度炉，道士念苏嚧。\n木佛不度火，嵩山打竈堕。\n泥佛不度水，钟馗吓小鬼。\n真佛屋裏坐，嗄，赵州老汉败露了也。",
        "dynasty": "宋",
        "collection_info": null
    },
    {
        "uuid": "5168f44068d2b85c82c4b1e92e0ccd1a",
        "title": "偈颂八十五首  其六八",
        "author": "释妙伦",
        "content": "你是川僧，我是浙僧。\n相逢相见，元似不曾。\n因何今日成冤憎，不见道臭肉来蝇。",
        "dynasty": "宋",
        "collection_info": null
    },
    {
        "uuid": "263a3719a7986ba32c5804836c7fe95b",
        "title": "偈颂八十五首  其六九",
        "author": "释妙伦",
        "content": "红日昇兮，慧目明而不晦。\n白云吐兮，慈容露而不遮。\n林木交加兮胸题卍字，峰峦重迭兮足蹑千花。\n好箇天然古释迦。\n若谓今朝始诞梵王家，苦哉佛陀耶，苦哉佛陀耶。",
        "dynasty": "宋",
        "collection_info": null
    },
    {
        "uuid": "f85bacd18a10d306d1e8ba6deb28b66b",
        "title": "偈颂八十五首  其七○",
        "author": "释妙伦",
        "content": "送春剩欲举金樽，客不开襟怎与论。\n自饮一杯归去后，喜逢家乐闹黄昏。",
        "dynasty": "宋",
        "collection_info": null
    },
    {
        "uuid": "18369c01ec16f86f31866f0efdfa47c9",
        "title": "偈颂八十五首  其七一",
        "author": "释妙伦",
        "content": "五峰影裏，双涧声中。\n有大宝藏，八面玲珑。",
        "dynasty": "宋",
        "collection_info": null
    },
    {
        "uuid": "7789fd1972d962cd9ef92e6514e6d217",
        "title": "偈颂八十五首  其七二",
        "author": "释妙伦",
        "content": "德山低头，夹山点头。\n俱胝竖起手指头，玄沙𡎺破脚指头，都来不出山僧拄杖头。\n一叶落，天下秋。",
        "dynasty": "宋",
        "collection_info": null
    },
    {
        "uuid": "5e2481af15fbe95d89c7ff68099bbae9",
        "title": "偈颂八十五首  其七三",
        "author": "释妙伦",
        "content": "足不履地，头不顶天。\n纔识双涧，便见双泉。\n问有今古，答无正偏。\n若也未晓，细嚼黄连。",
        "dynasty": "宋",
        "collection_info": null
    },
    {
        "uuid": "b54821ea38fc3e31baee9f95829607b0",
        "title": "偈颂八十五首  其七四",
        "author": "释妙伦",
        "content": "峰头异角灵毛，涧底锦鳞赪尾。\n各各性命一条，都在山僧手裏。\n今日放开线路，也不妨自驰自骤，自飞自鸣，自泳自游，自潜自跃，又阿谁管你，诸方密布漫天网子。",
        "dynasty": "宋",
        "collection_info": null
    },
    {
        "uuid": "e0e139065df84486bee4eada82d67868",
        "title": "偈颂八十五首  其七五",
        "author": "释妙伦",
        "content": "淘沙得金，凿石得玉。\n张弓得鸟，掷钓得鱼。",
        "dynasty": "宋",
        "collection_info": null
    },
    {
        "uuid": "4ed9ab11b84a59138933b946c86f737c",
        "title": "偈颂八十五首  其七六",
        "author": "释妙伦",
        "content": "门外一犬吠，櫩前一鸟鸣。\n天际半鈎新月，移影上疎櫺。\n忆得雪山六载，冻不死，饿不杀，夜半见明星。",
        "dynasty": "宋",
        "collection_info": null
    },
    {
        "uuid": "0a3f7c0807d2234253dcb55057612d64",
        "title": "偈颂八十五首  其七七",
        "author": "释妙伦",
        "content": "一从醉别画堂前，鬓乱钗横语笑颠。\n最是恼人肠肚处，借婆裙子拜婆年。",
        "dynasty": "宋",
        "collection_info": null
    },
    {
        "uuid": "d566f315f679ca3783d6a75d54af9080",
        "title": "偈颂八十五首  其七八",
        "author": "释妙伦",
        "content": "正朝握拂，埽荡窠窟。\n左拣牛溲，右选马勃。\n竖作一团，是甚臭鹘。\n分付诸人，洗肠换骨。",
        "dynasty": "宋",
        "collection_info": null
    },
    {
        "uuid": "fcc355a0990df5ccda2f6e8ef888bd1f",
        "title": "偈颂八十五首  其七九",
        "author": "释妙伦",
        "content": "一竖一展，一放一收。\n仰山弄险，过似岩头。\n頼是随风回橹棹，几乎翻却钓鱼舟。",
        "dynasty": "宋",
        "collection_info": null
    },
    {
        "uuid": "a65c94f5ac4ecb8972151fa4f720be21",
        "title": "偈颂八十五首  其八○",
        "author": "释妙伦",
        "content": "窦八抽身已败赃，偷儿曲为巧遮藏。\n一家着贼犹闲事，搅断平人几肚肠。",
        "dynasty": "宋",
        "collection_info": null
    },
    {
        "uuid": "ca87c6fc348a2ebeb70394f0a7016211",
        "title": "偈颂八十五首  其八一",
        "author": "释妙伦",
        "content": "明珠璨璨对人倾，是甚多年鱼眼睛。\n抛撒满前收不上，粪箕埽箒乱纵横。",
        "dynasty": "宋",
        "collection_info": null
    },
    {
        "uuid": "fc0533c23b6744084d8bc08a678249e4",
        "title": "偈颂八十五首  其八二",
        "author": "释妙伦",
        "content": "烟横大野，鴈篆长空。\n玉露滴开八枝九枝黄菊，金风剪下三片两片丹枫。\n吾家生涯，虽然冷淡，取之无禁，用之无穷。",
        "dynasty": "宋",
        "collection_info": null
    },
    {
        "uuid": "b9674b9028a1de15c4c503bf92c3107f",
        "title": "偈颂八十五首  其八三",
        "author": "释妙伦",
        "content": "扫荡边尘未着劳，折弓戏把射青霄。\n满攀自觉无多力，随手那知落一鵰。",
        "dynasty": "宋",
        "collection_info": null
    },
    {
        "uuid": "047cb954379d11ef9f453b04d2d33d99",
        "title": "偈颂八十五首  其八四",
        "author": "释妙伦",
        "content": "辊雪峰毬，打禾山鼓，露柱灯笼齐作舞。\n引得老丰干，倒跨南山虎。\n圣人作，万物覩。",
        "dynasty": "宋",
        "collection_info": null
    },
    {
        "uuid": "ab76ee29f3209c0a2413bc3fd2a48c68",
        "title": "偈颂八十五首  其八五",
        "author": "释妙伦",
        "content": "将军令下闪旌旗，胡骑纷纷顿失威。\n纵有突然骁骤者，不知身已陷重围。",
        "dynasty": "宋",
        "collection_info": null
    },
    {
        "uuid": "90a48022c088ff68c8c022ff65e3fc01",
        "title": "偈颂二十二首  其一",
        "author": "释妙伦",
        "content": "空兮空兮无背面，拈起豁然成两片。\n搭向南屏山角头，千古万古少人见。\n要见么，金乌飞上琉璃殿。",
        "dynasty": "宋",
        "collection_info": null
    },
    {
        "uuid": "63fe2f86bc6274660a2304ec1bb40b81",
        "title": "偈颂二十二首  其二",
        "author": "释妙伦",
        "content": "一自休戈见太平，跨龙仙去彩霞轻。\n感恩惟有西湖水，夜夜清波蘸月明。",
        "dynasty": "宋",
        "collection_info": null
    },
    {
        "uuid": "1975c4eeff234650d4524328bdc0260c",
        "title": "偈颂二十二首  其三",
        "author": "释妙伦",
        "content": "南山有众盈筹，总是佛祖冤雠。\n一夏资粮尚少，岂容坐视无谋。\n长安城裏，芳草渡头。\n頼有作者，为我希求，要使箇箇饱饫而优游。\n忽然遇维摩居士东指西指，又且如何对酬。\n一言纔勘破，笑倒老金牛。",
        "dynasty": "宋",
        "collection_info": null
    },
    {
        "uuid": "136f9f311c97b5a4fc1963fe34fbd5dc",
        "title": "偈颂二十二首  其四",
        "author": "释妙伦",
        "content": "月临粉壁间尤白，烛入纱笼裏更红。\n夜冷井边闻落叶，已惊秋色到梧桐。",
        "dynasty": "宋",
        "collection_info": null
    },
    {
        "uuid": "cc7574a1210a695bc1f2c3c7969b46df",
        "title": "偈颂二十二首  其五",
        "author": "释妙伦",
        "content": "十五日前，结而不解。\n十五日后，解而不结。\n正当今日，结也休，解也休。\n草鞋对颊耸八耳，拄杖横身撑两头。\n五湖四海衲子为冤雠。",
        "dynasty": "宋",
        "collection_info": null
    },
    {
        "uuid": "3d352213960b8f75ea2bc463ab17f007",
        "title": "偈颂二十二首  其六",
        "author": "释妙伦",
        "content": "庭前黄叶坠，岭上白云屯。\n风味无多子，何人共我论。",
        "dynasty": "宋",
        "collection_info": null
    },
    {
        "uuid": "3e049c5c430b54351dce7c2ec877f290",
        "title": "偈颂二十二首  其七",
        "author": "释妙伦",
        "content": "一遇中秋节，竞赏中秋月。\n指底指，玩底玩，说底说，到了何曾离圆缺。\n惟爱老长沙，一踏踏倒小释迦。\n光灿烂，绝周遮，不知端的落谁家。",
        "dynasty": "宋",
        "collection_info": null
    },
    {
        "uuid": "3ff39e9bfd4ac13e97d6899106918ac0",
        "title": "偈颂二十二首  其八",
        "author": "释妙伦",
        "content": "西风一阵恶，北林平地摧。\n晓猿夜鹤，惊怨空徘徊。\n哀哉哀哉，戒光犹自照高台。",
        "dynasty": "宋",
        "collection_info": null
    },
    {
        "uuid": "bbc40a2fb6897e9870bdbb26906e010a",
        "title": "偈颂二十二首  其九",
        "author": "释妙伦",
        "content": "渚流虹影，枢绕电光。\n圣人出现，化洽殊方。",
        "dynasty": "宋",
        "collection_info": null
    },
    {
        "uuid": "6f61d163c7821df7dbd9170115c0bcf5",
        "title": "偈颂二十二首  其一○",
        "author": "释妙伦",
        "content": "日暖喷庭花，风轻摇岸柳。\n双林入灭老臊胡，至今犹露摩胸手。",
        "dynasty": "宋",
        "collection_info": null
    },
    {
        "uuid": "ecf898334629e33d0bd48e9e4546ae95",
        "title": "偈颂二十二首  其一一",
        "author": "释妙伦",
        "content": "千寻浪裏出头，万仞崖前展手。\n七百甲子老翁，刚然弄一场丑。\n摘杨花，摘杨花，翻身跳上树，惊散暮林鸦。",
        "dynasty": "宋",
        "collection_info": null
    },
    {
        "uuid": "87c18e575c92f8b13f30bc3e56ff6141",
        "title": "偈颂二十二首  其一二",
        "author": "释妙伦",
        "content": "玉缆纤纤布嫩芽，香苞朶朶依新叶。\n化工底事把天机，剖腹倾心俱漏泄。",
        "dynasty": "宋",
        "collection_info": null
    },
    {
        "uuid": "5276edec245080a3416f8628e91d7a8f",
        "title": "偈颂二十二首  其一三",
        "author": "释妙伦",
        "content": "白苹洲畔，红蓼岸头。\n渔人得意，拨动孤舟。\n飞起一行两行塞雁，漾开七箇八箇沙鸥。\n丝纶在手，随放随收，时有金鳞上直鈎。",
        "dynasty": "宋",
        "collection_info": null
    },
    {
        "uuid": "a6a96842ae7a0abe5e245ef77b66e03a",
        "title": "偈颂二十二首  其一四",
        "author": "释妙伦",
        "content": "九月九，一句话。\n有准绳，无柄欛。\n惟有陶靖节知缝罅，悠然见南山，笑傲东篱下。",
        "dynasty": "宋",
        "collection_info": null
    },
    {
        "uuid": "fda7b2ea831fcc46aa1e5ff504557614",
        "title": "偈颂二十二首  其一五",
        "author": "释妙伦",
        "content": "将不去，拈不来。\n两箇汉，一场獃。\n至今平地上，狼藉覆苍苔。",
        "dynasty": "宋",
        "collection_info": null
    },
    {
        "uuid": "a18c2fd057d28e08ff448a74c4161809",
        "title": "偈颂二十二首  其一六",
        "author": "释妙伦",
        "content": "安眠露地牛，未脱黄金索。\n常在顾盼中，牧童难捉摸。",
        "dynasty": "宋",
        "collection_info": null
    },
    {
        "uuid": "0f1ef3ad84bed00765290f375522d717",
        "title": "偈颂二十二首  其一七",
        "author": "释妙伦",
        "content": "年年是好年，日日是好日。\n南山今日好处又非常，石人起拜木人揖。\n蛇生角，虎插翼。",
        "dynasty": "宋",
        "collection_info": null
    },
    {
        "uuid": "490022134ec14b79c9b606aa3924e683",
        "title": "偈颂二十二首  其一八",
        "author": "释妙伦",
        "content": "烟迷岸树，水没汀莎。\n渡头拨动钓舟，野鸭翩然飞过。",
        "dynasty": "宋",
        "collection_info": null
    },
    {
        "uuid": "249a6dbfbc02893b501282b935326f1e",
        "title": "偈颂二十二首  其一九",
        "author": "释妙伦",
        "content": "云收幽谷静，雨歇幽涧鸣。\n风暖幽鸟语，日融幽草青。\n二祖不知，截断一手臂。\n归宗不会，拭坏双眼睛。\n致使衲僧，箇箇半疑半信，半醉半醒。\n争知道自来满口，咀华而嚼英。",
        "dynasty": "宋",
        "collection_info": null
    },
    {
        "uuid": "5018ca41a5ba538c8e7f8ce8b3bb18f8",
        "title": "偈颂二十二首  其二○",
        "author": "释妙伦",
        "content": "九十日一夏，始终无缝罅。\n拶到末梢头，有箇好说话。\n长爪梵志註九经，瞎眼波斯书八卦。",
        "dynasty": "宋",
        "collection_info": null
    },
    {
        "uuid": "9d9b097e8516e67d931cfc8a2709fcf1",
        "title": "偈颂二十二首  其二一",
        "author": "释妙伦",
        "content": "雪山层层，雪涧冷冷。\n瞿昙过去久矣，今宵谁覩明星。\n奇哉，低声，恐成妄语诳众生。",
        "dynasty": "宋",
        "collection_info": null
    },
    {
        "uuid": "9f693179308c51c31dcec30d629aff8d",
        "title": "偈颂二十二首  其二二",
        "author": "释妙伦",
        "content": "猫弄鼠，猿禁猴，云门固是有杀活机谋。\n检点来，依旧出不得者僧话头。",
        "dynasty": "宋",
        "collection_info": null
    },
    {
        "uuid": "cb466639ca5e4b5dbe1ee03f5c7e0aab",
        "title": "观音赞",
        "author": "释妙伦",
        "content": "皎皎月沈波，萋萋草泣露。\n良哉观世音，不会转身句。",
        "dynasty": "宋",
        "collection_info": null
    },
    {
        "uuid": "b72dc846d822c02c0bcd0dd96e9c7327",
        "title": "又泛水像赞",
        "author": "释妙伦",
        "content": "觉而动，照而寂。\n云浄月明，波停水碧。\n圆通触处露全身，依旧脚跟浮逼逼。",
        "dynasty": "宋",
        "collection_info": null
    },
    {
        "uuid": "50ecdb5eb8c999d15aa91b4fbeec05f1",
        "title": "布袋和尚赞",
        "author": "释妙伦",
        "content": "朝向廛中游，暮打市裏过。\n滞货卖不行，頼是肚皮大。",
        "dynasty": "宋",
        "collection_info": null
    },
    {
        "uuid": "f84891083fbfec16b8d552c0f4a388e4",
        "title": "达磨赞",
        "author": "释妙伦",
        "content": "西竺干，东震旦。\n遍流毒，是者汉。\n不知赚了多少衲僧，至今八错七差三马九乱。",
        "dynasty": "宋",
        "collection_info": null
    },
    {
        "uuid": "391ba0b2b79fdaf68e2f59057cb0e428",
        "title": "六祖夜渡赞",
        "author": "释妙伦",
        "content": "树烟漠漠水沈沈，父子相抛用贼心。\n授了衣盂连夜渡，钉桩摇橹到于今。",
        "dynasty": "宋",
        "collection_info": null
    },
    {
        "uuid": "33ab9da9b1f37f43849fc5feb358445a",
        "title": "维摩赞",
        "author": "释妙伦",
        "content": "倚胡床，执白拂。\n三十三人，尽底籍没。\n却将一默对文殊，兔子何曾离得窟。",
        "dynasty": "宋",
        "collection_info": null
    },
    {
        "uuid": "44faea168f9ab7976f932fc2d2abaa5d",
        "title": "灵照女赞",
        "author": "释妙伦",
        "content": "生不居家，长不出嫁。\n一柄笊篱，天上天下。\n虽然不直分文，只是无人着价。",
        "dynasty": "宋",
        "collection_info": null
    },
    {
        "uuid": "262047cda0e03a122a509cc1cb475142",
        "title": "崇德圆老请赞",
        "author": "释妙伦",
        "content": "无圆位中，一毫难状。\n于第二门，有箇模样。\n长安城裏卓红旗，鴈荡峰头翻白浪。\n更要不覩是籍没一切人家财，犹要算白帐。",
        "dynasty": "宋",
        "collection_info": null
    },
    {
        "uuid": "109345313a1d75b957b4f17ecb2670df",
        "title": "雪山梵老请赞",
        "author": "释妙伦",
        "content": "握三尺铁，震一声雷。\n刚把密旨，翻作祸胎。\n流落西村李翁田地上，丛林又是一番灾。",
        "dynasty": "宋",
        "collection_info": null
    },
    {
        "uuid": "1fb5b6f48f44e943a94f538c003f4a74",
        "title": "真如靖老请赞",
        "author": "释妙伦",
        "content": "夜叉心，菩萨面。\n动则云翻大野鬼悉惧闻，静则练绕长溪人皆喜见。\n有一道迷魂呪，三千里外学念者也灵验。",
        "dynasty": "宋",
        "collection_info": null
    },
    {
        "uuid": "ddab23480cee06b43c2ecb79c8203b16",
        "title": "治平璧老请赞",
        "author": "释妙伦",
        "content": "似马无騣，似牛无角。\n描摸出来，非常大错。\n错错，万古一崖倚寥廓。",
        "dynasty": "宋",
        "collection_info": null
    },
    {
        "uuid": "ce09fc0b109c4d8427cfff7dc22bce8f",
        "title": "支提宏老请赞",
        "author": "释妙伦",
        "content": "搭一隻手，挥三尺铁。\n天下衲僧，望风胆裂。\n岂料丰干院裏撞着箇匾头魔孽，尽把家私俱漏洩。\n却向玉融侧童峰前，对人点胸，背地吐舌。",
        "dynasty": "宋",
        "collection_info": null
    },
    {
        "uuid": "6cb5012ea20db670605b37b8bc3a9e5a",
        "title": "连云枢老请赞",
        "author": "释妙伦",
        "content": "密运玄枢，恢张要旨。\n名邈得来，成甚面嘴。\n若是金毛狮子子，誵讹岂止三千里。",
        "dynasty": "宋",
        "collection_info": null
    },
    {
        "uuid": "abc7306239320c08b40e47007cccef68",
        "title": "慈恩泾老请赞",
        "author": "释妙伦",
        "content": "两耳全聩，双目半昏。\n泾清渭浊，谁与辨论。\n只么厮淈𣸩，狼藉破沙盆。\n有箇不唧𠺕底，刚要面前涂糊背后揩抹。\n黑漫漫地恰似云屯挂向寿峰顶上，往往唤作南山古树根。",
        "dynasty": "宋",
        "collection_info": null
    },
    {
        "uuid": "b5325d259fe4c1fe38ff3ce4af3f1115",
        "title": "精严昂老请赞",
        "author": "释妙伦",
        "content": "轩昂气宇，矍铄精神。\n木鸡驱成鸾凤，刍狗逼作麒麟，世上知心能几人。",
        "dynasty": "宋",
        "collection_info": null
    },
    {
        "uuid": "9900ff4adc6d5decbcab11ae219a79fd",
        "title": "宝藏主请赞",
        "author": "释妙伦",
        "content": "干之下，坤之上。\n有一宝，无异相。\n刚地描摸出来，便见许多模样。\n引一切人到面前，学算鬼丁帐。",
        "dynasty": "宋",
        "collection_info": null
    },
    {
        "uuid": "d05fac02909879bdd52bc42210a89b08",
        "title": "月藏主请赞",
        "author": "释妙伦",
        "content": "头颅突兀，面孔鳞皴。\n刚把一茎灯草，对人秤作半斤。\n阿呵呵，从教道月明照见夜行人。",
        "dynasty": "宋",
        "collection_info": null
    },
    {
        "uuid": "88c3c7ab06cde32ee6cc390a20613bee",
        "title": "埴知客请赞",
        "author": "释妙伦",
        "content": "寒岩其骨，槁木其形。\n解语非舌，能言非声。\n埏埴立于未立，气质成于未成。\n自者般伎俩，也有人描模上丹青。",
        "dynasty": "宋",
        "collection_info": null
    },
    {
        "uuid": "59ff7f2297cd8fa1272f599cd96976c0",
        "title": "若楫请赞",
        "author": "释妙伦",
        "content": "貌兮藓石，形兮云松。\n口捷如哑，耳聪若聋。\n布重网无明山上，荡一楫烦恼海中。\n吽，五日后也有箇弄脱空，水底放出泥大虫。",
        "dynasty": "宋",
        "collection_info": null
    },
    {
        "uuid": "3399635d573251ae8908bcf9db0ae121",
        "title": "友方请赞",
        "author": "释妙伦",
        "content": "怒具慈悲，喜怀惨酷。\n指方为圆，拗曲作直。\n不特凿石栽花，兼要堆云种竹。\n五五合成三十六，好彩是汝不学他，学他和汝入地狱。",
        "dynasty": "宋",
        "collection_info": null
    },
    {
        "uuid": "4265c483dbcff3603b2049d2e948f5fa",
        "title": "浄惠教老请赞",
        "author": "释妙伦",
        "content": "霜茁其巅，云横其肩。\n眼无一角，鼻少半边。\n太湖水底走马，洞庭山上撑船。\n天下衲僧名不得状不得，取不得舍不得，一齐唤作教外别传。",
        "dynasty": "宋",
        "collection_info": null
    },
    {
        "uuid": "a91cf85d7f08421663829f26830bf725",
        "title": "观音观老请赞",
        "author": "释妙伦",
        "content": "眼无筋，头无脑。\n是箇非箇併除，佛兮魔兮俱扫。\n须弥山折筯挑来，眉毛上悬挂恰好。\n是谁识他，观音长老。",
        "dynasty": "宋",
        "collection_info": null
    },
    {
        "uuid": "798bd11aabb4e1d6220ecaf52a7dcc1e",
        "title": "瑞岩众行者请赞",
        "author": "释妙伦",
        "content": "米裏有虫，麦裏有麵。\n非是老卢，何曾觑见。\n见不见，八角磨盘空裏转。",
        "dynasty": "宋",
        "collection_info": null
    },
    {
        "uuid": "7a08532192a0ab6688230c1dda86fe4b",
        "title": "寿首座请赞",
        "author": "释妙伦",
        "content": "漆桶一枚，无大得大。\n鼓合丛林，翻成口过。\n有语不勘玄机，有棒不打铁磨。\n南屏今日开眼放一箇，咄咄咄。",
        "dynasty": "宋",
        "collection_info": null
    },
    {
        "uuid": "220e8291ce951025a1943a2823f43166",
        "title": "日本云上人请赞",
        "author": "释妙伦",
        "content": "山头云，天上月。\n云月有殊，光影无别。\n此是吾端的，不许见，不许闻。\n大唐国有人，必能辨，必能别。\n不妨捲去挂向大溪头，教他几箇横论竖论东说西说。",
        "dynasty": "宋",
        "collection_info": null
    },
    {
        "uuid": "472185e013e976d0ef4a9f92d5d773d3",
        "title": "日本门上人请赞",
        "author": "释妙伦",
        "content": "须弥绕白日，碧落穿红霞。\n唤作真则错，唤作相则差。\n只此一门难摸索，赚他几箇失脚走天涯。",
        "dynasty": "宋",
        "collection_info": null
    },
    {
        "uuid": "39966deb7e49f8db0dd9db8a91f0d299",
        "title": "日本见上人请赞",
        "author": "释妙伦",
        "content": "一见便见，一得永得。\n有影无形，易辩难识。\n大唐不许藏踪，日本那容隠迹。\n扶桑夜半日头红，不妨背手拈起一观，决定头斜面曲，鼻横眼直。",
        "dynasty": "宋",
        "collection_info": null
    },
    {
        "uuid": "95242371ef31e4224eff78ef4a700a1f",
        "title": "与若虚新戒付衣",
        "author": "释妙伦",
        "content": "灵山密付，少室亲传。\n或长或短，或方或圆。\n直下若能提得起，优昙一朵瑞祇园。",
        "dynasty": "宋",
        "collection_info": null
    },
    {
        "uuid": "da381fa44df717dadd532efee083a5a2",
        "title": "西岩",
        "author": "释妙伦",
        "content": "怪石嵌空溅碧流，从来无路与人游。\n莫嫌立处孤危甚，要与东山作对头。",
        "dynasty": "宋",
        "collection_info": null
    },
    {
        "uuid": "d43eb9087cb4d9a81ed9b23c08a257fa",
        "title": "牧溪",
        "author": "释妙伦",
        "content": "百草头边意已赊，鞭绳放下卧平沙。\n觉来古岸东风急，横笛一声山日斜。",
        "dynasty": "宋",
        "collection_info": null
    },
    {
        "uuid": "646f0b7ffaf732966beb9eb728feaa1b",
        "title": "了翁",
        "author": "释妙伦",
        "content": "踏断草鞋，拗折拄杖。\n彻底风流，匙挑不上。\n拟问如何，擘面便掌。",
        "dynasty": "宋",
        "collection_info": null
    },
    {
        "uuid": "bac237c7ba4a9732dece7851550c2687",
        "title": "笑堂",
        "author": "释妙伦",
        "content": "冷地无端错喜欢，却将鸱吻对门安。\n引它铁作面皮汉，千里闻风也破颜。",
        "dynasty": "宋",
        "collection_info": null
    },
    {
        "uuid": "30389a1d6eec438c9e6020d8ba48f2d9",
        "title": "无杂",
        "author": "释妙伦",
        "content": "平常用处黑漫漫，十二时中没两般。\n大小赵州噇饭汉，斧头返被蛀虫钻。",
        "dynasty": "宋",
        "collection_info": null
    },
    {
        "uuid": "8a91a026b63ec1cda0886adebca19d63",
        "title": "懒散",
        "author": "释妙伦",
        "content": "一味放落魄，谁人柰得何。\n忽然刀斫手，依旧着摩挲。",
        "dynasty": "宋",
        "collection_info": null
    },
    {
        "uuid": "331c467f25919e84468c6c812dd3148d",
        "title": "月窗",
        "author": "释妙伦",
        "content": "曲曲弯弯地，明明白白中。\n当轩开阖处，一隔为谁通。",
        "dynasty": "宋",
        "collection_info": null
    },
    {
        "uuid": "6ff9ed65319b2a4fd737acbc5b58b4af",
        "title": "寄人",
        "author": "释妙伦",
        "content": "去年共遶涧滨行，话尽山云海月情。\n芳树幽禽尤记得，风前时作两三声。",
        "dynasty": "宋",
        "collection_info": null
    },
    {
        "uuid": "acc59f9ff65c4fe67b1f3ed57968ae6f",
        "title": "示舜上人",
        "author": "释妙伦",
        "content": "古镜未磨黑似漆，及乎磨后也模糊。\n忽然打作百杂碎，笑倒当年舜老夫。",
        "dynasty": "宋",
        "collection_info": null
    },
    {
        "uuid": "8dcc179fb8becb7eec6fba785cc532c3",
        "title": "断溪",
        "author": "释妙伦",
        "content": "绝消息时消息，不流通处流通。\n未达曹源渊奥，依然两段不同。",
        "dynasty": "宋",
        "collection_info": null
    },
    {
        "uuid": "f53d6b3113f758ff28a09425d2dff70b",
        "title": "梦庵相士",
        "author": "释妙伦",
        "content": "烟霞影裏苍苔面，山水光埋古柏身。\n为报梦庵休诸梦，老僧不是梦中人。",
        "dynasty": "宋",
        "collection_info": null
    },
    {
        "uuid": "bc8d2326fa6bae7fe5514c2070f06b97",
        "title": "颂古五首  其一",
        "author": "释妙伦",
        "content": "狗走抖擞口，猴愁搂搜头。\n瑞岩门外水，自古向西流。",
        "dynasty": "宋",
        "collection_info": null
    },
    {
        "uuid": "bbc889092530ea27e787d95b87a41cfb",
        "title": "颂古五首  其二",
        "author": "释妙伦",
        "content": "赵老七斤衫，提来用恰好。\n若更问如何，且去青州讨。",
        "dynasty": "宋",
        "collection_info": null
    },
    {
        "uuid": "e3d10ae020a010d56f7c7e069e54ab5a",
        "title": "颂古五首  其三",
        "author": "释妙伦",
        "content": "草舍柴门僻更幽，何期过客也经由。\n蒿汤备礼不知愧，犹对傍人卖口头。",
        "dynasty": "宋",
        "collection_info": null
    },
    {
        "uuid": "649963091d46f6125f5afc682bfa43b4",
        "title": "颂古五首  其四",
        "author": "释妙伦",
        "content": "前头计较既不成，后面安排亦不是。\n古时若有今时人，不落他家圈裏。",
        "dynasty": "宋",
        "collection_info": null
    },
    {
        "uuid": "0a07b81980dc16ab8d0b8a5eac63a779",
        "title": "颂古五首  其五",
        "author": "释妙伦",
        "content": "树动风摇，尘生云起。\n太上老君，何曾姓李。",
        "dynasty": "宋",
        "collection_info": null
    }
]