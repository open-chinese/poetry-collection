[
    {
        "title": "顶山栗",
        "author": "王伯广",
        "content": "黄篱抱中实，紫苞发外彩。\n寄踪蜂窠垂，藏头猬皮隘。\n讵堪鼯鼠窃，更復猿猱采。\n心怜使民畏，时须徇儿爱。\n荆山破金璞，骊珠掩微颣。\n缜密文自保，滋味身乃碎。\n筠笼贡厥珍，不在柤梨外。\n罗笾加其仪，顾与菱芡对。\n易饱屏膏肉，余功益肝肺。\n悬风当令坚，致湿忍使败。\n晋地枣非偶，宣城蜜佳配。\n谁知麝香囊，可居天下最。",
        "dynasty": "宋",
        "collection_info": null
    },
    {
        "title": "宝严寺",
        "author": "王伯广",
        "content": "平湖镜浄中，背贴青峰峦。\n去郭二十里，金碧辉波澜。\n是曰宝华境，万象鬰以盘。\n壮哉窣堵坡，一瞰天地宽。\n谁怀堕尘鞅，几欲招飞鸾。\n我生眇何能，山水情所安。\n扁舟几来斯，不为开愁端。\n意到自行乐，樽酒那追欢。\n何时结青莲，超适心外观。\n尘迹身两忘，浩然天地间。",
        "dynasty": "宋",
        "collection_info": null
    }
]