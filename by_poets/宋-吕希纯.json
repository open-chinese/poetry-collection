[
    {
        "uuid": "21495f864b8109a415d9d6bc63e0e250",
        "title": "临江仙 □□□□□□□",
        "author": "吕希纯",
        "content": "□□□□□□□，□□□□□□。\n莫交闲虑到心头。\n有来忧不得，无后不须忧。\n□□□□□□□，□□□□□□。\n万般希望不如休。\n无来求不得，有后不须求。",
        "dynasty": "宋",
        "collection_info": null
    },
    {
        "uuid": "fe81e3d8f118fc3850b22f4dd12a28cb",
        "title": "寄兄",
        "author": "吕希纯",
        "content": "江南江北来，昨夜同枝宿。\n平明一声起，回顾已极目。",
        "dynasty": "宋",
        "collection_info": null
    },
    {
        "uuid": "051342d1d9321f6ea845f52d5a34bf14",
        "title": "见学院诸生作诗因和",
        "author": "吕希纯",
        "content": "骐骥方腾踏，蚊虻敢扑缘。\n明年小期集，请看十庐鞭。",
        "dynasty": "宋",
        "collection_info": null
    },
    {
        "uuid": "a3b4ce8e79b196b07109c60e52a2e618",
        "title": "诗一首",
        "author": "吕希纯",
        "content": "梦寐西山结草庐，逝将临水咏游鱼。\n何人见卵求时夜，更着閒言问紫姑。",
        "dynasty": "宋",
        "collection_info": null
    },
    {
        "uuid": "e21c656fa97e17d31b6dce9b355f21aa",
        "title": "千峰榭",
        "author": "吕希纯",
        "content": "古郡千山裏，高台六月凉。\n开轩背城市，伏槛即林塘。\n白佛当平远，乌龙插昊苍。\n水风生枕簟，岚翠扑衣裳。\n欲雨高峰暗，新晴瀑布长。\n稻塍分锦绣，松岭奏笙簧。\n自昔多贤守，于今载雅章。\n承流叨继踵，主诺粗提纲。\n夙乐阿兰若，端居最上方。\n南津有禅侣，默坐正相望。",
        "dynasty": "宋",
        "collection_info": null
    },
    {
        "uuid": "d963004f84809835d9cbf9c006895934",
        "title": "紫翠楼",
        "author": "吕希纯",
        "content": "予临潇洒郡，终日坐楼中。\n楼上闢四门，门开面面风。\n南荣看马目，北槛对乌龙。\n夕暝瞰兜率，朝霞望高峰。\n峰峦一相望，紫翠千万重。\n中宵若笙篁，天籁起长松。\n直疑列仙侣，驾鹤相过从。",
        "dynasty": "宋",
        "collection_info": null
    },
    {
        "uuid": "4aba8875cf880cdcd564ec7ae900c0bd",
        "title": "赵清献赏春亭",
        "author": "吕希纯",
        "content": "遗直兼遗爱，居今见古人。\n殿中收白简，江上拥朱轮。\n栋宇才函丈，琴尊喜对宾。\n绕亭佳水在，长与物为春。",
        "dynasty": "宋",
        "collection_info": null
    },
    {
        "uuid": "90a61612444d343719894e0011262580",
        "title": "乌龙寺",
        "author": "吕希纯",
        "content": "秀岭奇峰接钓台，乌龙直北更崔嵬。\n万松合处虚亭敞，千佛光中梵宇开。\n林外瀑泉飞朔雪，云间宝藏转春雷。\n攀藤更入西庵路，一听支郎语劫灰。",
        "dynasty": "宋",
        "collection_info": null
    },
    {
        "uuid": "5de0c3bbe87210f358ea6c9fb3088981",
        "title": "承天思范轩",
        "author": "吕希纯",
        "content": "范公当日守江滨，本是西清献纳臣。\n潇洒溪山潇洒郡，太平天子太平民。\n棠郊遗爱今仍在，竹榭高吟迹已陈。\n还忆开元宋开府，相望彷佛见精神。",
        "dynasty": "宋",
        "collection_info": null
    },
    {
        "uuid": "89b9c5539602298bab2889fa195ea8b3",
        "title": "陈尊宿庵",
        "author": "吕希纯",
        "content": "尊宿芳名盛，庵岩迹未颓。\n织蒲随日用，儋版唤人回。\n临济亲推出，云门手托开。\n于今两禅派，俱自睦州来。",
        "dynasty": "宋",
        "collection_info": null
    },
    {
        "uuid": "137d679ba5eef49d3815a7c2afef7d7b",
        "title": "灵香阁",
        "author": "吕希纯",
        "content": "昔闻僧道开，清浄本求佛。\n谈经悟教藏，施药蠲众疾。\n临嶂起重阁，最上构禅室。\n灵香邈可继，壮丽固已轶。\n桐庐潇洒郡，兹阁更奇崛。\n峰峦互掩映，松竹富蒙密。\n我来一伏槛，紫翠竞森出。\n尘襟与羁帻，中坐怳已失。\n清风来甚远，冲气久弥逸。\n东轩视蟠桃，仙路如彷佛。",
        "dynasty": "宋",
        "collection_info": null
    },
    {
        "uuid": "6079893c45e49cdacf8e59c9794db32c",
        "title": "潇洒亭",
        "author": "吕希纯",
        "content": "郡因贤守得佳名，水态山光会此亭。\n云外僧归穿竹坞，日边鸥下集沙汀。\n浮梁倒影横雌霓，宝塔张灯迭万星。\n不独班春行田野，重缘香火叩禅扃。",
        "dynasty": "宋",
        "collection_info": null
    },
    {
        "uuid": "b7d2536b9e5606ce1242300d5f26a99c",
        "title": "高峰庵",
        "author": "吕希纯",
        "content": "予尝登高峰，近瞰碧溪坞。\n老松如卧龙，夹道忽腾翥。\n危梯过百折，直下看云雨。\n善导有遗踪，十佛从口吐。\n岁久缺其三，尘埃谁復数。\n佛寿倘能续，佛像谅可补。\n绕山行道迹，会转坦无阻。\n中休有盘石，蔽日多林莽。\n安得德山流，来为此峰主。\n结茅孤顶上，端坐诃佛祖。",
        "dynasty": "宋",
        "collection_info": null
    },
    {
        "uuid": "69d4e3ef7fd69956ddf1fb807b71492b",
        "title": "玉泉庵",
        "author": "吕希纯",
        "content": "瀑布岩东转画旗，拂云穿石上霏微。\n抱溪修竹通千个，夹道乔松过十围。\n檐外一潭泓翠碧，窗间万斛溅珠玑。\n使君不用笙歌拥，潄玉声中岸帻归。",
        "dynasty": "宋",
        "collection_info": null
    },
    {
        "uuid": "10a5139de8aaee51ef84037de0607a7f",
        "title": "江氏园",
        "author": "吕希纯",
        "content": "北渚南津路不遥，鸣驺喜过定川桥。\n竹间水榭涵虚碧，林外山堂对泬㵳。\n地占上游真塽垲，门通禅苑离尘嚣。\n游人未嘆寻芳歇，石磴山松正后雕。",
        "dynasty": "宋",
        "collection_info": null
    },
    {
        "uuid": "5a05a25010ed93186deabe24056f2434",
        "title": "民表圆同庵",
        "author": "吕希纯",
        "content": "翠竹庵前久不疑，雨花岩畔更忘机。\n何人得似江居士，在定时多出定稀。",
        "dynasty": "宋",
        "collection_info": null
    },
    {
        "uuid": "8bc910831d5b9ce769e65f54aed37cfc",
        "title": "定川门",
        "author": "吕希纯",
        "content": "江如丁字凑城隈，长畏蛟龙鼓浪来。\n门表奠川聊致祷，职当求瘼愧非才。\n两滩涨定沙痕白，七里山晴雾雨开。\n放出庾家楼上月，却留宾从少徘徊。",
        "dynasty": "宋",
        "collection_info": null
    },
    {
        "uuid": "1ff6b22189a8cfafa3dcd9b4068d3baa",
        "title": "王氏亭池",
        "author": "吕希纯",
        "content": "城外溪山知几重，独怜池馆占城中。\n亭花不动波澜细，径石相连岛屿通。\n床下繫舟同醉傅，尊前垂钓似仙翁。\n王家最数乌衣巷，莫废江南旧士风。",
        "dynasty": "宋",
        "collection_info": null
    },
    {
        "uuid": "ea66baeba496d92ed9dc9fc3c4142460",
        "title": "朱氏园",
        "author": "吕希纯",
        "content": "十里游山兴尽回，重留车骑款郊扉。\n中桥驾石临清港，危榭开轩挹翠微。\n夹道松风吹酒面，满庭花气袭人衣。\n殷勤更谢华亭鹤，引吭高声送我归。",
        "dynasty": "宋",
        "collection_info": null
    },
    {
        "uuid": "2e9f3c19c9bf864084d95abf619ec271",
        "title": "元夕  其一",
        "author": "吕希纯",
        "content": "何处元宵好，迎銮册府西。\n箫声云外起，扇影日边低。\n秘禁威容肃，名流步武齐。\n舜瞳回左顾，真欲过金闺。",
        "dynasty": "宋",
        "collection_info": null
    },
    {
        "uuid": "145870ad704f6976916698cd0421fcaf",
        "title": "元夕  其二",
        "author": "吕希纯",
        "content": "何处元宵好，双林宴坐僧。\n戒圆三五夜，心耀百千灯。\n茅舍门常掩，绳床几谩凭。\n世间娱乐事，一念不曾兴。",
        "dynasty": "宋",
        "collection_info": null
    },
    {
        "uuid": "5eebdf0be95cf97b98f5b1684080231a",
        "title": "句  其一",
        "author": "吕希纯",
        "content": "何处孤城号秭归。",
        "dynasty": "宋",
        "collection_info": null
    },
    {
        "uuid": "350821850cc36af484db94c96ee94f0f",
        "title": "句  其二",
        "author": "吕希纯",
        "content": "久矣抠衣阙过庭。",
        "dynasty": "宋",
        "collection_info": null
    }
]