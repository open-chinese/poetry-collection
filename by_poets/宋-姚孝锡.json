[
    {
        "uuid": "7203e651a8f086c36383f0078b9eef9c",
        "title": "睡起",
        "author": "姚孝锡",
        "content": "生涯甘分寄耕桑，山色围门水遶墙。\n困病久惩耽酒癖，爱閒犹有和诗忙。\n檐冰滴砌春犹冷，野马浮川日渐长。\n旧事老年多记忆，故园归梦正悠扬。",
        "dynasty": "宋",
        "collection_info": null
    },
    {
        "uuid": "4639f2eb326d3b5120f3fc520d3d32ff",
        "title": "柳溪别墅",
        "author": "姚孝锡",
        "content": "安车随意饱甘肥，晚食徐行理亦齐。\n山市日高人未集，柴门客至鸟先啼。\n溪桥散望携筇度，野寺牵吟信笔题。\n容膝易安聊自适，瓮天閒看舞酰鸡。",
        "dynasty": "宋",
        "collection_info": null
    },
    {
        "uuid": "f42e7bea27e3709b9a27d5d3a4e8a07a",
        "title": "岁晚怀二弟",
        "author": "姚孝锡",
        "content": "少易成欢老易伤，壮游垂白未还乡。\n烟尘无復音书到，魂梦犹疲道路长。\n爆竹又惊新荐岁，屠苏空忆旧传觞。\n年年此日遥相忆，鸿雁何时续断行。",
        "dynasty": "宋",
        "collection_info": null
    },
    {
        "uuid": "635096837a357b97209323727927d6b5",
        "title": "睡起",
        "author": "姚孝锡",
        "content": "睡起日侵牖，开轩遥见山。\n晓风吹腊尽，芳草惹春还。\n烟暖鶑迁谷，云低雁渡关。\n衰年人事减，遇酒得开颜。",
        "dynasty": "宋",
        "collection_info": null
    },
    {
        "uuid": "5ee227816039513490ca99b32d3ca6b6",
        "title": "次李平子登台有感韵",
        "author": "姚孝锡",
        "content": "落日孤云带远冈，戍楼烟瘴旧边场。\n疲民卒岁方怀土，远客凭高自忆乡。\n汉使一朝延四皓，秦诗千古弔三良。\n行藏此意无人解，聊借青山送酒觞。",
        "dynasty": "宋",
        "collection_info": null
    },
    {
        "uuid": "07c7fcaae1053eafe1487a017a4ab639",
        "title": "九日题峰山",
        "author": "姚孝锡",
        "content": "不须歌吹上丛台，千里晴川入座来。\n世事难凭休挂口，生涯见在且衔杯。\n无情趁暖花先老，有信迎寒雁已迴。\n遥想故园亲种菊，霜枝露蘂向谁开。",
        "dynasty": "宋",
        "collection_info": null
    },
    {
        "uuid": "4922cc09b781b2ea0f861c5c3e347a42",
        "title": "次韵王无竞见寄",
        "author": "姚孝锡",
        "content": "客怀重倚仲宣楼，白草黄云塞上秋。\n山色不随尘世改，水声还抱故城流。\n隙中畏景那堪玩，镜裏衰颜祇自羞。\n多愧诗人苦相忆，远传佳句弔清愁。",
        "dynasty": "宋",
        "collection_info": null
    },
    {
        "uuid": "323f70ffa35f88f8e99c3e88faec3861",
        "title": "閒居",
        "author": "姚孝锡",
        "content": "无客访衰残，柴门尽日关。\n耽书真是癖，惜酒近成悭。\n苔径行搜句，茅檐卧看山。\n却嫌明镜裏，偏照鬓毛斑。",
        "dynasty": "宋",
        "collection_info": null
    },
    {
        "uuid": "647efb1e0867c8a715834ec4c50022f0",
        "title": "和成冠卿见寄",
        "author": "姚孝锡",
        "content": "别恨频添鬓雪深，百年怀抱鬰沈沈。\n标名不挂金银牓，涉世空坚铁石心。\n俗物何劳供一醉，残僧正欲伴孤吟。\n朱絃三弄虚檐寂，唯有清风是赏音。",
        "dynasty": "宋",
        "collection_info": null
    },
    {
        "uuid": "338d5c1900201cbe8dcca7a2e61d0040",
        "title": "次韵秋兴",
        "author": "姚孝锡",
        "content": "老畏年光速，愁添旅梦多。\n西风着梧竹，归思入烟波。\n夜永凭诗遣，颜衰得酒和。\n故溪千树柳，谁復晒渔蓑。",
        "dynasty": "宋",
        "collection_info": null
    },
    {
        "uuid": "4b50c3032bfedb65f9ee698d9efecf8e",
        "title": "感白髮",
        "author": "姚孝锡",
        "content": "弹铗凭谁听客歌，震雷那復化鱼梭。\n梳头白雪惊新有，障眼元花比旧多。\n乡问阻兵犹断绝，羁怀凭酒暂消磨。\n不须更问今朝客，门外元无雀可罗。",
        "dynasty": "宋",
        "collection_info": null
    },
    {
        "uuid": "9a96cc1c3a1108af95c9ba92baf3adad",
        "title": "晓霁",
        "author": "姚孝锡",
        "content": "一夜云峯卷迅雷，残红狼藉点苍苔。\n鶑声岂解留春住，燕语虚劳唤梦迴。\n愁寂顿疑诗思减，衰残偏感岁华催。\n柳溪鱼鸟应相识，乘兴无嫌日日来。",
        "dynasty": "宋",
        "collection_info": null
    },
    {
        "uuid": "610711b7404aeae884883795d3fc5aaa",
        "title": "重九偶成",
        "author": "姚孝锡",
        "content": "天边今日又重阳，陇树红飞雁信霜。\n且插茱萸慰衰鬓，莫将诗句挠迴肠。\n歌勤皓齿人俱醉，舞恋晴晖蝶也忙。\n来日预期扶宿酒，未应篱菊减秋香。",
        "dynasty": "宋",
        "collection_info": null
    },
    {
        "uuid": "c88e20325b674c0cca5b13de7d9a7f40",
        "title": "溪桥早春",
        "author": "姚孝锡",
        "content": "轻黄未染柳梢匀，连日溪风卷塞尘。\n乍暖乍寒花信晚，相呼相应鸟声频。\n少勤漫挟经纶策，老懒空余病患身。\n追忆故园桃李树，年年红紫为谁新。",
        "dynasty": "宋",
        "collection_info": null
    },
    {
        "uuid": "506e8b7994f2dbc474e229285571e02a",
        "title": "东轩琴示儿子沂",
        "author": "姚孝锡",
        "content": "古人无復见，但有东轩琴。\n一鼓高山操，因窥古人心。\n正声久沈埋，俚耳喧哇淫。\n正可自怡悦，不须求赏音。",
        "dynasty": "宋",
        "collection_info": null
    },
    {
        "uuid": "824f052531624e4c383d1961864fb974",
        "title": "花前独酌二绝句  其一",
        "author": "姚孝锡",
        "content": "老将花酒作知音，起就花前酒自斟。\n莫便兴来先酩酊，却妨真赏废搜吟。",
        "dynasty": "宋",
        "collection_info": null
    },
    {
        "uuid": "ae6df5aef33d0b1d9a65ce15c1b55b87",
        "title": "花前独酌二绝句  其二",
        "author": "姚孝锡",
        "content": "移得名花手自栽，花知不为老人开。\n兴来谁是尊前客，唯有提壶送酒杯。",
        "dynasty": "宋",
        "collection_info": null
    },
    {
        "uuid": "9ccd334ebfdd83c0833cdb04486c113c",
        "title": "题柳溪别墅",
        "author": "姚孝锡",
        "content": "雨霁风和不动尘，柳边携酒赏晴春。\n频来溪鸟浑相识，度水穿花不避人。",
        "dynasty": "宋",
        "collection_info": null
    },
    {
        "uuid": "35f1018fcedfa14788f011a6cddf85e9",
        "title": "芍药",
        "author": "姚孝锡",
        "content": "绿萼披风瘦，红苞浥露肥。\n只愁春梦断，化作彩云飞。",
        "dynasty": "宋",
        "collection_info": null
    },
    {
        "uuid": "d71e612775bc9341c09a2cbab869f815",
        "title": "次韵李相公偶成",
        "author": "姚孝锡",
        "content": "帘鸟唤归梦，竹风追夕凉。\n感时空有泪，却老分无方。\n流水依山白，孤云带日黄。\n无人共尊酒，散髮卧藜床。",
        "dynasty": "宋",
        "collection_info": null
    },
    {
        "uuid": "63663dbd1ddb93ea496c2e75aac3103a",
        "title": "村居偶成",
        "author": "姚孝锡",
        "content": "静爱柴门野兴幽，杖藜徐步到岩丘。\n深林有兽鸟先噪，废圃无人泉自流。\n土瘠税租随力办，年丰禾黍过时收。\n客来不虑无供给，白酒黄鸡亦易求。",
        "dynasty": "宋",
        "collection_info": null
    },
    {
        "uuid": "c712b87408f13c2cfaaafb119d5d5fbe",
        "title": "用峰山旧韵二首  其一",
        "author": "姚孝锡",
        "content": "信步西风寺，穷幽未觉赊。\n松根缠石瘦，云磴出岩斜。\n思爽余三唱，诗成自一家。\n空余几两屐，不踏渡溪槎。",
        "dynasty": "宋",
        "collection_info": null
    },
    {
        "uuid": "9fddd6b8c177974d8384d65eddabd2c8",
        "title": "用峰山旧韵二首  其二",
        "author": "姚孝锡",
        "content": "春水上堤沙，春晴散望赊。\n衰年花近眼，久客梦还家。\n映日孤鸿没，迎风双燕斜。\n平生江海意，早晚送浮槎。",
        "dynasty": "宋",
        "collection_info": null
    },
    {
        "uuid": "252b09f8cf9ab0e0e161ed4081b88f56",
        "title": "题佛光寺",
        "author": "姚孝锡",
        "content": "臧谷虽殊竟两亡，倚阑终日念行藏。\n已忻境寂洗尘虑，更觉心清闻妙香。\n孤鸟带烟来远树，断云收雨下斜阳。\n人间未卜蜗牛舍，远目横秋益自伤。",
        "dynasty": "宋",
        "collection_info": null
    },
    {
        "uuid": "2b7846a9a800c19d137426e4ddebba03",
        "title": "芭蕉",
        "author": "姚孝锡",
        "content": "凤翅摇寒碧，虚庭暑不侵。\n何因有恨事，常抱未舒心。",
        "dynasty": "宋",
        "collection_info": null
    },
    {
        "uuid": "ae0dd023fa93f6c219bad9caea62033c",
        "title": "蜀葵",
        "author": "姚孝锡",
        "content": "倾心知向日，布叶解承阴。\n空侧黄金盏，谁人与对斟。",
        "dynasty": "宋",
        "collection_info": null
    },
    {
        "uuid": "741379a0cbe0c1509096a05a8a7c7847",
        "title": "次韵公才对菊见怀",
        "author": "姚孝锡",
        "content": "髮蓬新感二毛侵，尚阻清尊对菊斟。\n久拟芝兰同臭味，莫疑鱼鸟自高深。\n食贫岂復甘秦炙，客病空怀奏楚音。\n挂席无由上牛斗，漫凭流水送归心。",
        "dynasty": "宋",
        "collection_info": null
    },
    {
        "uuid": "e44b615ddc4c565756cbd52cc60aab48",
        "title": "寄田朝散善辅",
        "author": "姚孝锡",
        "content": "粉署标名旧，山城识面新。\n青云摧劲翮，空谷滞幽人。\n世路谋身拙，心田育德醇。\n久要知可卜，倾盖已情亲。",
        "dynasty": "宋",
        "collection_info": null
    },
    {
        "uuid": "5d822e495ba39e8f05d5e02c6fd3663b",
        "title": "春日书怀",
        "author": "姚孝锡",
        "content": "云散交情薄，棋翻世态新。\n山容犹带腊，鸟语已回春。\n节物惊心遽，丘园入梦频。\n东风如解语，端笑未归人。",
        "dynasty": "宋",
        "collection_info": null
    },
    {
        "uuid": "ecaae02fb8d2e59249a249c28c2f2f7d",
        "title": "春日溪桥",
        "author": "姚孝锡",
        "content": "留恋春光慰病颜，无情风雨卷春还。\n阴阴密绿笼溪暗，细细疏红点径斑。\n老去益怜诗思涩，欢来聊破酒肠悭。\n不嫌门外无车辙，得遂衰慵一味閒。",
        "dynasty": "宋",
        "collection_info": null
    },
    {
        "uuid": "5dbd22fb9f991bbe22f2dbd21de9d74f",
        "title": "登楼有怀",
        "author": "姚孝锡",
        "content": "老愧凭阑目力昏，百年怀抱向谁论。\n晴空雁起云边塞，夕照人归郭外村。\n因记昔游惊迅晷，暂将离恨付清尊。\n谁人肯似边居士，远驾朱轮过雀门。",
        "dynasty": "宋",
        "collection_info": null
    },
    {
        "uuid": "ccb93b3215ac8ff506146bc43a7b776f",
        "title": "题滕奉使祠",
        "author": "姚孝锡",
        "content": "本期苏郑共扬镳，不意芝兰失后凋。\n遗老祇今犹涕泪，后生无復识风标。\n西陉雁度霜前塞，滹水樵争日暮桥。\n追想生平英伟魄，凌云一笑岂能招。",
        "dynasty": "宋",
        "collection_info": null
    },
    {
        "uuid": "34fae5837b1949c1409bf237ce3af792",
        "title": "句  其一",
        "author": "姚孝锡",
        "content": "节物先后南北异，人情冷暖古今同。",
        "dynasty": "宋",
        "collection_info": null
    },
    {
        "uuid": "9f22598563f3386ddec47a8693db3b5a",
        "title": "句  其二",
        "author": "姚孝锡",
        "content": "红缬退风花着子，绿鍼浮水稻抽秧。",
        "dynasty": "宋",
        "collection_info": null
    },
    {
        "uuid": "2702abdc2de4b240d56397e66434144a",
        "title": "句  其三",
        "author": "姚孝锡",
        "content": "久客交情谙冷暖，衰年病骨识阴晴。",
        "dynasty": "宋",
        "collection_info": null
    },
    {
        "uuid": "d0b5886220e2a25fd6cf37f95a38fead",
        "title": "句  其四",
        "author": "姚孝锡",
        "content": "烟染绿丝迷别浦，雨催红糁缀长条。",
        "dynasty": "宋",
        "collection_info": null
    },
    {
        "uuid": "f145700616fc435e9689fe8d32991216",
        "title": "句  其五",
        "author": "姚孝锡",
        "content": "愁边日晷偏疑短，梦裏江乡未当归。",
        "dynasty": "宋",
        "collection_info": null
    },
    {
        "uuid": "870a992437aa02d2d6afdefad3638d92",
        "title": "句  其六",
        "author": "姚孝锡",
        "content": "盘无兼味惭留客，梦厌多岐不到乡。",
        "dynasty": "宋",
        "collection_info": null
    },
    {
        "uuid": "eb69714e6ee4e78464a232f7e334b4f4",
        "title": "句  其七",
        "author": "姚孝锡",
        "content": "酒敌余威翻索莫，诗含幽思倍清新。",
        "dynasty": "宋",
        "collection_info": null
    },
    {
        "uuid": "620a45fffc4b5d4cde7e4f733b50dcd8",
        "title": "句  其八",
        "author": "姚孝锡",
        "content": "岸涨鱼吹沫，山空石转雷。",
        "dynasty": "宋",
        "collection_info": null
    },
    {
        "uuid": "bf80cd70cf6a533cdb1d78b7fa6253bd",
        "title": "句  其九",
        "author": "姚孝锡",
        "content": "舞风初学絮，带雨不成花。",
        "dynasty": "宋",
        "collection_info": null
    },
    {
        "uuid": "3e8fe8a93e6c397817418f9ad1c7ecc9",
        "title": "句  其一○",
        "author": "姚孝锡",
        "content": "谷虚繁地籁，境寂散天香。",
        "dynasty": "宋",
        "collection_info": null
    },
    {
        "uuid": "7d1d66570cb9ab98ab11ea7e686bc0b4",
        "title": "句  其一一",
        "author": "姚孝锡",
        "content": "云生古木千章秀，山抱晴川一掌平。",
        "dynasty": "宋",
        "collection_info": null
    },
    {
        "uuid": "3580702dc872aa7011c843725aba3157",
        "title": "句  其一二",
        "author": "姚孝锡",
        "content": "诗忙疏酒盏，俸薄减厨烟。",
        "dynasty": "宋",
        "collection_info": null
    },
    {
        "uuid": "b852b76a76137f0f733692d61a2c8326",
        "title": "句  其一三",
        "author": "姚孝锡",
        "content": "玄晏暮年常抱病，子山终日苦思归。",
        "dynasty": "宋",
        "collection_info": null
    }
]