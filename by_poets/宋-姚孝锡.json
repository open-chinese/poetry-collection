[
    {
        "uuid": "ad28d426f6a1769180c1e58fe7fddf1e",
        "title": "睡起",
        "author": "姚孝锡",
        "content": "生涯甘分寄耕桑，山色围门水遶墙。\n困病久惩耽酒癖，爱閒犹有和诗忙。\n檐冰滴砌春犹冷，野马浮川日渐长。\n旧事老年多记忆，故园归梦正悠扬。",
        "dynasty": "宋",
        "collection_info": null
    },
    {
        "uuid": "c1010d7d69f0ac9cd6aebee24a9c8f06",
        "title": "柳溪别墅",
        "author": "姚孝锡",
        "content": "安车随意饱甘肥，晚食徐行理亦齐。\n山市日高人未集，柴门客至鸟先啼。\n溪桥散望携筇度，野寺牵吟信笔题。\n容膝易安聊自适，瓮天閒看舞酰鸡。",
        "dynasty": "宋",
        "collection_info": null
    },
    {
        "uuid": "52cdf4005319915a32816a85279b1648",
        "title": "岁晚怀二弟",
        "author": "姚孝锡",
        "content": "少易成欢老易伤，壮游垂白未还乡。\n烟尘无復音书到，魂梦犹疲道路长。\n爆竹又惊新荐岁，屠苏空忆旧传觞。\n年年此日遥相忆，鸿雁何时续断行。",
        "dynasty": "宋",
        "collection_info": null
    },
    {
        "uuid": "857fd64aaa1a4f484562b54137c24ebf",
        "title": "睡起",
        "author": "姚孝锡",
        "content": "睡起日侵牖，开轩遥见山。\n晓风吹腊尽，芳草惹春还。\n烟暖鶑迁谷，云低雁渡关。\n衰年人事减，遇酒得开颜。",
        "dynasty": "宋",
        "collection_info": null
    },
    {
        "uuid": "90e23281ca4605cced205920413eb1d4",
        "title": "次李平子登台有感韵",
        "author": "姚孝锡",
        "content": "落日孤云带远冈，戍楼烟瘴旧边场。\n疲民卒岁方怀土，远客凭高自忆乡。\n汉使一朝延四皓，秦诗千古弔三良。\n行藏此意无人解，聊借青山送酒觞。",
        "dynasty": "宋",
        "collection_info": null
    },
    {
        "uuid": "44204f2fa9b0cd861cc5b9c5c5dc1687",
        "title": "九日题峰山",
        "author": "姚孝锡",
        "content": "不须歌吹上丛台，千里晴川入座来。\n世事难凭休挂口，生涯见在且衔杯。\n无情趁暖花先老，有信迎寒雁已迴。\n遥想故园亲种菊，霜枝露蘂向谁开。",
        "dynasty": "宋",
        "collection_info": null
    },
    {
        "uuid": "3a348be2c9f92dd597c3fa09e62e7cf4",
        "title": "次韵王无竞见寄",
        "author": "姚孝锡",
        "content": "客怀重倚仲宣楼，白草黄云塞上秋。\n山色不随尘世改，水声还抱故城流。\n隙中畏景那堪玩，镜裏衰颜祇自羞。\n多愧诗人苦相忆，远传佳句弔清愁。",
        "dynasty": "宋",
        "collection_info": null
    },
    {
        "uuid": "2214569967e475d16e10b21c59131ec6",
        "title": "閒居",
        "author": "姚孝锡",
        "content": "无客访衰残，柴门尽日关。\n耽书真是癖，惜酒近成悭。\n苔径行搜句，茅檐卧看山。\n却嫌明镜裏，偏照鬓毛斑。",
        "dynasty": "宋",
        "collection_info": null
    },
    {
        "uuid": "8cba07e6d3770e1a16b7b1b7ae226c95",
        "title": "和成冠卿见寄",
        "author": "姚孝锡",
        "content": "别恨频添鬓雪深，百年怀抱鬰沈沈。\n标名不挂金银牓，涉世空坚铁石心。\n俗物何劳供一醉，残僧正欲伴孤吟。\n朱絃三弄虚檐寂，唯有清风是赏音。",
        "dynasty": "宋",
        "collection_info": null
    },
    {
        "uuid": "2cefce159554ae3dc73d3276f216cc1d",
        "title": "次韵秋兴",
        "author": "姚孝锡",
        "content": "老畏年光速，愁添旅梦多。\n西风着梧竹，归思入烟波。\n夜永凭诗遣，颜衰得酒和。\n故溪千树柳，谁復晒渔蓑。",
        "dynasty": "宋",
        "collection_info": null
    },
    {
        "uuid": "db6f3269c56ddcb893f8b8b7b905cd46",
        "title": "感白髮",
        "author": "姚孝锡",
        "content": "弹铗凭谁听客歌，震雷那復化鱼梭。\n梳头白雪惊新有，障眼元花比旧多。\n乡问阻兵犹断绝，羁怀凭酒暂消磨。\n不须更问今朝客，门外元无雀可罗。",
        "dynasty": "宋",
        "collection_info": null
    },
    {
        "uuid": "3e5cca78efd22001a1e41c0ef77cf8eb",
        "title": "晓霁",
        "author": "姚孝锡",
        "content": "一夜云峯卷迅雷，残红狼藉点苍苔。\n鶑声岂解留春住，燕语虚劳唤梦迴。\n愁寂顿疑诗思减，衰残偏感岁华催。\n柳溪鱼鸟应相识，乘兴无嫌日日来。",
        "dynasty": "宋",
        "collection_info": null
    },
    {
        "uuid": "ad64c73d31878bbf9327c7e6c9921bc1",
        "title": "重九偶成",
        "author": "姚孝锡",
        "content": "天边今日又重阳，陇树红飞雁信霜。\n且插茱萸慰衰鬓，莫将诗句挠迴肠。\n歌勤皓齿人俱醉，舞恋晴晖蝶也忙。\n来日预期扶宿酒，未应篱菊减秋香。",
        "dynasty": "宋",
        "collection_info": null
    },
    {
        "uuid": "04eda9e089611c63bf618a8c69d0f4b2",
        "title": "溪桥早春",
        "author": "姚孝锡",
        "content": "轻黄未染柳梢匀，连日溪风卷塞尘。\n乍暖乍寒花信晚，相呼相应鸟声频。\n少勤漫挟经纶策，老懒空余病患身。\n追忆故园桃李树，年年红紫为谁新。",
        "dynasty": "宋",
        "collection_info": null
    },
    {
        "uuid": "063666bda9626cbf305b33b4d1fe440f",
        "title": "东轩琴示儿子沂",
        "author": "姚孝锡",
        "content": "古人无復见，但有东轩琴。\n一鼓高山操，因窥古人心。\n正声久沈埋，俚耳喧哇淫。\n正可自怡悦，不须求赏音。",
        "dynasty": "宋",
        "collection_info": null
    },
    {
        "uuid": "95ef2a94f2cb1df73d5db67204041f0c",
        "title": "花前独酌二绝句  其一",
        "author": "姚孝锡",
        "content": "老将花酒作知音，起就花前酒自斟。\n莫便兴来先酩酊，却妨真赏废搜吟。",
        "dynasty": "宋",
        "collection_info": null
    },
    {
        "uuid": "75345120011fc1a8103176efc9b71cb2",
        "title": "花前独酌二绝句  其二",
        "author": "姚孝锡",
        "content": "移得名花手自栽，花知不为老人开。\n兴来谁是尊前客，唯有提壶送酒杯。",
        "dynasty": "宋",
        "collection_info": null
    },
    {
        "uuid": "1e643b9d4a01b75fa28ea03631bd2df5",
        "title": "题柳溪别墅",
        "author": "姚孝锡",
        "content": "雨霁风和不动尘，柳边携酒赏晴春。\n频来溪鸟浑相识，度水穿花不避人。",
        "dynasty": "宋",
        "collection_info": null
    },
    {
        "uuid": "97f4fe330d93933bf24900b40c44fec2",
        "title": "芍药",
        "author": "姚孝锡",
        "content": "绿萼披风瘦，红苞浥露肥。\n只愁春梦断，化作彩云飞。",
        "dynasty": "宋",
        "collection_info": null
    },
    {
        "uuid": "25105093036c270ab304b24cd8e3a96f",
        "title": "次韵李相公偶成",
        "author": "姚孝锡",
        "content": "帘鸟唤归梦，竹风追夕凉。\n感时空有泪，却老分无方。\n流水依山白，孤云带日黄。\n无人共尊酒，散髮卧藜床。",
        "dynasty": "宋",
        "collection_info": null
    },
    {
        "uuid": "6ac1da6c54e2b4c47880bfc0db4cb1ba",
        "title": "村居偶成",
        "author": "姚孝锡",
        "content": "静爱柴门野兴幽，杖藜徐步到岩丘。\n深林有兽鸟先噪，废圃无人泉自流。\n土瘠税租随力办，年丰禾黍过时收。\n客来不虑无供给，白酒黄鸡亦易求。",
        "dynasty": "宋",
        "collection_info": null
    },
    {
        "uuid": "af4982189e089bf7d6c3b6c90ccd6dbb",
        "title": "用峰山旧韵二首  其一",
        "author": "姚孝锡",
        "content": "信步西风寺，穷幽未觉赊。\n松根缠石瘦，云磴出岩斜。\n思爽余三唱，诗成自一家。\n空余几两屐，不踏渡溪槎。",
        "dynasty": "宋",
        "collection_info": null
    },
    {
        "uuid": "252cecb8ad10d82c455427beee85b6b0",
        "title": "用峰山旧韵二首  其二",
        "author": "姚孝锡",
        "content": "春水上堤沙，春晴散望赊。\n衰年花近眼，久客梦还家。\n映日孤鸿没，迎风双燕斜。\n平生江海意，早晚送浮槎。",
        "dynasty": "宋",
        "collection_info": null
    },
    {
        "uuid": "0691967e78583c01470da87b2fd94901",
        "title": "题佛光寺",
        "author": "姚孝锡",
        "content": "臧谷虽殊竟两亡，倚阑终日念行藏。\n已忻境寂洗尘虑，更觉心清闻妙香。\n孤鸟带烟来远树，断云收雨下斜阳。\n人间未卜蜗牛舍，远目横秋益自伤。",
        "dynasty": "宋",
        "collection_info": null
    },
    {
        "uuid": "31fc1afb8f93838e3e04803d8e92cbdb",
        "title": "芭蕉",
        "author": "姚孝锡",
        "content": "凤翅摇寒碧，虚庭暑不侵。\n何因有恨事，常抱未舒心。",
        "dynasty": "宋",
        "collection_info": null
    },
    {
        "uuid": "e658505909cb6d1bb62608d2e4018149",
        "title": "蜀葵",
        "author": "姚孝锡",
        "content": "倾心知向日，布叶解承阴。\n空侧黄金盏，谁人与对斟。",
        "dynasty": "宋",
        "collection_info": null
    },
    {
        "uuid": "e85af0099c9102fb72522cafbd308304",
        "title": "次韵公才对菊见怀",
        "author": "姚孝锡",
        "content": "髮蓬新感二毛侵，尚阻清尊对菊斟。\n久拟芝兰同臭味，莫疑鱼鸟自高深。\n食贫岂復甘秦炙，客病空怀奏楚音。\n挂席无由上牛斗，漫凭流水送归心。",
        "dynasty": "宋",
        "collection_info": null
    },
    {
        "uuid": "ed4ab074f3815ad305f7fabed7f20d08",
        "title": "寄田朝散善辅",
        "author": "姚孝锡",
        "content": "粉署标名旧，山城识面新。\n青云摧劲翮，空谷滞幽人。\n世路谋身拙，心田育德醇。\n久要知可卜，倾盖已情亲。",
        "dynasty": "宋",
        "collection_info": null
    },
    {
        "uuid": "dc5e0866d71ccd125cee6568e5ffa60d",
        "title": "春日书怀",
        "author": "姚孝锡",
        "content": "云散交情薄，棋翻世态新。\n山容犹带腊，鸟语已回春。\n节物惊心遽，丘园入梦频。\n东风如解语，端笑未归人。",
        "dynasty": "宋",
        "collection_info": null
    },
    {
        "uuid": "614bc5862fd26b537b5017d3b7588daa",
        "title": "春日溪桥",
        "author": "姚孝锡",
        "content": "留恋春光慰病颜，无情风雨卷春还。\n阴阴密绿笼溪暗，细细疏红点径斑。\n老去益怜诗思涩，欢来聊破酒肠悭。\n不嫌门外无车辙，得遂衰慵一味閒。",
        "dynasty": "宋",
        "collection_info": null
    },
    {
        "uuid": "b76d30511155a4a60594e50c1885b90d",
        "title": "登楼有怀",
        "author": "姚孝锡",
        "content": "老愧凭阑目力昏，百年怀抱向谁论。\n晴空雁起云边塞，夕照人归郭外村。\n因记昔游惊迅晷，暂将离恨付清尊。\n谁人肯似边居士，远驾朱轮过雀门。",
        "dynasty": "宋",
        "collection_info": null
    },
    {
        "uuid": "116725662d9565d71bb66c445d2f52f3",
        "title": "题滕奉使祠",
        "author": "姚孝锡",
        "content": "本期苏郑共扬镳，不意芝兰失后凋。\n遗老祇今犹涕泪，后生无復识风标。\n西陉雁度霜前塞，滹水樵争日暮桥。\n追想生平英伟魄，凌云一笑岂能招。",
        "dynasty": "宋",
        "collection_info": null
    },
    {
        "uuid": "0ff93a02f247a3d2aad3fbfd055af15d",
        "title": "句  其一",
        "author": "姚孝锡",
        "content": "节物先后南北异，人情冷暖古今同。",
        "dynasty": "宋",
        "collection_info": null
    },
    {
        "uuid": "78b3a6a828c0387981dc7b063be1697e",
        "title": "句  其二",
        "author": "姚孝锡",
        "content": "红缬退风花着子，绿鍼浮水稻抽秧。",
        "dynasty": "宋",
        "collection_info": null
    },
    {
        "uuid": "e794a44e55820d3c1e47b00c3de93bf5",
        "title": "句  其三",
        "author": "姚孝锡",
        "content": "久客交情谙冷暖，衰年病骨识阴晴。",
        "dynasty": "宋",
        "collection_info": null
    },
    {
        "uuid": "e7813451633c599227e1a140f58db397",
        "title": "句  其四",
        "author": "姚孝锡",
        "content": "烟染绿丝迷别浦，雨催红糁缀长条。",
        "dynasty": "宋",
        "collection_info": null
    },
    {
        "uuid": "1c36c4121983b4d4b4b4c16d09caa671",
        "title": "句  其五",
        "author": "姚孝锡",
        "content": "愁边日晷偏疑短，梦裏江乡未当归。",
        "dynasty": "宋",
        "collection_info": null
    },
    {
        "uuid": "f193bfaffaaa648c099cc1fefc56d2ca",
        "title": "句  其六",
        "author": "姚孝锡",
        "content": "盘无兼味惭留客，梦厌多岐不到乡。",
        "dynasty": "宋",
        "collection_info": null
    },
    {
        "uuid": "8b44e1c22953bad93105eca425dbd6dc",
        "title": "句  其七",
        "author": "姚孝锡",
        "content": "酒敌余威翻索莫，诗含幽思倍清新。",
        "dynasty": "宋",
        "collection_info": null
    },
    {
        "uuid": "94e3043f2a8af389f53b8682e001651c",
        "title": "句  其八",
        "author": "姚孝锡",
        "content": "岸涨鱼吹沫，山空石转雷。",
        "dynasty": "宋",
        "collection_info": null
    },
    {
        "uuid": "b20a8616b1ac1e976669fabc865f4390",
        "title": "句  其九",
        "author": "姚孝锡",
        "content": "舞风初学絮，带雨不成花。",
        "dynasty": "宋",
        "collection_info": null
    },
    {
        "uuid": "ac4066add0535af6d00da8a443577a62",
        "title": "句  其一○",
        "author": "姚孝锡",
        "content": "谷虚繁地籁，境寂散天香。",
        "dynasty": "宋",
        "collection_info": null
    },
    {
        "uuid": "c40157233012066ccb10cd37b00705b6",
        "title": "句  其一一",
        "author": "姚孝锡",
        "content": "云生古木千章秀，山抱晴川一掌平。",
        "dynasty": "宋",
        "collection_info": null
    },
    {
        "uuid": "9b7ec402aced02a6fa0286aa31781248",
        "title": "句  其一二",
        "author": "姚孝锡",
        "content": "诗忙疏酒盏，俸薄减厨烟。",
        "dynasty": "宋",
        "collection_info": null
    },
    {
        "uuid": "68abcee95f49080f5e9d4adea4d53e3d",
        "title": "句  其一三",
        "author": "姚孝锡",
        "content": "玄晏暮年常抱病，子山终日苦思归。",
        "dynasty": "宋",
        "collection_info": null
    }
]