[
    {
        "title": "忠孝亭",
        "author": "周洎",
        "content": "晋鼎臲卼姦人窥，孰谋国者如儿嬉。\n陷穽弗设延虎貔，虓阚搏噬婴者摧。\n羣公奔溃不敢谁，卞公力疾起督师。\n谓事迫矣奚生为，以肉餧虎吁可悲。\n公则死矣二子随，伟哉忠孝萃一时。\n维公忠义天所资，向来谋国如蓍龟。\n不用吾言至于斯，为社稷死则死之。\n冶城之麓江之湄，荒冢突兀余丰碑。\n半生读史长歔欷，拜公之坟涕霑颐。\n死者可作吾谁归，嗟哉江左固多士。\n往往所欠惟一死，元规儿辈何足罪。\n王公偪仄石头裏，气息奄奄有如泉下鬼。\n苏武之节不如是，视公胡不颡有泚。\n男子之死一言耳，死而不亡公父子。",
        "dynasty": "宋",
        "collection_info": null
    }
]