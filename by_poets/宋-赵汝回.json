[
    {
        "uuid": "6d2f607163b8c2c046df71dcc7e4968f",
        "title": "杜子墅留别",
        "author": "赵汝回",
        "content": "有朋不贵数，道合意自亲。\n早知离别难，会觌岂厌频。\n青灯书阁下，细语交情真。\n酌此武阳泉，馔彼松江鳞。\n公庖復有携，得非知我贫。\n如何不我醉，明日隔征尘。",
        "dynasty": "宋",
        "collection_info": null
    },
    {
        "uuid": "4ddb69ee7aeace6435ab3aa2dca17f55",
        "title": "渔父",
        "author": "赵汝回",
        "content": "衡岳早来雨，湘江增绿波。\n小舟浮似屋，香草结为蓑。\n水定见鱼影，夜清闻棹歌。\n悠悠百年梦，醒少醉时多。",
        "dynasty": "宋",
        "collection_info": null
    },
    {
        "uuid": "e2ed16cf2f26cadb8484214ab574692c",
        "title": "送李寅归里",
        "author": "赵汝回",
        "content": "怜君竟不偶，每事与心违。\n南雪岁将暮，西江帆独归。\n停薪待官米，借宅共僧扉。\n吾老惭为吏，相期寻钓矶。",
        "dynasty": "宋",
        "collection_info": null
    },
    {
        "uuid": "e8ad2265c8db8dbebb330b2925931165",
        "title": "东山堂",
        "author": "赵汝回",
        "content": "谢守登临地，今为博士居。\n由来好山水，常得近诗书。\n洞与衡岳接，泉分玉井余。\n年年为吟事，春草不教锄。",
        "dynasty": "宋",
        "collection_info": null
    },
    {
        "uuid": "6d7b41c3808bec2ccfe7f761b498f667",
        "title": "呈水心先生",
        "author": "赵汝回",
        "content": "鹤骨虽癯髮未斑，秋风鸥鹭共翛閒。\n芙蓉夹径纔通马，杨柳沿池不碍山。\n外稿定于何日上，中兴只在十年间。\n谷城片石无人识，胡骑堂堂出汉关。",
        "dynasty": "宋",
        "collection_info": null
    },
    {
        "uuid": "e46ab25b3ad3ff1059c0eb42dc2f4387",
        "title": "鴈山",
        "author": "赵汝回",
        "content": "木叶新时雨亦晴，山中少驻不妨程。\n童嫌路峻频痴坐，僧喜岩幽每促行。\n草荡春深无鴈到，松林月上有猿声。\n石屏一带三千丈，可惜题诗又不成。",
        "dynasty": "宋",
        "collection_info": null
    },
    {
        "uuid": "189ae7fa4cb0552b7b5335e8b823d697",
        "title": "山中即事",
        "author": "赵汝回",
        "content": "白日荒荒过不知，荼䕷开了觉春归。\n山家卖笋樱桃熟，河水生萍柳絮飞。\n久雨一晴萤火出，闰年三月杜鹃稀。\n沉沉松竹烟岚冷，惭愧高僧借袷衣。",
        "dynasty": "宋",
        "collection_info": null
    },
    {
        "uuid": "230f201d7748a32532bf1e38b68f28bf",
        "title": "峨眉山廨",
        "author": "赵汝回",
        "content": "褐衣蔬食苦吟身，肌骨虽清鬓雪新。\n栗里未营三亩宅，桃源已过一年春。\n也知官职难痴望，化得妻儿不谇贫。\n别写新诗寄乡友，峨眉山下独閒人。",
        "dynasty": "宋",
        "collection_info": null
    },
    {
        "uuid": "98e580423b3e0e79016dd1c3c502a2de",
        "title": "宿罗溪山",
        "author": "赵汝回",
        "content": "鹫岭东游霁景微，碧桃花外一鶑飞。\n樵夫不斫垂潭树，知有僧人挂搭衣。",
        "dynasty": "宋",
        "collection_info": null
    },
    {
        "uuid": "1eda29a196d1554dd63eeffe7b333d02",
        "title": "二月十九日",
        "author": "赵汝回",
        "content": "客去关门读庄老，灯花熠熠春虫小。\n冰雪未消雷雨来，长安三月行人少。",
        "dynasty": "宋",
        "collection_info": null
    },
    {
        "uuid": "bafd601a2d3a5cd62d1b216141dd4160",
        "title": "简陆少监",
        "author": "赵汝回",
        "content": "登瀛彼何人，选海渺无际。\n巨矣万斛舟，不与贫士济。\n起樯开锦帆，逆浪使风势。\n贫士望洋立，惆怳发深喟。\n少监笠泽英，清芬袭兰砌。\n不经觅举难，不道觅举易。\n每恨里选衰，高才守低位。\n趋荣靡愿辱，不富焉有贵。\n一涂总不歧，隻臂鞴羣鸷。\n园桃各春妍，崖松以霜悴。\n端笏玉扆前，极口陈国是。\n上之及公卿，下之言守帅。\n剥肤到饥甿，孰与护元气。\n凝阴积层霄，剽贼延内地。\n毋谓民不神，民情即天意。\n善瑟无弊絃，良工先利器。\n所愿招隽豪，弃取委公义。\n庶几皋伊出，扶倾扫沉翳。\n从来立仗马，唯作噉蒭计。\n堂堂不讳朝，鸣凤峙鹓陛。",
        "dynasty": "宋",
        "collection_info": null
    },
    {
        "uuid": "62098ef71dcdf3a85179004ccd50d994",
        "title": "游列真观刘道士拉上潮际观渔",
        "author": "赵汝回",
        "content": "珠宫何岧峣，前江后层嶂。\n开山者何人，萧梁山中相。\n窃惟经营初，岂曰此幽赏。\n地灵宜仙事，境寂销俗相。\n既积惜水功，帝命使瀛丈。\n手泥烧丹竈，岁久化黄壤。\n石突古殿出，磵循阴廊响。\n道人如修静，我岂陶官长。\n偶结清凈缘，下榻税尘鞅。\n夜报前溪渔，命酒将鲙享。\n撑篷待月来，架桨乘潮上。\n秋高气凄澹，清极思超敞。\n暂废一夕眠，庶蒙列真奬。",
        "dynasty": "宋",
        "collection_info": null
    },
    {
        "uuid": "ac39b16c229cb1a6222eed5550646d84",
        "title": "寄昭武冯司户",
        "author": "赵汝回",
        "content": "朝解白鹄袍，夕投武阳垒。\n武阳众盗区，风传骇妻子。\n六月日癸亥，一书满三纸。\n具言五月初，独宿钟石邸。\n胁从在所矜，渠魁固无几。\n仰凭天子威，肃导使君指。\n豁达生路开，掷剑秉锄耜。\n始如浮釜鱼，终如慕羶螘。\n游骑从何来，使我颜有泚。\n幸逃食其烹，犹存汉家体。\n黄巾与绿林，往昔殊僣拟。\n陆梁能几时，寸戮而已矣。\n理国若理身，虑我不虑彼。\n溃痈復何难，实恐元气毁。\n江闽五十邑，荆棘五千里。\n我农失种穫，我士乏储峙。\n捕招两悠悠，分明养彪兕。\n顷予参此军，忽忽逾一纪。\n素飧歌伐檀，居前愧扬粃。\n坊闾俨在目，煨烬空遗址。\n使君君子儒，规摹用诗礼。\n军势李晟孤，国事贾生耻。\n蛟龙无波涛，胡能制蛇虺。\n谁谓曹掾卑，伟矣天下事。\n生平报国躯，小节安足死。\n南北久瓜分，须君混文轨。",
        "dynasty": "宋",
        "collection_info": null
    },
    {
        "uuid": "bf014c8539a65b3fa0647bd2a2b3aa92",
        "title": "送卢五方春分教端州",
        "author": "赵汝回",
        "content": "柳南矫矫蛟龙骞，古诗古文高入天。\n奉试词场三十年，柳度夜夜魁星躔。\n集英殿下听胪传，唱在第十众所冤。\n天岂恨汝月蚀篇，罚使独吟瘴海边。\n中州近年栽木绵，春寒秋热气已偏。\n我心忧国身甚便，编排失手安足言。\n敌窥淮汉蹂两川，君相不得高枕眠。\n古人度岭悲南迁，今人度岭如登仙。\n端溪溪阔山无烟，长腰米白鲫鲩鲜。\n山媪采蕉蜑采蠙，羽檄不警徭赋蠲。\n党碑诸贤昔往还，人士尽识洛水源。\n广文下马春风前，升堂讲书鼓鼘鼘。\n远方朋来笈在肩，再拜愿预弟子贤。\n中庸大学玄又玄，商盘周诰非雕镌。\n灯花两檐陈俎笾，一一口说手註篇。\n霜毫之笔云涛笺，墨香瓦滑不受研。\n下岩古坑石柿填，千夫秉炬入戽泉。\n镵出一片紫玉砖，色如马肝鹆眼圆。\n得之酬直不论钱，乍是对客寒无毡。",
        "dynasty": "宋",
        "collection_info": null
    },
    {
        "uuid": "5704f7633ac5363619d397a3e68d4c5f",
        "title": "翠阆行饯宋廷材分教大宁",
        "author": "赵汝回",
        "content": "蜀道不难兮，君无听李白之狂歌。\n石栈梯云入翠阆，峡船泝水通银河，栈平峡稳行人多。\n滟滪堆前落锦帆，诸生郊谒冠峩峩。\n秋堂晨鼓讲义出，亭夫樵竖知丘轲。\n官冷莫思归去来，且可淡饭闲吟哦。\n君不见江西峤南贼未灭，仕者蚤夜防弓戈。",
        "dynasty": "宋",
        "collection_info": null
    },
    {
        "uuid": "e75a7f7f04b62848e7a19a98e0fca735",
        "title": "玉溪谣",
        "author": "赵汝回",
        "content": "雍滩束水水箭急，逆水上滩滩壁立。\n折篙断缆船不前，乘船人惧梢人泣。\n柳风摇春花雨晴，飞帆忽过如飞星。\n仙人坐机织锦鲸，邀我为赋银河清。\n茫茫天路高无陛，予止坎兮曷为至。\n闲将身事问仙人，仙人笑指滩船是。\n长风引船水没滩，天地变化须臾间。\n不生凌清遡紫骨，何用费火烧还丹。\n五百童男东入海，水弱山遥无药采。\n千层万级通天台，方士致神神不来。\n君不见桃花满山不知处，刘阮径入天台去。",
        "dynasty": "宋",
        "collection_info": null
    },
    {
        "uuid": "66da86be98df95f7e810b8343f986b69",
        "title": "期平叔兄不至",
        "author": "赵汝回",
        "content": "兄昔别我游衡麓，我亦东吟石桥瀑。\n八年能接几函书，弟今白头兄何如。\n河水流澌雪风恶，梧桐渡口孤舟泊。\n山房夜坐兄不来，蜡梅花拆灯花落。",
        "dynasty": "宋",
        "collection_info": null
    },
    {
        "uuid": "e87ee01326c02a794e6a515359a61222",
        "title": "赠刘道士",
        "author": "赵汝回",
        "content": "竹岩鸟啼云影闲，此是玉帝藏书山。\n他峯叶尽一霜后，仙洞春如三月间。\n白鬚道人年八十，指予漈路从溪入。\n靸着芒鞋不杖藜，啸泉归去衣裳湿。",
        "dynasty": "宋",
        "collection_info": null
    },
    {
        "uuid": "bdc619582c8405fdd6f07f1ed98e755c",
        "title": "送张敬甫常薄出守荆门",
        "author": "赵汝回",
        "content": "前年匹马辞军幕，今年千骑从天落。\n座主门生合虎符，棠阴夹路春如昨。\n身名贵骤俗所羡，使君夷然心澹泊。\n父书盈箧本孙吴，师灯一点传伊洛。\n莽莽丛榛乱草中，孤松昂昂立冰壑。\n自古十二取世官，换得青袍髮几鹤。\n曾因穷达悟乘除，以宠为危不为乐。\n荆门形势衿喉地，新城突兀壕未凿。\n天子忧边復爱民，凿壕还恐妨犂穫。\n谓君夙抱文武资，须君小试绥怀畧。\n予闻卫国如卫身，痈疽甚毒肠胃薄。\n堂堂人物守边州，国中羣盗令谁缚。",
        "dynasty": "宋",
        "collection_info": null
    },
    {
        "uuid": "08a988a5b5284b4025ca926ab1f0d7ae",
        "title": "薛景石瓜庐",
        "author": "赵汝回",
        "content": "湖村有真逸，爱着钓鱼袍。\n鹤语柴门静，身闲笔砚劳。\n移来瓜种别，看得桂丛高。\n所写虽云僻，文名不可逃。",
        "dynasty": "宋",
        "collection_info": null
    },
    {
        "uuid": "6a9fff3df71713895ee765ea01425791",
        "title": "除夕泛灵溪",
        "author": "赵汝回",
        "content": "拜敕管桃源，其如骨未仙。\n年荒醉者少，官小野人怜。\n腊雪梅花在，溪春草梦圆。\n新正有忙事，未访洞霄泉。",
        "dynasty": "宋",
        "collection_info": null
    },
    {
        "uuid": "c5e2ec5bc179d361233fe3a34e775f00",
        "title": "和荷渚寄同游韵",
        "author": "赵汝回",
        "content": "知几百事懒，梦只在山林。\n一马尘中出，千峯顶上吟。\n月新松径黑，柝静斗城深。\n相忆梅花下，花寒瘦不禁。",
        "dynasty": "宋",
        "collection_info": null
    },
    {
        "uuid": "48a106bcae7f49ec668ceff2c8962124",
        "title": "春吟",
        "author": "赵汝回",
        "content": "一春吟未稳，今日再吟看。\n石井桐花晚，江城谷雨寒。\n白烟浮野寺，苍藓绣池栏。\n为谢松梢鹤，官卑去住难。",
        "dynasty": "宋",
        "collection_info": null
    },
    {
        "uuid": "6d701abbf60e76de5b2e6438c6644e15",
        "title": "寄题王次点东岩",
        "author": "赵汝回",
        "content": "生事付妻儿，山居清可知。\n自言雪收后，不梦客游时。\n洗石镌唐帖，凭松读楚词。\n却愁登第去，草没菊花篱。",
        "dynasty": "宋",
        "collection_info": null
    },
    {
        "uuid": "b45ce58e0c251ffdfce489fbff814bd3",
        "title": "桂",
        "author": "赵汝回",
        "content": "一夜桂花发，千崖风露香。\n树经秋几过，人在月中央。\n不预离骚赋，空居寂寞乡。\n山翁对之饮，酒色也鹅黄。",
        "dynasty": "宋",
        "collection_info": null
    },
    {
        "uuid": "c5f7791ad1476c862ef72f5aa55239ff",
        "title": "送赵正甫丞湘阴",
        "author": "赵汝回",
        "content": "行舟何所有，新酒满甆瓶。\n若使三闾饮，终应一念醒。\n官卑掌苗籍，吟苦掩松厅。\n清梦如湘水，遥通春草亭。",
        "dynasty": "宋",
        "collection_info": null
    },
    {
        "uuid": "630606244ad4e46b58464a0f2b98c900",
        "title": "酬诸友喜归之作",
        "author": "赵汝回",
        "content": "却归思去日，十过草池春。\n新雪满双鬓，故交余几人。\n藏书蟫独饱，借宅鹤同贫。\n夜起吟芳什，凉风吹桂轮。",
        "dynasty": "宋",
        "collection_info": null
    },
    {
        "uuid": "520dad8c6ad3dfc7860580c1ec076364",
        "title": "送刘成道旅游",
        "author": "赵汝回",
        "content": "从军不愿赏，归补万松栽。\n独作渔樵计，安知婚嫁催。\n江船深夜月，山驿小春梅。\n老境诗閒淡，孤吟荐一杯。",
        "dynasty": "宋",
        "collection_info": null
    },
    {
        "uuid": "49af26fdd6e89887f1dff4440de6c3c7",
        "title": "初夏倚春望六祖寺",
        "author": "赵汝回",
        "content": "柳絮兼花片，舞风湘水滨。\n浓岚如细雨，初夏是残春。\n鸟度山家曲，泉清佛界尘。\n年衰眠易醒，归梦不能真。",
        "dynasty": "宋",
        "collection_info": null
    },
    {
        "uuid": "f1b37e90d16a8e7a4007e4221bb526ee",
        "title": "闻赵昌甫赴召",
        "author": "赵汝回",
        "content": "甘得眠云復饮冰，此翁不独擅诗名。\n山深难避蒲轮召，陛远听扶藜杖行。\n老去报君心转切，年来守局梦频惊。\n有时湖上看垂钓，只忆磻溪溪水清。",
        "dynasty": "宋",
        "collection_info": null
    },
    {
        "uuid": "eb5e1831959c553e2cc150808370a6fc",
        "title": "题刘荆山母墓",
        "author": "赵汝回",
        "content": "绿草䰐鬖白露晞，老樵能记虎眠时。\n石函深贮悬钟谶，翠壁新刊断织碑。\n陇势三分松桧色，泉声千古蓼莪悲。\n珪郎向日升堂友，留宿云庵撰诔辞。",
        "dynasty": "宋",
        "collection_info": null
    },
    {
        "uuid": "c335c67830a3117fa3fb4d3f355ea79b",
        "title": "陆侍右得祠归里往饯弗及寄以是诗",
        "author": "赵汝回",
        "content": "三以囊封入紫微，一星今夜出郎闱。\n贾谊幸无湘水谪，知章乞得镜湖归。\n乘潮不等诗人别，望阙恨忧谏者稀。\n笠泽门前古松下，他时容我借渔矶。",
        "dynasty": "宋",
        "collection_info": null
    },
    {
        "uuid": "383f59d5e949aef57e042314c84b9fa6",
        "title": "弔卢玉堂",
        "author": "赵汝回",
        "content": "金銮坡上文星落，收拾遗文有几函。\n草制空教生白髮，盖棺只是着青衫。\n吟魂夜访林逋冢，破屋寒抛谢客岩。\n自有旧家椽笔在，丰碑竖起压松杉。",
        "dynasty": "宋",
        "collection_info": null
    },
    {
        "uuid": "471ea703a636b4cbf420f3e218820afe",
        "title": "弔蒋弋阳",
        "author": "赵汝回",
        "content": "悲风急雨柳塘寒，巵酒篇诗哭肖韩。\n长记湖西访梅日，独于船上取琴弹。\n弋阳百姓私营庙，紫府无人别拟官。\n墓陇从教长新草，双鳬何处只空棺。",
        "dynasty": "宋",
        "collection_info": null
    },
    {
        "uuid": "328943eb5be16267ce91e8f3fb60ab24",
        "title": "送蒋大璞赴扬州司户",
        "author": "赵汝回",
        "content": "维扬幕府最风流，何掾梅开蒋掾游。\n新籍楚民今几户，旧年随帝此停舟。\n慈亲就养惟愁雪，元帅崇诗不畏秋。\n壕阔城高岂忘战，平山堂北是神州。",
        "dynasty": "宋",
        "collection_info": null
    },
    {
        "uuid": "df78585ed21b94e1059d6a615b1dfabb",
        "title": "纵游",
        "author": "赵汝回",
        "content": "人事元知不可谐，名山踏破几青鞋。\n百钱挂杖无时醉，一锸随身到处埋。\n驿壁读诗摩病眼，僧窗看竹散幽怀。\n亦知诗料无穷尽，灯火萧踈过县街。",
        "dynasty": "宋",
        "collection_info": null
    },
    {
        "uuid": "b50465f0f63c120c69689c5ba8818463",
        "title": "西湖重午作",
        "author": "赵汝回",
        "content": "高诵招魂招屈平，只应沉恨隔浮萍。\n着骚直以尸为谏，亡楚如何醉不醒。\n像虎空悬青艾束，辟兵难望綵丝灵。\n凭君一激沅湘水，浄洗中原血铠腥。",
        "dynasty": "宋",
        "collection_info": null
    },
    {
        "uuid": "2d4010cf7bd573985d2d2e41f4a0f6b7",
        "title": "奉归柳塘潘希白诗藁",
        "author": "赵汝回",
        "content": "织柳缝花雅道衰，将题锦卷復敲推。\n夜寒吟苦冰澌合，境寂心融造化来。\n斸石昆崙携玉下，乘槎河海到天迴。\n今时古调何人爱，东野长江在夜台。",
        "dynasty": "宋",
        "collection_info": null
    },
    {
        "uuid": "1c446a7a3445464bc513e59b3433c8c8",
        "title": "王道士惠柳桧",
        "author": "赵汝回",
        "content": "千年桧出寒岩罅，掘得根来比金价。\n髣髴山阴见此株，寻思却是关仝画。",
        "dynasty": "宋",
        "collection_info": null
    },
    {
        "uuid": "739f1d989a68360d110a0f8b1fdcbc37",
        "title": "凌霄花为復上人作",
        "author": "赵汝回",
        "content": "袅袅枯藤淡绛葩，夤缘直上照残霞。\n老僧不作依栖想，将谓青松自有花。",
        "dynasty": "宋",
        "collection_info": null
    },
    {
        "uuid": "ba11902fecf399a016d1decc6af2b6ae",
        "title": "题頼若谷存斋",
        "author": "赵汝回",
        "content": "湛湛方寸天，清泠如止水。\n其止涵空明，其溃汩泥滓。\n操之恍若遗，舍之渺何倚。\n瞬息苟不诚，愚智从此始。\n一篇中庸书，千古防意垒。\n吾子善守之，勉勉集众美。\n独不见邻家翁，驱鷄呼犬斜阳中。",
        "dynasty": "宋",
        "collection_info": null
    },
    {
        "uuid": "823c05447037d9af3d740adbcc68ba92",
        "title": "寄圣水照讲师",
        "author": "赵汝回",
        "content": "圣水水深山亦深，寺前三十里清阴。\n一僧趺坐松间石，不是安禅定苦吟。",
        "dynasty": "宋",
        "collection_info": null
    },
    {
        "uuid": "6b9783f66fc0510b0737c982657cc40f",
        "title": "春山堂",
        "author": "赵汝回",
        "content": "山在画堂西，鈎帘静对时。\n林高日落早，巷僻客来迟。\n抱病独不饮，爱闲君所知。\n阶前碧梧叶，片片可题诗。",
        "dynasty": "宋",
        "collection_info": null
    },
    {
        "uuid": "ff6d975d5dcd16eebfcd13a159183cb0",
        "title": "句  其一",
        "author": "赵汝回",
        "content": "春风过后雪初白，夜雨晴时水亦香。",
        "dynasty": "宋",
        "collection_info": null
    },
    {
        "uuid": "7683c7499acdc993a75f8f23d10d3d6c",
        "title": "句  其二",
        "author": "赵汝回",
        "content": "屈原一点沉湘恨，李白三生捉月身。",
        "dynasty": "宋",
        "collection_info": null
    }
]