[
    {
        "uuid": "15da555e7a7afdef5cb7a8b2d9684173",
        "title": "寄友伯杲",
        "author": "侯畐",
        "content": "一自城南别，无书直到今。\n凄凉春夜雨，点滴故人心。\n笋长林添竹，蚕成柘减阴。\n清溪吟历处，曾有梦相寻。",
        "dynasty": "宋",
        "collection_info": null
    },
    {
        "uuid": "6b221853813eaf223085ee6868e497a7",
        "title": "芷溪园",
        "author": "侯畐",
        "content": "行吟溪上园，幽思与诗便。\n藤附多年树，苔生废井泉。\n瘦梅锄月种，蔓菊就篱编。\n更有三间屋，重茅盖竹椽。",
        "dynasty": "宋",
        "collection_info": null
    },
    {
        "uuid": "743549b8fab78346a1f1351c9428c68c",
        "title": "长安",
        "author": "侯畐",
        "content": "又是故山好，谁教轻别家。\n带来衣典尽，所拟事全差。\n诗债随时解，房金累月赊。\n客怀元自苦，不涉听吹笳。",
        "dynasty": "宋",
        "collection_info": null
    },
    {
        "uuid": "e1cfffb94a58f9f808cccef724e95ac5",
        "title": "湖心寺呈箫峰陈明府",
        "author": "侯畐",
        "content": "水边曾看题碑石，知是诗人扁寺名。\n僧趁钓舟来赴供，鱼听堂鼓候抛生。\n无多空地锄松影，尽有寒湖载月明。\n只合閒身吟向此，细将心事共鸥评。",
        "dynasty": "宋",
        "collection_info": null
    },
    {
        "uuid": "1f144ef005285a0919ae1157d8c23a4a",
        "title": "暮雨",
        "author": "侯畐",
        "content": "暮雨生寒衣袂薄，楚乡客子正伤情。\n扁舟莫向芦边宿，夜半西风有雁声。",
        "dynasty": "宋",
        "collection_info": null
    },
    {
        "uuid": "332870d535aa5e0042f3ce7371ebf5e6",
        "title": "柳花",
        "author": "侯畐",
        "content": "嫩水浴鳬芳草短，淡烟飞燕落花天。\n绿杨也识春来暖，一夜东风脱却绵。",
        "dynasty": "宋",
        "collection_info": null
    },
    {
        "uuid": "b21d15596217ad1a6ba089e48ab29cac",
        "title": "寒食",
        "author": "侯畐",
        "content": "满地落花收不得，子规声裏抱愁眠。\n贫家无日非寒食，未必今朝始禁烟。",
        "dynasty": "宋",
        "collection_info": null
    }
]