[
    {
        "uuid": "7b65744a3a9ed2fb030a590b845c82fc",
        "title": "襄阳行",
        "author": "鲍輗",
        "content": "今日何日春气柔，东城骑马花绸缪。\n为君停马一呼酒，花前倒披紫绮裘。\n玉脂泛滥鱼鸟饫，歌舞倦矣蛾眉愁。\n千金万寿好宾主，今我不乐岁如流。\n岂比世上狂驰子，一语不合行掉头。\n呜呼天伦古所定，非有大故宁相尤。",
        "dynasty": "宋",
        "collection_info": null
    },
    {
        "uuid": "23effc3a8717afb1c46c357806544fa2",
        "title": "天马",
        "author": "鲍輗",
        "content": "天马抱奇相，紧骨瞳方明。\n出入百万中，有如一鸟轻。\n宇宙莽超踏，风云惨经营。\n独倚雄杰态，萧萧随北征。\n朝饮南海头，夕秣乃幽并。\n失主坐黯淡，别群奋长鸣。\n岂无轻侠儿，金羁悬朱缨。\n但感束帛义，不忍负死生。\n低头为君老，喑喑万里情。",
        "dynasty": "宋",
        "collection_info": null
    },
    {
        "uuid": "dd43259ba823d6ae28a153792ea1f7ff",
        "title": "重到钱唐  其一",
        "author": "鲍輗",
        "content": "生死双飞正可怜，若为白髪上征船。\n未应分手江南去，更有春光七十年。",
        "dynasty": "宋",
        "collection_info": null
    },
    {
        "uuid": "4cef169dda912cdb6761d58c017b2dfa",
        "title": "重到钱唐  其二",
        "author": "鲍輗",
        "content": "无頼山光迭迭青，玉鱼金盌早飘零。\n冷思禹穴真奇事，千古衣冠託杳冥。",
        "dynasty": "宋",
        "collection_info": null
    },
    {
        "uuid": "91898007aa4bc503f8dd2064976897a2",
        "title": "重到钱唐  其三",
        "author": "鲍輗",
        "content": "万家歌舞送浮生，曾有涓埃答太平。\n猨鹤虫沙天始定，不须辛苦怨南征。",
        "dynasty": "宋",
        "collection_info": null
    },
    {
        "uuid": "c56f7724cedd4115489547dd08335f6c",
        "title": "重到钱唐  其四",
        "author": "鲍輗",
        "content": "闻道深春雪打围，谁怜身上藕丝衣。\n莫忧白璧成尘土，解逐南风万里归。",
        "dynasty": "宋",
        "collection_info": null
    },
    {
        "uuid": "4497572dbbc839dad334363bf120b216",
        "title": "重到钱唐  其五",
        "author": "鲍輗",
        "content": "惟有寒潮不世情，朝朝莫莫过空城。\n百年车马阊门外，独被春风草又生。",
        "dynasty": "宋",
        "collection_info": null
    }
]