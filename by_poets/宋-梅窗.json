[
    {
        "uuid": "8637677198ef33312c8881d6052332a9",
        "title": "菩萨蛮 碧窗纱透春寒极",
        "author": "梅窗",
        "content": "碧窗纱透春寒极。\n极寒春透纱窗碧。\n谁送缕金衣。\n衣金缕送谁。\n玉肌生嫩粟。\n粟嫩生肌玉。\n温处坐香茵。\n茵香坐处温。",
        "dynasty": "宋",
        "collection_info": null
    },
    {
        "uuid": "2e9d05a01b96a8a7b9eb72fdd994294d",
        "title": "菩萨蛮 折来初步东溪月",
        "author": "梅窗",
        "content": "折来初步东溪月。\n月溪东步初来折。\n香处是瑶芳。\n芳瑶是处香。\n藓花浮晕浅。\n浅晕浮花藓。\n清对一枝瓶。\n瓶枝一对清。",
        "dynasty": "宋",
        "collection_info": null
    },
    {
        "uuid": "919684cec883d6c70d410996247b0cab",
        "title": "菩萨蛮 浅红绡透春裁剪",
        "author": "梅窗",
        "content": "浅红绡透春裁剪。\n剪裁春透绡红浅。\n机锦织情丝。\n丝情织锦机。\n意深凭远寄。\n寄远凭深意。\n波渺胜愁多。\n多愁胜渺波。",
        "dynasty": "宋",
        "collection_info": null
    },
    {
        "uuid": "aa4b7eb4a98dba6461f864ab5f6859e9",
        "title": "菩萨蛮 点点花飞春恨浅",
        "author": "梅窗",
        "content": "点点花飞春恨浅。\n浅恨春飞花点点。\n莺语似多情。\n情多似语莺。\n恋春增酒劝。\n劝酒增春恋。\n颦损翠蛾新。\n新蛾翠损颦。",
        "dynasty": "宋",
        "collection_info": null
    },
    {
        "uuid": "8d9877e56f7561d84b9d9f78a1f82359",
        "title": "菩萨蛮 曲屏春展山浮玉",
        "author": "梅窗",
        "content": "曲屏春展山浮玉。\n玉浮山展春屏曲。\n香鸭瑞云翔。\n翔云瑞鸭香。\n醉深留客意。\n意客留深醉。\n凉枕怯宵长。\n长宵怯枕凉。",
        "dynasty": "宋",
        "collection_info": null
    },
    {
        "uuid": "c6eee86dc177bce85e35b8ae35d067af",
        "title": "菩萨蛮 玉钗松鬓凝云绿",
        "author": "梅窗",
        "content": "玉钗松鬓凝云绿。\n绿云凝鬓松钗玉。\n双翠碍枝长。\n长枝碍翠双。\n色丝添意密。\n密意添丝色。\n红映袖纱笼。\n笼纱袖映红。",
        "dynasty": "宋",
        "collection_info": null
    },
    {
        "uuid": "fce1853748e392a04184572ae4ae9ce3",
        "title": "西江月 雨过轻风弄柳",
        "author": "梅窗",
        "content": "雨过轻风弄柳，湖东映日春烟。\n晴芜平水远连天。\n隐隐飞翻舞燕。\n燕舞翻飞隐隐。\n天连远水平芜。\n晴烟春日映东湖。\n柳弄风轻过雨。",
        "dynasty": "宋",
        "collection_info": null
    },
    {
        "uuid": "47e071ea2630463b3eb2e26b2e9d457d",
        "title": "阮郎归 皇州新景媚晴春",
        "author": "梅窗",
        "content": "皇州新景媚晴春。\n春晴媚景新。\n万家明月醉风清。\n清风醉月明。\n人游乐，乐游人。\n游人乐太平。\n御楼神圣喜都民。\n民都喜圣神。",
        "dynasty": "宋",
        "collection_info": null
    },
    {
        "uuid": "96b2d12e498c28312091611069d7f029",
        "title": "四时四首 春",
        "author": "梅窗",
        "content": "昼永春庭邃，双飞燕隔帘。\n袖随帘捲翠，时见玉纤纤。",
        "dynasty": "宋",
        "collection_info": null
    },
    {
        "uuid": "de5c1afa4b799bf0fbbf5e8d809c3020",
        "title": "四时四首 夏",
        "author": "梅窗",
        "content": "曲涧跳珠碎，丛山迭翠浓。\n竹新敷影薄，閒看倚枝筇。",
        "dynasty": "宋",
        "collection_info": null
    },
    {
        "uuid": "ee76daa14ee75afd9016e3ec1a0fe641",
        "title": "四时四首 秋",
        "author": "梅窗",
        "content": "小雨凉添夜，兰芬润袭衣。\n晓屏山曲曲，长若梦思归。",
        "dynasty": "宋",
        "collection_info": null
    },
    {
        "uuid": "b851162dbd9d10e12277e8abb658fcec",
        "title": "四时四首 冬",
        "author": "梅窗",
        "content": "曲径穿丛密，香清为客来。\n玉梢梢外雪，苔古晕疏梅。",
        "dynasty": "宋",
        "collection_info": null
    },
    {
        "uuid": "da03ae5fed9b43dfd078bc1edb176bd8",
        "title": "秋江写望",
        "author": "梅窗",
        "content": "寒江暮泊小舟轻，白鹭栖烟丛苇鸣。\n宽望远空浮湛碧，老蟾惊玉弄秋清。",
        "dynasty": "宋",
        "collection_info": null
    },
    {
        "uuid": "49a893a5010819cf8194967adfa5978e",
        "title": "西湖戏书二首  其一",
        "author": "梅窗",
        "content": "蜿蜿翠麓秋烟涨，滟滟金波夜月澄。\n樽酒具时随兴遣，景多逢处曲栏凭。",
        "dynasty": "宋",
        "collection_info": null
    },
    {
        "uuid": "cb2fa50de61973216d193f56235ed234",
        "title": "西湖戏书二首  其二",
        "author": "梅窗",
        "content": "云巢望断望西湖，竹护梅藏隠士居。\n芬草绿深春盎盎，客来同揽一山孤。",
        "dynasty": "宋",
        "collection_info": null
    },
    {
        "uuid": "2a1d7626624565a6f8fedaffeba9ee43",
        "title": "春望",
        "author": "梅窗",
        "content": "丝丝柳翠连云幕，点点鸥轻漾晚波。\n时事无心随兴远，日长閒处理衣蓑。",
        "dynasty": "宋",
        "collection_info": null
    }
]