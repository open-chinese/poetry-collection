[
    {
        "uuid": "aaa7cf1a8e1787681af71308b4a30a34",
        "title": "和张洵蒙亭诗韵",
        "author": "尚用之",
        "content": "江亭胜既冠三湘，仁智所乐皆其旁。\n翠岫俯映青罗光，上月乔木摩穹苍。\n亭下川遐覆银塘，水面风来笑语香。\n骚人相值喜飞觚，雄辩清谈五月凉。\n饮余相与坐方床，论文日暮兴何辰。\n佳篇疾读韵琅琅，直疑星斗焕光芒。\n格高调古说奇方，况復笔法追二王。\n事业无穷嘆茫茫，丹铅点勘策非郎。\n与公致道心可忘，浩歌直造无何乡。",
        "dynasty": "宋",
        "collection_info": null
    },
    {
        "uuid": "6d133c43d4a474b14909bf4f07b1db58",
        "title": "依杨益老韵赋曾公岩",
        "author": "尚用之",
        "content": "当暑都忘畏赫曦，游观邂逅得心期。\n咸其自尔从天造，贲以人为特地奇。\n风露乍凉秋至后，林峦散影月明时。\n朱轓好事留佳客，大醉高岩许镇随。",
        "dynasty": "宋",
        "collection_info": null
    },
    {
        "uuid": "55e1316720a15787eb3f21b9ce7cd80a",
        "title": "留题雉山",
        "author": "尚用之",
        "content": "座下闻经本至诚，改头易面悟前身。\n信知大道无难事，一念真如雉化人。",
        "dynasty": "宋",
        "collection_info": null
    },
    {
        "uuid": "3371b46a6f1b99f5d5ebd8853c043fe3",
        "title": "游澹山岩  其一",
        "author": "尚用之",
        "content": "我来训狐无所闻，老人戏我不动尘。\n道愧未尝分寸得，心灰要似寻常人。\n断崖危绊藤蔓古，残僧静对桃李春。\n次山不遇过山谷，倬□妙句垂坚珉。",
        "dynasty": "宋",
        "collection_info": null
    },
    {
        "uuid": "d328f53fb6372e766cebc0fe2a71d7e8",
        "title": "游澹山岩  其二",
        "author": "尚用之",
        "content": "岩深树绿春长在，岩暝雨霁云初归。\n天爱护持有神物，蛇去因果无狐疑。\n石田药臼谁与刻，香山乳窦苔生衣。\n未问城南阆州比，此景自是寰中稀。",
        "dynasty": "宋",
        "collection_info": null
    }
]