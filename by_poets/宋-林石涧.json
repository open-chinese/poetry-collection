[
    {
        "uuid": "e3766e4e85d5610412d1e975e3daa6fd",
        "title": "月夜溪行怀富沙友",
        "author": "林石涧",
        "content": "溪光清浅碎琼瑶，杨柳风柔酒渐消。\n犹忆去年今夜月，照人同上水西桥。",
        "dynasty": "宋",
        "collection_info": null
    },
    {
        "uuid": "3d491f2a1a3440bfce42349e792aee36",
        "title": "雪中怀槐坡丹品",
        "author": "林石涧",
        "content": "昔同诗伴结清游，乱折梅花当酒筹。\n十二阑干风雪裏，玉人扶醉下西楼。",
        "dynasty": "宋",
        "collection_info": null
    },
    {
        "uuid": "b5cba5aface4faa09a20f7ba158d4521",
        "title": "潮后",
        "author": "林石涧",
        "content": "潮后菰蒋半带泥，隔林遥听午时鸡。\n江天漠漠云帆远，野日荒荒春鸟啼。\n石壁倒垂枯树老，沙田平接乱山低。\n经行好处须摹取，收入诗囊付小奚。",
        "dynasty": "宋",
        "collection_info": null
    },
    {
        "uuid": "98a80ad7313260f9be01d22fa0adbba3",
        "title": "燕",
        "author": "林石涧",
        "content": "年年因社到，海阔翅飞低。\n故国伤新别，空梁忆旧栖。\n暮帘疏竹雨，春岸落花泥。\n红线今何在，香愁满绣闺。",
        "dynasty": "宋",
        "collection_info": null
    },
    {
        "uuid": "7966390684bf1d55e01c9aa367840409",
        "title": "杂咏",
        "author": "林石涧",
        "content": "蓂荚阶前日月飞，羹墙惆怅望尧眉。\n三千年笑巢由错，不见勋华揖逊时。",
        "dynasty": "宋",
        "collection_info": null
    },
    {
        "uuid": "adcb4ee5cf94d28661a448a422dbf0b4",
        "title": "戏笔",
        "author": "林石涧",
        "content": "碧云芳草两悠悠，望断天涯此倚楼。\n莫遣闲愁似江海，潮生潮落几时休。",
        "dynasty": "宋",
        "collection_info": null
    },
    {
        "uuid": "704c9d6a5888263de945f3f4c9804b2f",
        "title": "送友人西上",
        "author": "林石涧",
        "content": "祖席歌云散，春风助马飞。\n到京三月尽，为客几时归。\n雨驿梨花瘦，烟村荻笋肥。\n倚门有慈母，莫负老莱衣。",
        "dynasty": "宋",
        "collection_info": null
    }
]