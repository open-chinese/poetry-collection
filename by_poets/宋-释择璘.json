[
    {
        "title": "寄礼法师",
        "author": "释择璘",
        "content": "寺枕沧溟上，门长掩寂寥。\n定回花漏断，讲彻兽烟消。\n入槛泉声细，当轩岳色遥。\n何时会重席，南望路迢迢。",
        "dynasty": "宋",
        "collection_info": null
    },
    {
        "title": "题思安清意太师幽远庵",
        "author": "释择璘",
        "content": "得意幽深触处真，何须丘壑密藏身。\n爱兹殊胜园林地，非彼等閒花木春。\n白昼杜门人莫到，清谈绝俗世难亲。\n纷纷闹市绕山脚，独有此中无点尘。",
        "dynasty": "宋",
        "collection_info": null
    },
    {
        "title": "牡丹",
        "author": "释择璘",
        "content": "东君着力为渠裁，妙绝真姿不受埃。\n嗟我一观如梦幻，倚栏非为爱花来。",
        "dynasty": "宋",
        "collection_info": null
    },
    {
        "title": "咏杜鹃花",
        "author": "释择璘",
        "content": "春老麦黄三月天，青山处处有啼鹃。\n悬崖几树深如血，照水晴花暖欲燃。\n三嘆鹤林成梦寐，前生阆苑觅神仙。\n小山拄颊愁无奈，又怕声声聒夜眠。",
        "dynasty": "宋",
        "collection_info": null
    },
    {
        "title": "梅花",
        "author": "释择璘",
        "content": "花老香微春始来，禁寒唯有雪相陪。\n无情谁为添愁怯，雨后风前亦可哀。",
        "dynasty": "宋",
        "collection_info": null
    },
    {
        "title": "荷花",
        "author": "释择璘",
        "content": "双双白鹭坠青空，飞入花汀杂翠红。\n烟火一篷渔舍晚，归时荡漾小船风。",
        "dynasty": "宋",
        "collection_info": null
    },
    {
        "title": "句",
        "author": "释择璘",
        "content": "吊古有心怀短李，拂尘无力看丰碑。",
        "dynasty": "宋",
        "collection_info": null
    }
]