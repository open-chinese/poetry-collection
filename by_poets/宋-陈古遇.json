[
    {
        "uuid": "1f97152bdcb2e1fb3c5a99a1772b47a1",
        "title": "志怪",
        "author": "陈古遇",
        "content": "沉沉万仞渊，下有骊龙珠。\n佩之寿松乔，售之富侔都。\n贪夫临渊羡，重利轻微躯。\n百金不龟药，千金水犀珠。\n丹砂与翠羽，陆产海所无。\n赍装涛浪中，巨阙光炯如。\n粲粲两青童，骈肩问所须。\n再拜上珠翠，敢问龙起居。\n青童粲玉齿，云龙卧玄虚。\n为君穷珠山，鞭云取长驱。\n云急风更恶，苍梧来时徐。\n丹药两须失，哀哉饱鲸鱼。",
        "dynasty": "宋",
        "collection_info": null
    },
    {
        "uuid": "07dbdcc778ededc356db4d525f61a50a",
        "title": "莫饮酒",
        "author": "陈古遇",
        "content": "莫饮酒，酒醒駡人绕盆走。\n酒香入脑头欲旋，駡声渐低涎落口。\n草履有长短，伸脚可试否。\n未论身后五车书，已随生前一杯酒。",
        "dynasty": "宋",
        "collection_info": null
    },
    {
        "uuid": "d7440b841c064cbc16d9ef76d78a4781",
        "title": "马别主",
        "author": "陈古遇",
        "content": "马别主兮，涕泗霑臆。\n士别主兮，喜见颜色。\n于嗟马兮，胡恋而驻。\n于嗟士兮，胡弃而背。",
        "dynasty": "宋",
        "collection_info": null
    }
]