[
    {
        "title": "六州 商秋吉",
        "author": "崔敦诗",
        "content": "商秋吉，嘉会协中辛。\n涓路寝，修禋祀，圣德昭清。\n端志虑，罄竭斋精。\n锦绣排天仗，羽卫滨纷。\n朝太室、返中宸。\n被衮接神明。\n时平天时俱清晏，兼丰年和气，品物达芳馨。\n瞻熉座，舂容娭燕三灵。\n奠瑶爵，荐量币，清思呦冥冥。\n望昆仑。\n嘉祥塞絪缊。\n诚殚礼洽庆休成。\n润泽被生民。\n端门肆眚，昕庭称贺，俱将景福万寿、祝双亲。",
        "dynasty": "宋",
        "collection_info": null
    },
    {
        "title": "十二时・忆少年 勋华并、天胙昌期",
        "author": "崔敦诗",
        "content": "勋华并、天胙昌期。\n圣德茂重离。\n英明经远，浚哲昭微。\n宝俭更深慈。\n观万国、累洽重熙。\n对明时。\n报礼秩神祗。\n玉帛奏华夷。\n雍肃显相，百辟各钦祗。\n奄嘉虞英璧奠华滋。\n神安坐、景气澄虚。\n极光焰、烛长丽。\n展诗应律，万舞逶迟。\n三献洽皇仪。\n垂露浸庆祜来宜。\n礼无违。\n鸣鸾临帝阙，飞凤下天倪。\n清和寰宇，霈泽一朝驰。\n醇化无为。\n万祀巩洪基。",
        "dynasty": "宋",
        "collection_info": null
    },
    {
        "title": "淳熙元年端午帖子词 皇帝閤六首 其一",
        "author": "崔敦诗",
        "content": "双秀云牟实，三眠雪茧丰。\n无人知帝力，浑在舜弦中。",
        "dynasty": "宋",
        "collection_info": null
    },
    {
        "title": "淳熙元年端午帖子词 皇帝閤六首 其二",
        "author": "崔敦诗",
        "content": "御柳垂波绿，宫槐覆幄凉。\n香风随步辇，偏到殿中央。",
        "dynasty": "宋",
        "collection_info": null
    },
    {
        "title": "淳熙元年端午帖子词 皇帝閤六首 其三",
        "author": "崔敦诗",
        "content": "采缕萦朱户，芳菰剪翠筒。\n风光天上别，景物世间同。",
        "dynasty": "宋",
        "collection_info": null
    },
    {
        "title": "淳熙元年端午帖子词 皇帝閤六首 其四",
        "author": "崔敦诗",
        "content": "千年桃印明金殿，百子榴房照绮疏。\n清晓宫门放鱼钥，内家催进恤刑书。",
        "dynasty": "宋",
        "collection_info": null
    },
    {
        "title": "淳熙元年端午帖子词 皇帝閤六首 其五",
        "author": "崔敦诗",
        "content": "幽芳拂拂朝香度，密叶阴阴昼影圆。\n玉食未应须角黍，君王端是念忠贤。",
        "dynasty": "宋",
        "collection_info": null
    },
    {
        "title": "淳熙元年端午帖子词 皇帝閤六首 其六",
        "author": "崔敦诗",
        "content": "双人绿艾消民沴，五色朱丝奉帝龄。\n向晚封章都阅遍，翠舆初过水心亭。",
        "dynasty": "宋",
        "collection_info": null
    },
    {
        "title": "淳熙二年春帖子词 光尧寿圣宪天体道太上皇帝閤六首 其一",
        "author": "崔敦诗",
        "content": "嶰管今朝应，璇杓昨夜旋。\n耕桑三万里，一样乐尧天。",
        "dynasty": "宋",
        "collection_info": null
    },
    {
        "title": "淳熙二年春帖子词 光尧寿圣宪天体道太上皇帝閤六首 其二",
        "author": "崔敦诗",
        "content": "事已高超古，心犹切为民。\n慈颜应有喜，房宿正当晨。",
        "dynasty": "宋",
        "collection_info": null
    },
    {
        "title": "淳熙二年春帖子词 光尧寿圣宪天体道太上皇帝閤六首 其三",
        "author": "崔敦诗",
        "content": "采柏浮仙醁，凝酥点寿盘。\n君王千万岁，长奉两宫欢。",
        "dynasty": "宋",
        "collection_info": null
    },
    {
        "title": "淳熙二年春帖子词 光尧寿圣宪天体道太上皇帝閤六首 其四",
        "author": "崔敦诗",
        "content": "九重云气鬰崔嵬，日转青旗瑞色开。\n晨跸一声春又到，太平天子上瑶杯。",
        "dynasty": "宋",
        "collection_info": null
    },
    {
        "title": "淳熙二年春帖子词 光尧寿圣宪天体道太上皇帝閤六首 其五",
        "author": "崔敦诗",
        "content": "楼阁隔年余旧雪，园林连夜着新花。\n东皇拟作行春计，先到长生大帝家。",
        "dynasty": "宋",
        "collection_info": null
    },
    {
        "title": "淳熙二年春帖子词 光尧寿圣宪天体道太上皇帝閤六首 其六",
        "author": "崔敦诗",
        "content": "景龙门上华灯动，黄鹄池边翠浪通。\n一一春光须作主，从今二十四番风。",
        "dynasty": "宋",
        "collection_info": null
    },
    {
        "title": "淳熙二年春帖子词 寿圣明慈太上皇后閤六首 其一",
        "author": "崔敦诗",
        "content": "玉管和声度，金铺丽景迟。\n思齐文母圣，春日受春祺。",
        "dynasty": "宋",
        "collection_info": null
    },
    {
        "title": "淳熙二年春帖子词 寿圣明慈太上皇后閤六首 其二",
        "author": "崔敦诗",
        "content": "宝殿春朝退，瑶池夜宴深。\n明朝是人日，时復问晴阴。",
        "dynasty": "宋",
        "collection_info": null
    },
    {
        "title": "淳熙二年春帖子词 寿圣明慈太上皇后閤六首 其三",
        "author": "崔敦诗",
        "content": "翠辇西湖路，雕盘北苑花。\n时平无外事，随意趁年华。",
        "dynasty": "宋",
        "collection_info": null
    },
    {
        "title": "淳熙二年春帖子词 寿圣明慈太上皇后閤六首 其四",
        "author": "崔敦诗",
        "content": "扇开雉影红云起，帘卷虾鬚画烛明。\n三十六宫齐进酒，盘金小胜缕长生。",
        "dynasty": "宋",
        "collection_info": null
    },
    {
        "title": "淳熙二年春帖子词 寿圣明慈太上皇后閤六首 其五",
        "author": "崔敦诗",
        "content": "日溶凤沼摇波暖，云护龙楼倒影长。\n读罢黄庭无一事，好风吹动百花香。",
        "dynasty": "宋",
        "collection_info": null
    },
    {
        "title": "淳熙二年春帖子词 寿圣明慈太上皇后閤六首 其六",
        "author": "崔敦诗",
        "content": "院落韶光归柳色，郊原耕信到菖芽。\n望春台下□□软，不见游龙有外家。",
        "dynasty": "宋",
        "collection_info": null
    },
    {
        "title": "淳熙六年春帖子词 皇帝閤六首 其一",
        "author": "崔敦诗",
        "content": "今岁韶光好，时逢大有年。\n条风方被物，菖叶又催田。",
        "dynasty": "宋",
        "collection_info": null
    },
    {
        "title": "淳熙六年春帖子词 皇帝閤六首 其二",
        "author": "崔敦诗",
        "content": "今岁韶光好，年中两见春。\n余寒九日在，芳意一朝新。",
        "dynasty": "宋",
        "collection_info": null
    },
    {
        "title": "淳熙六年春帖子词 皇帝閤六首 其三",
        "author": "崔敦诗",
        "content": "今岁韶光好，田闾气象淳。\n政平无横赋，粟贱少穷民。",
        "dynasty": "宋",
        "collection_info": null
    },
    {
        "title": "淳熙六年春帖子词 皇帝閤六首 其四",
        "author": "崔敦诗",
        "content": "东风先满殿前旗，御柳宫花次第知。\n连夜芳心相待发，侵朝柔思不胜垂。",
        "dynasty": "宋",
        "collection_info": null
    },
    {
        "title": "淳熙六年春帖子词 皇帝閤六首 其五",
        "author": "崔敦诗",
        "content": "千门晓日山河丽，万国春风草木香。\n造化无私随发育，圣明天子是东皇。",
        "dynasty": "宋",
        "collection_info": null
    },
    {
        "title": "淳熙六年春帖子词 皇帝閤六首 其六",
        "author": "崔敦诗",
        "content": "雕庭清跸转轻雷，凤管吹春入仗来。\n万籁有声皆善颂，八荒无地不熙台。",
        "dynasty": "宋",
        "collection_info": null
    },
    {
        "title": "淳熙六年春帖子词 皇后閤五首 其一",
        "author": "崔敦诗",
        "content": "何处春来早，光风入九门。\n未翻池荇翠，先着壁椒温。",
        "dynasty": "宋",
        "collection_info": null
    },
    {
        "title": "淳熙六年春帖子词 皇后閤五首 其二",
        "author": "崔敦诗",
        "content": "何处春来早，坤仪物意熙。\n烟生金屋重，日上玉阶迟。",
        "dynasty": "宋",
        "collection_info": null
    },
    {
        "title": "淳熙六年春帖子词 皇后閤五首 其三",
        "author": "崔敦诗",
        "content": "明朝嘉气满慈闱，亲侍君王献玉巵。\n一样酥盘俱手制，百般綵胜总春宜。",
        "dynasty": "宋",
        "collection_info": null
    },
    {
        "title": "淳熙六年春帖子词 皇后閤五首 其四",
        "author": "崔敦诗",
        "content": "风光天上倍常殊，花压阑干昼影舒。\n虚几自临中令帖，明窗时展大家书。",
        "dynasty": "宋",
        "collection_info": null
    },
    {
        "title": "淳熙六年春帖子词 皇后閤五首 其五",
        "author": "崔敦诗",
        "content": "清明小苑条桑地，和暖平川浴种天。\n圣主俭勤游乐少，只将敦朴示民先。",
        "dynasty": "宋",
        "collection_info": null
    },
    {
        "title": "淳熙六年端午帖子词 皇帝閤六首 其一",
        "author": "崔敦诗",
        "content": "玉斝浮菖细，金盘荐朮香。\n皇龄千万寿，高拱舜衣裳。",
        "dynasty": "宋",
        "collection_info": null
    },
    {
        "title": "淳熙六年端午帖子词 皇帝閤六首 其二",
        "author": "崔敦诗",
        "content": "兰气浮丹殿，槐阴被紫宸。\n熏琴多在御，挥拂寄深仁。",
        "dynasty": "宋",
        "collection_info": null
    },
    {
        "title": "淳熙六年端午帖子词 皇帝閤六首 其三",
        "author": "崔敦诗",
        "content": "清晓开鱼钥，红云缥缈间。\n催裁恤刑诏，传放谢衣班。",
        "dynasty": "宋",
        "collection_info": null
    },
    {
        "title": "淳熙六年端午帖子词 皇帝閤六首 其四",
        "author": "崔敦诗",
        "content": "夜披章奏凉生扇，午对臣邻汗浃衣。\n水阁风亭松竹邃，翠舆临幸日来稀。",
        "dynasty": "宋",
        "collection_info": null
    },
    {
        "title": "淳熙六年端午帖子词 皇帝閤六首 其五",
        "author": "崔敦诗",
        "content": "仁风长养羣生遂，化日清明百沴驱。\n桃印艾人消底用，殿心高设敬天图。",
        "dynasty": "宋",
        "collection_info": null
    },
    {
        "title": "淳熙六年端午帖子词 皇帝閤六首 其六",
        "author": "崔敦诗",
        "content": "避暑深宫消永昼，函风广殿起凉秋。\n宸心未惬高明适，志在山东二百州。",
        "dynasty": "宋",
        "collection_info": null
    },
    {
        "title": "淳熙六年端午帖子词 皇后閤五首 其一",
        "author": "崔敦诗",
        "content": "剪玉菰筒翠，盘金綵缕长。\n宫中多燕喜，天下正明昌。",
        "dynasty": "宋",
        "collection_info": null
    },
    {
        "title": "淳熙六年端午帖子词 皇后閤五首 其二",
        "author": "崔敦诗",
        "content": "瑞麦登时物，香蒲荐寿祺。\n珠囊新样小，蹙就葛覃诗。",
        "dynasty": "宋",
        "collection_info": null
    },
    {
        "title": "淳熙六年端午帖子词 皇后閤五首 其三",
        "author": "崔敦诗",
        "content": "斗草人归午漏徐，宫帘不动玉窗虚。\n旋开蕊笈寻仙典，闲点松腴试法书。",
        "dynasty": "宋",
        "collection_info": null
    },
    {
        "title": "淳熙六年端午帖子词 皇后閤五首 其四",
        "author": "崔敦诗",
        "content": "蚕馆风清下箔时，六宫□从献丝归。\n便教渊室催机织，要及明堂制衮衣。",
        "dynasty": "宋",
        "collection_info": null
    },
    {
        "title": "淳熙六年端午帖子词 皇后閤五首 其五",
        "author": "崔敦诗",
        "content": "圣主恭勤少燕游，生衣趁得未明求。\n随时但献长生缕，当午犹闲竞渡舟。",
        "dynasty": "宋",
        "collection_info": null
    },
    {
        "title": "淳熙七年春帖子 光尧寿圣宪天体道性仁诚德经武纬文太上皇帝閤六首 其一",
        "author": "崔敦诗",
        "content": "欲识春回处，长生大帝家。\n万年枝耸翠，千岁果开花。",
        "dynasty": "宋",
        "collection_info": null
    },
    {
        "title": "淳熙七年春帖子 光尧寿圣宪天体道性仁诚德经武纬文太上皇帝閤六首 其二",
        "author": "崔敦诗",
        "content": "欲识春回处，君王献寿时。\n矞云扶宝座，和气入瑶巵。",
        "dynasty": "宋",
        "collection_info": null
    },
    {
        "title": "淳熙七年春帖子 光尧寿圣宪天体道性仁诚德经武纬文太上皇帝閤六首 其三",
        "author": "崔敦诗",
        "content": "欲识春回处，晴峰俯碧泉。\n岩峦犹积雪，草木已生烟。",
        "dynasty": "宋",
        "collection_info": null
    },
    {
        "title": "淳熙七年春帖子 光尧寿圣宪天体道性仁诚德经武纬文太上皇帝閤六首 其四",
        "author": "崔敦诗",
        "content": "冰消宿沼悠扬动，烟暖寒林约略青。\n试上龙楼回远望，朝来生绿画罗屏。",
        "dynasty": "宋",
        "collection_info": null
    },
    {
        "title": "淳熙七年春帖子 光尧寿圣宪天体道性仁诚德经武纬文太上皇帝閤六首 其五",
        "author": "崔敦诗",
        "content": "聚景园中芳意换，望湖楼下绿波长。\n厖眉自识车音美，时有絪缊夹道香。",
        "dynasty": "宋",
        "collection_info": null
    },
    {
        "title": "淳熙七年春帖子 光尧寿圣宪天体道性仁诚德经武纬文太上皇帝閤六首 其六",
        "author": "崔敦诗",
        "content": "一气暗随鸾辂动，万祥给会衮衣朝。\n康衢歌吹东风裏，满听儿童善祝尧。",
        "dynasty": "宋",
        "collection_info": null
    },
    {
        "title": "淳熙七年春帖子 寿圣齐明广慈太上皇后閤六首 其一",
        "author": "崔敦诗",
        "content": "天上春光别，东皇管领来。\n初从旗气转，旋逐跸声回。",
        "dynasty": "宋",
        "collection_info": null
    },
    {
        "title": "淳熙七年春帖子 寿圣齐明广慈太上皇后閤六首 其二",
        "author": "崔敦诗",
        "content": "天上春光别，融融物态宜。\n彤庭花气暖，黄道日轮迟。",
        "dynasty": "宋",
        "collection_info": null
    },
    {
        "title": "淳熙七年春帖子 寿圣齐明广慈太上皇后閤六首 其三",
        "author": "崔敦诗",
        "content": "天上春光别，时康乐事繁。\n烟花浮阆苑，露叶簇金盘。",
        "dynasty": "宋",
        "collection_info": null
    },
    {
        "title": "淳熙七年春帖子 寿圣齐明广慈太上皇后閤六首 其四",
        "author": "崔敦诗",
        "content": "苍龙檠辇道春回，尽把韶华入酒杯。\n但见殿前移仗退，已闻苑内奏花开。",
        "dynasty": "宋",
        "collection_info": null
    },
    {
        "title": "淳熙七年春帖子 寿圣齐明广慈太上皇后閤六首 其五",
        "author": "崔敦诗",
        "content": "玉压阑干日影长，云窗侍女昼焚香。\n琅函自检长生箓，金管时书急就章。",
        "dynasty": "宋",
        "collection_info": null
    },
    {
        "title": "淳熙七年春帖子 寿圣齐明广慈太上皇后閤六首 其六",
        "author": "崔敦诗",
        "content": "花边破日红千迭，柳际匀烟翠一层。\n阅尽风光长不老，绿车当见从云仍。",
        "dynasty": "宋",
        "collection_info": null
    },
    {
        "title": "淳熙七年端午帖子词 皇帝閤六首 其一",
        "author": "崔敦诗",
        "content": "赤伏祥晖盛，黄离治象亨。\n天时四序正，君德万方明。",
        "dynasty": "宋",
        "collection_info": null
    },
    {
        "title": "淳熙七年端午帖子词 皇帝閤六首 其二",
        "author": "崔敦诗",
        "content": "采缕盘金丽，香蒲镂玉匀。\n君王千万寿，岁岁乐兹辰。",
        "dynasty": "宋",
        "collection_info": null
    },
    {
        "title": "淳熙七年端午帖子词 皇帝閤六首 其三",
        "author": "崔敦诗",
        "content": "日御秋秋永，云峰迭迭繁。\n宸心定忘暑，长算入中原。",
        "dynasty": "宋",
        "collection_info": null
    },
    {
        "title": "淳熙七年端午帖子词 皇帝閤六首 其四",
        "author": "崔敦诗",
        "content": "光浮水槛虚黄盖，凉满冰台待翠舆。\n日转槐龙天近午，汗衣犹听讲筵书。",
        "dynasty": "宋",
        "collection_info": null
    },
    {
        "title": "淳熙七年端午帖子词 皇帝閤六首 其五",
        "author": "崔敦诗",
        "content": "松碧涵风清度曲，梅黄过雨密留阴。\n翠寒堂上全无暑，定起人间扇暍心。",
        "dynasty": "宋",
        "collection_info": null
    },
    {
        "title": "淳熙七年端午帖子词 皇帝閤六首 其六",
        "author": "崔敦诗",
        "content": "黄道星辰移企翼，青冥风露近飞檐。\n翠华晚过凌虚殿，一色明珠十二帘。",
        "dynasty": "宋",
        "collection_info": null
    },
    {
        "title": "淳熙七年端午帖子词 皇后閤六首 其一",
        "author": "崔敦诗",
        "content": "玉燕垂符小，珠囊结艾青。\n更将长命缕，侵晓奉慈庭。",
        "dynasty": "宋",
        "collection_info": null
    },
    {
        "title": "淳熙七年端午帖子词 皇后閤六首 其二",
        "author": "崔敦诗",
        "content": "厚德承三殿，柔风被八纮。\n欲知勤俭化，当暑澣衣清。",
        "dynasty": "宋",
        "collection_info": null
    },
    {
        "title": "淳熙七年端午帖子词 皇后閤六首 其三",
        "author": "崔敦诗",
        "content": "玉斝浮菖追令节，宝箱储药趁灵辰。\n细开角黍询前事，应助吾皇念直臣。",
        "dynasty": "宋",
        "collection_info": null
    },
    {
        "title": "淳熙七年端午帖子词 皇后閤六首 其四",
        "author": "崔敦诗",
        "content": "日永荇池闲画舫，风清蚕馆入新丝。\n内人斗草归能说，今岁山中艾出迟。",
        "dynasty": "宋",
        "collection_info": null
    },
    {
        "title": "淳熙七年端午帖子词 皇后閤六首 其五",
        "author": "崔敦诗",
        "content": "翠云幕卷迎风殿，零露盘高待月台。\n应上君王千万寿，霓裳吹下九天来。",
        "dynasty": "宋",
        "collection_info": null
    },
    {
        "title": "淳熙八年春帖子词 太上皇帝閤六首 其一",
        "author": "崔敦诗",
        "content": "翠管吹寒去，青旗卷仗来。\n慈皇千万寿，春日上春杯。",
        "dynasty": "宋",
        "collection_info": null
    },
    {
        "title": "淳熙八年春帖子词 太上皇帝閤六首 其二",
        "author": "崔敦诗",
        "content": "剪玉酥花细，盘金綵胜宜。\n六宫呈妙巧，春日颂春祺。",
        "dynasty": "宋",
        "collection_info": null
    },
    {
        "title": "淳熙八年春帖子词 太上皇帝閤六首 其三",
        "author": "崔敦诗",
        "content": "凤苑开丹燕，龙楼下翠华。\n天工不敢住，春日着春花。",
        "dynasty": "宋",
        "collection_info": null
    },
    {
        "title": "淳熙八年春帖子词 太上皇帝閤六首 其四",
        "author": "崔敦诗",
        "content": "亲提神器授今皇，帝德王功日日昌。\n万宇熙台无一事，湖山好处赏风光。",
        "dynasty": "宋",
        "collection_info": null
    },
    {
        "title": "淳熙八年春帖子词 太上皇帝閤六首 其五",
        "author": "崔敦诗",
        "content": "今岁东皇作意迟，春朝恰近上元期。\n长生宫殿花开了，便放人间十万枝。",
        "dynasty": "宋",
        "collection_info": null
    },
    {
        "title": "淳熙八年春帖子词 太上皇帝閤六首 其六",
        "author": "崔敦诗",
        "content": "高蹈殊庭二十春，随时游乐为同民。\n翠舆黄伞西湖路，老耨年年喜望尘。",
        "dynasty": "宋",
        "collection_info": null
    },
    {
        "title": "淳熙八年春帖子词 太上皇后閤六首 其一",
        "author": "崔敦诗",
        "content": "春晓慈闱启，君王奏问安。\n和声调嶰管，欢颂献椒盘。",
        "dynasty": "宋",
        "collection_info": null
    },
    {
        "title": "淳熙八年春帖子词 太上皇后閤六首 其二",
        "author": "崔敦诗",
        "content": "春昼慈闱静，宫帘日上徐。\n焚香开竺典，滴露写仙书。",
        "dynasty": "宋",
        "collection_info": null
    },
    {
        "title": "淳熙八年春帖子词 太上皇后閤六首 其三",
        "author": "崔敦诗",
        "content": "春夕慈闱永，瑶池乐未央。\n管弦声合奏，灯月影交光。",
        "dynasty": "宋",
        "collection_info": null
    },
    {
        "title": "淳熙八年春帖子词 太上皇后閤六首 其四",
        "author": "崔敦诗",
        "content": "昨夜三更斗柄旋，东风催放百花鲜。\n飞来峰下溶新绿，流得春光到外边。",
        "dynasty": "宋",
        "collection_info": null
    },
    {
        "title": "淳熙八年春帖子词 太上皇后閤六首 其五",
        "author": "崔敦诗",
        "content": "鬰葱嘉气满蓬莱，天子双称万寿杯。\n朝罢乐音迎复道，琱舆同上望春台。",
        "dynasty": "宋",
        "collection_info": null
    },
    {
        "title": "淳熙八年春帖子词 太上皇后閤六首 其六",
        "author": "崔敦诗",
        "content": "有象升平属好春，九衢歌舞乐芳辰。\n濯龙门外车如水，应笑豪华汉外亲。",
        "dynasty": "宋",
        "collection_info": null
    },
    {
        "title": "淳熙八年端午帖子词 太上皇帝閤六首 其一",
        "author": "崔敦诗",
        "content": "待月长生殿，迎风太液池。\n慈颜欢乐日，圣德盛明时。",
        "dynasty": "宋",
        "collection_info": null
    },
    {
        "title": "淳熙八年端午帖子词 太上皇帝閤六首 其二",
        "author": "崔敦诗",
        "content": "濯濯风涵柳，英英露泻荷。\n微凉无限意，分付舜弦歌。",
        "dynasty": "宋",
        "collection_info": null
    },
    {
        "title": "淳熙八年端午帖子词 太上皇帝閤六首 其三",
        "author": "崔敦诗",
        "content": "莲叶看龟上，桐花引凤栖。\n圣人千万寿，福禄与天齐。",
        "dynasty": "宋",
        "collection_info": null
    },
    {
        "title": "淳熙八年端午帖子词 太上皇帝閤六首 其四",
        "author": "崔敦诗",
        "content": "采索谩萦长命缕，紫芽安用引年菖。\n只将三纪休兵德，圣寿宜同泰华长。",
        "dynasty": "宋",
        "collection_info": null
    },
    {
        "title": "淳熙八年端午帖子词 太上皇帝閤六首 其五",
        "author": "崔敦诗",
        "content": "了无尘累可关情，坐见寰区乐太平。\n弄水看花聊燕适，倚松餐菊偶经行。",
        "dynasty": "宋",
        "collection_info": null
    },
    {
        "title": "淳熙八年端午帖子词 太上皇帝閤六首 其六",
        "author": "崔敦诗",
        "content": "竹殿阴阴间绿槐，日长棋罢看流杯。\n北窗风味沈沈静，南内时新节节来。",
        "dynasty": "宋",
        "collection_info": null
    },
    {
        "title": "淳熙八年端午帖子词 太上皇后閤六首 其一",
        "author": "崔敦诗",
        "content": "菰黍团云白，菖花剪玉长。\n晚凉新月上，水殿按霓裳。",
        "dynasty": "宋",
        "collection_info": null
    },
    {
        "title": "淳熙八年端午帖子词 太上皇后閤六首 其二",
        "author": "崔敦诗",
        "content": "海上千年实，峰头十丈花。\n年年当令节，同献玉皇家。",
        "dynasty": "宋",
        "collection_info": null
    },
    {
        "title": "淳熙八年端午帖子词 太上皇后閤六首 其三",
        "author": "崔敦诗",
        "content": "翰墨消长日，尊罍占远风。\n纤尘吹不到，人在玉壶中。",
        "dynasty": "宋",
        "collection_info": null
    },
    {
        "title": "淳熙八年端午帖子词 太上皇后閤六首 其四",
        "author": "崔敦诗",
        "content": "宝月骖鸾采结垂，朝来新写上皇诗。\n金盘有露凉生早，玉宇无尘冻解迟。",
        "dynasty": "宋",
        "collection_info": null
    },
    {
        "title": "淳熙八年端午帖子词 太上皇后閤六首 其五",
        "author": "崔敦诗",
        "content": "水晶宫阙浄涵虚，历历南风度玉除。\n金井辘轳声欲晓，内人来奏问安书。",
        "dynasty": "宋",
        "collection_info": null
    },
    {
        "title": "淳熙八年端午帖子词 太上皇后閤六首 其六",
        "author": "崔敦诗",
        "content": "万年枝下绿阴长，拂石时来坐晚凉。\n别殿笙歌催宴早，千门铺月静焚香。",
        "dynasty": "宋",
        "collection_info": null
    },
    {
        "title": "金国使人到阙紫宸殿宴参军色致语口号",
        "author": "崔敦诗",
        "content": "春风黄伞下清厢，缨弁蝉联宴未央。\n万国文明周礼乐，九重端穆舜衣裳。\n云低殿幄星辰近，漏转宫花日月长。\n圣主宽仁盟好永，和声细入鹿鸣章。",
        "dynasty": "宋",
        "collection_info": null
    },
    {
        "title": "金国贺正旦使人到阙紫宸殿宴致语口号",
        "author": "崔敦诗",
        "content": "九重帐殿敞层空，清晓羣臣宴镐宫。\n神护翠华居北极，春随黄伞下东风。\n觞行隠隠红云裏，仗转曈曈瑞日中。\n看取干坤俱寿域，两朝时节聘车通。",
        "dynasty": "宋",
        "collection_info": null
    },
    {
        "title": "金国贺会应圣节使人到阙集英殿宴致语口号",
        "author": "崔敦诗",
        "content": "良月欣临震夙辰，恩涵雨露燕羣臣。\n遥连汉岳三呼应，徐听虞韶九奏淳。\n仙篆萦风浮广殿，卿云擎日护严宸。\n奉觞更喜嘉宾会，同祝吾皇万寿春。",
        "dynasty": "宋",
        "collection_info": null
    },
    {
        "title": "金国贺正旦使人到阙集英殿宴致语口号",
        "author": "崔敦诗",
        "content": "殿头清跸起晴雷，万岁声中扇影开。\n晓日青旗明绛阙，春风黄伞傍瑶台。\n卿云涌瑞扶天座，仙露流甘入御杯。\n要识八荒俱寿域，年年常看使星来。",
        "dynasty": "宋",
        "collection_info": null
    },
    {
        "title": "会庆圣节使人到阙集英殿宴致语口号",
        "author": "崔敦诗",
        "content": "云护轻霜漏晓晴，日高黄伞影亭亭。\n六龙卫跸来临座，五凤仪韶下舞庭。\n地涌南山朝帝殿，天回北斗挹仙酿。\n侍臣匠识宸颜喜，时顾皇皇二使星。",
        "dynasty": "宋",
        "collection_info": null
    },
    {
        "title": "金国贺正旦使人到阙集英殿宴致语口号",
        "author": "崔敦诗",
        "content": "四时和气转洪钧，昨夜璇杓正指寅。\n万玉鸣班朝广殿，五云扶辇下端宸。\n翠旄低引仙韶度，宝斝徐传御醴醇。\n看取年年来信使，定知天地一家春。",
        "dynasty": "宋",
        "collection_info": null
    },
    {
        "title": "金国贺会庆节使人到阙集英殿宴致语口号",
        "author": "崔敦诗",
        "content": "盛节簪绅宴玉京，红云深护赭袍明。\n宝花合座天香满，仙羽分陈御斝行。\n原隰有光交信睦，庙堂无事乐和平。\n欢心协气知多少，尽在今朝九奏声。",
        "dynasty": "宋",
        "collection_info": null
    },
    {
        "title": "金国贺正旦使人到阙紫宸殿宴致语口号  其一",
        "author": "崔敦诗",
        "content": "东风初满殿前旗，环佩舂容侍燕时。\n帝泽普涵春自暖，人心同乐日先迟。\n三峰影裏瞻鳌动，九奏声中看凤仪。\n更喜使华齐献寿，八方何地不熙熙。",
        "dynasty": "宋",
        "collection_info": null
    },
    {
        "title": "金国贺正旦使人到阙紫宸殿宴致语口号  其二",
        "author": "崔敦诗",
        "content": "仗转曈曈晓色暾，千官齐望赭袍尊。\n食苹鸣鹿迷天乐，泳藻游鱼沐圣恩。\n香泛流霞涵雨露，春随和奏满干坤。\n使华同上南山寿，近识宸颜一倍温。",
        "dynasty": "宋",
        "collection_info": null
    },
    {
        "title": "郊祀乐章 登门肆赦皇帝升御座宫架奏黄钟宫干安之曲",
        "author": "崔敦诗",
        "content": "大礼备矣，銮车阗阗。\n帝来维何，赉及幅员。\n有声伊肃，有容伊虔。\n彼雉斯开，帝坐中天。",
        "dynasty": "宋",
        "collection_info": null
    },
    {
        "title": "郊祀乐章 皇帝降御座宫架奏黄钟宫干安之曲",
        "author": "崔敦诗",
        "content": "帝坐中天，流泽演迤。\n厥蒙伊民，歌舞以喜。\n泽流普矣，民喜偕矣。\n驾言徂归，福禄同矣。",
        "dynasty": "宋",
        "collection_info": null
    },
    {
        "title": "郊祀乐章 太祖皇帝位酌献登歌作大吕宫彰安之曲",
        "author": "崔敦诗",
        "content": "一德开基，百年垂统。\n中天禘郊，薄海朝贡。\n宝龟相承，器鼎加重。\n泽深庆绵，帝復命宋。",
        "dynasty": "宋",
        "collection_info": null
    },
    {
        "title": "郊祀乐章 皇帝入小次宫架奏黄钟宫仪安之曲",
        "author": "崔敦诗",
        "content": "匏尊既举，苏席未移。\n有德斯顾，靡神不娭。\n物情肃穆，天宇清夷。\n宅中受命，永復邦基。",
        "dynasty": "宋",
        "collection_info": null
    },
    {
        "title": "郊祀乐章 亚献宫架奏黄钟宫穆安之乐威功睿德之舞",
        "author": "崔敦诗",
        "content": "四阿有严，神既戾止。\n备物虽仪，洁诚惟己。\n有来振振，相我熙事。\n载酌陶匏，以成毖祀。",
        "dynasty": "宋",
        "collection_info": null
    },
    {
        "title": "郊祀乐章 送神宫架奏圜钟宫诚安之曲一成",
        "author": "崔敦诗",
        "content": "奕奕宗祀，煌煌礼文。\n高灵下堕，精意升闻。\n熙事既毕，忽乘青云。\n敢拜明况，永清世氛。",
        "dynasty": "宋",
        "collection_info": null
    },
    {
        "title": "郊祀乐章 皇帝还大次宫架奏黄钟宫憩安之曲",
        "author": "崔敦诗",
        "content": "应天以实，已事而踆。\n毡案朝帝，竹宫拜神。\n灵光下烛，协气斯陈。\n神禄时万，基图日新。",
        "dynasty": "宋",
        "collection_info": null
    },
    {
        "title": "皇帝上太上皇帝寿乐曲 升坐用圣安之曲",
        "author": "崔敦诗",
        "content": "簪缨列序，羽卫分行。\n雉扇爰彻，天威炜煌。\n清明在躬，颙颙昂昂。\n咸拜稽首，万寿无疆。",
        "dynasty": "宋",
        "collection_info": null
    },
    {
        "title": "皇帝上太上皇帝寿乐曲 公卿入门用礼安之曲",
        "author": "崔敦诗",
        "content": "端闱肃启，金奏和声。\n有来济济，烨其华缨。\n度中规矩，步协英茎。\n一人达孝，百辟丕承。",
        "dynasty": "宋",
        "collection_info": null
    },
    {
        "title": "皇帝上太上皇帝寿乐曲 皇帝上太上皇寿酒用福安之曲",
        "author": "崔敦诗",
        "content": "笙镛皦绎，簨簴腾骧。\n奉觞介寿，龙衮黼裳。\n盛仪克举，至德用章。\n刑于四海，化洽风扬。",
        "dynasty": "宋",
        "collection_info": null
    },
    {
        "title": "皇帝上太上皇帝寿乐曲 上寿用崇安之曲",
        "author": "崔敦诗",
        "content": "凝旒肃穆，鸣佩舂容。\n有酒伊醑，管磬其从。\n典礼绚缛，威仪恪共。\n颂尧之寿，与天比隆。",
        "dynasty": "宋",
        "collection_info": null
    },
    {
        "title": "皇帝上太上皇帝寿乐曲 太上皇帝初举酒用蟠桃之曲",
        "author": "崔敦诗",
        "content": "结根阆苑，登实瑶池。\n红云骈艷，瑞露含滋。\n味参石髓，名配松脂。\n王母一笑，河水涟漪。",
        "dynasty": "宋",
        "collection_info": null
    },
    {
        "title": "皇帝上太上皇帝寿乐曲 再举酒用大椿之曲",
        "author": "崔敦诗",
        "content": "培植自古，质淳以全。\n凌傲霜雹，盘薄风烟。\n朝菌焉识，楚蓂讵肩。\n耸柯擢干，终古苍然。",
        "dynasty": "宋",
        "collection_info": null
    },
    {
        "title": "皇帝上太上皇帝寿乐曲 三举酒用瑞鹤之曲",
        "author": "崔敦诗",
        "content": "彼肃者羽，名纪仙经。\n芝田下啄，容止安停。\n引吭警露，响彻青冥。\n圣德格物，来仪帝庭。",
        "dynasty": "宋",
        "collection_info": null
    },
    {
        "title": "皇帝上太上皇帝寿乐曲 四举酒用祥龟之曲",
        "author": "崔敦诗",
        "content": "粤有灵物，负图效祥。\n莲栖蓍宿，锦文有章。\n天和发越，睿泽滂洋。\n泝于宫沼，美应昭彰。",
        "dynasty": "宋",
        "collection_info": null
    },
    {
        "title": "皇帝上太上皇帝寿乐曲 五举酒用老人星见之曲",
        "author": "崔敦诗",
        "content": "奕奕南极，应期曜灵。\n祥晖昭衍，次丙躔丁。\n事垂汉史，名着甘经。\n锡符祚圣，亿万斯龄。",
        "dynasty": "宋",
        "collection_info": null
    },
    {
        "title": "皇帝上太上皇帝寿乐曲 降坐用福安之曲",
        "author": "崔敦诗",
        "content": "庆典具举，皇慈溥将。\n礼光长乐，事掩未央。\n佩环济济，金石锵锵。\n天容有怿，言旋建章。",
        "dynasty": "宋",
        "collection_info": null
    },
    {
        "title": "皇帝上太上皇帝寿乐曲 羣臣酒三行并用正安之曲 其一",
        "author": "崔敦诗",
        "content": "晓日敞天门，星环萃盍簪。\n明良赓舜日，富寿祝尧心。\n穿仗摇旗影，鸣珂混乐音。\n圣朝敦孝理，百辟尽丕钦。",
        "dynasty": "宋",
        "collection_info": null
    },
    {
        "title": "皇帝上太上皇帝寿乐曲 羣臣酒三行并用正安之曲 其二",
        "author": "崔敦诗",
        "content": "缥缈殿中央，红云捧紫皇。\n香风飘綵仗，仙露滴霞觞。\n乐度仪凰曲，恩流振鹭行。\n万年天下养，宝祚享灵长。",
        "dynasty": "宋",
        "collection_info": null
    },
    {
        "title": "皇帝上太上皇帝寿乐曲 羣臣酒三行并用正安之曲 其三",
        "author": "崔敦诗",
        "content": "清漏滴彤壶，皇仁雨露濡。\n遥瞻天一笑，同效岳三呼。\n御醴传觞速，宫花覆座敷。\n欲知归美意，歌颂在康衢。",
        "dynasty": "宋",
        "collection_info": null
    },
    {
        "title": "皇帝上太上皇帝寿乐曲 酒一行罢用万寿无疆之舞",
        "author": "崔敦诗",
        "content": "三纪御图，道丰德盛。\n化洽兆民，功光列圣。\n畀託有归，脱屣万乘。\n优游法宫，颐神养性。\n岧岧具阙，丰丽靖渊。\n游神象外，玩意物先。\n为众父父，尊荣配天。\n大福备禄，何千万年。",
        "dynasty": "宋",
        "collection_info": null
    },
    {
        "title": "皇帝上太上皇帝寿乐曲 酒再行罢用圣德重光之舞",
        "author": "崔敦诗",
        "content": "于穆圣子，仁天智神。\n体刚立极，宝俭化民。\n美政毕举，旧章聿遵。\n舞以象德，拟韶实伦。\n龙楼问寝，前殿奉巵。\n密承慈训，不怠其祗。\n海宇丰阜，边陲晏夷。\n于以养志，福禄来宜。",
        "dynasty": "宋",
        "collection_info": null
    },
    {
        "title": "正月六日集玉壶次才元韵",
        "author": "崔敦诗",
        "content": "铃索文书晚罢休，归来欲赋畔牢愁。\n感君尊酒招要意，适我湖山烂熳游。\n隔岸柳烟匀拂掠，近溪梅粉半漂流。\n千林紫翠无穷在，后会应须到上头。",
        "dynasty": "宋",
        "collection_info": null
    },
    {
        "title": "方壶",
        "author": "崔敦诗",
        "content": "垂杨阴下小亭池，浓绿繁红掩映宜。\n挟册独来谁共语，海棠相对笑人痴。",
        "dynasty": "宋",
        "collection_info": null
    },
    {
        "title": "和唐致远蜡梅",
        "author": "崔敦诗",
        "content": "万木折冰雪，千葩谢华秾。\n谁约金童仙，衝寒下严风。\n恼人风味深，缕衣立隆冬。\n旁有玉京子，含香笑相逢。\n夜水吐玉龙，月窗影相重。\n诗情太牢落，聊以二友供。\n清标体黄裳，素姿掩凡容。\n东君着意先，群英绝追踪。",
        "dynasty": "宋",
        "collection_info": null
    },
    {
        "title": "和甄监簿述怀",
        "author": "崔敦诗",
        "content": "一鸣当日众俱惊，曾掞天庭赋太清。\n宦路喜君方晚遇，文场推我是虚声。\n短材漫饱支离粟，藻思宜粲沆瀣英。\n近喜和光成莫逆，嘉名洋溢鲁诸生。",
        "dynasty": "宋",
        "collection_info": null
    }
]