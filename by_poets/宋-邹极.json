[
    {
        "uuid": "9a75e8f0ef730be3b96878c5c3b69b56",
        "title": "晦堂歌为邑令朱天经作",
        "author": "邹极",
        "content": "吾邑有贤令，才猷足经国。\n政成越一考，俊誉自赫赫。\n既圃闢后堂，背南面西北。\n为爱园中景，花木皆手植。\n乘閒一造见，问名名未得。\n反覆为君思，请以晦题额。\n晦取用而明，非谓入宴息。\n韬藏莅众术，蓄养辅世德。\n制动本以静，对语定以默。\n大欲扬王庭，小亦去民忒。\n有如匣中剑，利在诛奸慝。\n又若山下泉，出乃作惠泽。\n公家急期会，诉牒仍堆积。\n一判情僞分，经目犹白黑。\n堂中琴寂寞，昔优今逼迫。\n堂内经纵横，客至君欣怿。\n岂无诗酒兴，相与乐暇隙。\n平台歌舞地，池上有瑶席。\n坐揖竹风细，行依桧阴直。\n返照亘天红，轻烟半山白。\n试观禽鸟细，所畏网与弋。\n我晦异君子，终焉兹屏迹。\n出处各一时，俯仰无愧色。\n作诗见情性，拟古丽以则。",
        "dynasty": "宋",
        "collection_info": null
    },
    {
        "uuid": "e6fbce3ab593739b64695db5429a6781",
        "title": "一翁亭歌",
        "author": "邹极",
        "content": "一翁亭高半空住，老健身轻若平步。\n昔约隠者招不来，今日招魂返何处。\n亭压峻岭出茂林，百里山水如镜聚。\n俯窥井邑在涧底，凤台狮子沈烟雾。\n豁然气象心胸开，阴晴异景天际来。\n巧思难穷画工笔，冥搜不尽诗人才。\n春归谷暖花卉乱，士女游嬉情烂漫。\n暑风清快秋思多，玉树琼楼雪中看。\n时时独上凭危栏，为爱孤松不可攀。\n百年天畀作伴侣，偃蹇肯落尘凡间。\n有时携琴坐松下，竹径虽扫门常关。\n风吹清韵月散影，家僮不至那知还。\n有时为招三两客，对松置酒味松德。\n坏梁栋挠彼小材，大夫自是粗官职。\n醉来摩松鳞触手，污松以官亦何有。\n许由洗耳常不嗔，伯夷饿死吾无取。\n登亭自负只一翁，四海退者岂我同。\n多缘失志畏罪废，往往养誉要王公。\n我由兰署出持节，按道适至亲庭中。\n亟遭大变仅存息，无復有意图勋庸。\n遂沥丹诚叩天阙，乞得真馆栖玉隆。\n岁余尚厌仕籍在，抽簪解组颜犹红。\n是非荣辱自此杜，生事无忧付农圃。\n种蔬植果鸡鱼肥，日具宾庖式歌舞。\n斯亭最后得景多，百年过半能几何。\n经营土木亦可止，尽取此生适而已。",
        "dynasty": "宋",
        "collection_info": null
    },
    {
        "uuid": "ad27dff56a24fa64c98758bea0c329ee",
        "title": "鑑泉歌为邑令吴无求作",
        "author": "邹极",
        "content": "鑑泉之窦山之麓，百年芜秽暗渟滀。\n吴侯天与仁智资，退食俯窥嗟不足。\n试披沙滓凿为沼，深纔数尺阔盈幅。\n迸流日夕不可穷，碎如珠玑莹如玉。\n南邻野叟号逍遥，潄石枕泉真所欲。\n一来临视推不去，草草杯盘勉君速。\n解衣款入凌阴坐，六月正午忘暑毒。\n涤烦沃渴汲復溢，长流清风去残酷。\n此鑑不窥示养正，用明岂特鬚眉烛。\n巧非镕范浄非磨，应物无心奸自伏。\n宝奁青铜世所贵，凤舞龙盘耀人目。\n勿轻勺水当静观，能动天关翻地轴。\n主人宝此方澄清，野叟挠之安敢渎。\n举觞随分拥叵罗，醉狂拟学鸳鸯浴。\n世无秦法饮无禁，心动胆张惊且缩。\n可怜渫在百里间，四海王明俱受福。\n显幽用舍姑置之，君颜渐淍吾髮秃。\n相逢一顾一回笑，满酌为君歌此曲。",
        "dynasty": "宋",
        "collection_info": null
    },
    {
        "uuid": "7c5af80f96cf7bfac83d1d039e617dd9",
        "title": "月庵歌",
        "author": "邹极",
        "content": "吴侯之来适荒年，政修民苏犹解悬。\n庭无留讼狱屡空，百姓爱悦奸吏悛。\n公余何以度永日，坐督皂隶先疏泉。\n泉潴为沼浄可鑑，清范即与名俱传。\n今年时丰民事简，退食纵步山之巅。\n诛锄芜秽出古木，矫如虬龙上参天。\n夷高培坳荫其下，百里胜景尽目前。\n烂柯石局候仙侣，月庵竹榻容醉眠。\n或弄瑶琴或放歌，或谈玄理或安禅。\n圆虚洞照万缘息，干坤有量斯无边。\n庵中主人趣高上，喜我相过时留连。\n所嗟官满差迁去，肯顾衰翁须后贤。",
        "dynasty": "宋",
        "collection_info": null
    },
    {
        "uuid": "5c11054d332b90758cebf990685d23fe",
        "title": "题显阳寺疏快轩",
        "author": "邹极",
        "content": "溪边穿小径，寺后起幽轩。\n伐使恶木尽，养教修竹繁。\n閒听渔唱静，卧隔市场喧。\n疏快宜人处，追惟子美言。",
        "dynasty": "宋",
        "collection_info": null
    },
    {
        "uuid": "397db2a45ff37194c80f4c0b498fc5ad",
        "title": "题招福寺檀栾轩  其一",
        "author": "邹极",
        "content": "开轩得幽致，槛外筑檀栾。\n日射黄金碎，风敲碧玉寒。\n暑清移榻就，雪暖拥炉看。\n一水尘埃隔，壶中境界宽。",
        "dynasty": "宋",
        "collection_info": null
    },
    {
        "uuid": "b9597368cae003a0b7dfdda499ae87bc",
        "title": "题招福寺檀栾轩  其二",
        "author": "邹极",
        "content": "出郭渡清溪，僧閒昼掩扉。\n造轩惟爱竹，植杖即披衣。\n家舍杯盘近，村庄鸡犬肥。\n频来君莫厌，倒载夜深归。",
        "dynasty": "宋",
        "collection_info": null
    },
    {
        "uuid": "212978bdd655e1f4924069ed4ec40467",
        "title": "题县簿清心亭",
        "author": "邹极",
        "content": "君向池边展旧亭，坐临止水觉心清。\n暑风菡萏尘难染，霜月苍烝节更明。\n对酒独醒公外况，隔墙人语静中声。\n谁怜老凤堪栖棘，梦断韶音奏九成。",
        "dynasty": "宋",
        "collection_info": null
    },
    {
        "uuid": "b6d0103fb503a84ecc77190306e18036",
        "title": "游曹山",
        "author": "邹极",
        "content": "一到重来二纪余，身閒方悞昔迷途。\n龙迴涧合木长润，圣隠岩空峰转孤。\n自放山林随处适，相逢云水有心无。\n野僧见我犹生敬，我即休官祇旧儒。",
        "dynasty": "宋",
        "collection_info": null
    },
    {
        "uuid": "32e65d0dcaf561ff57d536dad36c87c1",
        "title": "赤松寺书事",
        "author": "邹极",
        "content": "宅畔池台景自幽，御风更作赤松游。\n岚光浓丽经梅雨，天气凄清正麦秋。\n插稻农夫晨赤脚，缫丝蚕妇昼蓬头。\n閒身免赴公家急，饱食无心为汝谋。",
        "dynasty": "宋",
        "collection_info": null
    },
    {
        "uuid": "9842f084c3352ef44075dc46ad610f20",
        "title": "石䂬潺湲亭",
        "author": "邹极",
        "content": "危亭跨幽涧，涧水日潺湲。\n响与鼓钟应，静无车马喧。\n布金因利物，潄玉自澄源。\n练引千寻远，珠倾万斛繁。\n倚空横石壁，夹岸带山樊。\n涨骇天河决，湍流地轴翻。\n僧栖真梦觉，客至涤尘烦。\n不尽登临意，忘言愧有言。",
        "dynasty": "宋",
        "collection_info": null
    },
    {
        "uuid": "b2de45bd6ace3006a46e5c44d0d4683d",
        "title": "句  其一",
        "author": "邹极",
        "content": "愿君早作归来计，同醉园林二十春。",
        "dynasty": "宋",
        "collection_info": null
    },
    {
        "uuid": "afe3b9c520309d500054fc6f667d544d",
        "title": "句  其二",
        "author": "邹极",
        "content": "休缘招隠空生嘆，自是中心悦美官。",
        "dynasty": "宋",
        "collection_info": null
    },
    {
        "uuid": "10dcfb520ffe06ed609d47772515c036",
        "title": "句  其三",
        "author": "邹极",
        "content": "如君报国须终老，閒健归来只一翁。",
        "dynasty": "宋",
        "collection_info": null
    }
]