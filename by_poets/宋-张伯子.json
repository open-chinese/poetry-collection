[
    {
        "uuid": "5cd8a063e5b79e8c78766e868565b92b",
        "title": "视旱田赋呈上元簿杨明卿",
        "author": "张伯子",
        "content": "输蹄旦旦风尘表，入眼羣山青未了。\n刺藤迎日子先红，荞麦得霜花渐老。\n丛祠诡怪画村疃，古寺骞腾出林杪。\n征衫多次逐飞鸢，下檐有时随宿鸟。\n初晴得去恨迟迟，独夜不眠忧悄悄。\n公如老骥暂伏枥，我类游鳞终屈沼。\n一朝王事有期会，百里民情同探讨。\n详于禹贡辨等级，明似离娄烛幽眇。\n高依丘垄或微收，低近陂塘翻尽槁。\n凶荒有数合均一，报应于中又分晓。\n不能究实害非浅，倘使从宽恩岂小。\n兹行到处欲春风，批放莫教分数少。",
        "dynasty": "宋",
        "collection_info": null
    }
]