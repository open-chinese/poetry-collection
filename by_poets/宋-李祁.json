[
    {
        "uuid": "d163352b33245ae551a9699da1a35d2c",
        "title": "减字木兰花 梨花院宇",
        "author": "李祁",
        "content": "梨花院宇。\n澹月倾云初过雨。\n一枝轻寒。\n梦入西瑶小道山。\n花深人静。\n帘锁御香清昼永。\n红药阑干。\n玉案春风窈窕间。",
        "dynasty": "宋",
        "collection_info": null
    },
    {
        "uuid": "b2184bd36d970d19a329da1be5db19e3",
        "title": "点绛唇 楼下清歌",
        "author": "李祁",
        "content": "楼下清歌，水流歌断春风暮。\n梦云烟树。\n依约江南路。\n碧水黄沙，梦到寻梅处。\n花无数。\n问花无语。\n明月随人去。",
        "dynasty": "宋",
        "collection_info": null
    },
    {
        "uuid": "0e3293346d1085d6b4a941525a37f630",
        "title": "青玉案 绿琐窗纱明月透",
        "author": "李祁",
        "content": "绿琐窗纱明月透。\n正清梦、莺啼柳。\n碧井银瓶鸣玉甃。\n翔鸾妆样，粲花衫绣。\n分付春风手。\n喜入秋波娇欲溜。\n脉脉青山两眉秀。\n玉枕春寒郎知否。\n归来留取，御香襟袖。\n同饮酴醿酒。",
        "dynasty": "宋",
        "collection_info": null
    },
    {
        "uuid": "c1b8c3de8f65b58626a4fe0ef18c58d9",
        "title": "鹊桥仙 春阴淡淡",
        "author": "李祁",
        "content": "春阴淡淡，春波渺渺，帘卷花稍香雾。\n小舟谁在落梅村，正梦绕、清溪烟雨。\n碧山学士，云房娇小，须要五湖同去。\n桃花流水鳜鱼肥，恰趁得、江天佳处。",
        "dynasty": "宋",
        "collection_info": null
    },
    {
        "uuid": "47edde4ec766e19bd5285fad1626540c",
        "title": "阮郎归 校书学士小蓬山",
        "author": "李祁",
        "content": "校书学士小蓬山。\n新参玉笋班。\n买花归去五湖间。\n浣花龙尾湾。",
        "dynasty": "宋",
        "collection_info": null
    },
    {
        "uuid": "cb117262749a5a15815f758a0ed1a342",
        "title": "南歌子 袅袅秋风起",
        "author": "李祁",
        "content": "袅袅秋风起，萧萧败叶声。\n岳阳楼上听哀筝。\n楼下凄凉江月、为谁明。\n雾雨沈云梦，烟波渺洞庭。\n可怜无处问湘灵。\n只有无情江水、绕孤城。",
        "dynasty": "宋",
        "collection_info": null
    },
    {
        "uuid": "800cf75cc25d159ad4d120d42165768f",
        "title": "醉桃源・阮郎归 春风碧水满郎湖",
        "author": "李祁",
        "content": "春风碧水满郎湖。\n水清梅影疏。\n渡江桃叶酒家垆。\n髻鬟云样梳。\n吹玉蕊，饮琼腴。\n不须红袖扶。\n少年随意数花须。\n老来心已无。",
        "dynasty": "宋",
        "collection_info": null
    },
    {
        "uuid": "85f38fbee72f69062fa11bce832a49f3",
        "title": "朝中措 郎官湖上探春回",
        "author": "李祁",
        "content": "郎官湖上探春回。\n初见照江梅。\n过尽竹溪流水，无人知道花开。\n佳人何处，江南梦远，殊未归来。\n唤取小丛教看，隔江烟雨楼台。",
        "dynasty": "宋",
        "collection_info": null
    },
    {
        "uuid": "35490196212323cf36027c6042eac4de",
        "title": "西江月 拾翠亭前水满",
        "author": "李祁",
        "content": "拾翠亭前水满，郎官湖上春回。\n仪龙新碾试琼杯。\n更见春江有味。\n拄杖行穿翠篠，吹花醉绕江梅。\n故园心事老相催。\n此意陶潜能会。",
        "dynasty": "宋",
        "collection_info": null
    },
    {
        "uuid": "581342ae83b283a9e0a530261ceb0b96",
        "title": "西江月 云观三山清露",
        "author": "李祁",
        "content": "云观三山清露，长生万鬣青松。\n琼璈珠珥下秋空。\n一笑满天鸾凤。\n雾鬓新梳绀绿，霞衣旧佩柔红。\n更邀豪俊驭南风。\n此意平生飞动。",
        "dynasty": "宋",
        "collection_info": null
    },
    {
        "uuid": "63ef9838ebffa58f3f8c0c6cedb3e72e",
        "title": "如梦令 春水湖塘深处",
        "author": "李祁",
        "content": "春水湖塘深处。\n竹暗沙洲无路。\n闲伴落花来，却信东风归去。\n且住。\n且住。\n细看两山烟雨。",
        "dynasty": "宋",
        "collection_info": null
    },
    {
        "uuid": "2c28eed7a78eeb9821320486e4c954f5",
        "title": "如梦令 不见玉人清晓",
        "author": "李祁",
        "content": "不见玉人清晓。\n长啸一声云杪。\n碧水满阑塘，竹外一枝风袅。\n奇妙。\n奇妙。\n半夜山空月皎。",
        "dynasty": "宋",
        "collection_info": null
    },
    {
        "uuid": "c06caec56b8104a58da5a151eb5315a6",
        "title": "水龙吟 碧山横绕清湖",
        "author": "李祁",
        "content": "碧山横绕清湖，茂林秀麓波光里。\n南宫老大，西洲漂荡，危亭重倚。\n雨步云行，饵风饮雾，平生游戏。\n笑此中空洞，都无一物，有神妙、浩然气。\n扫尽云南梦北，看三江五湖秋水。\n狂歌两解，清尊一举，超然千里。\n江汉苍茫，故人何处，山川良是。\n待白苹露下，青天月上，约骑鲸起。",
        "dynasty": "宋",
        "collection_info": null
    },
    {
        "uuid": "06b0351777e413092761827e56138c9e",
        "title": "浪淘沙 拍手趁西风",
        "author": "李祁",
        "content": "拍手趁西风。\n惊起乖龙。\n青山绿水古今同。\n唯有一轮山上月，长照江中。\n一点落金钟。\n浑似虚空。\n道人不住有云峰。\n但是人家清酒瓮，行处相逢。",
        "dynasty": "宋",
        "collection_info": null
    },
    {
        "uuid": "8b8da63db45c2aaef44e377d63bd9ec5",
        "title": "郎官湖春日四首  其一",
        "author": "李祁",
        "content": "两山收雨暗平沙，遮断溪梅隔水花。\n留得烟林作图画，依稀松磴有人家。",
        "dynasty": "宋",
        "collection_info": null
    },
    {
        "uuid": "c64c14d399ebe6206290e5efdab93dda",
        "title": "郎官湖春日四首  其二",
        "author": "李祁",
        "content": "空山玉蕊照琼瑰，到处寻花共往回。\n欲识春风最奇处，试来同看雨中梅。",
        "dynasty": "宋",
        "collection_info": null
    },
    {
        "uuid": "da963c5502ed04673f38bda8b81b4058",
        "title": "郎官湖春日四首  其三",
        "author": "李祁",
        "content": "朦胧花影月黄昏，着意春风入酒痕。\n知是江梅喜佳客，倒垂花蕊照清樽。",
        "dynasty": "宋",
        "collection_info": null
    },
    {
        "uuid": "000f78faba9ff2e114af6641b83a7dc2",
        "title": "郎官湖春日四首  其四",
        "author": "李祁",
        "content": "十日春阴到水亭，水边杨柳一时青。\n梅花过尽桃花恶，乞取山矾入浄瓶。",
        "dynasty": "宋",
        "collection_info": null
    },
    {
        "uuid": "3547d9b180310c2359609ebe668fa393",
        "title": "题朱泽民山水",
        "author": "李祁",
        "content": "洞庭之南湘水东，青山奕奕蟠苍龙。\n云阳峰高七十一，欲与衡岳争为雄。\n我家近在云阳下，来往看山如看画。\n十年尘土走西风，每忆云阳动悲咤。\n吴中胜士朱隐君，笔精墨妙天下闻。\n画图画出湘江水，青山上有云阳云。\n云阳山高湘水绿，十年不见劳心目。\n只今看画如看山，万里归情寄鸿鹄。",
        "dynasty": "宋",
        "collection_info": null
    },
    {
        "uuid": "9e64e497828a895533d0a87d1425eaff",
        "title": "句  其一",
        "author": "李祁",
        "content": "归家勿忧御史雨，明月正满郎官湖。",
        "dynasty": "宋",
        "collection_info": null
    },
    {
        "uuid": "3a46194303814af1eeb2a9a6aa904171",
        "title": "句  其二",
        "author": "李祁",
        "content": "诗应是游戏。",
        "dynasty": "宋",
        "collection_info": null
    }
]