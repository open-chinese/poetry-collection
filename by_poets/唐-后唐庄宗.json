[
    {
        "title": "一叶落",
        "author": "后唐庄宗",
        "content": "一叶落，搴朱箔，此时景物正萧索。\n画楼月影寒，西风吹罗幕。\n吹罗幕，往事思量着。",
        "dynasty": "唐",
        "collection_info": null
    },
    {
        "title": "如梦令",
        "author": "后唐庄宗",
        "content": "曾宴桃源深洞，一曲清歌舞凤。\n长记别伊时，和泪出门相送。\n如梦，如梦，残月落花烟重。",
        "dynasty": "唐",
        "collection_info": null
    },
    {
        "title": "阳台梦",
        "author": "后唐庄宗",
        "content": "薄罗衫子金泥缝，困纤腰怯铢衣重。\n笑迎移步小兰丛，亸金翘玉凤。\n娇多情脉脉，羞把同心捻弄。\n楚天云雨却相和，又入阳台梦。",
        "dynasty": "唐",
        "collection_info": null
    },
    {
        "title": "歌头",
        "author": "后唐庄宗",
        "content": "赏芳春，暖风飘箔。\n莺啼绿树，轻烟笼晚阁。\n杏桃红，开繁萼。\n灵和殿，禁柳千行斜，金丝络。\n夏云多，奇峰如削，纨扇动微凉，轻绡薄。\n梅雨霁，火云烁。\n临水槛，永日逃繁暑，泛觥酌。\n露华浓，冷高梧。\n雕万叶，一霎晚风。\n蝉声新雨歇，惜惜此光阴，如流水，东篱菊残时，叹萧索。\n繁阴积，岁时暮。\n景难留，不觉朱颜失却。\n好容光，且且须呼宾友。\n西园长宵，讌云谣。\n歌皓齿，且行乐。",
        "dynasty": "唐",
        "collection_info": null
    }
]