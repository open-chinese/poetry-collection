[
    {
        "uuid": "eba5b65d81887bffe16e231521d969e7",
        "title": "登䂬溪仙人巗",
        "author": "郑厚",
        "content": "短帽依然九日风，岩头的的问仙翁。\n神仙料不私将橘，乞与陈黄方薛公。",
        "dynasty": "宋",
        "collection_info": null
    },
    {
        "uuid": "dbbc12513607a9db9cf509ce274f9b79",
        "title": "寒食登韩亭",
        "author": "郑厚",
        "content": "燔身介子意何忙，理迹昌黎道更光。\n慷慨一封论佛骨，流离万里入蛮乡。\n孤芳亭角留韩木，遗爱人心比召棠。\n勿谓笔端无造化，如何祛鰐似祛羊。",
        "dynasty": "宋",
        "collection_info": null
    },
    {
        "uuid": "c27d8f774f6b254719852409acf123b9",
        "title": "登东山",
        "author": "郑厚",
        "content": "小雨上东山，层层着意看。\n寻泉行处僻，就石坐来寒。\n赤舄归周旦，苍生起谢安。\n功能成底事，一抹暮云残。",
        "dynasty": "宋",
        "collection_info": null
    },
    {
        "uuid": "2b59277435ebd329737a83e51017e198",
        "title": "林和靖墓",
        "author": "郑厚",
        "content": "山前山后冢纍纍，处士孤坟没草莱。\n古宅更遭新烧火，荒林难觅旧栽梅。\n月香水影诗空好，鹤怨猿惊客共哀。\n回首西泠桥外寺，晚来金碧拥楼台。",
        "dynasty": "宋",
        "collection_info": null
    }
]