[
    {
        "title": "诗一首  其一",
        "author": "范宗尹",
        "content": "丈人古君子，清德肖冰玉。\n仕宦三十载，一饱犹仰禄。\n驱车向金阙，此行何太速。\n家山岂不恋，陶令瓶无粟。",
        "dynasty": "宋",
        "collection_info": null
    },
    {
        "title": "诗一首  其二",
        "author": "范宗尹",
        "content": "晓出城东路，寻僧聊避喧。\n宿云开岭岫，晚稻没川原。\n村暗桑枝合，林红柿子繁。\n日斜僮仆困，共喜到山门。",
        "dynasty": "宋",
        "collection_info": null
    },
    {
        "title": "诗一首  其三",
        "author": "范宗尹",
        "content": "古寺山环合，崎岖路仅通。\n一庵寒闭户，羣木夜号风。\n幽胜穷探尽，尘劳洗涤空。\n兹游恐不再，聊记小诗中。",
        "dynasty": "宋",
        "collection_info": null
    },
    {
        "title": "题石桥",
        "author": "范宗尹",
        "content": "古木森森白昼昏，瀑泉飞处两山分。\n石梁跨谷欣初睹，茗椀浮花信旧闻。\n行古向来悲一跌，洁身此去欲三熏。\n至人傥有矜怜意，便与提携出世纷。",
        "dynasty": "宋",
        "collection_info": null
    },
    {
        "title": "游大有空明洞",
        "author": "范宗尹",
        "content": "暂到山中礼法坛，空明云气逼面寒。\n当年孤鹤是何处，遥想天风坠羽翰。",
        "dynasty": "宋",
        "collection_info": null
    },
    {
        "title": "题雁荡山",
        "author": "范宗尹",
        "content": "一径入幽谷，随山几萦盘。\n云树深蓊蔚，石溪响潺湲。\n我来春色晚，山花亦何繁。\n好鸟不知名，向人自关关。\n遗我发兴新，探讨忘疲艰。\n龙湫信奇绝，飞泉落云间。\n快泻万斛珠，溅沫霜雪寒。\n尊者所经行，草木不可芟。\n敢将尘土足，濯此清泠湾。\n晚投野僧家，山作碧玉环。\n高堂极虚明，可寄须臾闲。\n此行端为山，山穷我当还。\n明朝驱车去，依然随尘寰。\n胜处未易忘，神游清夜阑。",
        "dynasty": "宋",
        "collection_info": null
    }
]