[
    {
        "uuid": "8d4514b50bf020b75eac39c2952d9c14",
        "title": "偈颂六十首  其一",
        "author": "释昙华",
        "content": "大道只在目前，要且目前难覩。\n欲识大道真体，不离声色言语。",
        "dynasty": "宋",
        "collection_info": null
    },
    {
        "uuid": "f72df8578bdfeb549f3597e3a6668268",
        "title": "偈颂六十首  其二",
        "author": "释昙华",
        "content": "九年面壁，坏却东土儿孙。\n隻履西归，钝置黄面老子。",
        "dynasty": "宋",
        "collection_info": null
    },
    {
        "uuid": "eec82679b70372b48aaed423505d45cb",
        "title": "偈颂六十首  其三",
        "author": "释昙华",
        "content": "黄蘗老婆，大愚饶舌。\n佛法无多子，正眼瞎馿灭。\n妙严突出拄杖，三人证龟成鼈。\n拄杖子，善甄别。\n硬却脊梁，莫教漏泄。\n观音菩萨将钱买胡餠，放下却是一块生铁。",
        "dynasty": "宋",
        "collection_info": null
    },
    {
        "uuid": "d04a90e0922c32a848f9231117888c7d",
        "title": "偈颂六十首  其四",
        "author": "释昙华",
        "content": "大丈夫，须猛烈。\n打破从前伎俩，直下斩钉截铁。\n拈却佛祖机，拔却繫馿橛。\n岂不见睦州为人太亲切，拶得云门脚折。\n后来儿孙不辨端倪，却向推门处辨别。\n若也恁么参禅，馿年未得休歇。\n妙严不惜眉毛，与你当头拈出。\n南赡部洲人，常在北鬰单越。",
        "dynasty": "宋",
        "collection_info": null
    },
    {
        "uuid": "aa91c9732051a0df71e494d5e5680dc7",
        "title": "偈颂六十首  其五",
        "author": "释昙华",
        "content": "簸箕有唇，米跳不出，天下衲僧赤肐𩪸。\n更须拨转上头关，十方世界黑似漆。",
        "dynasty": "宋",
        "collection_info": null
    },
    {
        "uuid": "e7c33ad6eeb8083b23279a9faef223d2",
        "title": "偈颂六十首  其六",
        "author": "释昙华",
        "content": "百草头上，罢却干戈。\n万仞峰前，纵横游戏。\n暗嗟鲁祖面壁，一味祇贪瞌睡。\n翻笑睦州见僧，与我提一桶水。",
        "dynasty": "宋",
        "collection_info": null
    },
    {
        "uuid": "e046f4dec6ab716f1909cd103308468c",
        "title": "偈颂六十首  其七",
        "author": "释昙华",
        "content": "九九九，释迦老子不知有。\n翻转面皮，伸出毛手，握金刚锤碎窠臼。\n突出无位真人，一一面南看北斗。",
        "dynasty": "宋",
        "collection_info": null
    },
    {
        "uuid": "7f5e4ef96a724a724ad8765d64c94b45",
        "title": "偈颂六十首  其八",
        "author": "释昙华",
        "content": "千溪水冷，万壑云寒。\n无位真人干屎橛，金刚宝劒破牢关。\n多年历日最灵验，百尺竿头子细看。\n瞎却眼，哑却口，无孔铁锤成队走。",
        "dynasty": "宋",
        "collection_info": null
    },
    {
        "uuid": "f7f102e58e14c940da023760af633b9d",
        "title": "偈颂六十首  其九",
        "author": "释昙华",
        "content": "云门露，猛如虎。\n达磨师，不是祖。\n岂不见盐官老须弥为槌，虚空为鼓。\n又不见禾山老解打鼓。\n休莽卤，甜瓜彻蒂甜，苦瓠连根苦。",
        "dynasty": "宋",
        "collection_info": null
    },
    {
        "uuid": "6b59d654653e580a22bfa1de33b5a0a3",
        "title": "偈颂六十首  其一○",
        "author": "释昙华",
        "content": "少室峰前，漆桶话堕。\n曹溪路上，赚杀阇梨。",
        "dynasty": "宋",
        "collection_info": null
    },
    {
        "uuid": "ecf2429866cc0ae410cd72ed9a5eab52",
        "title": "偈颂六十首  其一一",
        "author": "释昙华",
        "content": "德章老瞎秃，从来没滋味。\n拈得口，失却鼻。\n三更二点唱巴歌，无端惊起梵王睡。",
        "dynasty": "宋",
        "collection_info": null
    },
    {
        "uuid": "2c55f47e0bcb7a3c29808defd87b049c",
        "title": "偈颂六十首  其一二",
        "author": "释昙华",
        "content": "虚空为鼓，须弥为槌。\n要打便打，莫问是谁。",
        "dynasty": "宋",
        "collection_info": null
    },
    {
        "uuid": "bad7e065877df80c1f74de83eb084316",
        "title": "偈颂六十首  其一三",
        "author": "释昙华",
        "content": "始从鹿野苑，终至跋提河。\n用尽自己心，笑破他人口。",
        "dynasty": "宋",
        "collection_info": null
    },
    {
        "uuid": "850bff4d70bf4b55b1ee27c9188f0c79",
        "title": "偈颂六十首  其一四",
        "author": "释昙华",
        "content": "文殊据虎头，山僧取虎尾。\n中间诸菩萨，随列生欢喜。",
        "dynasty": "宋",
        "collection_info": null
    },
    {
        "uuid": "206ea18149599fa13404d717b53b78a1",
        "title": "偈颂六十首  其一五",
        "author": "释昙华",
        "content": "蜻蜓许是好蜻蜓，飞来飞去不曾停。\n被我捉来摘却两边翼，恰似一枚大铁钉。",
        "dynasty": "宋",
        "collection_info": null
    },
    {
        "uuid": "9ae034221f999d8d202b396ff173ada3",
        "title": "偈颂六十首  其一六",
        "author": "释昙华",
        "content": "药山道头，云岩知尾。\n虽然头尾相称，要且不知羞耻。",
        "dynasty": "宋",
        "collection_info": null
    },
    {
        "uuid": "1ab17761c9a7f7a083bb5884ef81fd62",
        "title": "偈颂六十首  其一七",
        "author": "释昙华",
        "content": "天清地宁，时康道泰。\n摩酰正眼洞明，肘后灵符光彩。",
        "dynasty": "宋",
        "collection_info": null
    },
    {
        "uuid": "b793d9df86480d05beb95cfa8262d74d",
        "title": "偈颂六十首  其一八",
        "author": "释昙华",
        "content": "现成公案，百匝千重。\n峻如崄崖，平如镜面。\n执之失度，必入邪路。\n放之自然，体无去住。",
        "dynasty": "宋",
        "collection_info": null
    },
    {
        "uuid": "b3bb1b261937535961f0c5e924949e4d",
        "title": "偈颂六十首  其一九",
        "author": "释昙华",
        "content": "雪子落纷纷，乌盆变白盆。\n忽然日头出，依旧是乌盆。",
        "dynasty": "宋",
        "collection_info": null
    },
    {
        "uuid": "53c842f97864150433e1c0adcec4bf54",
        "title": "偈颂六十首  其二○",
        "author": "释昙华",
        "content": "若作一句商量，吃粥吃饭阿谁不会。\n不作一句商量，屎坑裏虫子笑杀阇梨。",
        "dynasty": "宋",
        "collection_info": null
    },
    {
        "uuid": "968a687f8685a4a4016d2e4b3a8639f9",
        "title": "偈颂六十首  其二一",
        "author": "释昙华",
        "content": "跛脚云门言打杀，达之居士示全身。\n当阳出格无多子，报佛深恩只两人。",
        "dynasty": "宋",
        "collection_info": null
    },
    {
        "uuid": "0a046393dbbb0a719577872700f51d24",
        "title": "偈颂六十首  其二二",
        "author": "释昙华",
        "content": "去时冒雨连宵去，回来带水又拖泥。\n自怪一生无定力，寻常多被业风吹。",
        "dynasty": "宋",
        "collection_info": null
    },
    {
        "uuid": "39bb3f70336afa1431ff300322123571",
        "title": "偈颂六十首  其二三",
        "author": "释昙华",
        "content": "心自本来心，本心非有法。\n有法有本心，非心非本法。",
        "dynasty": "宋",
        "collection_info": null
    },
    {
        "uuid": "6e1d16bdc43c58b7fea5756556f6359a",
        "title": "偈颂六十首  其二四",
        "author": "释昙华",
        "content": "五月五日端午节，好事当阳难掩塞。\n归宗突出拄杖头，闲神野鬼俱消灭。\n俱消灭，砌下寒泉忽倒流，岭上白云不敢白。",
        "dynasty": "宋",
        "collection_info": null
    },
    {
        "uuid": "2e13c46d0f7c6ff7c591b167cbc851c8",
        "title": "偈颂六十首  其二五",
        "author": "释昙华",
        "content": "弥勒真弥勒，分身千百亿。\n时时示时人，时人俱不识。",
        "dynasty": "宋",
        "collection_info": null
    },
    {
        "uuid": "90be14c61b53e6bc54b33de230e71419",
        "title": "偈颂六十首  其二六",
        "author": "释昙华",
        "content": "佛祖正印，衲僧藞苴。\n有眼如盲，有口如哑。\n更问如何，可知礼也。",
        "dynasty": "宋",
        "collection_info": null
    },
    {
        "uuid": "911791b81725630d34474015d760d915",
        "title": "偈颂六十首  其二七",
        "author": "释昙华",
        "content": "苦苦，苦中苦，乐中苦，谁道黄金如粪土。\n象骨老师曾辊毬，秘魔扠下捉老鼠。",
        "dynasty": "宋",
        "collection_info": null
    },
    {
        "uuid": "834e4c484e9f32539ad962fb29d29f92",
        "title": "偈颂六十首  其二八",
        "author": "释昙华",
        "content": "大道无方所，从容寰海间。\n几思归隠处，安乐在庐山。",
        "dynasty": "宋",
        "collection_info": null
    },
    {
        "uuid": "c11fb3b7545cc3dbed7f820965f0385f",
        "title": "偈颂六十首  其二九",
        "author": "释昙华",
        "content": "黄面老人干屎橛，参随一火烂泥团。\n心肝肠胃皆条直，蔬饭茶花照胆寒。\n佛法虽然未梦见，神通却许入云端。\n应须痛念归宗寺，时復持盂下翠峦。",
        "dynasty": "宋",
        "collection_info": null
    },
    {
        "uuid": "0b54ff2ac726f4a38fa41c3a1c7c5029",
        "title": "偈颂六十首  其三○",
        "author": "释昙华",
        "content": "识得橙子，周匝有余。\n识得橙子，天地悬殊。\n若向周匝有余处会，理上偏枯。\n若向天地悬殊处会，事上偏枯。",
        "dynasty": "宋",
        "collection_info": null
    },
    {
        "uuid": "629cb83601e4d3c1c0cee781b44d7995",
        "title": "偈颂六十首  其三一",
        "author": "释昙华",
        "content": "金锡罢游留靠壁，草鞋干晒待秋风。\n且那长夏深思省，看是平生有底功。\n真实行藏宜保惜，虚头伎俩疾销镕。\n老僧岂是多饶舌，要与诸人气味同。",
        "dynasty": "宋",
        "collection_info": null
    },
    {
        "uuid": "3d144d5d6c88a54a6c8a308708ad59b1",
        "title": "偈颂六十首  其三二",
        "author": "释昙华",
        "content": "古来为法老尊宿，荷众曾无有倦时。\n况是年来衰落甚，动为多与行相违。\n应须痛念平生事，着意披襟善护持。\n颗粒果能无渗漏，少林初不隔毫釐。",
        "dynasty": "宋",
        "collection_info": null
    },
    {
        "uuid": "cea333802538c5c13f801fd12c18be37",
        "title": "偈颂六十首  其三三",
        "author": "释昙华",
        "content": "西天四七，唐土二三。\n尽向者裏钉桩摇橹，新东林为你诸人解缆放船。\n未说超宗异目，若得齐眉共瞩。\n亦可明窗下安排，未免栏腮掴出。",
        "dynasty": "宋",
        "collection_info": null
    },
    {
        "uuid": "50eb20cb40cf871b2c94b27011d2a82d",
        "title": "偈颂六十首  其三四",
        "author": "释昙华",
        "content": "心佛及众生，笑而还復喜。\n笑喜本无根，缁素诚有旨。\n千古万古人，几箇识道理。\n道理深，何处寻。\n海枯终见底，人死不知心。",
        "dynasty": "宋",
        "collection_info": null
    },
    {
        "uuid": "993cbd7f2d5617e4e5df397afe1ce4e6",
        "title": "偈颂六十首  其三五",
        "author": "释昙华",
        "content": "云门不负者僧来问，未免落在陷阱中。\n是你诸人若向者裏会得，许你高步毗卢顶。",
        "dynasty": "宋",
        "collection_info": null
    },
    {
        "uuid": "ffc7e20dfef1d1a1f30802a3a852ae31",
        "title": "偈颂六十首  其三六",
        "author": "释昙华",
        "content": "一呼善来，鬚髮自落。\n积累既多，无处安着。\n普请大众，把火烧却。",
        "dynasty": "宋",
        "collection_info": null
    },
    {
        "uuid": "603ef8d50fea78e715a16d44667a9e64",
        "title": "偈颂六十首  其三七",
        "author": "释昙华",
        "content": "元正启祚，更无回互。\n万物咸新，截铁斩钉。\n应时纳祜，跳出窠臼。\n孟春犹寒，言端语端。\n知事头首，各各希有。\n云堂大众，雍容郑重。",
        "dynasty": "宋",
        "collection_info": null
    },
    {
        "uuid": "f175a9649e1e2ae1f93ebb83f4869538",
        "title": "偈颂六十首  其三八",
        "author": "释昙华",
        "content": "世人住处我不住，世人行处我不行。\n不是与人难共住，大都缁素要分明。",
        "dynasty": "宋",
        "collection_info": null
    },
    {
        "uuid": "6991670db4cc263c13925ae2afb896f3",
        "title": "偈颂六十首  其三九",
        "author": "释昙华",
        "content": "思是闻之本，闻是思之用。\n青原白家三盏酒，吃了犹道未沾唇。",
        "dynasty": "宋",
        "collection_info": null
    },
    {
        "uuid": "c8552eb581f16dfbe7a9c17219a2bf55",
        "title": "偈颂六十首  其四○",
        "author": "释昙华",
        "content": "道远乎哉，触事而真，善因招恶果。\n圣远乎哉，体之即神，刻粪作旃檀。",
        "dynasty": "宋",
        "collection_info": null
    },
    {
        "uuid": "6a27369e8d5d1e5721dfa06493489338",
        "title": "偈颂六十首  其四一",
        "author": "释昙华",
        "content": "赵州吃茶，我也怕他。\n若非债主，便是冤家。\n倚墙靠壁成群队，不知谁解辨龙蛇。",
        "dynasty": "宋",
        "collection_info": null
    },
    {
        "uuid": "2aceb332cf65ecdf58dc6208f24084e4",
        "title": "偈颂六十首  其四二",
        "author": "释昙华",
        "content": "天上无双日，阎浮一至尊。\n万年松不老，圣寿等干坤。",
        "dynasty": "宋",
        "collection_info": null
    },
    {
        "uuid": "d5638423af7749a16cbf6b3dbd1abba8",
        "title": "偈颂六十首  其四三",
        "author": "释昙华",
        "content": "去年无此雪，今年有此雪。\n人皆怨此雪，不见元宵灯与月。\n莫怨雪，自是时人无辨别。\n堪辨别，一片清光倚寥泬。",
        "dynasty": "宋",
        "collection_info": null
    },
    {
        "uuid": "b4069827ebf6f1a1818b6632ef3f2dc7",
        "title": "偈颂六十首  其四四",
        "author": "释昙华",
        "content": "一茎两茎斜，其意毒如蛇。\n三茎四茎曲，无疑入地狱。\n言下若知非，心空及第归。\n堪笑蒋山老，无端入荒草。",
        "dynasty": "宋",
        "collection_info": null
    },
    {
        "uuid": "6c74a31f06b427f4db4f1df8a3e07086",
        "title": "偈颂六十首  其四五",
        "author": "释昙华",
        "content": "一二三四五，五四三二一。\n从头点检来，笑杀维摩诘。\n带累李胡子，喷水髭鬚湿。\n洒浄已周圆，次念波罗蜜。\n蒋山恁么道，千古谁人识。\n识不识，何处觅，堪与丛林为轨则。",
        "dynasty": "宋",
        "collection_info": null
    },
    {
        "uuid": "59fc9c92e4a60a08d98240cb28bb7920",
        "title": "偈颂六十首  其四六",
        "author": "释昙华",
        "content": "泥多佛大，水长船高。\n直饶说得道理分明，也须亲到一遭。",
        "dynasty": "宋",
        "collection_info": null
    },
    {
        "uuid": "151d5ebd4b17f75adada6d5a77e32aa0",
        "title": "偈颂六十首  其四七",
        "author": "释昙华",
        "content": "千说万说，不如亲见。\n把手共行，略通一线。\n打破漆桶，何曾见面。\n阿耨多罗三藐三菩提，也是灵验。\n蒋山恁么做颂，馿年也未梦见。",
        "dynasty": "宋",
        "collection_info": null
    },
    {
        "uuid": "733aa673584010a4d67d2d0d16f373ee",
        "title": "偈颂六十首  其四八",
        "author": "释昙华",
        "content": "金佛不度炉，木佛不度火。\n泥佛不度水，真佛屋裏坐。\n万牛挽不迴，千箇与万箇。\n好事积如山，祇缘轻放过。\n不放过今日，钟山甘话堕。",
        "dynasty": "宋",
        "collection_info": null
    },
    {
        "uuid": "02dec98fa4ddef0d47efadf9ce886c41",
        "title": "偈颂六十首  其四九",
        "author": "释昙华",
        "content": "师子吼，无畏说，百兽闻之皆脑裂。\n香象奔波失却威，龙天寂听生欣悦。",
        "dynasty": "宋",
        "collection_info": null
    },
    {
        "uuid": "caa870a3a0708550b7eb8d648d2238bf",
        "title": "偈颂六十首  其五○",
        "author": "释昙华",
        "content": "千年田，八百主。\n甜瓜彻蒂甜，苦瓠连根苦。\n君不见禾山解打鼓，又不见采菊东篱下，千山万山迭迭高门户。\n又不见光孝僧堂六七间，日日普请搬泥土。\n又不见临济主中宾宾中主，二三四七面相覩。\n报禅流莫莽卤闻，普请欢喜搀先去。\n去去实不去，途中好善为。\n来来实不来，路上莫亏危。\n又不见主中主，箇箇衲僧气如虎。",
        "dynasty": "宋",
        "collection_info": null
    },
    {
        "uuid": "1ce0ed21cbbd91fe02035e7fe622e2c7",
        "title": "偈颂六十首  其五一",
        "author": "释昙华",
        "content": "去年十一月，笑别下钟阜。\n今年九月中，行见朝天路。\n去住既无心，动静非取与。\n平生安乐法，此意同谁语。\n四明昔尝到，诸剎皆可数。\n山川气象雄，麟凤栖迟处。\n今思昔日游，岁月二纪许。\n岂谓临晚景，侯伯重相顾。\n开缄读来书，丁宁见毫楮。\n姑苏二千石，眼高照天宇。\n我昔昧平生，今见开心腑。\n欣然乐与行，方鸣集众鼓。\n先师未了底，今日应须去。",
        "dynasty": "宋",
        "collection_info": null
    },
    {
        "uuid": "5f99c8494898dca6d3186c8585ad56fc",
        "title": "偈颂六十首  其五二",
        "author": "释昙华",
        "content": "禅禅，更不相煎。\n坐底自坐，眠底自眠。\n大家安乐，无法可传。\n禅禅，曹洞五位，临济三玄。\n大年三十夜，脚踏地，头顶天。\n禅禅，不直半文钱。\n海枯终见底，人死脚皮穿。",
        "dynasty": "宋",
        "collection_info": null
    },
    {
        "uuid": "3e3163a2b6b2cd9c748737a15ac3ee2d",
        "title": "偈颂六十首  其五三",
        "author": "释昙华",
        "content": "四月初八佛生日，天下丛林皆浴佛。\n佛身充满太虚空，何处更有虚空觅。\n见前僧俗等金躯，长短方圆皆显赫。\n放光动地二六时，从本至今无间隔。\n今有檀越女弟子，刘氏同男王承直。\n旷大劫来植善根，所行真实如菩萨。\n当知功德福无涯，回向癸未诞生日。\n唯愿岁君嚮此诚，诸天星曜同昭格。\n资持刘氏从此去，寿同赵州百二十。\n更祈不尽大功勋，保男察判官崇极。\n子子孙孙福禄昌，无量福田咸併集。\n此月十四往临安，龙天当护为般挈。\n三江九堰聪明神，稽首归依助英杰。\n全家既达九重城，母子忻懽仰天力。",
        "dynasty": "宋",
        "collection_info": null
    },
    {
        "uuid": "7d1eaeb7ef1b93db35fb748a76178c02",
        "title": "偈颂六十首  其五四",
        "author": "释昙华",
        "content": "一棒一条痕，一掴一手血。\n临济老瞎馿，至今犹未瞥。\n须弥顶上浪拍天，大洋海水无一滴。\n伟哉本色人，顶门亚三隻。\n辨龙蛇百草头，擒虎兕一毫力。\n穿大地人鼻孔，坐断衲僧摇舌。",
        "dynasty": "宋",
        "collection_info": null
    },
    {
        "uuid": "473b10bbe89047c54c678dd2c106a0fa",
        "title": "偈颂六十首  其五五",
        "author": "释昙华",
        "content": "五月五日端午节，天童为汝开真诀。\n驱释迦，逐弥勒。\n佛病祖病毛病顿清凉，魍魉邪神俱殄灭。\n相从唯喜本色人，非我同流谁与别。\n拄杖子，非列挈。\n公心一字更无说，千古万古休饶舌。",
        "dynasty": "宋",
        "collection_info": null
    },
    {
        "uuid": "48526e363adac9c73e415bceeb223536",
        "title": "偈颂六十首  其五六",
        "author": "释昙华",
        "content": "青萝夤缘直上寒松之顶，白云澹泞出没太虚之中。\n狗子尾巴书梵字，野狐窟宅梵王宫。",
        "dynasty": "宋",
        "collection_info": null
    },
    {
        "uuid": "e967a2873cd68eaaf7c7ac2141e83012",
        "title": "颂古十首  其一",
        "author": "释昙华",
        "content": "草木无端拈出来，更加註脚放痴獃。\n西天此土谁知己，夜半优昙火裏开。",
        "dynasty": "宋",
        "collection_info": null
    },
    {
        "uuid": "1025770acbbf77cda70eb4847172b99d",
        "title": "颂古十首  其二",
        "author": "释昙华",
        "content": "金色头陀忽破颜，看来也是管窥斑。\n当时若得回头早，免见儿孙堕黑山。",
        "dynasty": "宋",
        "collection_info": null
    },
    {
        "uuid": "f7f4a812fa0940e400335c88b22c953d",
        "title": "颂古十首  其三",
        "author": "释昙华",
        "content": "出得出不得，满面是埃尘。\n愁人莫向愁人说，说向愁人愁杀人。",
        "dynasty": "宋",
        "collection_info": null
    },
    {
        "uuid": "ccf5fc4f3f8ca8a0f9f7f502ea1ed756",
        "title": "颂古十首  其四",
        "author": "释昙华",
        "content": "凿开荒径造浮图，往復商量价不孤。\n无限落华随水去，夕阳春色满江湖。",
        "dynasty": "宋",
        "collection_info": null
    },
    {
        "uuid": "5ae6fea17fd82b7bba8acf2987583840",
        "title": "颂古十首  其五",
        "author": "释昙华",
        "content": "急水滩头下钓时，锦鳞红尾尚迟疑。\n蓦然跳出洪波裏，攫雾拏云宇宙低。",
        "dynasty": "宋",
        "collection_info": null
    },
    {
        "uuid": "8e1dd2629459b96eb03e19b06f3f678a",
        "title": "颂古十首  其六",
        "author": "释昙华",
        "content": "大海波涛涌，千江水逆流。\n龙王宫殿裏，不见一人游。",
        "dynasty": "宋",
        "collection_info": null
    },
    {
        "uuid": "a3009fa88d6c8e530cdf127e396fb550",
        "title": "颂古十首  其七",
        "author": "释昙华",
        "content": "背众吃油糍，对人夸好手。\n潦倒不识羞，抵死扬家丑。",
        "dynasty": "宋",
        "collection_info": null
    },
    {
        "uuid": "7efcc6070d95a8cdd36e4b9ef2bce1d0",
        "title": "颂古十首  其八",
        "author": "释昙华",
        "content": "故园春色在枝头，恼乱春风卒未休。\n无事晚来江上望，三三两两钓鱼舟。",
        "dynasty": "宋",
        "collection_info": null
    },
    {
        "uuid": "5d831f1fbe3a62a9129a8b9d5024cd23",
        "title": "颂古十首  其九",
        "author": "释昙华",
        "content": "丹霞寒烧木佛，院主因祸得福。\n可怜杜撰巡官，祇管胡卜乱卜。",
        "dynasty": "宋",
        "collection_info": null
    },
    {
        "uuid": "3228a794f94649c7571a8f514b2e8019",
        "title": "颂古十首  其一○",
        "author": "释昙华",
        "content": "苦瓠连根苦，甜瓜彻蒂甜。\n两般滋味恶，中后入黄泉。",
        "dynasty": "宋",
        "collection_info": null
    },
    {
        "uuid": "4ccf50a7881c563d82922e9d6601a2fd",
        "title": "赞睦州和尚",
        "author": "释昙华",
        "content": "稽首金容癞狗师，一生快活没人知。\n平田浅草翻身处，合水和泥换步时。\n垂手未施三寸刃，破关先下顶门槌。\n寥寥万古谁堪对，唯有嘉禾跛脚儿。",
        "dynasty": "宋",
        "collection_info": null
    },
    {
        "uuid": "0b3b05340f43f6b2e6347437f66640d2",
        "title": "严教授画临济请赞",
        "author": "释昙华",
        "content": "喝下忽雷惊，声前休领略。\n当锋嚙镞时，蹉过第一着。\n不在壁立处，岂向平地泊。\n野水白连天，秋空飞一鹗。",
        "dynasty": "宋",
        "collection_info": null
    },
    {
        "uuid": "1c0cc114d8c6819afd19e84e766b279e",
        "title": "满禅人画临济像请赞",
        "author": "释昙华",
        "content": "临济秃，无眼目，讨便宜兮不知足。\n高悬羊头卖狗肉，秤头斤两惜如玉。\n胸中更有一般毒，天下无人敢轻触。",
        "dynasty": "宋",
        "collection_info": null
    },
    {
        "uuid": "6b9dc1899e12aa25432e09c9c64c333a",
        "title": "卞禅人画布袋和尚求赞",
        "author": "释昙华",
        "content": "人谓是弥勒，且喜没交涉。\n拖箇破布袋，到处纳败阙。\n祇有一味长，子细为君说。\n是什么，干屎橛。",
        "dynasty": "宋",
        "collection_info": null
    },
    {
        "uuid": "1bcaff8333e78467bfa94046dd91f83a",
        "title": "赞三将军",
        "author": "释昙华",
        "content": "家在归宗寺后山，洞中春色异人间。\n祇因亲受灵山记，长与归宗把要关。",
        "dynasty": "宋",
        "collection_info": null
    },
    {
        "uuid": "676b9d9b733ce5f4d00c2ca64882845e",
        "title": "赞大慧禅师",
        "author": "释昙华",
        "content": "人天之师，佛祖榜样。\n顶𩕳一着，匙挑不上。\n俾临济价增十倍，起圆悟更无伎俩。\n小侄如此赞扬，老胡决定有望。\n三十年后脱空话行，也是一番性懆起谤。",
        "dynasty": "宋",
        "collection_info": null
    },
    {
        "uuid": "8be31f317218b33b1999c56af1dce142",
        "title": "赞虎丘先师",
        "author": "释昙华",
        "content": "老汉从来无禅，一味心中含毒。\n此毒时復现前，浑家大小不穆。\n异口同音呪诅，至今活陷地狱。\n一名临济正宗，一名丛林瞎秃。",
        "dynasty": "宋",
        "collection_info": null
    },
    {
        "uuid": "c2315d7c270462c4041cf0fd7a61bcc7",
        "title": "赞佛眼叔祖雪堂和尚侍立",
        "author": "释昙华",
        "content": "正法眼藏，瞎馿边灭。\n父行子随，了无途辙。\n老禅已是错针锥，添得应庵乱饶舌。",
        "dynasty": "宋",
        "collection_info": null
    },
    {
        "uuid": "296f22fe1ba5f7ef612f03da95760b5c",
        "title": "赞此庵元和尚二首  其一",
        "author": "释昙华",
        "content": "佛祖生冤家，人天不喜见。\n忒杀聱头，却通一线。\n劈胸拳下破牢关，大用机轮辘辘转。",
        "dynasty": "宋",
        "collection_info": null
    },
    {
        "uuid": "9a569a6925b7e7105e0d879d4a579973",
        "title": "赞此庵元和尚二首  其二",
        "author": "释昙华",
        "content": "十分画得相似，祇有一处誵讹。\n佛祖检点不出，从教平地干戈。",
        "dynasty": "宋",
        "collection_info": null
    },
    {
        "uuid": "3abcbe0ad5a1c82cee1190992476703a",
        "title": "赞李知府朝议",
        "author": "释昙华",
        "content": "人言公死，我言公在。\n在在在何处，清风动天籁。",
        "dynasty": "宋",
        "collection_info": null
    },
    {
        "uuid": "21e8be4a5200fe8047f264c2a9eab9e6",
        "title": "赞程宗古承务",
        "author": "释昙华",
        "content": "庞居士悟心于马驹言下，裴相国得大用于黄蘗棒头。\n虽相去数百年间，其金声玉振联环不断。\n彼时有此二大老光明烜赫，此时有宗古先生仁义礼信。\n根于心而能以此心确然履践，佛祖大解脱门诚不让耳。\n白云山月未足为齐，寒桧青松堪同大节。",
        "dynasty": "宋",
        "collection_info": null
    },
    {
        "uuid": "08f33bf4180678ee43d1dabc76805e38",
        "title": "乌巨山逵长老命立首座持师顶相请赞",
        "author": "释昙华",
        "content": "烟林风姿，山岳气宇。\n坐看春回，行无伴侣。\n不图成佛，岂欲作祖。\n一句掀翻，万机罔措。\n更提柱杖，击涂毒鼓。\n立禅持归，分付乌巨。",
        "dynasty": "宋",
        "collection_info": null
    },
    {
        "uuid": "96bcc836db3587e7d15183531263de7e",
        "title": "积善普长老请赞",
        "author": "释昙华",
        "content": "天台南，石桥北，观音寺裏有弥勒。\n顶门瞎却摩酰眼，肘后风雷轰霹雳。",
        "dynasty": "宋",
        "collection_info": null
    },
    {
        "uuid": "13676fec2c1beb8247b0893d8cc70943",
        "title": "表微首座请赞",
        "author": "释昙华",
        "content": "左捺膝，右握拳。\n槌瞎正法眼，打破葛藤禅。\n奋迅西河爪距，踢出杨岐金圈。\n祇凭箇一着，今古有人传。",
        "dynasty": "宋",
        "collection_info": null
    },
    {
        "uuid": "fa32bafeea073413f77b235441a6ee47",
        "title": "禅人写真请赞  其一",
        "author": "释昙华",
        "content": "形枯岂是持斋叟，貌古还非入定僧。\n马又不成馿不是，当头一着得人憎。",
        "dynasty": "宋",
        "collection_info": null
    },
    {
        "uuid": "d5eacf1d46849f2b589555220385e4a7",
        "title": "禅人写真请赞  其二",
        "author": "释昙华",
        "content": "法中之魔，僧中之贼。\n盗佛祖宝刀，断衲僧命脉。\n贫穷者示之无价宝珠，富贵者令之破家散宅。\n不是平地上干戈，且非孤峻处标格。",
        "dynasty": "宋",
        "collection_info": null
    },
    {
        "uuid": "96699490e128efdca30967a2c1226de5",
        "title": "禅人写真请赞  其三",
        "author": "释昙华",
        "content": "者汉初无罪过，祇是头匾眼大。\n虽然肚裏醒醒，开口便先话堕。\n如斯出世为人，恰似大虫看水磨。",
        "dynasty": "宋",
        "collection_info": null
    },
    {
        "uuid": "a9f16d40f7da37fefca80fc6f1d94f5d",
        "title": "禅人写真请赞  其四",
        "author": "释昙华",
        "content": "竖拂拄拂，全机出没。\n一喝耳聋三日，丛林至今狼藉。\n屈屈，且道是马祖屈，百丈屈，归宗屈。\n宗一侍者，但恁么拈出。",
        "dynasty": "宋",
        "collection_info": null
    },
    {
        "uuid": "526ffafa2aa8517fe47e62afc3033a9c",
        "title": "禅人写真请赞  其五",
        "author": "释昙华",
        "content": "鲁祖偏工面壁，秘魔动便擎杈。\n唯有归宗长老，一味撒土撒沙。\n三箇上牢漆桶，不知那箇堪夸。\n诸方检点得出，也是勾贼破家。",
        "dynasty": "宋",
        "collection_info": null
    },
    {
        "uuid": "d722b551fbd22df7839a6a98b9efee73",
        "title": "禅人写真请赞  其六",
        "author": "释昙华",
        "content": "波涛千尺冷飕飕，谁向沧溟泛逆流。\n唯有渠侬谙水脉，卷舒出没任遨游。",
        "dynasty": "宋",
        "collection_info": null
    },
    {
        "uuid": "59c88fd31a4c6d03a4fff2228fb82265",
        "title": "禅人写真请赞  其七",
        "author": "释昙华",
        "content": "九年面壁成迂曲，三顿亲承愈见赊。\n併荡那伽大机手，不知谁可继生涯。",
        "dynasty": "宋",
        "collection_info": null
    },
    {
        "uuid": "b575c71bd3c9b5eab442fe06dcbe329a",
        "title": "禅人写真请赞  其八",
        "author": "释昙华",
        "content": "拭眼堂前，临济正令。\n且行一半，拈佛祖病。",
        "dynasty": "宋",
        "collection_info": null
    },
    {
        "uuid": "8ee46af0f921a3ff1628778096332d77",
        "title": "禅人写真请赞  其九",
        "author": "释昙华",
        "content": "江上青山千万迭，水边茅屋两三间。\n朝来无限扁舟过，何似渠侬把钓竿。",
        "dynasty": "宋",
        "collection_info": null
    },
    {
        "uuid": "6c3e770e1a9928942cf2f93db1315553",
        "title": "禅人写真请赞  其一○",
        "author": "释昙华",
        "content": "茅屋紫霄下，良田石镜边。\n此生随分过，不用买山钱。\n这般恶比丘，何人敢近傍。\n恣焚三毒火，力起无根谤。\n破除少室窠巢，併荡衲僧见障。\n闻者见者攒眉，应是无人瞻仰。",
        "dynasty": "宋",
        "collection_info": null
    },
    {
        "uuid": "78145b3009a99789817a66d095bfb5bf",
        "title": "禅人写真请赞  其一一",
        "author": "释昙华",
        "content": "身心一如，身外无余。\n不愿成佛，亦非凡夫。\n甘作上牢漆桶，无心计较锱铢。\n万古银山铁壁，更没者也之乎。\n是则活埋老僧，不是则打杀昙慧。\n暗透两重牢关，烈焰不藏蚊蚋。",
        "dynasty": "宋",
        "collection_info": null
    },
    {
        "uuid": "dd3f927af0d2367279db9e9059cea088",
        "title": "禅人写真请赞  其一二",
        "author": "释昙华",
        "content": "元是黄梅村裏僧，生来自笑百无能。\n一瓶一钵随缘住，孰谓而今继祖灯。",
        "dynasty": "宋",
        "collection_info": null
    },
    {
        "uuid": "20ab75818cbc00db4bd2c2d7d3a74f53",
        "title": "平江虞祖道写顶相求赞",
        "author": "释昙华",
        "content": "枯松下，盘陀上，独坐大方，横按拄杖。\n谓是应庵，无恁相状。\n谓非应庵，谁肯归向。\n分付祖道，试自定当。",
        "dynasty": "宋",
        "collection_info": null
    },
    {
        "uuid": "5d5c1c8c7b47d971d82a54185e728a69",
        "title": "徐伯寿求赞",
        "author": "释昙华",
        "content": "大海波涛阔，千峰气象雄。\n当头俱坐断，直下展家风。\n一喝分宾主，三玄辨正宗。\n其余都莫问，今古有盲聋。",
        "dynasty": "宋",
        "collection_info": null
    },
    {
        "uuid": "960d8c2e0ec75a00b516034e2af7b05b",
        "title": "如道人求赞",
        "author": "释昙华",
        "content": "江上青山迭迭来，屋头松竹手亲栽。\n柴门尽日无人到，时见窗前云作堆。",
        "dynasty": "宋",
        "collection_info": null
    },
    {
        "uuid": "84cc8a8df73e1bfcac101c318e567814",
        "title": "莲道人自写像求赞",
        "author": "释昙华",
        "content": "凌行婆，莲道者。\n一箇患聋，一箇患哑。\n聋者善听，哑者能话。\n堪笑堪悲，可知礼也。",
        "dynasty": "宋",
        "collection_info": null
    },
    {
        "uuid": "94b361df9adc5d7ad8620cb44e675b1f",
        "title": "吉彬老二侄女绣普贤菩萨求赞",
        "author": "释昙华",
        "content": "吴门吉彬老，寿年可及百。\n骨目清且癯，施为有标格。\n行步快如风，谈笑气不乏。\n穷之无他术，一味好佛法。\n每亲善知识，言下究生杀。\n家有二侄女，贞姿迥超拔。\n自幼不茹荤，晨昏常燕默。\n从容定中起，痛念十使结。\n显尘劫大愿，运针发五色。\n幻普贤妙身，应现四菩萨。\n等十方虚空，皎若揭日月。\n大哉白象王，羣狐悉弥灭。\n当知妙殊胜，岂在别处设。\n若从自己求，犹如病作热。\n如是名正观，不尔是邪说。",
        "dynasty": "宋",
        "collection_info": null
    },
    {
        "uuid": "dcec987ce6547e8926f91e98d4910f35",
        "title": "和宫使李侍郎颂送入莞山庵",
        "author": "释昙华",
        "content": "此山已是胜天台，峰顶寥寥正眼开。\n无限水云难凑泊，却容扫地相公来。",
        "dynasty": "宋",
        "collection_info": null
    },
    {
        "uuid": "a605a073989d28324fd23ceb383db6d2",
        "title": "题陈参议中大大隠图",
        "author": "释昙华",
        "content": "荷锄居士隠云庄，竹屋茅堂瞰小江。\n祇这逍遥是知己，人间天上更无双。",
        "dynasty": "宋",
        "collection_info": null
    },
    {
        "uuid": "3b3132deed1007d98ed55da342947676",
        "title": "和李参政颂示鉴禅者",
        "author": "释昙华",
        "content": "清源居士顶门着，从本已来自寥廓。\n更透吾家向上关，活鱍鱍地难收捉。\n风尘草动鉴来端，临机八面初无作。\n纔起分毫取与心，即被邪师笼罩却。",
        "dynasty": "宋",
        "collection_info": null
    },
    {
        "uuid": "b2f24d280a700c24e9383edcd752edbc",
        "title": "赠别俗兄",
        "author": "释昙华",
        "content": "此行安忍泛轻舟，无奈官差不自由。\n痛望老人修浄业，莫教容易度春秋。",
        "dynasty": "宋",
        "collection_info": null
    },
    {
        "uuid": "f5e73e38e6d6a26b408c36074c86c9fe",
        "title": "题刘民用居士藏六庵  其一",
        "author": "释昙华",
        "content": "西溪缚屋称幽居，坐对松窗与世疏。\n到眼青山千万迭，此生安乐更无如。",
        "dynasty": "宋",
        "collection_info": null
    },
    {
        "uuid": "c3f5ed00bf634c3cf9db30890ba3cd5b",
        "title": "题刘民用居士藏六庵  其二",
        "author": "释昙华",
        "content": "虚空正体没边涯，藏六如何盖覆伊。\n要听少林无孔笛，从来多是逆风吹。",
        "dynasty": "宋",
        "collection_info": null
    },
    {
        "uuid": "8b52ffe17fcb8cbedaa44dae3e86c524",
        "title": "辞此庵和尚塔",
        "author": "释昙华",
        "content": "道韵如山重，冰怀有纪纲。\n一拳成活业，千古更无双。\n松竹森森老，云山迭迭长。\n洛阳无限意，对此一炉香。",
        "dynasty": "宋",
        "collection_info": null
    },
    {
        "uuid": "cff7707ea6c72be70f4e292ead50d3c0",
        "title": "示智道者",
        "author": "释昙华",
        "content": "少室门庭冷似灰，长年不见一人来。\n汝今若解知惭愧，那取工夫到一回。",
        "dynasty": "宋",
        "collection_info": null
    },
    {
        "uuid": "983d18ab8a06a17b7a547be85ff16522",
        "title": "赠成主簿",
        "author": "释昙华",
        "content": "同是崇宁癸未生，公为官长我为僧。\n大家履践通天路，共踏毗卢顶上行。",
        "dynasty": "宋",
        "collection_info": null
    },
    {
        "uuid": "df76004b49d11415034caec3b4fe9304",
        "title": "禅人之梅阳",
        "author": "释昙华",
        "content": "此行不惮三千里，况是江天欲雪时。\n问道身心如不昧，梅阳老子已先知。",
        "dynasty": "宋",
        "collection_info": null
    },
    {
        "uuid": "5539885f1711ffe1a0d512d252c752a4",
        "title": "与铸钟道者",
        "author": "释昙华",
        "content": "野店小桥外，黄昏欲雪时。\n一声谁侧耳，千古唤愚痴。",
        "dynasty": "宋",
        "collection_info": null
    },
    {
        "uuid": "ce0881650b9ab661a8da5c23627de332",
        "title": "德彬修双阳塔求颂",
        "author": "释昙华",
        "content": "九层塔耸青霄外，七佛灵踪在上方。\n山冷云寒当午夜，唯闻仙乐散天香。",
        "dynasty": "宋",
        "collection_info": null
    },
    {
        "uuid": "266270839f0a2225da5a54e9e5bd27bd",
        "title": "送僧化席",
        "author": "释昙华",
        "content": "穷心何必在三椽，直透归宗一味禅。\n翻忆当年曾卷起，无端又展与人眠。",
        "dynasty": "宋",
        "collection_info": null
    },
    {
        "uuid": "3fe4a0c144d734e7490edf32f9997640",
        "title": "吴必东请小参后说偈",
        "author": "释昙华",
        "content": "百草头边千圣眼，一毫端上万重关。\n更无佛法并玄妙，堪与知音共往还。",
        "dynasty": "宋",
        "collection_info": null
    },
    {
        "uuid": "a34c1da24234a1f935f3ee443d8e2713",
        "title": "送六人禅者随宏长老住大智",
        "author": "释昙华",
        "content": "大智荒凉久，中兴六上人。\n机前施远略，句下要通津。\n事理无兼带，偏圆有主宾。\n风云今际会，弹指一番新。",
        "dynasty": "宋",
        "collection_info": null
    },
    {
        "uuid": "3216e8a24ccf568aecc34d747f325947",
        "title": "赠悟上人造华严塔",
        "author": "释昙华",
        "content": "山前马廐普光殿，门外牛栏正觉场。\n五十三人同日葬，善财走得脚生疮。",
        "dynasty": "宋",
        "collection_info": null
    },
    {
        "uuid": "5385eb00f76ddd3614266f2ea116e73c",
        "title": "术人求颂",
        "author": "释昙华",
        "content": "造化付谁手，君来聊解颜。\n欲游天上路，先破鬼门关。\n祸福行藏内，高低方寸间。\n毫芒差错处，过犯重如山。",
        "dynasty": "宋",
        "collection_info": null
    },
    {
        "uuid": "da10f2e10790803f0c3e8f28656171d2",
        "title": "行者求颂",
        "author": "释昙华",
        "content": "了身不若了心休，了得心时身不愁。\n若也身心俱了了，神仙何必更封侯。",
        "dynasty": "宋",
        "collection_info": null
    },
    {
        "uuid": "7ad73191be8506fd181439cbf8aa6bb8",
        "title": "观道人求颂",
        "author": "释昙华",
        "content": "学佛从来境界多，不能降伏便成魔。\n降魔能用无心法，六贼倾城尽倒戈。",
        "dynasty": "宋",
        "collection_info": null
    },
    {
        "uuid": "6585acd93587300d38a082519ff8d5f3",
        "title": "题仲逸宣教三境图",
        "author": "释昙华",
        "content": "太清之云，镜中之尘。\n从无住本，廓应如春。\n妙玄不动，示现无垠。\n三世普入，孰妄孰真。\n现成公案，岂费精神。\n当头一着，坐断要津。",
        "dynasty": "宋",
        "collection_info": null
    },
    {
        "uuid": "cb60c9119acf1a68bc6ba5897f454d04",
        "title": "莞山浄明庵小参示众",
        "author": "释昙华",
        "content": "三十三州七十僧，馿腮马颔得人憎。\n诸方若具罗笼手，今日无因到浄明。",
        "dynasty": "宋",
        "collection_info": null
    },
    {
        "uuid": "8e2bda01f2fa8e2f174be354d00a5379",
        "title": "题永宁小轩",
        "author": "释昙华",
        "content": "我行重到清凉地，小室轩窗分外明。\n不是山家占春色，大都物理自舒情。",
        "dynasty": "宋",
        "collection_info": null
    },
    {
        "uuid": "ff70918405833809d1dc13cd8b9ce759",
        "title": "赠晦叔秀才二首  其一",
        "author": "释昙华",
        "content": "处世从教眼似眉，自然心地绝支离。\n翻身更透龙门浪，头角峥嵘宇宙低。",
        "dynasty": "宋",
        "collection_info": null
    },
    {
        "uuid": "22d8e7808e47ae6460ca615ca4378a6e",
        "title": "赠晦叔秀才二首  其二",
        "author": "释昙华",
        "content": "少室岩前路不遥，毫芒纔拟便迢迢。\n西湖湖上晚来看，小艇轻风落画桡。",
        "dynasty": "宋",
        "collection_info": null
    },
    {
        "uuid": "d812badac2499e519f62275071f034dd",
        "title": "西蜀祖正道者还乡求颂",
        "author": "释昙华",
        "content": "西川五十四军州，几箇男儿会点头。\n透得剑门关子过，不风流处也风流。",
        "dynasty": "宋",
        "collection_info": null
    },
    {
        "uuid": "109b60934e59e961cb83b92556a93093",
        "title": "夜宿解田偶成",
        "author": "释昙华",
        "content": "夜宿西山居士家，围炉相对话生涯。\n从来无一丝头许，自是劳生眼裏花。",
        "dynasty": "宋",
        "collection_info": null
    },
    {
        "uuid": "75089c7b5382b5bedbad02ebf51a00ea",
        "title": "送宏监寺开海田",
        "author": "释昙华",
        "content": "轩昂气宇要争先，及早乘时痛着鞭。\n翻转江皋千顷浪，灵苗从此秀桑田。",
        "dynasty": "宋",
        "collection_info": null
    },
    {
        "uuid": "790b69312483296f722af116651e8e9e",
        "title": "送珣禅还乡",
        "author": "释昙华",
        "content": "极目澄澄水照空，白苹红蓼战西风。\n三千里外深深意，铁券谁将累祖翁。",
        "dynasty": "宋",
        "collection_info": null
    },
    {
        "uuid": "d12220b38c7fc33004ea2fadb7a2b8bb",
        "title": "送祥禅人二首  其一",
        "author": "释昙华",
        "content": "子是慈明家畔人，直须超卓要惊羣。\n腾身快入洪波裏，始见曹源正脉分。",
        "dynasty": "宋",
        "collection_info": null
    },
    {
        "uuid": "d984795edaee60fe97f9561ee7db9aa4",
        "title": "送祥禅人二首  其二",
        "author": "释昙华",
        "content": "浊港江头送别时，碧云秋水淡依依。\n莫嫌老拙疏慵甚，它日重来扣竹扉。",
        "dynasty": "宋",
        "collection_info": null
    },
    {
        "uuid": "f1c82be5f7167e365d5e3ecfdd304453",
        "title": "谢杨善才道友惠数珠",
        "author": "释昙华",
        "content": "南询初不失程途，收得金刚脑后珠。\n两手持来亲献我，光明烱烱破昏衢。",
        "dynasty": "宋",
        "collection_info": null
    },
    {
        "uuid": "edc8a89097713f1bfd186424df269b45",
        "title": "胡氏妙圆求颂",
        "author": "释昙华",
        "content": "八年伏枕今安乐，安乐常思病苦时。\n苦乐本来真实义，要须猛省力扶持。",
        "dynasty": "宋",
        "collection_info": null
    },
    {
        "uuid": "7ba120e55294405f594cc7a8400bac2f",
        "title": "送杰侍者还乡",
        "author": "释昙华",
        "content": "大彻投机句，当阳廓顶门。\n相从今四载，征诘洞无痕。\n虽未付钵袋，气宇吞干坤。\n却把正法眼，唤作破沙盆。\n此行将省觐，切忌便垛根。\n吾有末后着，待归要汝遵。",
        "dynasty": "宋",
        "collection_info": null
    },
    {
        "uuid": "b5e3cf885fb61a0190521be472fe14ae",
        "title": "为南书记下火",
        "author": "释昙华",
        "content": "东湖莞岭及归宗，烨烨腾辉炉鞴中。\n铁眼铜睛烹不破，衲僧巴鼻好流通。",
        "dynasty": "宋",
        "collection_info": null
    },
    {
        "uuid": "dcb6f50c3790265f095a728f7a7ba39c",
        "title": "偈",
        "author": "释昙华",
        "content": "五百力士揭石义，万仞崖头撒手行。\n十方世界一团铁，虚空背上白毛生。",
        "dynasty": "宋",
        "collection_info": null
    },
    {
        "uuid": "2bebf7ec7662ecaaae02ddeb7e760d77",
        "title": "偶作",
        "author": "释昙华",
        "content": "黄檗堂前行正令，天童今日验疏亲。\n老来拄杖思分付，未见当年吃棒人。",
        "dynasty": "宋",
        "collection_info": null
    },
    {
        "uuid": "d4e2d4dab6cbc963854292df30474f81",
        "title": "颂古",
        "author": "释昙华",
        "content": "居士倒地，灵照扶起。\n乞儿伎俩，讨甚巴鼻。",
        "dynasty": "宋",
        "collection_info": null
    }
]