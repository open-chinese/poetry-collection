[
    {
        "uuid": "544acc471b454029328a847dbdd54954",
        "title": "寄题径山怀郎简侍郎",
        "author": "张瓌",
        "content": "天地一洲渚，北平南欹危。\n幽并深以厚，江浙清且奇。\n武林颇英秀，川汇仍山卑。\n应接殚天巧，类非人力为。\n径山最佳处，有岩称玉芝。\n居防俗士驾，地乃贤人宜。\n郎公留名德，平时为羽仪。\n引年归故里，不復衣朝衣。\n留侯黄石心，白傅香山期。\n结宇名胜外，日与尘事违。\n泉石景物状，尽任诸贤诗。\n伊予来东藩，滥持使者麾。\n平生爱山水，弗惮命驾之。\n当候秋风高，远造岩下扉。\n澣濯缨上尘，散步松间綦。\n未能继高躅，聊用慰所思。",
        "dynasty": "宋",
        "collection_info": null
    },
    {
        "uuid": "f03617282b17eff78672a6d920427eaf",
        "title": "送梵才上人归天台",
        "author": "张瓌",
        "content": "往问维摩疾，来探般若心。\n本源虽自在，因地亦行深。\n洒落溪山色，苍凉竹树阴。\n宦途如磨蚁，何日重登临。",
        "dynasty": "宋",
        "collection_info": null
    },
    {
        "uuid": "be6c86f6a54c4461b203f33bbda6d62b",
        "title": "句  其一",
        "author": "张瓌",
        "content": "洲围淮口江形狭，亭上石头月色多。",
        "dynasty": "宋",
        "collection_info": null
    },
    {
        "uuid": "6853daf26b614dbd69c2834e72565d4f",
        "title": "句  其二",
        "author": "张瓌",
        "content": "人间独有当时月，山际犹无后世樵。",
        "dynasty": "宋",
        "collection_info": null
    }
]