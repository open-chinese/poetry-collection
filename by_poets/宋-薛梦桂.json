[
    {
        "uuid": "25b31ce9bfcc42d799ec4e0d99f98a6a",
        "title": "醉落魄・一斛珠 单衣乍着",
        "author": "薛梦桂",
        "content": "单衣乍着。\n滞寒更傍东风作。\n珠帘压定银钩索。\n雨弄新晴，轻旋玉尘落。\n花唇巧借妆红约。\n娇羞才放三分萼。\n樽前不用多评泊。\n春浅春深，都向杏梢觉。",
        "dynasty": "宋",
        "collection_info": null
    },
    {
        "uuid": "28d8f5e0ac2bb0f56acd210d159c37a5",
        "title": "眼儿媚 碧筒新展绿蕉芽",
        "author": "薛梦桂",
        "content": "碧筒新展绿蕉芽。\n黄露洒榴花。\n蘸烟染就，和云卷起，秋水人家。\n只因一朵芙蓉月，生怕黛帘遮。\n燕衔不去，雁飞不到，愁满天涯。",
        "dynasty": "宋",
        "collection_info": null
    },
    {
        "uuid": "5c9cd3efd9dba648d978d7336d16ed05",
        "title": "三姝媚 蔷薇花谢去",
        "author": "薛梦桂",
        "content": "蔷薇花谢去。\n更无情、连夜送春风雨。\n燕子呢喃，似念人憔悴，往来朱户。\n涨绿烟深，早零落、点池萍絮。\n暗忆年华，罗帐分钗，又惊春暮。\n芳草凄迷征路。\n待去也，还将画轮留住。\n纵使重来，怕粉容销腻，却羞郎觑。\n细数盟言犹在，怅青楼何处。\n绾尽垂杨，争似相思寸缕。",
        "dynasty": "宋",
        "collection_info": null
    },
    {
        "uuid": "b9fe61765e74f6fe7d4bd60a5ad99fcc",
        "title": "浣溪纱・浣溪沙 柳映疏帘花映林",
        "author": "薛梦桂",
        "content": "柳映疏帘花映林。\n春光一半几销魂。\n新诗未了枕先温。\n燕子说将千万恨，海棠开到二三分。\n小窗银烛又黄昏。",
        "dynasty": "宋",
        "collection_info": null
    }
]