[
    {
        "title": "铁桥峰",
        "author": "宋煜",
        "content": "拄杖何年掷向空，云端隠约化晴虹。\n此桥端的通霄汉，谁与同游访月宫。",
        "dynasty": "宋",
        "collection_info": null
    },
    {
        "title": "题朱明洞",
        "author": "宋煜",
        "content": "涧流一一抱峰回，面面林峦锦帐开。\n我品洞天居第七，只应题作小蓬莱。",
        "dynasty": "宋",
        "collection_info": null
    },
    {
        "title": "蝴蝶洞",
        "author": "宋煜",
        "content": "阴深古木护涟漪，洞裏藏春人不知。\n不是桃源深有路，如向蝴蝶满璚枝。",
        "dynasty": "宋",
        "collection_info": null
    },
    {
        "title": "石臼洞",
        "author": "宋煜",
        "content": "清泉一派水潺潺，石穴端然一臼安。\n洗药炼丹仙已去，只留踪迹与人看。",
        "dynasty": "宋",
        "collection_info": null
    },
    {
        "title": "遗衣坛",
        "author": "宋煜",
        "content": "驾鹤乘鸾归紫府，仙凡从此不相干。\n要传当日飞昇事，收拾遗衣为结坛。",
        "dynasty": "宋",
        "collection_info": null
    },
    {
        "title": "朱子庵",
        "author": "宋煜",
        "content": "仙人自昔好楼居，怪石棱层倚碧虚。\n见说通天中有路，世间何处觅飙车。",
        "dynasty": "宋",
        "collection_info": null
    },
    {
        "title": "黄野人庵",
        "author": "宋煜",
        "content": "淮南鷄犬上云端，底事先生独世间。\n上界应嫌官府足，不如平地且骖鸾。",
        "dynasty": "宋",
        "collection_info": null
    },
    {
        "title": "竹符",
        "author": "宋煜",
        "content": "仙篆元非世俗书，笔端会把鬼神驱。\n当年笔迹今何在，洞客争传竹叶符。",
        "dynasty": "宋",
        "collection_info": null
    }
]