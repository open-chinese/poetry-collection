[
    {
        "uuid": "bafb6f897b82550b859f9f9d072ad1c4",
        "title": "小重山 昨夜寒蛩不住鸣",
        "author": "岳飞",
        "content": "昨夜寒蛩不住鸣。\n惊回千里梦，已三更。\n起来独自绕阶行。\n人悄悄，帘外月胧明。\n白首为功名。\n旧山松竹老，阻归程。\n欲将心事付瑶琴。\n知音少，弦断有谁听。",
        "dynasty": "宋",
        "collection_info": null
    },
    {
        "uuid": "3820f22f1b2a5cd62c344b0c479ccf39",
        "title": "满江红 怒发冲冠",
        "author": "岳飞",
        "content": "怒发冲冠，凭阑处、潇潇雨歇。\n抬望眼、仰天长啸，壮怀激烈。\n三十功名尘与土，八千里路云和月。\n莫等闲、白了少年头，空悲切。\n靖康耻，犹未雪。\n臣子恨，何时灭。\n驾长车踏破，贺兰山缺。\n壮志饥餐胡虏肉，笑谈渴饮匈奴血。\n待从头、收拾旧山河，朝天阙。",
        "dynasty": "宋",
        "collection_info": null
    },
    {
        "uuid": "9c69426fc9382ed1e993d2452a566d74",
        "title": "满江红 遥望中原",
        "author": "岳飞",
        "content": "遥望中原，荒烟外、许多城郭。\n想当年、花遮柳护，凤楼龙阁。\n万岁山前珠翠绕，蓬壶殿里笙歌作。\n到而今、铁骑满郊畿，风尘恶。\n兵安在，膏锋锷。\n民安在，填沟壑。\n叹江山如故，千村寥落。\n何日请缨提锐旅，一鞭直渡清河洛。\n却归来、再续汉阳游，骑黄鹤。",
        "dynasty": "宋",
        "collection_info": null
    },
    {
        "uuid": "af1e1eea8acf413def4c3f2e2c08b4bc",
        "title": "题翠岩寺",
        "author": "岳飞",
        "content": "秋风江上驻王师，暂向云山蹑翠微。\n忠义必期清塞水，功名直欲镇边圻。\n山林啸聚何劳取，沙漠羣凶定破机。\n行復三关迎二圣，金酋席卷尽擒归。",
        "dynasty": "宋",
        "collection_info": null
    },
    {
        "uuid": "93da89156ec5833985268f902681b2f7",
        "title": "寄浮图慧海",
        "author": "岳飞",
        "content": "湓浦庐山几度秋，长江万折向东流。\n男儿立志扶王室，圣主专师灭虏酋。\n功业要刊燕石上，归休终伴赤松游。\n丁宁寄语东林老，莲社从此着力修。",
        "dynasty": "宋",
        "collection_info": null
    },
    {
        "uuid": "e0751468aae29e263f29a71f3254ad8c",
        "title": "题青泥市萧寺壁",
        "author": "岳飞",
        "content": "雄气堂堂贯斗牛，誓将直节报君雠。\n斩除顽恶还车驾，不问登坛万户侯。",
        "dynasty": "宋",
        "collection_info": null
    },
    {
        "uuid": "de76d819d2262c1f43a92db7bef51ef5",
        "title": "送紫岩张先生北伐",
        "author": "岳飞",
        "content": "号令风霆迅，天声动北陬。\n长驱渡河洛，直捣向燕幽。\n马蹀阏氏血，旗枭克汗头。\n归来报明主，恢復旧神州。",
        "dynasty": "宋",
        "collection_info": null
    },
    {
        "uuid": "8d9e5973a4f7e5f8660ad82c99b3e378",
        "title": "池州翠微亭",
        "author": "岳飞",
        "content": "经年尘土满征衣，特特寻芳上翠微。\n好山好水看不足，马蹄催趁月明归。",
        "dynasty": "宋",
        "collection_info": null
    },
    {
        "uuid": "291f8fcfd3dada7f1163ee0b9f9a8085",
        "title": "游嵬石山寺",
        "author": "岳飞",
        "content": "嵬石山前寺，林泉胜景幽。\n紫金诸佛相，白雪老僧头。\n潭水寒生月，松风夜带秋。\n我来属龙语，为雨济民忧。",
        "dynasty": "宋",
        "collection_info": null
    },
    {
        "uuid": "e65d4bc9dc7f50263116f93c76182678",
        "title": "过张溪赠张完",
        "author": "岳飞",
        "content": "无心买酒谒青春，对镜空嗟白髮新。\n花下少年应笑我，垂垂羸马访高人。",
        "dynasty": "宋",
        "collection_info": null
    },
    {
        "uuid": "1b059ca8fd3a94d698e7da39215bd435",
        "title": "从驾游内苑应制",
        "author": "岳飞",
        "content": "敕报游西内，春光霭上林。\n花围千朵锦，柳捻万株金。\n燕绕龙旗舞，鶑随凤辇吟。\n君王多雨露，化育一人心。",
        "dynasty": "宋",
        "collection_info": null
    },
    {
        "uuid": "3071aaa6f014718df699a5eb963791ab",
        "title": "题骤马冈",
        "author": "岳飞",
        "content": "立马林冈豁战眸，阵云开处一溪流。\n机舂水沚犹传晋，黍秀宫庭孰悯周。\n南服只今歼小丑，北辕何日返神州。\n誓将七尺酬明圣，怒指天涯泪不收。",
        "dynasty": "宋",
        "collection_info": null
    },
    {
        "uuid": "f6543518bed6412d3ff18ee87b5e3b6f",
        "title": "题雩都华严寺",
        "author": "岳飞",
        "content": "手持竹节访黄龙，旧穴空遗虎子踪。\n云锁断崖无觅处，半山松竹撼秋风。",
        "dynasty": "宋",
        "collection_info": null
    },
    {
        "uuid": "25caf054da60a87ddbd8d86e8a152da5",
        "title": "题池州翠光寺",
        "author": "岳飞",
        "content": "爱此倚栏桿，谁同寓目閒。\n轻阴弄晴日，秀色隠空山。\n岛树萧疏外，征帆杳霭间。\n予虽江上老，心羡白云还。",
        "dynasty": "宋",
        "collection_info": null
    },
    {
        "uuid": "442dec1010c9e5babf5407f11123ed52",
        "title": "归赴行在过上竺寺偶题",
        "author": "岳飞",
        "content": "强胡犯金阙，驻跸大江南。\n二帝双魂杳，孤臣百战酣。\n兵威空朔漠，法力仗瞿昙。\n恢復山河日，捐躯分亦甘。",
        "dynasty": "宋",
        "collection_info": null
    },
    {
        "uuid": "cab0f29c5b8a3f7c18794e62149af030",
        "title": "送轸上人之庐山",
        "author": "岳飞",
        "content": "何处高人云路迷，相逢忽荐目前机。\n偶看菜叶随流水，知有茅茨在翠微。\n琐细夜谈皆可听，烟霏秋雨欲同归。\n翛然又向诸方去，无数山供玉麈挥。",
        "dynasty": "宋",
        "collection_info": null
    }
]