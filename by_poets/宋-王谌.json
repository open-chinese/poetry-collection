[
    {
        "uuid": "f73aebb7c6759f53ca9fa86135af7959",
        "title": "渔父词・渔父 兰芷流来水亦香",
        "author": "王谌",
        "content": "兰芷流来水亦香。\n满汀鸥鹭动斜阳。\n声诶乃，间鸣榔。\n侬家只合岸西旁。",
        "dynasty": "宋",
        "collection_info": null
    },
    {
        "uuid": "eb11a980767eaf408e9050f1dcf69e4b",
        "title": "渔父词・渔父 翁妪齐眉妇亦贤",
        "author": "王谌",
        "content": "翁妪齐眉妇亦贤。\n小姑颜貌正笄年。\n头发乱，髻鬟偏。\n爱把花枝立舵前。",
        "dynasty": "宋",
        "collection_info": null
    },
    {
        "uuid": "48e3087d03d3b0e63fc5aea59abc420c",
        "title": "渔父词・渔父 湘妃泪染竹痕斑",
        "author": "王谌",
        "content": "湘妃泪染竹痕斑。\n风雨连朝下钓难。\n春浪急，石矶寒。\n买得茅柴味亦酸。",
        "dynasty": "宋",
        "collection_info": null
    },
    {
        "uuid": "6002068cfb1ed882c5be73dc8c36a153",
        "title": "渔父词・渔父 满湖飞雪搅长空",
        "author": "王谌",
        "content": "满湖飞雪搅长空。\n急起呼儿上短蓬。\n箬笠具，画图同。\n铁笛声长曲未终。",
        "dynasty": "宋",
        "collection_info": null
    },
    {
        "uuid": "1d5fc31b97bad6389fee2b1be8a91804",
        "title": "渔父词・渔父 离骚读罢怨声声",
        "author": "王谌",
        "content": "离骚读罢怨声声。\n曾向江边问屈平。\n醒还醉，醉还醒。\n笑指沧浪可濯缨。",
        "dynasty": "宋",
        "collection_info": null
    },
    {
        "uuid": "b71dfe5465f27e173b73c0cdeac2cf3e",
        "title": "渔父词・渔父 白发髼松不记年",
        "author": "王谌",
        "content": "白发髼松不记年。\n扁舟泊在荻花边。\n天上月，水中天。\n夜夜烟波得意眠。",
        "dynasty": "宋",
        "collection_info": null
    },
    {
        "uuid": "f08441b3721eef742d6b12b56b5fb184",
        "title": "渔父词・渔父 只在青山可卜邻",
        "author": "王谌",
        "content": "只在青山可卜邻。\n妻儿笑语意全真。\n休识字，莫嫌贫。\n方是安闲第一人。",
        "dynasty": "宋",
        "collection_info": null
    },
    {
        "uuid": "6ae241ff927ad36062848499042aa46a",
        "title": "上之回",
        "author": "王谌",
        "content": "蠲吉辰，荐明廷。\n祇中坛，宾万灵。\n醮祠寿宫礼太一，东祀天孙西太室。\n灵芝宝鼎胙元封，亲郊雍畤回中峰。\n中峰绝崄天所划，百神驱道平如席。\n云髾秀革高拂空，翠辇玉鸾鸣霹雳。\n试凭萧关望朔方，月支稽首楼兰降。\n復朝独鹿狩鸣泽，芬树羽林归建章。\n建章壁门春昼永，井干泰液多游幸。\n千秋万岁奈乐何，几度鸾旗出安定。",
        "dynasty": "宋",
        "collection_info": null
    },
    {
        "uuid": "d551092dcbdf3b9f0dec613f981f276c",
        "title": "张守送酒次敬字韵作诗谢之游北山",
        "author": "王谌",
        "content": "有客可与游，阙酒得无病。\n岂意四从事，过我不待请。\n洗杓挹风度，免惭林花盛。\n公学此味如，浑厚兼醇正。\n公量虚谷如，有来良善应。\n肯分兵厨沥，少佐笔力劲。\n罢营杖头钱，徐取松间径。\n登临旧能赋，七发踵枚乘。\n此兴老未衰，西日尚余映。\n风怒雷再鼓，云破天一镜。\n山花下野鸟，诗题一堪命。\n府公文章伯，声称耸羣听。\n明朝倒锦囊，非是庶所订。\n岂伊綵凤鸣，而聆露鹤警。\n定知谢东山，凡百易子敬。",
        "dynasty": "宋",
        "collection_info": null
    },
    {
        "uuid": "c12b341ded10a9f684323084bd48b647",
        "title": "黄雀",
        "author": "王谌",
        "content": "毕逋秦氏乌，差池吴宫燕。\n秦人挟弹巢若危，吴宫遗火巢空散。\n不知野田雀，终日茅檐角。\n卑栖俛啄蓬艾间，不畏鹰鹯与缯𥐊。",
        "dynasty": "宋",
        "collection_info": null
    },
    {
        "uuid": "792f982ae6f65488f078707de18d4e14",
        "title": "赠茅也休  其一",
        "author": "王谌",
        "content": "逢人说也休，举世任沉浮。\n清磬野云晓，素琴山月秋。\n诗材频料理，世事不经求。\n每向沧波上，时时戏鸭鸥。",
        "dynasty": "宋",
        "collection_info": null
    },
    {
        "uuid": "2401af081dd770a2b7aa402a98847b84",
        "title": "赠茅也休  其二",
        "author": "王谌",
        "content": "觌面祇谈道，知音不和诗。\n盈樽清竹叶，围坐古梅枝。\n煮茗云生鼎，抄糜雪满匙。\n张山山木落，何日又追随。",
        "dynasty": "宋",
        "collection_info": null
    },
    {
        "uuid": "78c7476bcdb73215c86361937a517ac2",
        "title": "赠括苍季此翁",
        "author": "王谌",
        "content": "君来古括州，吴楚一节游。\n衣染匡庐碧，诗清雁荡秋。\n山行寻隠逸，野坐傲公侯。\n不欲携书献，文章生古愁。",
        "dynasty": "宋",
        "collection_info": null
    },
    {
        "uuid": "a43a20b447545eafc627b1d6e9bb58c5",
        "title": "次韵谢惠山村送水仙",
        "author": "王谌",
        "content": "自是神仙客，梅花亦让青。\n绿垂云叶重，黄映雪花轻。\n袜小凌波稳，杯斜带露倾。\n一枝来赠我，吟几觉春生。",
        "dynasty": "宋",
        "collection_info": null
    },
    {
        "uuid": "2e21333922c6d3bbef80632afed9ab9d",
        "title": "早行",
        "author": "王谌",
        "content": "晓入荆溪路，西风快似刀。\n雪深埋树脚，水浅见溪毛。\n岁序相将换，人心只自劳。\n牧童牛背卧，令我愧儿曹。",
        "dynasty": "宋",
        "collection_info": null
    },
    {
        "uuid": "094c5ee00b9f5ecdc6e9b60743d9a0aa",
        "title": "送薛端夫赴武学赴举",
        "author": "王谌",
        "content": "温然如美玉，文以武兼之。\n发镞妙穿的，挥毫不待思。\n行途多早气，参学已秋期。\n捷报重阳近，黄花泛一巵。",
        "dynasty": "宋",
        "collection_info": null
    },
    {
        "uuid": "4f957313f0558c1de16437dc3171a8ae",
        "title": "煮笋",
        "author": "王谌",
        "content": "案有磨人墨，囊无使鬼钱。\n难教典班史，只可折花钿。\n破屋日多雨，颓檐夜见天。\n山童因煮笋，庖下始生烟。",
        "dynasty": "宋",
        "collection_info": null
    },
    {
        "uuid": "c62dc4b5535bcd7af4022c528ec27730",
        "title": "饭罢  其一",
        "author": "王谌",
        "content": "饭罢扣松关，襟怀分外宽。\n冻云深拥寺，寒濑浅鸣滩。\n苔剥碑文字，香萦古篆盘。\n寻春难着句，为怕起愁端。",
        "dynasty": "宋",
        "collection_info": null
    },
    {
        "uuid": "99a0be193a25d7eb076ad8cd67461c3a",
        "title": "饭罢  其二",
        "author": "王谌",
        "content": "雪意犹商略，溪云半有无。\n短莎眠野犊，枯树点寒乌。\n牢落诗仍在，萧条岁已徂。\n过门人挽住，相倩写桃符。",
        "dynasty": "宋",
        "collection_info": null
    },
    {
        "uuid": "b22582c66ac1665fbb3be45ff1111a1e",
        "title": "柳絮",
        "author": "王谌",
        "content": "解作漫天雪，终成满地灰。\n行空无罣碍，入幕任徘徊。\n巧趁蜂鬚去，轻随燕翼来。\n颠狂浑不定，飞舞过楼台。",
        "dynasty": "宋",
        "collection_info": null
    },
    {
        "uuid": "95fdc19c37c7acef4a4b8cad8624624d",
        "title": "北林",
        "author": "王谌",
        "content": "经行到北林，此地转惊心。\n小市鱼虾贵，荒村竹树深。\n帆樯侵柳影，罾屋占溪阴。\n诗罢还飞去，沙鸥识苦吟。",
        "dynasty": "宋",
        "collection_info": null
    },
    {
        "uuid": "5f90089ae999c13b2fc09a8013898602",
        "title": "宿北山  其一",
        "author": "王谌",
        "content": "兀坐苦无营，乘闲偶访僧。\n山深云作伴，庵迥石为朋。\n古木含苍藓，幽花落翠藤。\n昏钟三扣罢，童子上香灯。",
        "dynasty": "宋",
        "collection_info": null
    },
    {
        "uuid": "5d4fdae55e7293b93eddbc0dc41d6527",
        "title": "宿北山  其二",
        "author": "王谌",
        "content": "四壁静无人，翛然夜不惊。\n龛灯光焰薄，纸帐梦魂清。\n有月山犹暗，无风松自鸣。\n结茅终隠此，高枕待升平。",
        "dynasty": "宋",
        "collection_info": null
    },
    {
        "uuid": "b8642194712b207f4e4181936b474a66",
        "title": "入邑  其一",
        "author": "王谌",
        "content": "马踏新松影，衣沾秀麦寒。\n藤花缀缨珞，竹笋透琅玕。\n诗向闲中得，心因静处宽。\n一声幽鸟啭，深在翠林端。",
        "dynasty": "宋",
        "collection_info": null
    },
    {
        "uuid": "6e7585c156279f15c318a978d8096a37",
        "title": "入邑  其二",
        "author": "王谌",
        "content": "野蔓侵沙径，山泉渡石梁。\n树头蚕葚熟，篱下雀梅香。\n人与春光老，閒随日影长。\n捻鬚吟不就，穷杀孟襄阳。",
        "dynasty": "宋",
        "collection_info": null
    },
    {
        "uuid": "25089f9c8f1c02161c77de8811b1536b",
        "title": "题褚道士雪巘诗卷",
        "author": "王谌",
        "content": "五言与七字，句句总清新。\n但得诗囊富，何忧客路贫。\n梅花一巘雪，瑶草半岩春。\n着我司盟去，吟边养病身。",
        "dynasty": "宋",
        "collection_info": null
    },
    {
        "uuid": "e964300c173a8caf5f27fdeef0d862ab",
        "title": "酬赵懒翁求墨",
        "author": "王谌",
        "content": "会面苦无因，缄书意亦勤。\n相望七十里，仅隔一重云。\n有句来求墨，得诗如见君。\n从知相忆梦，花下拟论文。",
        "dynasty": "宋",
        "collection_info": null
    },
    {
        "uuid": "fbac15c19f7557e7253c5258da54ec40",
        "title": "道傍庙",
        "author": "王谌",
        "content": "荒祠存玉像，画壁剥苍苔。\n额古名难问，村空祭不来。\n乱鸦号古木，斗雀罥浮埃。\n犹有人求珓，西风动纸灰。",
        "dynasty": "宋",
        "collection_info": null
    },
    {
        "uuid": "6b4b2cfdb326b3c2583534081128f9a6",
        "title": "生日",
        "author": "王谌",
        "content": "又是逢初度，红稀绿暗时。\n自斟生日酒，闲理去年诗。\n活计惟书在，衰容只镜知。\n人情与天道，翻覆似枯棋。",
        "dynasty": "宋",
        "collection_info": null
    },
    {
        "uuid": "0b74c403d77b856fb6b8961ed232bf58",
        "title": "旅中述怀",
        "author": "王谌",
        "content": "未晚僮先卧，无聊自展衾。\n一灯愁裏梦，数首客中吟。\n隣舍谁歌曲，谯更远送音。\n秋风催素髮，憔悴满华簪。",
        "dynasty": "宋",
        "collection_info": null
    },
    {
        "uuid": "ef7dae454b3a86eff63a6fd308db0a5b",
        "title": "到此",
        "author": "王谌",
        "content": "到此添离恨，垂杨已拂肩。\n担轻缘少镪，衣暖欲抽绵。\n春事遽如许，客怀殊未然。\n竹篱沽酒市，雨湿杏花烟。",
        "dynasty": "宋",
        "collection_info": null
    },
    {
        "uuid": "dbafa2ae743428547e1f0c2d36f9fd0e",
        "title": "乍归",
        "author": "王谌",
        "content": "去日犹残雪，归来夏气清。\n闲随白云出，看到绿阴成。\n野色供诗料，山光快客情。\n路逢乡父老，驻足问行程。",
        "dynasty": "宋",
        "collection_info": null
    },
    {
        "uuid": "c89bffec43c83ecaf7962c8a19aa132c",
        "title": "过山家",
        "author": "王谌",
        "content": "此地知谁隠，当门列翠屏。\n栽花多是药，题壁半书经。\n栗鼠咀红果，山禽堕翠翎。\n峰头宜眺望，只欠小茅亭。",
        "dynasty": "宋",
        "collection_info": null
    },
    {
        "uuid": "252411a1d14f1696ed9f3a85f3729dea",
        "title": "简刘吉父",
        "author": "王谌",
        "content": "长安为客者，皆是利名人。\n只有君同我，惟添病与贫。\n秋风篱下菊，夜雨水边莼。\n拟共租船去，归家趁小春。",
        "dynasty": "宋",
        "collection_info": null
    },
    {
        "uuid": "d869d2b493fd944395b7f26f64e3aed7",
        "title": "简章伯和",
        "author": "王谌",
        "content": "论交三十载，彼此坐诗穷。\n只恨性各别，其他心尽同。\n茶苗封谷雨，书叶寄苹风。\n无限怀君意，鶑声绿树中。",
        "dynasty": "宋",
        "collection_info": null
    },
    {
        "uuid": "017989c56ff504c99235791cc1047e84",
        "title": "舟行即事",
        "author": "王谌",
        "content": "钓艇横溪水，渔罾搭槿篱。\n年丰翁自乐，酒熟客先知。\n凉吹生苹叶，斜阳恋竹枝。\n苦吟浑未就，倚柂立移时。",
        "dynasty": "宋",
        "collection_info": null
    },
    {
        "uuid": "882257a89b435deb15397022eef43e85",
        "title": "答章伯和问疾",
        "author": "王谌",
        "content": "伏枕屡经旬，医庸药不灵。\n自从春意动，纔觉病魂醒。\n露洗桃心赤，风揩柳眼青。\n劳君相忆梦，每夜到岩扃。",
        "dynasty": "宋",
        "collection_info": null
    },
    {
        "uuid": "ea56ad3520957a85f961d95b0b58ec3b",
        "title": "赠笔工",
        "author": "王谌",
        "content": "试子玉簪笔，他工总不如。\n毫长宜贮墨，管凈可抄书。\n汝自夸淮兔，吾犹註鲁鱼。\n鬓毛斑白尽，心折正缘渠。",
        "dynasty": "宋",
        "collection_info": null
    },
    {
        "uuid": "7c116c61298c5f0d6ce7a16e84f0f930",
        "title": "吴江桥",
        "author": "王谌",
        "content": "松江期一到，二十二三年。\n今日身临此，凭虚骨欲仙。\n塔连吴苑树，帆带洞庭烟。\n见说鲈鱼美，囊无斫鲙钱。",
        "dynasty": "宋",
        "collection_info": null
    },
    {
        "uuid": "45fde56eeaa24f60d276a658dd9170f0",
        "title": "招玉渊",
        "author": "王谌",
        "content": "欲言非一事，晓夕待君来。\n吟屋新装办，闲门未敢开。\n春光归巷陌，山色入楼台。\n犹有梅花在，相期把酒杯。",
        "dynasty": "宋",
        "collection_info": null
    },
    {
        "uuid": "a0fac4e498630a868cc6c52d4e4f039b",
        "title": "题诗僧亚愚眉白集",
        "author": "王谌",
        "content": "向来已观集，今见自吟诗。\n天下有清论，僧中真白眉。\n淡如秋水浄，浓比夏云奇。\n慎勿轻拈出，常人罕见知。",
        "dynasty": "宋",
        "collection_info": null
    },
    {
        "uuid": "62c797bb7ed29f38be6c17c55215492e",
        "title": "到李山寺",
        "author": "王谌",
        "content": "策杖扣禅坊，空山草木长。\n殿荒人晒席，僧去佛无香。\n榆树苔衣绿，松花粉穗黄。\n兹行无伴侣，独自绕修廊。",
        "dynasty": "宋",
        "collection_info": null
    },
    {
        "uuid": "81c8cac444b7d80777252433ca43ecfa",
        "title": "为简上人赋古色轩  其一",
        "author": "王谌",
        "content": "简师得道不参禅，燕坐常居古色轩。\n夏禹告功遗迹在，任公垂钓有车存。\n海通泉洞深千尺，寺映重岩月一痕。\n何日短筇尘外去，瓣香来此叩玄门。",
        "dynasty": "宋",
        "collection_info": null
    },
    {
        "uuid": "cc2adaf3f0994df30b4ecde92062bc23",
        "title": "为简上人赋古色轩  其二",
        "author": "王谌",
        "content": "小舟吚哑渡横塘，十里秋畦粳稻香。\n莫怪雨声惊客梦，要催诗句入行囊。\n重过苹水波浮绿，遥见菊篱花正黄。\n佳节莫论重九后，𫇢篷独酌泛茱觞。",
        "dynasty": "宋",
        "collection_info": null
    },
    {
        "uuid": "2bbe26c9a0b5eec5c78d94f645dec048",
        "title": "虎丘",
        "author": "王谌",
        "content": "五百年前吾祖宅，云孙从昔未曾经。\n山藏古寺窗连碧，水绕平田稻正青。\n台染夜云微带润，剑涵秋水尚余腥。\n僧堂借得羊毛笔，自蘸寒泉写石屏。",
        "dynasty": "宋",
        "collection_info": null
    },
    {
        "uuid": "96703aa7448305944339479c9fabf0f6",
        "title": "远出乍归",
        "author": "王谌",
        "content": "五旬行李经吴越，四月风光正惠夷。\n绿水悠悠晴脉脉，青条总总实离离。\n飞来何处双黄蝶，叫彻他山一子规。\n却把闲身成倦客，关心书几昼长时。",
        "dynasty": "宋",
        "collection_info": null
    },
    {
        "uuid": "5340fe43a169010e32373dc08053b52a",
        "title": "简吴若清",
        "author": "王谌",
        "content": "丝桐挂壁户常扃，雅弄深防俗耳听。\n滴露研朱重点易，焚香炷火细翻经。\n山含晚色千峰紫，松傲新霜一派青。\n独向岩扉抱高隠，有谁能识少微星。",
        "dynasty": "宋",
        "collection_info": null
    },
    {
        "uuid": "e4d43e4ddf96887b23705374b695d371",
        "title": "舟行",
        "author": "王谌",
        "content": "前面人家是画图，数间茅屋映菰蒲。\n蒙笼云裏羣峰出，欵乃滩边一棹孤。\n岁熟农人还自乐，天晴水鸟竞相呼。\n绝怜两岸垂丝柳，比却来时一半枯。",
        "dynasty": "宋",
        "collection_info": null
    },
    {
        "uuid": "586454edbec6837905d8b02e5a7f98d1",
        "title": "次岳尚书韵",
        "author": "王谌",
        "content": "细字书横双眼明，破窗阅尽几阴晴。\n年来干禄浑无梦，老去吟诗尚有情。\n谩向纸田耕石砚，断无金缕侑银觥。\n和篇聊博先生笑，应笑寒儒太瘦生。",
        "dynasty": "宋",
        "collection_info": null
    },
    {
        "uuid": "784d05792b374eda8f0b5b781123fd64",
        "title": "寄王仲衡尚书",
        "author": "王谌",
        "content": "世态翻云覆雨间，令人合眼梦还山。\n生平名义入肝膈，岁晚师门要面颜。\n鸥鹭波宽虽有约，凤凰城近可容閒。\n留年看试调元手，未拟安仁赋拙艰。",
        "dynasty": "宋",
        "collection_info": null
    },
    {
        "uuid": "bdec7789b318ea95330f3287974ecf84",
        "title": "归山",
        "author": "王谌",
        "content": "特地扪萝入翠微，杨花故故点征衣。\n游人尽逐暮光去，野老独携山色归。\n拟泛银涛浮浩渺，难寻玉貌问芳菲。\n吴亡越伯浑休问，且买清樽送落晖。",
        "dynasty": "宋",
        "collection_info": null
    },
    {
        "uuid": "bf33b30b2996736d91544f41bd371085",
        "title": "留山庵",
        "author": "王谌",
        "content": "遥山一望青如染，到得山边却不青。\n松径有风常自扫，岩扉入夜不曾扃。\n烧残栢子重添火，沽得村醪旋倒瓶。\n却羡山僧无一事，日长帘下自翻经。",
        "dynasty": "宋",
        "collection_info": null
    },
    {
        "uuid": "3d3a7fb40e1769bb059b0f4254c98995",
        "title": "病起",
        "author": "王谌",
        "content": "连日新晴惬病怀，跧藏一室绝纤埃。\n出来未得寒犹在，穷不奈何春又回。\n酒盏惭疎朋旧少，纸帘不为俗人开。\n日长自有閒工课，汲水铜瓶浸古梅。",
        "dynasty": "宋",
        "collection_info": null
    },
    {
        "uuid": "2a9a69c1624509fe0a7e7df33cd08f7c",
        "title": "借楼",
        "author": "王谌",
        "content": "借得小楼聊寄蹟，夜深犹自未扃扉。\n鼠摇暗壁惊人梦，萤度破窗粘客衣。\n旧隠图书从水泛，后园松菊与心违。\n思量应被沙鸥笑，烟雨满船胡不归。",
        "dynasty": "宋",
        "collection_info": null
    },
    {
        "uuid": "acc48720ff6272e56edb01584e014906",
        "title": "题云海亭",
        "author": "王谌",
        "content": "二十年前曾到此，重来又是晚春时。\n芦因水长全然短，山被云遮分外奇。\n渔艇添成古图画，鴈行点破碧瑠璃。\n布衣憔悴江湖客，闲倚栏干自觅诗。",
        "dynasty": "宋",
        "collection_info": null
    },
    {
        "uuid": "aba39990549ec3f403abe40e1b1a3e58",
        "title": "秋风",
        "author": "王谌",
        "content": "去年相遇钓鱼矶，今岁飘飘又入扉。\n渡月薄侵蟾兔冷，拂云轻助燕鸿飞。\n逗遛余响惊残梦，催促新寒上夹衣。\n欲把丝桐传此曲，破琴絃断损金徽。",
        "dynasty": "宋",
        "collection_info": null
    },
    {
        "uuid": "7c724f1382ca48be88e7842125fe7872",
        "title": "泛苕溪",
        "author": "王谌",
        "content": "六幅蒲帆去似飞，浪翻新涨绿沿堤。\n一川水墨王摩诘，十里鶑花杜牧之。\n云遶楚宫春雨后，烟笼秦树晚晴时。\n人生来往情何极，江北江南酒一巵。",
        "dynasty": "宋",
        "collection_info": null
    },
    {
        "uuid": "f0ef8ec0fe650c7c9342b62207b618d6",
        "title": "游善区寺",
        "author": "王谌",
        "content": "闲来古寺欲忘归，无奈征尘染素衣。\n绿叶云稠荒涧水，白云青湿旧禅扉。\n窗涵远色明丹篆，钟冒岚烟入翠微。\n盛世登封今已矣，断碑无语对斜晖。",
        "dynasty": "宋",
        "collection_info": null
    },
    {
        "uuid": "613a7e90e2eca87c6a990f4d0e446571",
        "title": "友人招饮",
        "author": "王谌",
        "content": "故人邀我共清樽，蹑屐归来已半醺。\n无限雨声供醉笔，一窗灯影共谁分。\n铜瓶火暖鸣天籁，宝鼎香残拂岫云。\n今夜梦魂清更甚，扁舟冷伴白鸥羣。",
        "dynasty": "宋",
        "collection_info": null
    },
    {
        "uuid": "43930effc9c1804a1782287ccf5fadd1",
        "title": "入山",
        "author": "王谌",
        "content": "入却山来事事宜，眼边何处不关诗。\n风飘花片上书册，水浸山峰入砚池。\n酒欲饮时斟易尽，棋当胜处着嫌迟。\n箇中自有无穷趣，莫遣儿曹取次知。",
        "dynasty": "宋",
        "collection_info": null
    },
    {
        "uuid": "463d28868e18dee89efae775714ef65f",
        "title": "送墨与则上人",
        "author": "王谌",
        "content": "遣送书斋小浄瓶，麝煤藏久带芳馨。\n难书八万四千偈，只写多心一卷经。",
        "dynasty": "宋",
        "collection_info": null
    },
    {
        "uuid": "24dc59b657cec24aaee39e6d32d70bc0",
        "title": "苕溪舟次",
        "author": "王谌",
        "content": "扁舟烟重冷渔蓑，两岸人家浸小河。\n芳草自生春自老，落花随雨晚风多。",
        "dynasty": "宋",
        "collection_info": null
    },
    {
        "uuid": "d6949a0b635614c81064979535e96dc6",
        "title": "山庵即景",
        "author": "王谌",
        "content": "一炷清香一局棋，坐看山雨到来时。\n晚晴独步出门去，云挂碧青松树枝。",
        "dynasty": "宋",
        "collection_info": null
    },
    {
        "uuid": "72a04e95696325cfbe80f1e0d869af09",
        "title": "十月晦日睡起",
        "author": "王谌",
        "content": "睡起西窗午正蹉，小春天气尚融和。\n颠狂绝笑檐前蝶，不道残阳已不多。",
        "dynasty": "宋",
        "collection_info": null
    },
    {
        "uuid": "2d98c53c91ec79dca495af7a975cfee9",
        "title": "次亚愚韵  其一",
        "author": "王谌",
        "content": "万里春光眼界明，半窗斜日醉魂醒。\n有时梦入庐山去，瀑布声中拄杖行。",
        "dynasty": "宋",
        "collection_info": null
    },
    {
        "uuid": "2b3af17a472e191e26df839dc5e420f7",
        "title": "次亚愚韵  其二",
        "author": "王谌",
        "content": "丝丝杨柳拂轻烟，那惜床头买酒钱。\n此段风流如不赏，一般佳致又明年。",
        "dynasty": "宋",
        "collection_info": null
    },
    {
        "uuid": "335d6acdab10d8f947069618fd498795",
        "title": "次亚愚韵  其三",
        "author": "王谌",
        "content": "梅脸斓斑褪粉粧，桃心依约晕轻黄。\n春风花草经行遍，次第安排到海棠。",
        "dynasty": "宋",
        "collection_info": null
    },
    {
        "uuid": "c84c596967a0e1859bdd981b4e746815",
        "title": "次亚愚韵  其四",
        "author": "王谌",
        "content": "寒梅一树照清池，花底嫣香尚觅诗。\n稚子不知吟思苦，却来池上数鱼儿。",
        "dynasty": "宋",
        "collection_info": null
    },
    {
        "uuid": "a1ac37aa6d89d36ddf0e2aec6803b422",
        "title": "嘉熙戊戌季春一日画溪吟客王子信为亚愚诗禅上人作渔父词七首  其一",
        "author": "王谌",
        "content": "兰芷流来水亦香，满汀鸥鹭动斜阳。\n声欵乃，间鸣榔，侬家只住岸西旁。",
        "dynasty": "宋",
        "collection_info": null
    },
    {
        "uuid": "d8eb95572175b6c0d959412cb59d471f",
        "title": "嘉熙戊戌季春一日画溪吟客王子信为亚愚诗禅上人作渔父词七首  其二",
        "author": "王谌",
        "content": "翁妪齐眉妇亦贤，小姑颜貌正笄年。\n头髮乱，髻鬟偏，爱把花枝立柂前。",
        "dynasty": "宋",
        "collection_info": null
    },
    {
        "uuid": "b50de9964dc5e6cd49f7630714912ea4",
        "title": "嘉熙戊戌季春一日画溪吟客王子信为亚愚诗禅上人作渔父词七首  其三",
        "author": "王谌",
        "content": "湘妃泪染竹根斑，风雨连朝下钓难。\n春浪急，石矶寒，买得茅柴味亦酸。",
        "dynasty": "宋",
        "collection_info": null
    },
    {
        "uuid": "c9f79b9077dd7d2ebb63a7b0509fe841",
        "title": "嘉熙戊戌季春一日画溪吟客王子信为亚愚诗禅上人作渔父词七首  其四",
        "author": "王谌",
        "content": "满湖飞雪搅长空，急起呼儿上短篷。\n蓑笠具，画图同，铁笛声长曲未终。",
        "dynasty": "宋",
        "collection_info": null
    },
    {
        "uuid": "214391326c7ac5a64792340116486d12",
        "title": "嘉熙戊戌季春一日画溪吟客王子信为亚愚诗禅上人作渔父词七首  其五",
        "author": "王谌",
        "content": "离骚读罢怨声声，曾向江边问屈平。\n醒还醉，醉还醒，笑指沧浪可濯缨。",
        "dynasty": "宋",
        "collection_info": null
    },
    {
        "uuid": "d9e1ce823b8d5f27b7a81af5f01228f0",
        "title": "嘉熙戊戌季春一日画溪吟客王子信为亚愚诗禅上人作渔父词七首  其六",
        "author": "王谌",
        "content": "白髮髼松不记年，扁舟泊在荻花边。\n天上月，水中天，夜夜烟波得意眠。",
        "dynasty": "宋",
        "collection_info": null
    },
    {
        "uuid": "71be610ecf185c24d6c100e88730cdbb",
        "title": "嘉熙戊戌季春一日画溪吟客王子信为亚愚诗禅上人作渔父词七首  其七",
        "author": "王谌",
        "content": "只在青山可卜邻，妻儿语笑意全真。\n休识字，莫嫌贫，方是安闲第一人。",
        "dynasty": "宋",
        "collection_info": null
    },
    {
        "uuid": "265c66b0d2976a9bd8372d0ef02cca97",
        "title": "绝句  其一",
        "author": "王谌",
        "content": "紫燕黄鹂兴已阑，熏风庭院绿阴寒。\n儿童竞说新篁长，只隔前窗懒去看。",
        "dynasty": "宋",
        "collection_info": null
    },
    {
        "uuid": "5f2f737c5d68d6ef8f1308e50f347e89",
        "title": "绝句  其二",
        "author": "王谌",
        "content": "午风吹梦过桥西，梦裏诗成未有题。\n睡起不知天早晚，柳风忽送子规啼。",
        "dynasty": "宋",
        "collection_info": null
    },
    {
        "uuid": "4c0332ff8b8982520504bdd95989f306",
        "title": "绝句  其三",
        "author": "王谌",
        "content": "过了荼䕷与素馨，一春风雨欠追寻。\n却从立夏晴多日，策杖闲来看绿阴。",
        "dynasty": "宋",
        "collection_info": null
    },
    {
        "uuid": "6d735dee22a4bdbd4875ee5bad7ca3f2",
        "title": "无题  其一",
        "author": "王谌",
        "content": "草绿花红展绣衾，菜畦一色漾黄金。\n行行山路情何限，春事三分一半深。",
        "dynasty": "宋",
        "collection_info": null
    },
    {
        "uuid": "17ce0020a0b15554584204e7c83ed9df",
        "title": "无题  其二",
        "author": "王谌",
        "content": "小院风来荷叶香，莓苔绕砌绿阴凉。\n燕飞低拂琴絃响，惊破一窗幽梦长。",
        "dynasty": "宋",
        "collection_info": null
    },
    {
        "uuid": "4947a25a26e8987abd83a6b87261f8d1",
        "title": "题刘玉潭诗",
        "author": "王谌",
        "content": "万古玉潭水，君何独擅名。\n多应吟思苦，一似此泉清。\n山泽供高隠，江湖已着声。\n小诗拈未出，更欲与君评。",
        "dynasty": "宋",
        "collection_info": null
    },
    {
        "uuid": "74346efd434c1e8d9ba61caf4f8a534a",
        "title": "姚村夜泊",
        "author": "王谌",
        "content": "荒村日已黄，小泊近横塘。\n昨夜一番雨，今宵满意凉。\n湿沙藏蚓唱，风柳卸萤光。\n隔浦谁家住，吹来荷叶香。",
        "dynasty": "宋",
        "collection_info": null
    }
]