[
    {
        "title": "送程给事知越州",
        "author": "杜纮",
        "content": "大旆高牙不为荣，锦衣过乡无可喜。\n长安久客厌尘土，得见青山与流水。\n高帆大檝驾吴艘，直指东南不留止。\n昔人莼鲈有高兴，乍到江国真快耳。\n蓬莱危阁切苍霞，湖面百顷秋光裏。\n野鳬江鸥点白烟，红蕖蓼花照清泚。\n星辰影动落檐前，鼓角声雄来地底。\n越国强大今尚富，海陆百货填井里。\n我公才高出人头，人所为难公则易。\n暂辞青琐拥朱轓，饱得闲暇穷胜地。\n高情洒落白云中，日从宾筵二三子。\n薄余曾得侍公颜，喜见仙骨清照几。\n稽山千古钟秀气，四明五云有幽致。\n朝浥沆瀣食仓精，暮袭鸿蒙餐气蘂。\n可以养公之长生，可以辅公之高思。\n富贵傥来可奈何，经济未施聊自寄。\n相如岁晚更倦游，客路崎岖劳马棰。\n麤官无补官家事，冗食徒索太仓米。\n五湖七泽不得到，惆怅浮生轻自弃。\n得公旌旗先入吴，愿从此去为公吏。",
        "dynasty": "宋",
        "collection_info": null
    }
]