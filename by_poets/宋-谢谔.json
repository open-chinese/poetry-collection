[
    {
        "uuid": "96e8b24e21a4f539d62871f7ebba5f59",
        "title": "清常寺",
        "author": "谢谔",
        "content": "佛庐尘不到，客枕梦频惊。\n淅淅山风响，纤纤隙月明。\n烟云春渐暖，钟磬晓逾清。\n踪迹奔驰裏，飘浮媿此生。",
        "dynasty": "宋",
        "collection_info": null
    },
    {
        "uuid": "6776582f7114bfe23694839d0b4a6d7a",
        "title": "龙回院",
        "author": "谢谔",
        "content": "堂殿尘埃外，轩櫺紫翠中。\n凭栏千嶂雨，欹枕半窗风。\n得意何妨僻，寻幽岂易穷。\n分张閒草木，一一见春工。",
        "dynasty": "宋",
        "collection_info": null
    },
    {
        "uuid": "fe85e6a3a64eb4b840f555dec2348fe3",
        "title": "玉山观",
        "author": "谢谔",
        "content": "微明灯火夜堂幽，听彻丝桐万虑休。\n骨冷魂清眠不得，竹风萧瑟满庭秋。",
        "dynasty": "宋",
        "collection_info": null
    },
    {
        "uuid": "8153f245493a61028983514e132be481",
        "title": "鳌溪  其一",
        "author": "谢谔",
        "content": "数版小桥横晚晴，两行古木弄春荣。\n不知多少夜来雨，水到岸头浑欲平。",
        "dynasty": "宋",
        "collection_info": null
    },
    {
        "uuid": "21ab8703ca7339719c5dd0aace469110",
        "title": "鳌溪  其二",
        "author": "谢谔",
        "content": "蔼蔼烟云望眼昏，乱红翻径绿遮门。\n一声啼鸟在何处，山外人家桑柘村。",
        "dynasty": "宋",
        "collection_info": null
    },
    {
        "uuid": "6a787ad2c8c1c8c1bf6845b0e8f015cd",
        "title": "追和邵祭酒柬吕太学",
        "author": "谢谔",
        "content": "艰难方见救时在，一介儒生为国哀。\n六豕奸雄千古恨，二龙奔驭几时迴。\n道州自分填沟壑，天诏何须贲草莱。\n我识先生心似铁，宸章莫更苦相催。",
        "dynasty": "宋",
        "collection_info": null
    },
    {
        "uuid": "75ba5f58c3e437cd341e63a1015c47a5",
        "title": "復朱晦庵",
        "author": "谢谔",
        "content": "笑指长沙擅阃，来向吾乡假途。\n一段忙中说话，无非孔孟工夫。",
        "dynasty": "宋",
        "collection_info": null
    },
    {
        "uuid": "b770f6783508c41c121cf10ffce2c470",
        "title": "劝农",
        "author": "谢谔",
        "content": "莫入州衙与县衙，劝君勤理旧生涯。\n池塘多放聊添税，田地深耕足养家。\n教子教孙须教义，栽桑栽柘胜栽花。\n闲非闲是都休管，渴饮清泉困饮茶。",
        "dynasty": "宋",
        "collection_info": null
    },
    {
        "uuid": "1d04d931ec76ac312d3a50eb00826b34",
        "title": "六瑞堂",
        "author": "谢谔",
        "content": "循良天惠海边头，波浪澄清宿雾收。\n纔把一麾来北阙，便惊六瑞到南州。\n日高双影亭亭并，风动孤香冉冉浮。\n好作画图献当宁，御屏风上永传休。",
        "dynasty": "宋",
        "collection_info": null
    },
    {
        "uuid": "23dd9440061d37f3138876186177011e",
        "title": "会刘子东夜饮",
        "author": "谢谔",
        "content": "夹江居民万家邑，朱楼碧瓦炊烟湿。\n笋舆登顿渡飞桥，半曲春梁龙起蛰。\n门前柳叶翻霜风，小驿旧是神仙宫。\n平时对面不得语，一灯从容今夕同。\n呼童急持酒为帚，扫尽閒愁那更有。\n人生聚散无定期，但知胶漆情如旧。\n君方游戏亲戎行，我亦酸寒尉溧阳。\n弃家从官岂得已，相与望云思故乡。",
        "dynasty": "宋",
        "collection_info": null
    },
    {
        "uuid": "19173aafc7ba083e567587e05dc7354e",
        "title": "至曾田市贻管巡检  其一",
        "author": "谢谔",
        "content": "一年三过曾田市，春去秋来瞬息间。\n安得此身无俗累，清高长似寨前山。",
        "dynasty": "宋",
        "collection_info": null
    },
    {
        "uuid": "919ffdf6e12c0e4c1351483ab651aa4b",
        "title": "至曾田市贻管巡检  其二",
        "author": "谢谔",
        "content": "将军齐相夷吾后，不用干戈盗自清。\n回首江南望江北，故乡天际暮云平。",
        "dynasty": "宋",
        "collection_info": null
    },
    {
        "uuid": "7effb8cdd4abf290c455edd4e4bd7ae1",
        "title": "南真观",
        "author": "谢谔",
        "content": "人烟一簇古溪头，竹树低昂映碧流。\n曳杖不知山路险，南真观裏谒浮丘。",
        "dynasty": "宋",
        "collection_info": null
    },
    {
        "uuid": "544b7c8821478e12a9934f457ea523cb",
        "title": "延福寺",
        "author": "谢谔",
        "content": "阅世岩松古，随人径藓斑。\n楼台云冉冉，沙石水潺潺。\n兴出崎岖外，身行杳霭间。\n通天知有路，一笑槛前山。",
        "dynasty": "宋",
        "collection_info": null
    },
    {
        "uuid": "e41105a2ab4be21eb5337bbce63b9d8d",
        "title": "严隠君九龄适轩",
        "author": "谢谔",
        "content": "陶公勋业在姑苏，扁舟归来春水湖。\n张良亦从赤松子，抛掷兵閒黄石书。\n平吴戮项本无事，所适定非真适意。\n战酣人境强迴头，晚乃逍遥脱尘累。\n先生之适真天然，浩气养得归林泉。\n一生袖却夺标手，名利过眼如云烟。\n清风丈室数椽足，幕天席地月为烛。\n径有幽花杖履香，窗延野竹缥缃绿。\n天边白云不可呼，空中野鹤随所如。\n延年美意復谁解，拂麈岸巾聊自娱。\n松纹簟滑琉璃色，卧展南华书一帙。\n先生之适真天然，不速还嗔叩门客。",
        "dynasty": "宋",
        "collection_info": null
    },
    {
        "uuid": "f2da2d75b2d1cd10a1760fe33403565d",
        "title": "读书台",
        "author": "谢谔",
        "content": "莓苔点点路层层，此地分明胜概增。\n天上楼台山上寺，云边钟鼓月边僧。\n青松鹤梦生秋吹，宝塔星华见夜灯。\n消尽尘襟三万斛，石床閒倚古萝藤。",
        "dynasty": "宋",
        "collection_info": null
    },
    {
        "uuid": "2daf9595e7168a04effd9584a91c10b6",
        "title": "送子岘之官萍乡  其一",
        "author": "谢谔",
        "content": "圣主除官本为民，吾儿何幸到簪绅。\n但须因此行方便，不必为冬更学春。",
        "dynasty": "宋",
        "collection_info": null
    },
    {
        "uuid": "265c8305d4c126c68d12772001fc23cd",
        "title": "送子岘之官萍乡  其二",
        "author": "谢谔",
        "content": "吏师吾昔得三贤，回首思之几许年。\n屈指利名多少事，其间廉节最为先。",
        "dynasty": "宋",
        "collection_info": null
    },
    {
        "uuid": "a3ad2328786bcfbf3e1e09d9244a8b55",
        "title": "句",
        "author": "谢谔",
        "content": "金房开达皆名州，盛山更在天上头。",
        "dynasty": "宋",
        "collection_info": null
    }
]