[
    {
        "title": "苏幕遮 碧云天",
        "author": "范仲淹",
        "content": "碧云天，黄叶地。\n秋色连波，波上寒烟翠。\n山映斜阳天接水。\n芳草无情，更在斜阳外。\n黯乡魂，追旅思。\n夜夜除非，好梦留人睡。\n明月楼高休独倚。\n酒入愁肠，化作相思泪。",
        "dynasty": "宋",
        "collection_info": null
    },
    {
        "title": "渔家傲 塞下秋来风景异",
        "author": "范仲淹",
        "content": "塞下秋来风景异。\n衡阳雁去无留意。\n四面边声连角起。\n千嶂里。\n长烟落日孤城闭。\n浊酒一杯家万里。\n燕然未勒归无计。\n羌管悠悠霜满地。\n人不寐。\n将军白发征夫泪。",
        "dynasty": "宋",
        "collection_info": null
    },
    {
        "title": "御街行 纷纷堕叶飘香砌",
        "author": "范仲淹",
        "content": "纷纷堕叶飘香砌。\n夜寂静、寒声碎。\n真珠帘卷玉楼空，天淡银河垂地。\n年年今夜，月华如练，长是人千里。\n愁肠已断无由醉。\n酒未到、先成泪。\n残灯明灭枕头欹。\n谙尽孤眠滋味。\n都来此事，眉间心上，无计相回避。",
        "dynasty": "宋",
        "collection_info": null
    },
    {
        "title": "剔银灯 昨夜因看蜀志",
        "author": "范仲淹",
        "content": "昨夜因看蜀志。\n笑曹操、孙权、刘备。\n用尽机关，徒劳心力，只得三分天地。\n屈指细寻思，争如共、刘伶一醉。\n人世都无百岁。\n少痴呆、老成尩悴。\n只有中间，些子少年，忍把浮名牵系。\n一品与千金，问白发、如何回避。",
        "dynasty": "宋",
        "collection_info": null
    },
    {
        "title": "定风波 罗绮满城春欲暮",
        "author": "范仲淹",
        "content": "罗绮满城春欲暮。\n百花洲上寻芳去。\n浦映□花花映浦。\n无尽处。\n恍然身入桃源路。\n莫怪山翁聊逸豫。\n功名得丧归时数。\n莺解新声蝶解舞。\n天赋与。\n争教我辈无欢绪。",
        "dynasty": "宋",
        "collection_info": null
    },
    {
        "title": "谢黄惣太博见示文集",
        "author": "范仲淹",
        "content": "松桂有嘉色，不与众芳期。\n金石有正声，讵将羣响随。\n君子着雅言，以道不以时。\n仰止江夏公，大醇无小疵。\n孜孜经纬心，落落教化辞。\n上有帝皇道，下有人臣规。\n邈与圣贤会，岂以富贵移。\n谁言荆棘滋，独此生兰芝。\n谁言鼃黾繁，独此蟠龙龟。\n岂徒一时异，将为千古奇。\n愿此周召风，达我尧舜知。\n致之讽谏路，升之诰命司。\n二雅正得失，五典陈雍熙。\n颂声格九庙，王泽及四夷。\n自然天下文，不復迷宗师。",
        "dynasty": "宋",
        "collection_info": null
    },
    {
        "title": "四民诗 士",
        "author": "范仲淹",
        "content": "前王诏多士，咸以德为先。\n道从仁义广，名由忠孝全。\n美禄报尔功，好爵縻尔贤。\n黜陟金鑑下，昭昭媸与妍。\n此道日以疏，善恶何茫然。\n君子不斥怨，归诸命与天。\n术者乘其隙，异端千万惑。\n天道入指掌，神心出胸臆。\n听幽不听明，言命不言德。\n学者忽其本，仕者浮于职。\n节义为空言，功名思苟得。\n天下无所劝，赏罚几乎息。\n阴阳有变化，其神固不测。\n祸福有倚伏，循环亦无极。\n前圣不敢言，小人尔能臆。\n裨竈方激扬，孔子甘寂默。\n六经无光辉，反如日月蚀。\n大道岂復兴，此弊何时抑。\n末路竞驰骋，浇风扬羽翼。\n昔多松柏心，今皆桃李色。\n愿言造物者，回此天地力。",
        "dynasty": "宋",
        "collection_info": null
    },
    {
        "title": "四民诗 农",
        "author": "范仲淹",
        "content": "圣人作耒耜，苍苍民乃粒。\n国俗俭且淳，人足而家给。\n九载襄陵祸，比户犹安辑。\n何人变清风，骄奢日相袭。\n制度非唐虞，赋敛由呼吸。\n伤哉田桑人，常悲大絃急。\n一夫耕几垄，游堕如云集。\n一蚕吐几丝，罗绮如山入。\n太平不自存，凶荒亦何及。\n神农与后稷，有灵应为泣。",
        "dynasty": "宋",
        "collection_info": null
    },
    {
        "title": "四民诗 工",
        "author": "范仲淹",
        "content": "先王教百工，作为天下器。\n周旦意不朽，刊之考工记。\n嗟嗟远圣人，制度日以纷。\n窈窕阿房宫，万态横青云。\n荧煌甲乙帐，一朝那肯焚。\n秦汉骄心起，陈隋益其侈。\n鼓舞天下风，滔滔弗能止。\n可甚佛老徒，不取慈俭书。\n竭我百家产，崇尔一室居。\n四海竞如此，金碧照万里。\n茅茨帝者荣，今为庶人耻。\n宜哉老成言，欲攦般输指。",
        "dynasty": "宋",
        "collection_info": null
    },
    {
        "title": "商",
        "author": "范仲淹",
        "content": "尝闻商者云，转货赖斯民。\n远近日中合，有无天下均。\n上以利吾国，下以藩吾身。\n周官有常籍，岂云逐末人。\n天意亦何事，狼虎生贪秦。\n经界变阡陌，吾商苦悲辛。\n四民无常籍，茫茫僞与真。\n游者窃吾利，堕者乱吾伦。\n淳源一以荡，頽波浩无津。\n可堪贵与富，侈态日日新。\n万里奉绮罗，九陌资埃尘。\n穷山无遗宝，竭海无遗珍。\n鬼神为之劳，天地为之贫。\n此弊已千载，千载犹因循。\n桑柘不成林，荆棘有余春。\n吾商则何罪，君子耻为邻。\n上有尧舜主，下有周召臣。\n琴瑟愿更张，使我歌良辰。\n何日用此言，皇天岂不仁。",
        "dynasty": "宋",
        "collection_info": null
    },
    {
        "title": "寄题孙氏碧鲜亭",
        "author": "范仲淹",
        "content": "天地何风流，復生王子猷。\n黄金买碧鲜，绿玉排清秋。\n非木亦非草，东君岁寒宝。\n耿耿金石性，雪霜不能老。\n清风及故人，徘徊过此君。\n泠泠钧天音，千载犹得闻。\n应是圣贤魄，钟为此标格。\n高节见直清，灵心隐虚白。\n粉筠多体貌，锦箨见儿童。\n上交松桂枝，下结兰蕙丛。\n秀气蔼晴岚，翠光凝绿水。\n明月白露中，静如隐君子。\n不愿湘灵泣，不求伶伦吹。\n鳯皇得未晚，蛟龙起何时。\n萧萧云水间，良与主人宜。\n红尘满浮世，何当拂长袂。\n坐啸此亭中，行歌此亭际。\n逍遥復逍遥，不知千万岁。",
        "dynasty": "宋",
        "collection_info": null
    },
    {
        "title": "赠张先生",
        "author": "范仲淹",
        "content": "应是少微星，又云严君平。\n浩歌七十余，未尝识戈兵。\n康宁福已大，清静道自生。\n邈与神仙期，不犯宠辱惊。\n读易梦周公，大得天地情。\n养志学浮丘，久炼日月精。\n寿存金石性，啸作鸾鳯声。\n阴德不形言，一一在幽明。\n何当换金骨，五云朝玉京。\n有客淳且狂，少小爱功名。\n非谓钟鼎重，非谓箪瓢轻。\n素闻前哲道，欲向圣朝行。\n风尘三十六，未作万人英。\n乃闻头角者，五神长战争。\n祸福有倚伏，富贵多亏盈。\n金门不乏隽，白云宜退耕。\n人间有嵩华，栖之比蓬瀛。\n芝田春蔼蔼，玉涧昼铮铮。\n峰峦多秀色，杉桂一何清。\n月壑认瑶池，花岩列锦城。\n朱铉冉冉奏，金醴迟迟倾。\n相劝绮季徒，頽玉信纵横。\n此乐不寻常，何苦事浮荣。\n愿师先觉者，远远濯吾缨。",
        "dynasty": "宋",
        "collection_info": null
    },
    {
        "title": "明月谣",
        "author": "范仲淹",
        "content": "明月在天西，初如玉鈎微。\n一夕增一分，堂堂有余辉。\n不掩五星耀，不碍浮云飞。\n徘徊河汉间，秀色若可餐。\n清风起丛桂，白露生阶兰。\n高楼望君时，为君拂金徽。\n奏以尧舜音，此音天与稀。\n明月或可闻，顾我亦依依。\n月有万古光，人有万古心。\n此心良可歌，凭月为知音。",
        "dynasty": "宋",
        "collection_info": null
    },
    {
        "title": "上汉谣",
        "author": "范仲淹",
        "content": "真人累阴德，闻之三十天。\n一朝鸾鹤来，高举为神仙。\n冉冉去红尘，飘飘凌紫烟。\n下有修真者，望拜何拳拳。\n愿君银台上，侍帝玉案前。\n当有人间问，请为天下宣。\n自从混沌死，淳风日衰靡。\n百王道不同，万物情多诡。\n尧舜累代仁，絃歌始能治。\n桀纣一旦非，宗庙自然毁。\n是非既循环，兴亡亦继轨。\n福至在朱门，祸来先赤子。\n尝闻自天意，天意岂如此。\n何为治乱间，多言历数尔。\n愿天赐吾君，如天千万春。\n明与日月久，恩将雨露均。\n帝力何可见，物情自欣欣。\n人復不言天，天亦不伤人。\n天人两相忘，逍遥何有乡。\n吾当饮且歌，不知羲与黄。",
        "dynasty": "宋",
        "collection_info": null
    },
    {
        "title": "清风谣",
        "author": "范仲淹",
        "content": "清风何处来，先此高高台。\n兰丛国香起，桂枝天籁迥。\n飘飘度清汉，浮云安在哉。\n万古郁结心，一旦为君开。\n有客慰所思，临风久徘徊。\n神若游华胥，身疑立天台。\n极渇饮沆瀣，大暑执琼瓌。\n旷如携松丘，腾上烟霞游。\n熙如揖庄老，语人逍遥道。\n朱絃鼓其薫，可以解吾民。\n沧浪比其清，可以濯吾缨。\n愿此阳春时，勿使飘暴生。\n千灵无结愠，万卉不摧荣。\n庶几宋玉赋，聊广楚王情。",
        "dynasty": "宋",
        "collection_info": null
    },
    {
        "title": "书海陵滕从事文会堂",
        "author": "范仲淹",
        "content": "东南沧海郡，幕府清风堂。\n诗书对周孔，琴瑟亲羲黄。\n君子不独乐，我朋来远方。\n言兰一相接，岂特十步香。\n德星一相聚，直有千载光。\n道味清可挹，文思高若翔。\n笙磬得同声，精色皆激扬。\n栽培尽桃李，栖止皆鸾皇。\n琢玉作镇圭，铸金为干将。\n猗哉滕子京，此意久而芳。",
        "dynasty": "宋",
        "collection_info": null
    },
    {
        "title": "上都行送张伯玉",
        "author": "范仲淹",
        "content": "上都有圣人，日月一以新。\n晔晔天下才，西走尧舜宾。\n百谷望东浸，万星依北辰。\n直者为之辕，曲者为之轮。\n一材不復遗，况此席上珍。\n南山张公子，气象清且淳。\n怀有绮绣文，朝无瓜瓞亲。\n寸心如铁石，不羞贱与贫。\n买臣起白社，贾谊富青春。\n宝此金辘轳，去去延平津。",
        "dynasty": "宋",
        "collection_info": null
    },
    {
        "title": "鸣琴",
        "author": "范仲淹",
        "content": "思古理鸣琴，声声动金玉。\n何以报昔人，传此尧舜曲。",
        "dynasty": "宋",
        "collection_info": null
    },
    {
        "title": "驯鸥咏",
        "author": "范仲淹",
        "content": "万物有常性，性无不贵生。\n风翔与骏奔，一一远害情。\n鴥彼沙上鸥，皎皎霜雪明。\n月宿沧洲静，日浴沧浪清。\n何以狎溪人，溪人淡无营。\n循循自饮啄，往往相逢迎。\n徘徊两无猜，何慕亦何惊。\n客有怀依依，云水言将归。\n逐尔羣鸥乐，羣鸥尔勿飞。\n此心未忘者，天机非杀机。",
        "dynasty": "宋",
        "collection_info": null
    },
    {
        "title": "古鑑",
        "author": "范仲淹",
        "content": "磨此千年鑑，朱颜清可览。\n君看日月光，无求照人胆。",
        "dynasty": "宋",
        "collection_info": null
    },
    {
        "title": "赠樊秀才",
        "author": "范仲淹",
        "content": "五代云雷屯，九野皆龙战。\n闻国如棋枰，皇极何由建。\n太祖乘天飞，大发光华旦。\n樊公江表来，经纶速如电。\n微子入姬周，仓皇救涂炭。\n四海乃大同，万里闻薫风。\n礼乐与征伐，出自明光宫。\n大勋未大赏，积庆宜无穷。\n李广不封侯，继世多英雄。\n公有承家子，所至神明理。\n復有起家孙，一见知千里。\n和气十洲春，清流九江水。\n非有神笔梦，粲粲文何绮。\n天子青春朝，列鼎招英髦。\n明年桃李开，禹浪如霞高。\n之子可变化，咫尺登金鰲。\n始知祖德长，光辉传佩刀。",
        "dynasty": "宋",
        "collection_info": null
    },
    {
        "title": "赠棋者",
        "author": "范仲淹",
        "content": "何处逢神仙，传此棋上旨。\n静持生杀权，密照安危理。\n接胜如云舒，御敌如山止。\n突围秦师震，诸侯皆披靡。\n入险汉将危，奇兵翻背水。\n势应不可隳，关河常表裏。\n南轩春日长，国手相得喜。\n泰山不碍目，疾雷不经耳。\n一子贵千金，一路重千里。\n精思入于神，变化胡能拟。\n成败繫之人，吾当着棋史。",
        "dynasty": "宋",
        "collection_info": null
    },
    {
        "title": "岁寒堂三题 岁寒堂",
        "author": "范仲淹",
        "content": "我先本唐相，奕世天衢行。\n子孙四方志，有家在江城。\n双松俨可爱，高堂因以名。\n雅知堂上居，宛得山中情。\n目有千年色，耳有千年声。\n六月无炎光，长如玉壶清。\n于以聚诗书，教子修诚明。\n于以列钟鼓，邀宾乐昇平。\n绿烟亦何知，终日在檐楹。\n太阳无偏照，自然虚白生。\n不向揺落地，何忧岁峥嵘。\n勖哉肯构人，处之千万荣。",
        "dynasty": "宋",
        "collection_info": null
    },
    {
        "title": "岁寒堂三题 君子树",
        "author": "范仲淹",
        "content": "二松何年植，清风未尝息。\n夭矫向庭户，双龙思霹雳。\n岂无桃李姿，贱彼非正色。\n岂无兰菊芳，贵此有清德。\n万木怨揺落，独如春山碧。\n乃知天地威，亦向岁寒惜。\n有声若江湖，有心若金璧。\n雅为君子材，对之每前席。\n或当应自然，化为补天石。",
        "dynasty": "宋",
        "collection_info": null
    },
    {
        "title": "岁寒堂三题 松风阁",
        "author": "范仲淹",
        "content": "此阁宜登临，上有松风吟。\n非絃亦非匏，自起箫韶音。\n明月万里时，何必开绿琴。\n鳯皇下云霓，锵锵呜中林。\n淳如葛天歌，太古传于今。\n洁如庖羲易，洗人平生心。\n安得嘉宾来，当之共披襟。\n陶景若在僊，千载一相寻。",
        "dynasty": "宋",
        "collection_info": null
    },
    {
        "title": "赠都下隐者",
        "author": "范仲淹",
        "content": "梅福隐市门，严平居卜肆。\n乃知神仙徒，非必烟霞地。\n异哉西山人，逍遥京洛尘。\n门多长者车，察脉如有神。\n轩皇万余载，此术了然在。\n精意洞五行，飞名落四海。\n结舍拟沧洲，东池接御沟。\n兰芳披幽径，琴樽在小舟。\n清夜泛月华，宛是江湖游。\n他日上云去，兹为黄鹤楼。",
        "dynasty": "宋",
        "collection_info": null
    },
    {
        "title": "和人游嵩山十二题 公路涧",
        "author": "范仲淹",
        "content": "嵩高发灵源，北望洛阳注。\n清流引河汉，白气横云雾。\n英雄惜此地，百万曾相拒。\n近代无战争，常人自来去。",
        "dynasty": "宋",
        "collection_info": null
    },
    {
        "title": "和人游嵩山十二题 拜马涧",
        "author": "范仲淹",
        "content": "传闻王子仙，涧边遗一骥。\n当时青云路，鸡犬亦可致。\n未必真龙媒，悠悠在平地。",
        "dynasty": "宋",
        "collection_info": null
    },
    {
        "title": "和人游嵩山十二题 二室道",
        "author": "范仲淹",
        "content": "太室何森耸，少室欲飞动。\n相对起云霞，恍如游仙梦。\n何以宠此行，行歌降神颂。",
        "dynasty": "宋",
        "collection_info": null
    },
    {
        "title": "和人游嵩山十二题 自峻极中院步登太室中峰",
        "author": "范仲淹",
        "content": "白云随人来，翩翩疾如马。\n洪崖与浮丘，襟袂安足把。\n不来峻极游，何能小天下。",
        "dynasty": "宋",
        "collection_info": null
    },
    {
        "title": "和人游嵩山十二题 玉女窗",
        "author": "范仲淹",
        "content": "窈窕玉女窗，想像玉女粧。\n皎皎月为鑑，飘飘霓作裳。\n莫学阳台梦，无端惑楚王。",
        "dynasty": "宋",
        "collection_info": null
    },
    {
        "title": "和人游嵩山十二题 玉女捣衣石",
        "author": "范仲淹",
        "content": "但见岩前砧，谁闻月下杵。\n金文与铁色，璨璨知千古。\n试问捣衣仙，何如补天女。",
        "dynasty": "宋",
        "collection_info": null
    },
    {
        "title": "和人游嵩山十二题 天门",
        "author": "范仲淹",
        "content": "天门绝境游，熙然揖灏气。\n下顾莽苍间，云雷走平地。\n天威不远人，孰起欺天意。",
        "dynasty": "宋",
        "collection_info": null
    },
    {
        "title": "和人游嵩山十二题 天门泉",
        "author": "范仲淹",
        "content": "天门有灵泉，埃尘未尝至。\n日月自高照，云霞亦辉庇。\n惟抱夷齐心，饮之可无愧。",
        "dynasty": "宋",
        "collection_info": null
    },
    {
        "title": "和人游嵩山十二题 天池",
        "author": "范仲淹",
        "content": "岳顶见天池，神异安可度。\n勿谓无波涛，云雷有时恶。\n乘此澄清间，吾缨可以濯。",
        "dynasty": "宋",
        "collection_info": null
    },
    {
        "title": "和人游嵩山十二题 三醉石",
        "author": "范仲淹",
        "content": "巍巍八仙坛，上有三醉石。\n怜此高阳徒，如乐华胥域。\n憔悴泽边人，独醒良可惜。",
        "dynasty": "宋",
        "collection_info": null
    },
    {
        "title": "和人游嵩山十二题 峻极上寺",
        "author": "范仲淹",
        "content": "徘徊峻极寺，清意满烟霞。\n好风从天来，吹落桂树花。\n高高人物外，犹属梵王家。",
        "dynasty": "宋",
        "collection_info": null
    },
    {
        "title": "和人游嵩山十二题 中峰",
        "author": "范仲淹",
        "content": "嵩高最高处，逸客偶登临。\n迴看日月影，正得天地心。\n念此非常游，千载一披襟。",
        "dynasty": "宋",
        "collection_info": null
    },
    {
        "title": "听真上人琴歌",
        "author": "范仲淹",
        "content": "银潢耿耿霜棱棱，西轩月色寒如冰。\n上人一叩朱丝绳，万籁不起秋光凝。\n伏羲归天忽千古，我闻遗音泪如雨。\n嗟嗟不及郑卫儿，北里南邻竞歌舞。\n竞歌舞，何时休，师襄堂上心悠悠。\n击浮金，戞鸣玉，老龙秋啼苍海底，幼猿暮啸寒山曲。\n陇头琴瑟咽流泉，洞庭萧萧落寒木。\n此声感物何太灵，十二衔珠下仙鹄。\n为予再奏南风诗，神人和畅舜无为。\n为余试弹广陵散，鬼物悲哀晋方乱。\n乃知圣人情虑深，将治四海先治琴。\n兴亡哀乐不我遁，坐中可见天下心。\n感公遗我正始音，何以报之千黄金。",
        "dynasty": "宋",
        "collection_info": null
    },
    {
        "title": "和僧长吉湖居五题 湖山",
        "author": "范仲淹",
        "content": "湖山满清气，赏心甲吴越。\n晴岚起片云，晚水连初月。\n渔父得意归，歌诗等闲发。",
        "dynasty": "宋",
        "collection_info": null
    },
    {
        "title": "和僧长吉湖居五题 水月",
        "author": "范仲淹",
        "content": "千寻月脚寒，湖影浄于天。\n忽如嫦娥宫，俯仰见婵娟。\n更约中秋夕，长津无寸烟。",
        "dynasty": "宋",
        "collection_info": null
    },
    {
        "title": "和僧长吉湖居五题 筠亭",
        "author": "范仲淹",
        "content": "为爱碧鲜亭，入夏敂敂至。\n台榭竞生烟，独有清凉意。\n高冈鳯不来，幽人此沉醉。",
        "dynasty": "宋",
        "collection_info": null
    },
    {
        "title": "和僧长吉湖居五题 风笛",
        "author": "范仲淹",
        "content": "风引湖边笛，焉知非隐沦。\n一声裂云去，明月生精神。\n无为落梅调，留寄陇头人。",
        "dynasty": "宋",
        "collection_info": null
    },
    {
        "title": "和僧长吉湖居五题 渚莲",
        "author": "范仲淹",
        "content": "武陵谁家子，波面双双渡。\n空积心中丝，未成机上素。\n似共织女期，秋宵苦霜露。",
        "dynasty": "宋",
        "collection_info": null
    },
    {
        "title": "酬叶道卿学士见寄",
        "author": "范仲淹",
        "content": "世传学中禄，小子乃逢辰。\n一入谏诤司，鸿毛忽其身。\n可负万乘主，甘为三黜人。\n岂量尧舜心，如日照孤臣。\n薄责落善地，雅尚过朝伦。\n仅同龟在泥，敢冀蠖求伸。\n朱楼逼清江，下睨百丈鳞。\n羡此南鱼乐，不忍持鈎纶。\n为郡良优优，乏材止循循。\n恬愉弗扰外，何以慰远民。\n拙可存吾朴，静可逸吾神。\n渐得疏懒味，下车将四旬。\n嘉兴风雅来，观对如天宾。\n感兹韶夏音，佐我台上春。",
        "dynasty": "宋",
        "collection_info": null
    },
    {
        "title": "和章岷从事斗茶歌",
        "author": "范仲淹",
        "content": "年年春自东南来，建溪先暖冰微开。\n溪边奇茗冠天下，武夷仙人从古栽。\n新雷昨夜发何处，家家嬉笑穿云去。\n露牙错落一番荣，缀玉含珠散嘉树。\n终朝采掇未盈襜，唯求精粹不敢贪。\n研膏焙乳有雅制，方中圭兮圆中蟾。\n北苑将期献天子，林下雄豪先斗美。\n鼎磨云外首山铜，瓶携江上中泠水。\n黄金碾畔绿尘飞，紫玉瓯心雪涛起。\n斗余味兮轻醍醐，斗余香兮薄兰芷。\n其间品第胡能欺，十目视而十手指。\n胜若登仙不可攀，输同降将无穷耻。\n于嗟天产石上英，论功不愧阶前蓂。\n众人之浊我可清，千日之醉我可醒。\n屈原试与招魂魄，刘伶却得闻雷霆。\n卢仝敢不歌，陆羽须作经。\n森然万象中，焉知无茶星。\n商山丈人休茹芝，首阳先生休采薇。\n长安酒价减千万，成都药市无光辉。\n不如仙山一啜好，泠然便欲乘风飞。\n君莫羡花间女郎只斗草，赢得珠玑满斗归。",
        "dynasty": "宋",
        "collection_info": null
    },
    {
        "title": "和葛闳寺丞接花歌",
        "author": "范仲淹",
        "content": "江城有卒老且贫，憔悴抱关良苦辛。\n众中忽闻语声好，知是北来京洛人。\n我试问云何至是，欲语汍澜堕双泪。\n斯须收泪始能言，生自东都富贵地。\n家有城南锦绣园，少年止以花为事。\n黄金用尽无他能，却作琼林苑中吏。\n年年中使先春来，晓宣口勅修花台。\n奇芬异卉百余品，求新换旧争栽培。\n犹恐君王厌颜色，羣芳只似寻常开。\n幸有神仙接花术，更向都城求绝匹。\n梁王苑裏索妍姿，石氏园中搜淑质。\n金刀玉尺裁量妙，香膏腻壤弥缝密。\n迴得东皇造化工，五色敷华异平日。\n一朝宠爱归牡丹，千花相笑妖娆难。\n窃药嫦娥新换骨，婵娟不似人间看。\n太平天子春游好，金明柳色笼黄道。\n道南楼殿五云高，钧天捧上蓬莱岛。\n四边桃李不胜春，何况花王对玉宸。\n国色精明动韶景，天香旖旎飘芳尘。\n特奏霓裳羽衣曲，千官献寿罗星辰。\n兑悦临轩逾数刻，花吏此时方得色。\n白银红锦满牙床，拜赐仗前生羽翼。\n惟观风景不忧身，一心岁岁供春职。\n中途得罪情多故，刻木在前何敢诉。\n窜来江外知几年，骨肉无音鴈空度。\n北人情况异南人，萧洒溪山苦无趣。\n子规啼处血为花，黄梅熟时雨如雾。\n多愁多恨信伤人，今年不及去年身。\n目昏耳重精力减，復有乡心难具陈。\n我闻此语聊悒悒，近曾侍从班中立。\n朝违日下暮天涯，不学尔曹向隅泣。\n人生荣辱如浮云，悠悠天地胡能执。\n贾谊文才动汉家，当时不免来长沙。\n幽求功业开元盛，亦作流人过梅岭。\n我无一事逮古人，谪官却得神仙境。\n自可优优乐名教，曾不恓恓弔形影。\n接花之技尔则奇，江乡卑湿何能施。\n吾皇又诏还淳朴，组绣文章皆弃遗。\n上林将议赐民畋，似昔繁华徒尔为。\n西都尚有名园处，我欲抽身希白傅。\n一日天恩放尔归，相逐栽花洛阳去。",
        "dynasty": "宋",
        "collection_info": null
    },
    {
        "title": "天平山白云泉",
        "author": "范仲淹",
        "content": "灵泉在天半，狂波不能侵。\n神蛟穴其中，渇虎不敢临。\n隐照涵秋碧，泓然一勺深。\n游润腾龙飞，散作三日霖。\n天造岂无意，神化安可寻。\n挹之如醍醐，尽得清凉心。\n闻之异丝竹，不含哀乐音。\n月好羣籁息，涓涓度前林。\n子晋罢云笙，伯牙收玉琴。\n徘徊不拟去，復发沧浪吟。\n乃云尧汤岁，盈盈常若今。\n万里江海源，千秋松桂阴。\n兹焉如有价，北斗量黄金。",
        "dynasty": "宋",
        "collection_info": null
    },
    {
        "title": "留题常熟顶山僧居",
        "author": "范仲淹",
        "content": "平湖数百里，隐然一山起。\n中有白龙泉，可洗人间耳。\n吾师仁智心，爱兹山水音。\n结茅三十年，不道日月深。\n笑我名未已，来问无端理。\n却指岭边云，斯焉赠君子。",
        "dynasty": "宋",
        "collection_info": null
    },
    {
        "title": "江上渔者",
        "author": "范仲淹",
        "content": "江上往来人，但爱鲈鱼美。\n君看一叶舟，出没风波裏。",
        "dynasty": "宋",
        "collection_info": null
    },
    {
        "title": "送蔡挺代父之蜀",
        "author": "范仲淹",
        "content": "朔风岂不寒，蜀道岂不难。\n之子代亲行，万里心自安。\n剑阁雪犹明，锦江春未阑。\n到日必诗战，重登李杜坛。",
        "dynasty": "宋",
        "collection_info": null
    },
    {
        "title": "鄱阳酬泉州曹使君见寄",
        "author": "范仲淹",
        "content": "吾生岂不幸，所禀多刚肠。\n身甘一枝巢，心苦千仞翔。\n志意苟天命，富贵非我望。\n立谭万乘前，肝竭喉无浆。\n意君成大舜，千古闻羶香。\n寸怀如春风，思与天下芳。\n片玉弃且在，双足何辞伤。\n王章死于汉，韩愈逐诸唐。\n狱中与岭外，妻子不得将。\n义士抚卷起，眦血一霑裳。\n胡弗学掲厉，胡弗随低昂。\n干时宴安人，灭然已不扬。\n匹夫虎敢鬬，女子熊能当。\n况彼二长者，乌肯巧如簧。\n我爱古人节，皎皎明如霜。\n今日贬江徼，多惭韩与王。\n罪大祸不称，所损伤纤茫。\n尽室来官下，君恩大难忘。\n酒圣无隐量，诗豪有余章。\n秋来魏公亭，金菊何煌煌。\n登高发秘思，聊以摅吾狂。\n卓有梅圣俞，作邑郡之旁。\n矫首赋灵乌，拟彼歌沧浪。\n因成答客戏，移以赠名郎。\n泉南曹使君，诗源万里长。\n復我百余言，疑登孔子堂。\n闻之金石音，绳绳自宫商。\n念此孤鸣鹤，声应来远方。\n相期养心气，弥天浩无疆。\n铺之被万物，照之谐三光。\n此道果迂阔，陶陶吾醉乡。",
        "dynasty": "宋",
        "collection_info": null
    },
    {
        "title": "和谢希深学士见寄",
        "author": "范仲淹",
        "content": "天地久开泰，过言防结括。\n谁怜多出处，自省有本末。\n心焉介如石，可裂不可夺。\n尽室得江行，君恩与全活。\n迴头谏诤路，尚愿无壅遏。\n岂独世所非，千载成迂阔。",
        "dynasty": "宋",
        "collection_info": null
    },
    {
        "title": "庐山瀑布",
        "author": "范仲淹",
        "content": "灵源何太高，北斗想可挹。\n凌日五光直，逗云千仞急。\n白虹下涧饮，寒剑倚天立。\n阔电不得瞬，长雷无敢蛰。\n万丈岩崖坼，一道林峦湿。\n险逼飞鸟坠，冷束山鬼泣。\n须当截海去，独流不相入。",
        "dynasty": "宋",
        "collection_info": null
    },
    {
        "title": "滕子京魏介之二同年相访丹阳郡",
        "author": "范仲淹",
        "content": "长江天下险，涉者利名驱。\n二公访贫交，过之如坦途。\n风波岂不恶，忠信天所扶。\n相见乃大笑，命歌倒金壶。\n同年三百人，大半功名呼。\n没者草自绿，存者颜无朱。\n功名若在天，何必心区区。\n莫竞贵高路，休防谗疾夫。\n孔子作旅人，孟轲号迂儒。\n吾辈不饮酒，笑杀高阳徒。",
        "dynasty": "宋",
        "collection_info": null
    },
    {
        "title": "送刘牧推官之兖州",
        "author": "范仲淹",
        "content": "相国镇东鲁，开閤多英豪。\n羡子赋从军，壮思如波涛。\n当有非常遇，所得连六鳌。\n故人孙復之，卧云生二毛。\n或作梁甫吟，秋风共呼号。\n翩翩草檄外，可与相游遨。\n益以夫子心，万物都一毫。\n此行名与节，须似泰山高。",
        "dynasty": "宋",
        "collection_info": null
    },
    {
        "title": "和杨畋孤琴咏",
        "author": "范仲淹",
        "content": "爱此千里器，如见古人面。\n欲弹换朱丝，明月当秋汉。\n我愿宫商絃，相应声无间。\n自然召南风，莫起孤琴叹。",
        "dynasty": "宋",
        "collection_info": null
    },
    {
        "title": "绛州园池",
        "author": "范仲淹",
        "content": "绛台史君府，亭阁参园圃。\n一泉西北来，羣峰高下覩。\n池鱼或跃金，水帘长布雨。\n怪柏锁蛟虬，丑石斗貙虎。\n羣花相倚笑，垂杨自由舞。\n静境合通仙，清阴不知暑。\n每与风月期，可无诗酒助。\n登临问民俗，依旧陶唐古。",
        "dynasty": "宋",
        "collection_info": null
    },
    {
        "title": "晋祠泉",
        "author": "范仲淹",
        "content": "神哉叔虞庙，地胜出嘉泉。\n一源甚澄静，数步忽潺湲。\n此异孰可穷，观者增恭虔。\n锦鳞无敢钓，长生同水仙。\n千家溉禾稻，满目江乡田。\n我来动所思，致主愧前贤。\n大道果能行，时雨宜不愆。\n皆如晋祠下，生民无旱年。",
        "dynasty": "宋",
        "collection_info": null
    },
    {
        "title": "访陜郊魏疏处士",
        "author": "范仲淹",
        "content": "贤哉先处士，天书召不起。\n云夫嗣孤风，復为隐君子。\n有石砺其齿，有泉洗其耳。\n下瞰红尘路，荣利无穷已。\n孜孜朝市人，同在风波裏。\n大为高士笑，誓不拾青紫。\n我亦宠辱流，所幸无愠喜。\n进者道之行，退者道之止。\n矧今领方面，岂称长城倚。\n来访卧云人，而请益诸已。\n得无长者言，佩之玉非美。",
        "dynasty": "宋",
        "collection_info": null
    },
    {
        "title": "中元夜百花洲作",
        "author": "范仲淹",
        "content": "南阳太守清狂发，未到中秋先赏月。\n百花洲裏夜忘归，绿梧无声露光滑。\n天学碧海吐明珠，寒辉射空星斗疏。\n西楼下看人间世，莹然都在青玉壶。\n从来酷暑不可避，今夕凉生岂天意。\n一笛吹销万里云，主人高歌客大醉。\n客醉起舞逐我歌，弗舞弗歌如老何。",
        "dynasty": "宋",
        "collection_info": null
    },
    {
        "title": "览秀亭诗",
        "author": "范仲淹",
        "content": "南阳有绝胜，城下百花洲。\n谢公创危亭，屹在高城头。\n尽览洲中秀，历历销人忧。\n作诗刻金石，意垂千载休。\n我来亭蚤坏，何以待英游。\n试观荆棘繁，欲步瓦砾稠。\n嗟嗟命良工，美材肆尔求。\n曰基復日构，落成会中秋。\n开樽揖明月，席上皆应刘。\n敏速迭唱和，醺酣争献酬。\n老子素不浅，预兹年少俦。\n九日重登临，凉空氛气收。\n风来鴈声度，云去山色留。\n西郊有潭菊，满以金船浮。\n雅为君子寿，外物真悠悠。\n过则与春期，春时良更优。\n焰焰众卉明，衮衮新泉流。\n箫鼓动地喧，罗绮倾城游。\n五马不行乐，州人为之羞。\n亭焉讵可废，愿此多贤侯。",
        "dynasty": "宋",
        "collection_info": null
    },
    {
        "title": "祠风师酬提刑赵学士见贻",
        "author": "范仲淹",
        "content": "先王制礼经，祠为国大事。\n孟春祭风师，刺史敢有二。\n斋戒升于坛，拜手首至地。\n所祈动以时，生物得咸遂。\n勿鼓江海涛，害我舟檝利。\n昊天六七月，会有雷雨至。\n慎无吹散去，坐使百谷悴。\n高秋三五夕，明月生天际。\n乃可驱云烟，以喜万人意。\n愿君入薫絃，上副吾皇志。\n阜财復解愠，即为天下赐。\n八使重古礼，作诗歌祭义。\n诚欲通神明，非徒奬州吏。\n贤哉推此心，良以警有位。",
        "dynasty": "宋",
        "collection_info": null
    },
    {
        "title": "依韵和安陆孙司谏见寄",
        "author": "范仲淹",
        "content": "穰下故都今善藩，沃衍千里多丰年。\n孙公顷以清浄化，我来代之惭二天。\n人物高传卧龙里，神仙近接弄珠川。\n汉光旧烈山河在，徘徊弔古良依然。\n二十八将固不朽，风云一代皆忠贤。\n我亦明时得君者，出处十载功不前。\n尚得州麾养衰疾，优游岂减居林泉。\n因逢故人作宴喜，琴樽风月夕不眠。\n之翰诗来若金石，重于我辈何其偏。\n相其直道了无悔，宁争蠖屈与鹏骞。",
        "dynasty": "宋",
        "collection_info": null
    },
    {
        "title": "送郧乡尉黄通",
        "author": "范仲淹",
        "content": "少年好逸骥，老者重安车。\n争先尚逐逐，致远贵徐徐。\n勿言一尉卑，千户繫惨舒。\n外矜固不足，内乐则有余。\n子游与季路，作邑宁欷歔。\n五斗对万钟，所问道何如。",
        "dynasty": "宋",
        "collection_info": null
    },
    {
        "title": "依韵和襄阳王源叔龙图见寄",
        "author": "范仲淹",
        "content": "高车赴南岘，敝郊主东道。\n风采喜一见，布素情相好。\n屈指四十秋，于今岁寒保。\n我起为君寿，善颂復善祷。\n愿尽杯中物，薄言理可到。\n君子贵有终，功名非必早。\n朝端卿大夫，所尚贤而老。\n世虑久乃周，圣门深已造。\n与君誓许国，无忝于祖考。\n洁如鳯食竹，乐若鱼在藻。\n安得长相亲，时时一绝倒。\n不忘平生期，明月满怀抱。",
        "dynasty": "宋",
        "collection_info": null
    },
    {
        "title": "依韵答贾黯监丞贺雪",
        "author": "范仲淹",
        "content": "今之刺史古诸侯，孰敢不分天子忧。\n自秋徂冬渇雨雪，旬奏空文惭转邮。\n得非郡国政未洽，刺史闭閤当自尤。\n上赖天子仁且圣，神龙奔走不俟求。\n同云千里结雪意，一夕密下诚如羞。\n晓来赏心江海上，东望不见三神丘。\n浑祛厉气发和气，明年黍稷须盈畴。\n烟郊空阔猎者健，酒市暖热沽人稠。\n光精璨璨夺剑戟，清寒拂拂生衣裘。\n铃斋贺客有喜色，饮酣歌作击前筹。\n常愿帝力及南亩，尽使风俗如东邹。\n谁言吾子青春者，意在生民先发讴。",
        "dynasty": "宋",
        "collection_info": null
    },
    {
        "title": "依韵答提刑张太博尝新醖",
        "author": "范仲淹",
        "content": "南阳本佳处，偶得作守臣。\n地与汝坟近，古来风化纯。\n当官一无术，易易復循循。\n长使下情达，穷民奚不伸。\n此外更何事，优游欵嘉宾。\n时得一笑会，恨无千日醇。\n客有多闻者，密法为我陈。\n自言此灵物，尽心妙始臻。\n非徒水泉洁，大要曲糵均。\n暄凉体四时，日月周数旬。\n其气芳以烈，厥味和而辛。\n涓涓滴小槽，清光能照人。\n固可奉宗庙，宜能格天神。\n我姑酌金罍，驻此席上珍。\n况有百花洲，水木长时新。\n烟姿藏碧坞，柳杪见朱闉。\n两两鳬鴈侣，依依江海濒。\n晚光倒晚影，一川无一尘。\n悠悠乘画舸，坦坦解朝绅。\n绿阴承作盖，芳草就为茵。\n引此杯中物，献酬交错频。\n礼俗重三爵，今乃不记巡。\n大言出物表，本性还天真。\n或落孟嘉帽，或抛陶令巾。\n吾非葛天氏，谁为刘伯伦。\n大使达观者，与予日相亲。\n作诗美嘉会，调高继无因。\n但愿天下乐，一若樽前身。\n长戴尧舜主，尽作羲黄民。\n耕田与凿井，熙熙千万春。",
        "dynasty": "宋",
        "collection_info": null
    },
    {
        "title": "寄题岘山羊公祠堂",
        "author": "范仲淹",
        "content": "休哉羊叔子，辅晋功勋大。\n化行江汉间，恩被疆埸外。\n中国倚而安，治为天下最。\n开府多英僚，置酒每高会。\n徘徊临岘首，兴言何慷慨。\n此山自古有，游者千万辈。\n堙灭皆无闻，空悲岁月迈。\n公乎仁泽深，风采独不昧。\n于今堕泪碑，观之益钦戴。\n卓有王源叔，文学伟当代。\n借麾来襄阳，高怀极恬退。\n山姿列云端，江响拂天籁。\n行乐何逍遥，览古忽感概。\n不见叔子祠，芜没民畴内。\n千金赎故基，庙貌重营绘。\n襄人復其祀，水旱有攸赖。\n太守一兴善，比户皆欢快。\n源叔政可歌，又留千载爱。",
        "dynasty": "宋",
        "collection_info": null
    },
    {
        "title": "送河东提刑张太博",
        "author": "范仲淹",
        "content": "忆守姑苏日，见君已惊人。\n翩翩幕中画，落落席上珍。\n强记及敏力，一一精如神。\n洎余领西帅，密与羌夏邻。\n君来贰边郡，表裏还相亲。\n有如得四支，周旋衞其身。\n予始按万渠，兵行百物陈。\n而君主其事，进退皆有伦。\n羌酋八九百，醉歌喜龂龂。\n传告以号令，再拜罔不驯。\n作城大顺川，扼胡来路津。\n汉军始屯集，虏骑俄纷纶。\n诸将稍畏怯，偶语辞艰辛。\n君跃疋马去，入险将死滨。\n持檛画祸福，虎校靡不遵。\n呼兵就畚锸，悦使咸忻忻。\n昼夜战且役，城成未踰旬。\n虏乃急攻我，万众生烟尘。\n苍惶被矢石，遁走无逡巡。\n君驰奏阙下，感慨动中宸。\n是秋怀敏败，虏势侵泾原。\n天地正愁惨，关辅将迸奔。\n腹心苟不守，皮肤安得存。\n予召蕃汉兵，趋邠当北门。\n诸将切切议，谓宜守塞垣。\n惟君力赞我，咸镐为本根。\n全师遂鼓进，连城息惊喧。\n果释天子忧，奬诏垂明恩。\n予贰机衡重，君掌食货繁。\n岂敢懈夙夜，未尝摅笑言。\n今叨领南阳，会君乘使轩。\n携手百花洲，无时不开樽。\n语论极今古，情契及子孙。\n气同若兰芝，声应如篪埙。\n浩歌忘物我，剧饮无凉暄。\n自问平生心，此乐曾几番。\n一旦改使节，怱怱指并汾。\n惜别固不忍，赠行当有云。\n从来宿兵地，北与胡汉分。\n长河出紫塞，太行入青云。\n天然作雄屏，览者怀忠勋。\n行府在平阳，山川秀氤氲。\n尧民击壤歌，千古犹得闻。\n君有经济心，润以金石文。\n揽辔问风俗，坐堂精典坟。\n此道日益大，行行思致君。",
        "dynasty": "宋",
        "collection_info": null
    },
    {
        "title": "依韵和提刑太博嘉雪",
        "author": "范仲淹",
        "content": "南阳风俗常苦耕，太守忧民敢不诚。\n今秋与冬数月旱，二麦无望愁编氓。\n龙遁云藏不肯起，荒祠巫鼓徒轰轰。\n昨宵天意骤回復，繁阴一布飘寒英。\n裁成片片尽六出，化工造物何其精。\n散乱狂飞若倚势，徘徊缓舞如含情。\n千门竞扫明月色，万木都拆寒梅英。\n天上风流忽尔在，人间险阻无不平。\n因松偶作琴瑟调，过竹徐闻环佩声。\n江天鸣鴈畏相失，龙庭奔马豪如惊。\n丞相沙堤初踏练，将军紫髯浑缀璎。\n岩前饥杀啸风虎，海上冻死吞舟鲸。\n我有高楼擘云上，双瞳一开千里明。\n羣阎逐去疫疠远，长逵压下尘埃清。\n当知有年可坐致，东皋父老休营营。\n因招大使赏天瑞，醉把羲黄向上评。\n穷通得丧了无事，庄老器宇何难并。\n君起作歌我作和，天地和气须充盈。\n当年此乐不可得，与雪对舞摅平生。\n共君学取雪好处，平施万物如权衡。",
        "dynasty": "宋",
        "collection_info": null
    },
    {
        "title": "阅古堂诗",
        "author": "范仲淹",
        "content": "中山天下重，韩公兹镇临。\n堂上缋昔贤，阅古以儆今。\n牧师六十人，冠剑竦若林。\n既瞻古人像，必求古人心。\n彼或所存远，我将所得深。\n仁与智可尚，忠与义可钦。\n吾爱古贤守，馨德神祗歆。\n典法曾弗泥，劝沮良自斟。\n跻民在春台，熙熙乐不淫。\n耕夫与樵子，饱暖相讴吟。\n王道自此始，然后张薫琴。\n吾爱古名将，毅若武库森。\n其重如山安，其静如渊沉。\n有令凛如霜，有谋密如阴。\n敌城一朝拔，戎首万里擒。\n虎豹卷韬畧，鲸鲵投釡鬵。\n皇威彻西海，天马来骎骎。\n留侯武侯者，将相俱能任。\n决胜神所启，受託天所谌。\n披开日月光，振起雷霆音。\n九关支一柱，万宇覆重衾。\n前人何赫赫，后人岂愔愔。\n所以作此堂，公意同坚金。\n仆思宝元初，叛羌弄千镡。\n王师生太平，苦战诚未禁。\n赤子餵犬彘，塞翁泪涔涔。\n中原固为辱，天子动宸襟。\n乃命公与仆，聨使御外侵。\n历历革前弊，拳拳扫妖祲。\n二十四万兵，抚之若青衿。\n惟以人占天，不问昴与参。\n相彼形胜地，指掌而蹄涔。\n復我横山疆，限尔长河浔。\n此得喉可扼，彼宜肉就椹。\n上前同定策，奸谋俄献琛。\n枭巢不忍覆，异日生凶禽。\n仆已白髪翁，量力欲投簪。\n公方青春期，抱道当作霖。\n四夷气须夺，百代病可鍼。\n河湟议始行，汉唐功必寻。\n復令千载下，景仰如高岑。\n因赋阅古篇，为公廊庙箴。",
        "dynasty": "宋",
        "collection_info": null
    },
    {
        "title": "送谢景初廷评宰余姚",
        "author": "范仲淹",
        "content": "世德践甲科，青紫信可拾。\n故乡特荣辉，高门復树立。\n余姚二山下，东南最名邑。\n烟水万人家，熙熙自翔集。\n又得贤大夫，坐堂恩信敷。\n春风为君来，绿波满平湖。\n乘兴访隐沦，今逢贺老无。\n文藻凌云处，定喜江山助。\n未能同仙舟，离樽少留驻。\n行行道不孤，明月相随去。",
        "dynasty": "宋",
        "collection_info": null
    },
    {
        "title": "睢阳学舍书怀",
        "author": "范仲淹",
        "content": "白云无赖帝乡遥，汉苑谁人奏洞箫。\n多难未应歌鳯鸟，薄才犹可赋鹪鹩。\n瓢思颜子心还乐，琴遇钟君恨即销。\n但使斯文天未丧，涧松何必怨山苗。",
        "dynasty": "宋",
        "collection_info": null
    },
    {
        "title": "咏史五首 陶唐氏",
        "author": "范仲淹",
        "content": "纯衣黄冕历星辰，白马彤车一百春。\n莫道茅茨无復见，古今时有致尧人。",
        "dynasty": "宋",
        "collection_info": null
    },
    {
        "title": "咏史五首 有虞氏",
        "author": "范仲淹",
        "content": "成都成邑即天开，终践尧基咏起哉。\n但得四门元凯至，九韶何必鳯皇来。",
        "dynasty": "宋",
        "collection_info": null
    },
    {
        "title": "咏史五首 夏后氏",
        "author": "范仲淹",
        "content": "景命还将伯益传，九川功大若为迁。\n讴歌终在吾君子，岂是当时不让贤。",
        "dynasty": "宋",
        "collection_info": null
    },
    {
        "title": "咏史五首 商人",
        "author": "范仲淹",
        "content": "履癸昆吾祸莫移，应天重造帝王基。\n子孙何事为炮烙，不念嘻吁祝网时。",
        "dynasty": "宋",
        "collection_info": null
    },
    {
        "title": "咏史五首 周人",
        "author": "范仲淹",
        "content": "斧钺为藩忍内侵，商人涂炭奈何深。\n不烦鱼火明天意，自有诸侯八百心。",
        "dynasty": "宋",
        "collection_info": null
    },
    {
        "title": "次韵和刘夔判官对雪",
        "author": "范仲淹",
        "content": "蔌蔌楼台外，新辉溢四遐。\n云中凋玉叶，星际落榆花。\n岳色参差露，松声彷佛加。\n风流裁赋苑，清苦读书家。\n霜女惭轻格，蟾娥让素华。\n孤鸿迷鸟道，万马忆龙沙。\n浄拂王恭氅，香滋陆羽茶。\n载歌劳郢谢，一奏待钟牙。\n几处和梅赏，何人为鬓嗟。\n含毫看不足，诗社好生涯。",
        "dynasty": "宋",
        "collection_info": null
    },
    {
        "title": "河朔吟",
        "author": "范仲淹",
        "content": "太平燕赵许闲游，三十从知壮士羞。\n敢话诗书为上将，犹怜仁义对诸侯。\n子房帷幄方无事，李牧耕桑合有秋。\n民得袴襦兵得帅，御戎何必问严尤。",
        "dynasty": "宋",
        "collection_info": null
    },
    {
        "title": "和黄惣太博上知郡杜少卿",
        "author": "范仲淹",
        "content": "万石君贤再出麾，犹龙川上五歌时。\n九重执宪清规在，十镇分忧白髪知。\n环禁申威星拱极，铃斋舒啸月侵帷。\n金台下客思何报，愿上中和乐职诗。",
        "dynasty": "宋",
        "collection_info": null
    },
    {
        "title": "过太清宫",
        "author": "范仲淹",
        "content": "丑石危松半绿萝，函关真相玉嵯峨。\n谁言仙道求难至，自愧阴功积未多。\n渺渺云霞开绛节，雝雝鸾鳯答空歌。\n几时身退琼坛畔，荣利匆匆奈老何。",
        "dynasty": "宋",
        "collection_info": null
    },
    {
        "title": "寄余杭全安石段少连二从事",
        "author": "范仲淹",
        "content": "分携俱是佐高牙，两地光尘自等差。\n荣事日趋丞相府，道情时过老君家。\n双鸿得侣知风便，一鹤思鸣对露华。\n早晚相将云汉外，重为龙友免天涯。",
        "dynasty": "宋",
        "collection_info": null
    },
    {
        "title": "送江南运使张传度支",
        "author": "范仲淹",
        "content": "刑措东南始诏迴，重分邦计命钦哉。\n于公已积充闾庆，萧相还施富国才。\n十郡甘棠歌未歇，一方流马路初开。\n启心知有嘉谟在，足乱云霓忆帝台。",
        "dynasty": "宋",
        "collection_info": null
    },
    {
        "title": "尧庙",
        "author": "范仲淹",
        "content": "千古如天日，巍巍与善功。\n禹终平洚水，舜亦致薫风。\n江海生灵外，干坤揖让中。\n乡人不知此，箫鼓谢年丰。",
        "dynasty": "宋",
        "collection_info": null
    },
    {
        "title": "西溪见牡丹",
        "author": "范仲淹",
        "content": "阳和不择地，海角亦逢春。\n忆得上林色，相看如故人。",
        "dynasty": "宋",
        "collection_info": null
    },
    {
        "title": "寄秦州幕明化基寺丞",
        "author": "范仲淹",
        "content": "同时辟命新，中道改丝纶。\n沧海人归楚，清风子在秦。\n共居卿月下，独得将星邻。\n耸动军前檄，峥嵘席上珍。\n烽烟边信息，金鼓武精神。\n猎度天山雪，歌逢陇树春。\n燕台无限好，西向自霑巾。",
        "dynasty": "宋",
        "collection_info": null
    },
    {
        "title": "鵰鹗在秋天",
        "author": "范仲淹",
        "content": "秋汉寥寥迥，雄心肯木栖。\n人间正揺落，天外绝攀跻。\n月兔精应丧，阳乌影欲齐。\n长河匹练小，太华一拳低。\n下眄羣毛遁，横过百鸟睽。\n乘风俊未巳，空阔玉关西。",
        "dynasty": "宋",
        "collection_info": null
    },
    {
        "title": "观猎",
        "author": "范仲淹",
        "content": "鹰犬一何骄，霜明远近郊。\n鸾皇不触网，狐兔自充庖。\n熠熠流鸣镝，纷纷过绿髾。\n雄飞侵汉下，杀气与云交。\n翦棘争探穴，摧林竞覆巢。\n惟开三面者，盛德播絃匏。",
        "dynasty": "宋",
        "collection_info": null
    },
    {
        "title": "鹦鹉",
        "author": "范仲淹",
        "content": "堂上每云云，金笼久受恩。\n思山诚有意，对主忍无言。\n性比孤鸾洁，声殊百舌繁。\n云林如一去，应喜谢朱门。",
        "dynasty": "宋",
        "collection_info": null
    },
    {
        "title": "归鴈",
        "author": "范仲淹",
        "content": "稻粱留不得，一一起江天。\n带雪南离楚，和春北入燕。\n依依前伴侣，历历旧山川。\n木叶程犹远，梅花信可传。\n子规啼到晓，鹦鹉锁经年。\n应羡冥冥者，东风羽翼全。",
        "dynasty": "宋",
        "collection_info": null
    },
    {
        "title": "青郊",
        "author": "范仲淹",
        "content": "青郊鸣锦雉，绿水漾金鳞。\n愿得郢中客，共歌台上春。",
        "dynasty": "宋",
        "collection_info": null
    },
    {
        "title": "射阳湖",
        "author": "范仲淹",
        "content": "渺渺指平湖，烟波极望初。\n纵横皆钓者，何处得嘉鱼。",
        "dynasty": "宋",
        "collection_info": null
    },
    {
        "title": "舟中",
        "author": "范仲淹",
        "content": "珠彩耀前川，归来一扣舷。\n微风不起浪，明月自随船。",
        "dynasty": "宋",
        "collection_info": null
    },
    {
        "title": "寄欧静秀才",
        "author": "范仲淹",
        "content": "君归一水遥，魂断木兰桡。\n赖有南轩竹，清风慰寂寥。",
        "dynasty": "宋",
        "collection_info": null
    },
    {
        "title": "和韩布殿丞三首 泛湖中",
        "author": "范仲淹",
        "content": "平湖万顷碧，谢客一开颜。\n待得临清夜，徘徊载月还。",
        "dynasty": "宋",
        "collection_info": null
    },
    {
        "title": "和韩布殿丞三首 琴酒",
        "author": "范仲淹",
        "content": "絃上万古意，樽中千日醇。\n清心向流水，醉貌发阳春。",
        "dynasty": "宋",
        "collection_info": null
    },
    {
        "title": "和韩布殿丞三首 渔父",
        "author": "范仲淹",
        "content": "月色满沧波，吾生乐事多。\n何人独醒者，试听濯缨歌。",
        "dynasty": "宋",
        "collection_info": null
    },
    {
        "title": "送识上人游金山寺",
        "author": "范仲淹",
        "content": "空半簇楼台，红尘安在哉。\n山分江色破，潮带海声来。\n烟景诸邻断，天光四望开。\n疑师得仙去，白日上蓬莱。",
        "dynasty": "宋",
        "collection_info": null
    },
    {
        "title": "野色",
        "author": "范仲淹",
        "content": "非烟亦非雾，羃羃映楼台。\n白鸟忽点破，夕阳还照开。\n肯随芳草歇，疑逐远帆来。\n谁谓山公意，登高醉始迴。",
        "dynasty": "宋",
        "collection_info": null
    },
    {
        "title": "杂咏四首  其一",
        "author": "范仲淹",
        "content": "梓人一笑白云乡，杞桂森森遇豫章。\n闻道周公绳墨在，天庭谁此遇明堂。",
        "dynasty": "宋",
        "collection_info": null
    },
    {
        "title": "杂咏四首  其二",
        "author": "范仲淹",
        "content": "有客蓝田得意归，溪光冉冉白虹蜺。\n玉人岂忍言环佩，留取天王尺二圭。",
        "dynasty": "宋",
        "collection_info": null
    },
    {
        "title": "杂咏四首  其三",
        "author": "范仲淹",
        "content": "铿铿千古峄山桐，金石声来造化中。\n谁道元和无復致，为君堂上起薫风。",
        "dynasty": "宋",
        "collection_info": null
    },
    {
        "title": "杂咏四首  其四",
        "author": "范仲淹",
        "content": "岭上英英向日开，帝乡情态自徘徊。\n如何一施阳春雨，依旧无心归去来。",
        "dynasty": "宋",
        "collection_info": null
    },
    {
        "title": "书事呈韩布殿丞",
        "author": "范仲淹",
        "content": "南宫曾荐牧之文，失足徒劳忽十春。\n天上云龙期际会，山中猿鹤愧因循。\n无功岂不孤黄石，有道何堪忆紫莼。\n少壮由来须努力，篆铭钟鼎古何人。",
        "dynasty": "宋",
        "collection_info": null
    },
    {
        "title": "西溪书事",
        "author": "范仲淹",
        "content": "卑栖曾未託椅梧，敢议雄心万里途。\n蒙叟自当齐黒白，子牟何必怨江湖。\n秋天响亮频闻鹤，夜海朣胧每见珠。\n一醉一吟疏懒甚，溪人能信解嘲无。",
        "dynasty": "宋",
        "collection_info": null
    },
    {
        "title": "得李四宗易书",
        "author": "范仲淹",
        "content": "秋风海上忆神交，江外书来慰寂寥。\n松柏旧心当化石，埙篪新韵似闻韶。\n须期管鲍垂千古，不学张陈负一朝。\n三復荆州无限意，王孙芳草路遥遥。",
        "dynasty": "宋",
        "collection_info": null
    },
    {
        "title": "欧伯起相访",
        "author": "范仲淹",
        "content": "海涯牢落若为怀，惟子相过未忍迴。\n劲草不随风偃去，孤桐何意鳯飞来。\n罇藏金醴迟迟进，匣锁云和特特开。\n万古功名有天命，浩然携手上春台。",
        "dynasty": "宋",
        "collection_info": null
    },
    {
        "title": "寄赠林逋处士",
        "author": "范仲淹",
        "content": "唐虞重逸人，束帛降何频。\n风俗因君厚，文章至老淳。\n玉田耕小隐，金阙梦高真。\n罢钓轮生蠧，慵冠鑑积尘。\n饵莲攀鹤顶，歌雪扣琴身。\n墨妙青囊秘，丹灵绿髪新。\n岭霞明四望，岩笋入诸邻。\n几姓簪裾盛，诸生礼乐循。\n朝廷唯荐鹗，乡党不伤麟。\n弔古夫差国，怀贤伍相津。\n剧谈来剑侠，腾啸骇山神。\n有客瞻冥翼，无端预荐绅。\n未能忘帝力，犹待补天均。\n早晚功名外，孤云可得亲。",
        "dynasty": "宋",
        "collection_info": null
    },
    {
        "title": "酬滕子京同年",
        "author": "范仲淹",
        "content": "谢家风雅若为酬，散吏方耽海上游。\n疏懒几忘传笔梦，寂寥仍有负薪忧。\n欲歌兰雪归真隐，敢向簪轩竞急流。\n如共茂先瞻气象，莫言神物在南州。",
        "dynasty": "宋",
        "collection_info": null
    },
    {
        "title": "赠余杭唐异处士",
        "author": "范仲淹",
        "content": "名动公卿四十秋，相逢仍作旅人游。\n青山欲买难开口，白髪思归易满头。\n厌入市廛如海燕，可堪云水属江鸥。\n故乡知己方都督，千树春浓种橘休。",
        "dynasty": "宋",
        "collection_info": null
    },
    {
        "title": "和沈书记同访林处士",
        "author": "范仲淹",
        "content": "山中宰相下岩扃，静接游人笑傲行。\n碧嶂浅深骄晚翠，白云舒卷看春晴。\n烟潭共爱鱼方乐，樵爨谁欺鴈不鸣。\n莫道隐君同德少，樽前长揖圣贤清。",
        "dynasty": "宋",
        "collection_info": null
    },
    {
        "title": "诸暨道中作",
        "author": "范仲淹",
        "content": "林下提壶招客醉，溪边杜宇劝人归。\n可怜白酒青山在，不醉不归多少非。",
        "dynasty": "宋",
        "collection_info": null
    },
    {
        "title": "题翠峰院",
        "author": "范仲淹",
        "content": "翠峰高与白云闲，吾祖曾居水石间。\n千载家风应未坠，子孙还解爱青山。",
        "dynasty": "宋",
        "collection_info": null
    },
    {
        "title": "与人约访林处士阻雨因寄",
        "author": "范仲淹",
        "content": "闲约诸公扣隐扃，江天风雨忽飘零。\n方怜春满王孙草，可忍云遮处士星。\n蕙帐未容登末席，兰舟无赖寄前汀。\n湖山早晚逢晴霁，重待寻仙入翠屏。",
        "dynasty": "宋",
        "collection_info": null
    },
    {
        "title": "寄西湖林处士",
        "author": "范仲淹",
        "content": "萧索遶家云，清歌独隐沦。\n巢由不愿仕，尧舜岂遗人。\n一水无涯静，羣峰满眼春。\n何当伴闲逸，尝酒过诸邻。",
        "dynasty": "宋",
        "collection_info": null
    },
    {
        "title": "越上闻子规",
        "author": "范仲淹",
        "content": "夜入翠烟啼，昼寻芳树飞。\n春山无限好，犹道不如归。",
        "dynasty": "宋",
        "collection_info": null
    },
    {
        "title": "送李纮殿院赴阙  其一",
        "author": "范仲淹",
        "content": "寂寥门巷每相过，亲近贤人所得多。\n今日九重天上去，濉阳孤客奈愁何。",
        "dynasty": "宋",
        "collection_info": null
    },
    {
        "title": "送李纮殿院赴阙  其二",
        "author": "范仲淹",
        "content": "霜露丘园不忍违，三年月日速如飞。\n金门乍入应垂泪，因挂朝衣忆彩衣。",
        "dynasty": "宋",
        "collection_info": null
    },
    {
        "title": "送邢昂处士南游",
        "author": "范仲淹",
        "content": "落落崆峒一大儒，四方心逸忆江湖。\n东南赖有林君復，万里清风去不孤。",
        "dynasty": "宋",
        "collection_info": null
    },
    {
        "title": "送丁司理赴明州",
        "author": "范仲淹",
        "content": "仙家枝叶令威孙，南去司刑庇越民。\n金阙道书微旨在，狱多阴德是真人。",
        "dynasty": "宋",
        "collection_info": null
    },
    {
        "title": "送鄞江窦尉",
        "author": "范仲淹",
        "content": "片帆飞去若轻鸿，一霎春潮过浙东。\n王谢江山久萧索，子真今为起清风。",
        "dynasty": "宋",
        "collection_info": null
    },
    {
        "title": "送常熟钱尉",
        "author": "范仲淹",
        "content": "姑苏台下水如蓝，天赐仙乡奉旨甘。\n梅淡柳黄春不浅，王孙归思满江南。",
        "dynasty": "宋",
        "collection_info": null
    },
    {
        "title": "试笔",
        "author": "范仲淹",
        "content": "偶缘疏拙得天真，岂问前途屈与伸。\n车马纵能欺倦客，江山犹可助骚人。\n懒如叔夜书盈几，狂似渊明酒满巾。\n况有南窗姬易在，此心那更起纤尘。",
        "dynasty": "宋",
        "collection_info": null
    },
    {
        "title": "送真元二上人归吴中",
        "author": "范仲淹",
        "content": "归心不可夺，千里故园春。\n及见市朝事，却思江海人。\n烟波方得伴，松月定为邻。\n愿结虎溪社，休休老此身。",
        "dynasty": "宋",
        "collection_info": null
    },
    {
        "title": "寄题许州钱相公信美亭",
        "author": "范仲淹",
        "content": "华构高轩敞，名湖一面分。\n星辰居上相，鼓吹燕中军。\n山色来嵩室，风光彻汝坟。\n杉篁涵晚翠，兰茝荐时薫。\n坐啸频乘月，归怀几望云。\n迥临黄霸俗，远味仲宣文。\n万户方开国，三阶復致君。\n斯亭比棠树，千载颂清芬。",
        "dynasty": "宋",
        "collection_info": null
    },
    {
        "title": "送何白节推宰晋原二首  其一",
        "author": "范仲淹",
        "content": "盛府兼名邑，荣归指故林。\n多年望乡泪，万里倚门心。\n江馆春寒薄，山程晚翠深。\n板舆迎侍日，桃李正芳阴。",
        "dynasty": "宋",
        "collection_info": null
    },
    {
        "title": "送何白节推宰晋原二首  其二",
        "author": "范仲淹",
        "content": "此行深惜别，所喜是宁亲。\n祖帐千门晓，乡关锦国春。\n鸟歌疑劝酒，山态似迎人。\n我绝南陔望，因兄泪满巾。",
        "dynasty": "宋",
        "collection_info": null
    },
    {
        "title": "送刁纺户掾太常下第",
        "author": "范仲淹",
        "content": "精鉴本非深，英僚暂此沉。\n火炎方试玉，沙密偶遗金。\n岂累青云器，犹孤白雪音。\n敢希苏季子，潜有激仪心。",
        "dynasty": "宋",
        "collection_info": null
    },
    {
        "title": "忆杭州西湖",
        "author": "范仲淹",
        "content": "长忆西湖胜鑑湖，春波千顷绿如铺。\n吾皇不让明皇美，可赐疏狂贺老无。",
        "dynasty": "宋",
        "collection_info": null
    },
    {
        "title": "寄林处士",
        "author": "范仲淹",
        "content": "片心高与月徘徊，岂为千钟下钓台。\n犹笑白云多事在，等闲为雨出山来。",
        "dynasty": "宋",
        "collection_info": null
    },
    {
        "title": "依韵酬毋湜推官",
        "author": "范仲淹",
        "content": "圣门非入室，文阵敢争盟。\n不意栖云阁，何才隷月卿。\n珍羣怜未至，霄鹗引修程。\n直舍有仙味，秘庭无俗声。\n午阴宫树绿，宵刻禁钟清。\n奉制歌三秀，称觞听六英。\n恩辉孤易感，交结淡难成。\n新髪鑑中改，旧山天际横。\n缨思渔父濯，春伴隼旟行。\n桃浪观秦塞，薫风省舜城。\n几多兴废迹，重迭古今情。\n进退思先觉，蹉跎畏后生。\n见诒如美衮，欲报乏英琼。\n浄揖澄江练，高窥擢露茎。\n復惊闻正始，终仰辅登闳。\n好励图南志，翱翔览四瀛。",
        "dynasty": "宋",
        "collection_info": null
    },
    {
        "title": "送石曼卿",
        "author": "范仲淹",
        "content": "河光岳色过秦关，英气飘飘酒满颜。\n贾谊书成动西汉，谢安人笑起东山。\n亨途去觉云天近，旧隐回思水石闲。\n此道圣朝如不坠，疏封宜在立谭间。",
        "dynasty": "宋",
        "collection_info": null
    },
    {
        "title": "送何涉秀才",
        "author": "范仲淹",
        "content": "蜀道归来万里身，上堂嘉庆动诸邻。\n贤良诏下先生起，休向成都问卜人。",
        "dynasty": "宋",
        "collection_info": null
    },
    {
        "title": "八月十四夜月",
        "author": "范仲淹",
        "content": "光华岂不盛，赏宴尚迟迟。\n天意将圆夜，人心待满时。\n已知千里共，犹讶一分亏。\n来夕如澄霁，清风不负期。",
        "dynasty": "宋",
        "collection_info": null
    },
    {
        "title": "送吴安道学士知崇州",
        "author": "范仲淹",
        "content": "一麾轻去奉兰羞，共惜清贤岂易求。\n筮易暗惊鸣鹤远，赋诗深望白驹留。\n古来经纬心皆晓，闲处光阴髪半秋。\n长孺之才同吏隐，相寛频上海边楼。",
        "dynasty": "宋",
        "collection_info": null
    },
    {
        "title": "谪守睦州作",
        "author": "范仲淹",
        "content": "重父必重母，正邦必正家。\n一心回主意，十口向天涯。\n铜虎恩犹厚，鲈鱼味復佳。\n圣明何以报，没齿愿无邪。",
        "dynasty": "宋",
        "collection_info": null
    },
    {
        "title": "赴桐庐郡淮上遇风三首  其一",
        "author": "范仲淹",
        "content": "圣宋非强楚，清淮异汨罗。\n平生仗忠信，尽室任风波。\n舟楫颠危甚，蛟鼋出没多。\n斜阳幸无事，沽酒听渔歌。",
        "dynasty": "宋",
        "collection_info": null
    },
    {
        "title": "赴桐庐郡淮上遇风三首  其二",
        "author": "范仲淹",
        "content": "妻子休相咎，劳生险自多。\n商人岂有罪，同我在风波。",
        "dynasty": "宋",
        "collection_info": null
    },
    {
        "title": "赴桐庐郡淮上遇风三首  其三",
        "author": "范仲淹",
        "content": "一棹危于叶，傍观亦损神。\n他时在平地，无忽险中人。",
        "dynasty": "宋",
        "collection_info": null
    },
    {
        "title": "送韩渎殿院出守岳阳",
        "author": "范仲淹",
        "content": "仕宦自飘然，君恩岂欲偏。\n纔归剑门道，忽上洞庭船。\n坠絮伤春目，舂涛废夜眠。\n岳阳楼上月，清赏浩无边。",
        "dynasty": "宋",
        "collection_info": null
    },
    {
        "title": "出守桐庐道中十绝  其一",
        "author": "范仲淹",
        "content": "陇上带经人，金门齿谏臣。\n雷霆日有犯，始可报君亲。",
        "dynasty": "宋",
        "collection_info": null
    },
    {
        "title": "出守桐庐道中十绝  其二",
        "author": "范仲淹",
        "content": "君恩泰山重，尔命鸿毛轻。\n一意惧千古，敢怀妻子荣。",
        "dynasty": "宋",
        "collection_info": null
    },
    {
        "title": "出守桐庐道中十绝  其三",
        "author": "范仲淹",
        "content": "妻子屡牵衣，出门投祸机。\n宁知白日照，犹得虎符归。",
        "dynasty": "宋",
        "collection_info": null
    },
    {
        "title": "出守桐庐道中十绝  其四",
        "author": "范仲淹",
        "content": "分符江外去，人笑似骚人。\n不道鲈鱼美，还堪养病身。",
        "dynasty": "宋",
        "collection_info": null
    },
    {
        "title": "出守桐庐道中十绝  其五",
        "author": "范仲淹",
        "content": "有病甘长废，无机苦直言。\n江山藏拙好，何敢望天阍。",
        "dynasty": "宋",
        "collection_info": null
    },
    {
        "title": "出守桐庐道中十绝  其六",
        "author": "范仲淹",
        "content": "天阍变化地，所好必真龙。\n轲意正迂阔，悠然轻万钟。",
        "dynasty": "宋",
        "collection_info": null
    },
    {
        "title": "出守桐庐道中十绝  其七",
        "author": "范仲淹",
        "content": "万钟谁不慕，意气满堂金。\n必若枉此道，伤哉非素心。",
        "dynasty": "宋",
        "collection_info": null
    },
    {
        "title": "出守桐庐道中十绝  其八",
        "author": "范仲淹",
        "content": "素心爱云水，此日东南行。\n笑解尘缨处，沧浪无限清。",
        "dynasty": "宋",
        "collection_info": null
    },
    {
        "title": "出守桐庐道中十绝  其九",
        "author": "范仲淹",
        "content": "沧浪清可爱，白鸟鑑中飞。\n不信有京洛，风尘化客衣。",
        "dynasty": "宋",
        "collection_info": null
    },
    {
        "title": "出守桐庐道中十绝  其一○",
        "author": "范仲淹",
        "content": "风尘日已远，郡枕子陵溪。\n始见神龟乐，优优尾在泥。",
        "dynasty": "宋",
        "collection_info": null
    },
    {
        "title": "萧洒桐庐郡十绝  其一",
        "author": "范仲淹",
        "content": "萧洒桐庐郡，乌龙山霭中。\n使君无一事，心共白云空。",
        "dynasty": "宋",
        "collection_info": null
    },
    {
        "title": "萧洒桐庐郡十绝  其二",
        "author": "范仲淹",
        "content": "萧洒桐庐郡，开轩即解颜。\n劳生一何幸，日日面青山。",
        "dynasty": "宋",
        "collection_info": null
    },
    {
        "title": "萧洒桐庐郡十绝  其三",
        "author": "范仲淹",
        "content": "萧洒桐庐郡，全家长道情。\n不闻歌舞事，遶舍石泉声。",
        "dynasty": "宋",
        "collection_info": null
    },
    {
        "title": "萧洒桐庐郡十绝  其四",
        "author": "范仲淹",
        "content": "萧洒桐庐郡，公余午睡浓。\n人生安乐处，谁復问千钟。",
        "dynasty": "宋",
        "collection_info": null
    },
    {
        "title": "萧洒桐庐郡十绝  其五",
        "author": "范仲淹",
        "content": "萧洒桐庐郡，家家竹隐泉。\n令人思杜牧，无处不潺湲。",
        "dynasty": "宋",
        "collection_info": null
    },
    {
        "title": "萧洒桐庐郡十绝  其六",
        "author": "范仲淹",
        "content": "萧洒桐庐郡，春山半是茶。\n新雷还好事，惊起雨前芽。",
        "dynasty": "宋",
        "collection_info": null
    },
    {
        "title": "萧洒桐庐郡十绝  其七",
        "author": "范仲淹",
        "content": "萧洒桐庐郡，千家起画楼。\n相呼采莲去，笑上木兰舟。",
        "dynasty": "宋",
        "collection_info": null
    },
    {
        "title": "萧洒桐庐郡十绝  其八",
        "author": "范仲淹",
        "content": "萧洒桐庐郡，清潭百丈余。\n钓翁应有道，所得是嘉鱼。",
        "dynasty": "宋",
        "collection_info": null
    },
    {
        "title": "萧洒桐庐郡十绝  其九",
        "author": "范仲淹",
        "content": "萧洒桐庐郡，身闲性亦灵。\n降真香一炷，欲老悟黄庭。",
        "dynasty": "宋",
        "collection_info": null
    },
    {
        "title": "萧洒桐庐郡十绝  其一○",
        "author": "范仲淹",
        "content": "萧洒桐庐郡，严陵旧钓台。\n江山如不胜，光武肯教来。",
        "dynasty": "宋",
        "collection_info": null
    },
    {
        "title": "新定感兴五首  其一",
        "author": "范仲淹",
        "content": "数仞黄堂上，题名仅百贤。\n孤高宋开府，千载可拳拳。",
        "dynasty": "宋",
        "collection_info": null
    },
    {
        "title": "新定感兴五首  其二",
        "author": "范仲淹",
        "content": "山水真名郡，恩多补谏官。\n中间好田锡，风月亦盘桓。",
        "dynasty": "宋",
        "collection_info": null
    },
    {
        "title": "新定感兴五首  其三",
        "author": "范仲淹",
        "content": "风物皆堪喜，民灵独可哀。\n稀逢贤太守，多是谪官来。",
        "dynasty": "宋",
        "collection_info": null
    },
    {
        "title": "新定感兴五首  其四",
        "author": "范仲淹",
        "content": "去国三千里，风波岂不赊。\n迴思洞庭险，无限胜长沙。",
        "dynasty": "宋",
        "collection_info": null
    },
    {
        "title": "新定感兴五首  其五",
        "author": "范仲淹",
        "content": "江上多嘉客，清歌进白醪。\n灵均良可笑，终日着离骚。",
        "dynasty": "宋",
        "collection_info": null
    },
    {
        "title": "游乌龙山寺",
        "author": "范仲淹",
        "content": "高岚指天近，远溜出山迟。\n万事不到处，白云无尽时。\n异花啼鸟乐，灵草隐人知。\n信是栖真地，林僧半雪眉。",
        "dynasty": "宋",
        "collection_info": null
    },
    {
        "title": "江干闲望",
        "author": "范仲淹",
        "content": "江干日清旷，寓目一搘笻。\n落叶信流水，归云识旧峰。\n兰荪谁共采，鳬鴈自相从。\n莫爱苹风起，波来千万重。",
        "dynasty": "宋",
        "collection_info": null
    },
    {
        "title": "和章岷推官同登承天寺竹阁",
        "author": "范仲淹",
        "content": "僧阁倚寒竹，幽襟聊一开。\n清风曾未足，明月可重来。\n晚意烟垂草，秋姿露滴苔。\n佳宾何以伫，云瑟与霞杯。",
        "dynasty": "宋",
        "collection_info": null
    },
    {
        "title": "斋中偶书",
        "author": "范仲淹",
        "content": "狂愚多苦口，幽远独甘心。\n言路有余责，权门无去音。\n忘忧曾扣易，思古即援琴。\n此意谁相和，寥寥鹤在阴。",
        "dynasty": "宋",
        "collection_info": null
    },
    {
        "title": "留题江秀才旧居",
        "author": "范仲淹",
        "content": "结舍近沧洲，江山不外求。\n我来明月夜，更得主人留。",
        "dynasty": "宋",
        "collection_info": null
    },
    {
        "title": "依韵酬周骙太博同年",
        "author": "范仲淹",
        "content": "孰敢先怀富贵图，良时须惜几嗟吁。\n众心可致巍巍主，上意思平两两符。\n不称内朝裨耳目，多惭外补救皮肤。\n子陵滩畔观渔钓，无限残阳媚绿蒲。",
        "dynasty": "宋",
        "collection_info": null
    },
    {
        "title": "依韵答胡侍郎见寄",
        "author": "范仲淹",
        "content": "千年风采逢明主，一寸襟灵慕昔贤。\n待看朝廷兴礼让，天衢何敢鬬先鞭。",
        "dynasty": "宋",
        "collection_info": null
    },
    {
        "title": "桐庐郡斋书事",
        "author": "范仲淹",
        "content": "千峰秀处白云骄，吏隐云边岂待招。\n数仞堂高谁富贵，一枝巢隐自逍遥。\n杯中好物闲宜进，林下幽人静可邀。\n莫道官清无岁计，满山芝朮长灵苖。",
        "dynasty": "宋",
        "collection_info": null
    },
    {
        "title": "留题方干处士旧居",
        "author": "范仲淹",
        "content": "风雅先生旧隐存，子陵台下白云村。\n唐朝三百年冠盖，谁聚诗书到远孙。",
        "dynasty": "宋",
        "collection_info": null
    },
    {
        "title": "依韵酬章推官见赠",
        "author": "范仲淹",
        "content": "姑苏从古号繁华，却恋岩边与水涯。\n重入白云寻钓濑，更随明月宿诗家。\n山人惊戴乌纱出，溪女笑偎红杏遮。\n来蚤又抛泉石去，范茫荣利一吁嗟。",
        "dynasty": "宋",
        "collection_info": null
    },
    {
        "title": "苏州十咏 泰伯庙",
        "author": "范仲淹",
        "content": "至德本无名，宣尼一此评。\n能将天下让，知有圣人生。\n南国奔方远，西山道始亨。\n英灵岂不在，千古碧江横。",
        "dynasty": "宋",
        "collection_info": null
    },
    {
        "title": "苏州十咏 木兰堂",
        "author": "范仲淹",
        "content": "堂上列歌钟，多惭不如古。\n却羡木兰花，曾见霓裳舞。",
        "dynasty": "宋",
        "collection_info": null
    },
    {
        "title": "苏州十咏 洞庭山",
        "author": "范仲淹",
        "content": "吴山无此秀，乘暇一游之。\n万顷湖光裏，千家橘熟时。\n平看月上早，远觉鸟归迟。\n近古谁真赏，白云应得知。",
        "dynasty": "宋",
        "collection_info": null
    },
    {
        "title": "苏州十咏 虎丘山",
        "author": "范仲淹",
        "content": "昔见虎耽耽，今为佛子岩。\n云寒不出寺，剑静未离潭。\n幽步萝垂径，高禅雪闭庵。\n吴都十万户，烟瓦亘西南。",
        "dynasty": "宋",
        "collection_info": null
    },
    {
        "title": "苏州十咏 阊门",
        "author": "范仲淹",
        "content": "吴门耸阊阖，迎送毎跻攀。\n一水帝乡路，片云师子山。\n落鸿渔钓外，斜柳别离间。\n白傅归休处，盘桓几厚颜。",
        "dynasty": "宋",
        "collection_info": null
    },
    {
        "title": "苏州十咏 灵岩寺",
        "author": "范仲淹",
        "content": "古来兴废一愁人，白髪僧归掩寺门。\n越相烟波空去鴈，吴王宫阙半啼猿。\n春风似旧花犹笑，往事多遗石不言。\n唯有延陵逃遁去，清名高节满干坤。",
        "dynasty": "宋",
        "collection_info": null
    },
    {
        "title": "苏州十咏 太湖",
        "author": "范仲淹",
        "content": "有浪即山高，无风还练静。\n秋宵谁与期，月华三万顷。",
        "dynasty": "宋",
        "collection_info": null
    },
    {
        "title": "苏州十咏 伍相庙",
        "author": "范仲淹",
        "content": "胥也应无憾，至哉忠孝门。\n生能酬楚怨，死可报吴恩。\n直气海涛在，片心江月存。\n悠悠当日者，千载秪惭魂。",
        "dynasty": "宋",
        "collection_info": null
    },
    {
        "title": "苏州十咏 观风楼",
        "author": "范仲淹",
        "content": "高压郡西城，观风不浪名。\n山川千里色，语笑万家声。\n碧寺烟中静，红桥柳际明。\n登临岂刘白，满目见诗情。",
        "dynasty": "宋",
        "collection_info": null
    },
    {
        "title": "苏州十咏 南园",
        "author": "范仲淹",
        "content": "西施台下见名园，百草千花特地繁。\n欲问吴王当日事，后来桃李若为言。",
        "dynasty": "宋",
        "collection_info": null
    },
    {
        "title": "依韵奉酬晏尚书见寄",
        "author": "范仲淹",
        "content": "徽音来景亳，盛事耸吴乡。\n上象三台照，高文五色章。\n纯如登乐府，渊若测天潢。\n寒谷春重煦，幽宫草特芳。\n感知心似血，思报鬓成霜。\n新定惭无惠，姑苏惜未康。\n尧汤余水旱，刘白旧风光。\n北阙云霓远，南园橘柚荒。\n愿闻歌画一，敢议赋长杨。\n碌碌嘲须解，循循教弗忘。\n迹甘荣路外，情寄圣门傍。\n几託为鱼梦，江湖尚渺茫。",
        "dynasty": "宋",
        "collection_info": null
    },
    {
        "title": "又用前韵谢晏尚书以近着示及",
        "author": "范仲淹",
        "content": "祖述贤人业，何因降玄乡。\n周公旧才美，夫子近文章。\n逸气弥衝斗，雄源甚决潢。\n月中灵桂老，春外宝芝芳。\n远似天无翳，清如塞有霜。\n日星图舜禹，金石颂成康。\n涡曲风骚盛，营丘学校光。\n至精含变化，大手凿洪荒。\n崧岳词欺甫，甘泉价掩扬。\n满朝当讽诵，终古岂遗忘。\n恍若探龙际，森疑履虎傍。\n半生游此道，观海特茫茫。",
        "dynasty": "宋",
        "collection_info": null
    },
    {
        "title": "陈质殿丞挽歌词",
        "author": "范仲淹",
        "content": "贤者逝如斯，皇天岂易知。\n众人皆堕泪，君子欲安碑。\n几世传清白，满乡称孝慈。\n贤哉生令嗣，遗秀在兰芝。",
        "dynasty": "宋",
        "collection_info": null
    },
    {
        "title": "送僧文光",
        "author": "范仲淹",
        "content": "一品山前识，迢迢三十春。\n多惭画戟裏，重见白云人。",
        "dynasty": "宋",
        "collection_info": null
    },
    {
        "title": "依韵酬府判庞醇之见寄  其一",
        "author": "范仲淹",
        "content": "二十年前已定交，而今鹏鷃各逍遥。\n但能贾傅亲前席，何必萧生意本朝。\n直节羡君如指佞，孤根怜我异凌霄。\n莫将富贵移平昔，彼此清心髪半凋。",
        "dynasty": "宋",
        "collection_info": null
    },
    {
        "title": "依韵酬府判庞醇之见寄  其二",
        "author": "范仲淹",
        "content": "吴门歉岁减繁华，萧索专城未足夸。\n柳色向秋迎使馆，水声终夜救田车。\n丘山在负思朝寄，毫髪经心愧道家。\n不似桐庐人事少，子陵台畔乐无涯。",
        "dynasty": "宋",
        "collection_info": null
    },
    {
        "title": "依韵酬吴安道学士见寄",
        "author": "范仲淹",
        "content": "圣君贤相正弥纶，谏诤臣微敢徇身。\n但得葵心长向日，何妨骛足未离尘。\n岂辞云水三千里，犹济疮痍十万民。\n宴坐黄堂愧无限，陇头元是带经人。",
        "dynasty": "宋",
        "collection_info": null
    },
    {
        "title": "依韵酬吴春卿二首 鹤",
        "author": "范仲淹",
        "content": "华亭孤立病时身，终日徘徊尚海滨。\n露掌思高还警夜，芝田音断欲伤春。\n千年灵气何求药，八变奇姿已过人。\n莫厌在阴犹寡和，九皋非晚见精神。",
        "dynasty": "宋",
        "collection_info": null
    },
    {
        "title": "依韵酬吴春卿二首 松",
        "author": "范仲淹",
        "content": "亭亭百尺栋梁身，寂寞云根与涧滨。\n寒冒雪霜宁是病，静期风月不须春。\n萧萧远韵和于乐，密密清阴意在人。\n高节直心时勿伐，千秋为石乃知神。",
        "dynasty": "宋",
        "collection_info": null
    },
    {
        "title": "应制赏花钓鱼",
        "author": "范仲淹",
        "content": "万彙嘉亨日，皇心豫宴辰。\n华林新濯雨，灵沼正涵春。\n帝幄纷仙蘤，天鈎掷锦鳞。\n洋洋颁睿唱，赓颂浃簪绅。",
        "dynasty": "宋",
        "collection_info": null
    },
    {
        "title": "过余杭白塔寺",
        "author": "范仲淹",
        "content": "登临江上寺，迁客特依依。\n远水欲无际，孤舟曾未归。\n乱峰藏好处，幽鹭得闲飞。\n多少天真趣，遥心结翠微。",
        "dynasty": "宋",
        "collection_info": null
    },
    {
        "title": "西湖筵上赠胡侍郎",
        "author": "范仲淹",
        "content": "官秩文昌贵，功名信史褒。\n朝廷三老重，乡党二疏高。\n涯业尽图籍，子孙皆俊髦。\n西湖天下绝，今日盛游遨。",
        "dynasty": "宋",
        "collection_info": null
    },
    {
        "title": "江城对月",
        "author": "范仲淹",
        "content": "南国风波远，东门冠盖回。\n多情是明月，相逐过江来。",
        "dynasty": "宋",
        "collection_info": null
    },
    {
        "title": "送向综国博通判桂州",
        "author": "范仲淹",
        "content": "通籍三公后，监州五岭深。\n欲知明主意，将慰远人心。\n岁计多藏药，舟行不废琴。\n归书清白最，宁问槖中金。",
        "dynasty": "宋",
        "collection_info": null
    },
    {
        "title": "芝山寺",
        "author": "范仲淹",
        "content": "楼殿观崔嵬，灵芝安在哉。\n云飞过江去，花落入城来。\n得食鵶朝聚，闻经虎夜回。\n偶临西阁望，五老夕阳开。",
        "dynasty": "宋",
        "collection_info": null
    },
    {
        "title": "昇上人碧云轩",
        "author": "范仲淹",
        "content": "爱此诗家好，幽轩绝世纷。\n澄宵半床月，淡晓数峰云。\n远意经年就，微吟并舍闻。\n只应虚静处，所得自兰芬。",
        "dynasty": "宋",
        "collection_info": null
    },
    {
        "title": "郡斋即事",
        "author": "范仲淹",
        "content": "三出专城鬓似丝，斋中萧洒过禅师。\n近疏歌酒缘多病，不负云山赖有诗。\n半雨黄花秋赏健，一江明月夜归迟。\n世间荣辱何须道，塞上衰翁也自知。",
        "dynasty": "宋",
        "collection_info": null
    },
    {
        "title": "同年魏介之会上作",
        "author": "范仲淹",
        "content": "寒苦同登甲乙科，天涯相对合如何。\n心存阙下还忧畏，身在樽前且笑歌。\n闲上碧江游画鹢，醉留红袖舞鸣鼍。\n与君今日真良会，自信麤官乐事多。",
        "dynasty": "宋",
        "collection_info": null
    },
    {
        "title": "依韵酬黄灏秀才",
        "author": "范仲淹",
        "content": "再贬鄱川信不才，子规相爱劝归来。\n客心但感江山助，天意难期日月迴。\n白雪孤琴弥冷淡，浮云双阙自崔嵬。\n南方岁宴犹能乐，醉尽黄花见早梅。",
        "dynasty": "宋",
        "collection_info": null
    },
    {
        "title": "赠钟道士",
        "author": "范仲淹",
        "content": "人间无復动机心，挂了儒冠岁已深。\n惟有诗家风味在，一坛松月伴秋吟。",
        "dynasty": "宋",
        "collection_info": null
    },
    {
        "title": "道士程用之为余传神因题",
        "author": "范仲淹",
        "content": "貌古神疏画本难，因师心妙发毫端。\n无功可上凌云阁，留取云山静处看。",
        "dynasty": "宋",
        "collection_info": null
    },
    {
        "title": "送魏介之江西提点",
        "author": "范仲淹",
        "content": "旌旗如火浪如鸥，一路春城次第游。\n江上高楼欲千尺，便从今日望归舟。",
        "dynasty": "宋",
        "collection_info": null
    },
    {
        "title": "游庐山作",
        "author": "范仲淹",
        "content": "五老闲游倚舳舻，碧梯岚径好程途。\n云开瀑影千门挂，雨过松黄十里铺。\n客爱往来何所得，僧言荣辱此间无。\n从今愈识逍遥旨，一听升沉造化鑪。",
        "dynasty": "宋",
        "collection_info": null
    },
    {
        "title": "瀑布",
        "author": "范仲淹",
        "content": "迥与众流异，发源高更孤。\n下山犹直在，到海得清无。\n势斗蛟龙恶，声吹雨雹麤。\n晚来云一色，诗句自成图。",
        "dynasty": "宋",
        "collection_info": null
    },
    {
        "title": "赠广宣大师",
        "author": "范仲淹",
        "content": "忆昔同游紫阁云，别来三十二迴春。\n白头相见双林下，犹是清朝未退人。",
        "dynasty": "宋",
        "collection_info": null
    },
    {
        "title": "移丹阳郡先游茅山作",
        "author": "范仲淹",
        "content": "丹阳太守意何如，先谒茅卿始下车。\n展节事君三黜后，收心奉道五旬初。\n偶寻灵草逢芝圃，欲扣真关借玉书。\n不更从人问通塞，天教吏隐接山居。",
        "dynasty": "宋",
        "collection_info": null
    },
    {
        "title": "赠茅山张道者",
        "author": "范仲淹",
        "content": "有客生平爱白云，无端年老尚红尘。\n只应金简名犹在，得见仙岩种玉人。",
        "dynasty": "宋",
        "collection_info": null
    },
    {
        "title": "京口即事",
        "author": "范仲淹",
        "content": "突兀立孤城，诗中别有情。\n地深江底过，日大海心生。\n甘露楼台古，金山气象清。\n六朝人薄命，不见此昇平。",
        "dynasty": "宋",
        "collection_info": null
    },
    {
        "title": "怀庆朔堂",
        "author": "范仲淹",
        "content": "庆朔堂前花自栽，便移官去未曾开。\n年年忆着成离恨，只託清风管勾来。",
        "dynasty": "宋",
        "collection_info": null
    },
    {
        "title": "依韵酬叶道卿中秋对月二首  其一",
        "author": "范仲淹",
        "content": "天遣今宵无寸云，故开秋碧挂冰轮。\n诗人不悔衣霑露，为惜清光岂易亲。",
        "dynasty": "宋",
        "collection_info": null
    },
    {
        "title": "依韵酬叶道卿中秋对月二首  其二",
        "author": "范仲淹",
        "content": "孤光千里与君逢，最爱无云四望通。\n处处楼台竞歌宴，的能爱月几人同。",
        "dynasty": "宋",
        "collection_info": null
    },
    {
        "title": "赠叶少卿",
        "author": "范仲淹",
        "content": "退也天之道，东南事了人。\n风波抛旧路，花月伴闲身。\n湖外扁舟远，门中驷马新。\n心从今日泰，家似昔时贫。\n见子登西掖，携孙过北邻。\n白云高阁曙，渌水后池春。\n樽酒呼前辈，鑪香扣上真。\n只应阴德在，八十富精神。",
        "dynasty": "宋",
        "collection_info": null
    },
    {
        "title": "依韵答梁坚运判见寄",
        "author": "范仲淹",
        "content": "蔽野旌旗色，满山笳吹声。\n功名早晚就，裴度亦书生。",
        "dynasty": "宋",
        "collection_info": null
    },
    {
        "title": "城大顺迴道中作",
        "author": "范仲淹",
        "content": "三月二十七，羌山始见花。\n将军了边事，春老未还家。",
        "dynasty": "宋",
        "collection_info": null
    },
    {
        "title": "依韵和延安庞龙图柳湖",
        "author": "范仲淹",
        "content": "种柳穿湖后，延安盛可游。\n远怀忘泽国，真赏即瀛洲。\n江景来秦塞，风情属庾楼。\n刘琨增坐啸，王粲乍销忧。\n秀发千丝堕，光揺匹练柔。\n双双翔乳鷰，两两睡驯鸥。\n折翠赠归客，濯清招隐流。\n宴回银烛夜，吟度玉关秋。\n胜处千场醉，劳生万事浮。\n王公多雅故，思去共仙舟。",
        "dynasty": "宋",
        "collection_info": null
    },
    {
        "title": "和延安庞龙图寄岳阳滕同年",
        "author": "范仲淹",
        "content": "优游滕太守，郡枕洞庭边。\n几处云藏寺，千家月在船。\n疏鸿秋浦外，长笛晚楼前。\n旋拨醅头酒，新炰缩项鳊。\n宦情须淡薄，诗意定连绵。\n迥是偷安地，仍当饱事年。\n只应天下乐，无出日高眠。\n岂信忧边处，干戈隔一川。",
        "dynasty": "宋",
        "collection_info": null
    },
    {
        "title": "与张焘太博行忻代间因话江山作",
        "author": "范仲淹",
        "content": "数年风土塞门行，说着江山意暂清。\n求取罢兵南国去，满楼苍翠是平生。",
        "dynasty": "宋",
        "collection_info": null
    },
    {
        "title": "过长安醉别资政郑侍郎",
        "author": "范仲淹",
        "content": "乡关交復亲，把酒且逡巡。\n共上青云路，相看白髪人。\n有为须报国，无事即頥神。\n故素几云在，风音莫厌频。",
        "dynasty": "宋",
        "collection_info": null
    },
    {
        "title": "依韵酬光化李简夫屯田",
        "author": "范仲淹",
        "content": "老来难得旧交游，莫叹樽前两鬓秋。\n少日苦辛名共立，晚年恬退语相投。\n龚黄政事聊牵强，元白邻封且唱酬。\n附郭田园能置否，与君乘健早归休。",
        "dynasty": "宋",
        "collection_info": null
    },
    {
        "title": "依韵酬太傅张相公见赠",
        "author": "范仲淹",
        "content": "出处曾无致主功，南阳为守地犹雄。\n醉醒往日惭渔父，得失今朝贺塞翁。\n七里河边归带月，百花洲上啸生风。\n卧龙乡曲多贤达，愿预逍遥九老中。",
        "dynasty": "宋",
        "collection_info": null
    },
    {
        "title": "依韵酬益利钤辖马端左藏",
        "author": "范仲淹",
        "content": "滥登清显遇公朝，岂有才谋可致尧。\n拙守自惭成木强，宦游谁叹仅蓬飘。\n醉来多谢提壶劝，归去宁烦杜宇招。\n好乐当年开口笑，此心无事愧重霄。",
        "dynasty": "宋",
        "collection_info": null
    },
    {
        "title": "依韵酬邠州通判王稷太博",
        "author": "范仲淹",
        "content": "南豳日日接英标，公外追随岂待招。\n恶劝酒时图共醉，痛赢棋处肯相饶。\n一抛言笑如何遣，频得音书似不遥。\n独上西楼为君久，满城明月会云销。",
        "dynasty": "宋",
        "collection_info": null
    },
    {
        "title": "依韵酬李光化见寄",
        "author": "范仲淹",
        "content": "南阳偃息养衰颜，天暖风和近楚关。\n欲少祸时当止足，得无权处始安闲。\n心怜好鸟来幽院，目送微云过别山。\n此景此情聊自慰，是非何极任循环。",
        "dynasty": "宋",
        "collection_info": null
    },
    {
        "title": "寄安素高处士",
        "author": "范仲淹",
        "content": "吏隐南阳味日新，幕中文雅尽交宾。\n满轩明月清谭夜，共忆诗书万卷人。",
        "dynasty": "宋",
        "collection_info": null
    },
    {
        "title": "酬李光化见寄二首  其一",
        "author": "范仲淹",
        "content": "交亲莫笑出麾频，不任纤机只任真。\n远护玉关犹竭力，入陪金铉敢周身。\n素心直拟圭无玷，晚节当如竹有筠。\n道本逍遥惟所适，吾生何用蠖求伸。",
        "dynasty": "宋",
        "collection_info": null
    },
    {
        "title": "酬李光化见寄二首  其二",
        "author": "范仲淹",
        "content": "万里承平尧舜风，使君尺素半空空。\n庭中无事吏归早，野外有歌民意丰。\n石鼎斗茶浮乳白，海螺行酒灎波红。\n宴堂未尽嘉宾兴，移下秋光月色中。",
        "dynasty": "宋",
        "collection_info": null
    },
    {
        "title": "依韵酬李光化叙怀",
        "author": "范仲淹",
        "content": "列宿専城且自娱，清名善最即前途。\n江山乐国诚难会，风月诗家的不辜。\n未必晚成输早达，好将高笑代长吁。\n公余更励经邦业，思为清朝赞禹谟。",
        "dynasty": "宋",
        "collection_info": null
    },
    {
        "title": "和李光化秋咏四首 晓",
        "author": "范仲淹",
        "content": "墙外辘轳响，楼前江汉欹。\n曙光和月色，犹记早朝时。",
        "dynasty": "宋",
        "collection_info": null
    },
    {
        "title": "和李光化秋咏四首 昼",
        "author": "范仲淹",
        "content": "日色清如照，前林叶未零。\n海东新隼至，一点在青冥。",
        "dynasty": "宋",
        "collection_info": null
    },
    {
        "title": "和李光化秋咏四首 晚",
        "author": "范仲淹",
        "content": "晚色动边思，去年犹未归。\n戍楼人已冷，目断望征衣。",
        "dynasty": "宋",
        "collection_info": null
    },
    {
        "title": "和李光化秋咏四首 夜",
        "author": "范仲淹",
        "content": "春色人皆醉，秋光独不眠。\n君看明月下，何似落花前。",
        "dynasty": "宋",
        "collection_info": null
    },
    {
        "title": "送黄灏员外",
        "author": "范仲淹",
        "content": "三十余年交旧心，相逢那復议升沉。\n卑飞尘土味诚薄，达宦风波忧更深。\n自古荣华浑一梦，即时欢笑敌千金。\n追陪未久还离索，早晚轩车重见寻。",
        "dynasty": "宋",
        "collection_info": null
    },
    {
        "title": "和并州大资政郑侍郎秋晚书事",
        "author": "范仲淹",
        "content": "太原兵重压强胡，莫对秋风忆鲙鲈。\n万里天声扬紫塞，十年人望在黄枢。\n定应松柏心无改，自信云龙道不孤。\n应笑病夫何所补，独能安坐养桑榆。",
        "dynasty": "宋",
        "collection_info": null
    },
    {
        "title": "和提刑赵学士探梅三绝  其一",
        "author": "范仲淹",
        "content": "萧条臈后復春前，雪压霜欺未放妍。\n昨日倚栏枝上看，似留芳意入新年。",
        "dynasty": "宋",
        "collection_info": null
    },
    {
        "title": "和提刑赵学士探梅三绝  其二",
        "author": "范仲淹",
        "content": "静映寒林晚未芳，人人欲看寿阳粧。\n玉颜须傍韶春笑，莫斗严风与恶霜。",
        "dynasty": "宋",
        "collection_info": null
    },
    {
        "title": "和提刑赵学士探梅三绝  其三",
        "author": "范仲淹",
        "content": "百花争早孰过梅，天与芳时岂待催。\n莫惜黄金置清赏，隔年春色为君开。",
        "dynasty": "宋",
        "collection_info": null
    },
    {
        "title": "和太傅邓公归游武当见寄",
        "author": "范仲淹",
        "content": "三提相印代天工，邓国归来耀本封。\n此日神仙丁令鹤，几年霖雨武侯龙。\n酬恩定得祠黄石，谈道须期会赤松。\n莫虑故乡陵谷变，武当依旧碧重重。",
        "dynasty": "宋",
        "collection_info": null
    },
    {
        "title": "即席呈太傅相公",
        "author": "范仲淹",
        "content": "鳯池三入冠台躔，致了昇平一品闲。\n白傅歌诗传海外，晋公桃李满人间。\n上都云远经时别，故国春浓几度还。\n太史占天应有奏，寿星光彩近南山。",
        "dynasty": "宋",
        "collection_info": null
    },
    {
        "title": "纪送太傅相公归阙",
        "author": "范仲淹",
        "content": "搢绅谁敢望差肩，独向昌期协半千。\n首会云龙游少海，亲扶日月上中天。\n碧油两就元戎镇，黄阁三提冢宰权。\n坐致唐虞成大化，退居师傅养高年。\n闲披丹诀开鑪竈，醉度清歌被管絃。\n同牓几人登将相，满朝今日羡神仙。\n松楸薙草思纯孝，里巷挥金过昔贤。\n归赴诞辰知兑说，轻安拜舞寿觞前。",
        "dynasty": "宋",
        "collection_info": null
    },
    {
        "title": "依韵和提刑张太傅寄梅",
        "author": "范仲淹",
        "content": "数枝梅寄寂寥人，多谢韶华次第均。\n穰下此花留未发，待君同赏后池春。",
        "dynasty": "宋",
        "collection_info": null
    },
    {
        "title": "又和赏梅",
        "author": "范仲淹",
        "content": "故人为使富天才，相与抽毫赋早梅。\n气艷未劳横玉笛，风光先合倒金罍。\n陇头欲寄交情远，林下初逢病眼开。\n必若和羮有遗味，花王应亦命公台。",
        "dynasty": "宋",
        "collection_info": null
    },
    {
        "title": "依韵答王源叔忆百花洲见寄",
        "author": "范仲淹",
        "content": "芳洲名冠古南都，最惜尘埃一点无。\n楼阁春深来海鷰，池塘人静下仙鳬。\n花情柳意凭谁问，月彩波光岂易图。\n汉上山公发新咏，许昌何必诧申湖。",
        "dynasty": "宋",
        "collection_info": null
    },
    {
        "title": "献百花洲图上陈州晏相公",
        "author": "范仲淹",
        "content": "穰下胜游少，此洲聊入诗。\n百花争窈窕，一水自涟漪。\n洁白怜翘鹭，优游羡戏龟。\n阑干红屈曲，亭宇碧参差。\n倒影澄波底，横烟落照时。\n月明鱼竞跃，春静柳闲垂。\n万竹排霜仗，千荷卷翠旗。\n菊分潭上近，梅比汉南迟。\n岸鹊依人喜，汀鸥不我疑。\n綵丝穿石节，罗袜踏青期。\n素髪频来醉，沧浪减去思。\n步随芳草远，歌逐画船移。\n绘写求真赏，缄藏献已知。\n相君那肯爱，家有鳯皇池。",
        "dynasty": "宋",
        "collection_info": null
    },
    {
        "title": "依韵答青州富资政见寄",
        "author": "范仲淹",
        "content": "枢府当年日赞襄，隐然一柱在明堂。\n亲逢英主开前席，力与皇家正旧章。\n直道岂求安富贵，纯诚惟欲助清光。\n龚黄政事追千载，齐鲁风谣及万箱。\n伟望能令中国重，奇谋曾压北方强。\n故人待看调元后，乞取优游老洛阳。",
        "dynasty": "宋",
        "collection_info": null
    },
    {
        "title": "依韵答并州郑大资政见寄",
        "author": "范仲淹",
        "content": "制节重并汾，淹留又见春。\n年高成国老，道在乐天真。\n风韵应如旧，精明迥绝伦。\n致君心未展，宁是式微人。",
        "dynasty": "宋",
        "collection_info": null
    },
    {
        "title": "过陈州上晏相公",
        "author": "范仲淹",
        "content": "曩由清举玉宸知，今觉光荣冠一时。\n曾入黄扉陪国论，重求绛帐就师资。\n谈文讲道浑无倦，养浩存真绝不衰。\n独愧铸颜恩未报，捧觞为寿献声诗。",
        "dynasty": "宋",
        "collection_info": null
    },
    {
        "title": "和运使舍人观潮  其一",
        "author": "范仲淹",
        "content": "何处潮偏盛，钱唐无与俦。\n谁能问天意，独此见涛头。\n海浦吞来尽，江城打欲浮。\n势雄驱岛屿，声怒战貔貅。\n万迭云纔起，千寻练不收。\n长风方破浪，一气自横秋。\n高岸惊先裂，羣源怯倒流。\n腾凌大鲲化，浩荡六鳌游。\n北客观犹惧，吴儿弄弗忧。\n子胥忠义者，无覆巨川舟。",
        "dynasty": "宋",
        "collection_info": null
    },
    {
        "title": "和运使舍人观潮  其二",
        "author": "范仲淹",
        "content": "把酒问东溟，潮从何代生。\n宁非天吐纳，长逐月亏盈。\n暴怒中秋势，雄豪半夜声。\n堂堂云阵合，屹屹雪山行。\n海面雷霆聚，江心瀑布横。\n巨防连地震，羣檝望风迎。\n踊若蛟龙斗，奔如雨雹惊。\n来知千古信，迴见百川平。\n破浪功难敌，驱山力可并。\n伍胥神不泯，凭此发威名。",
        "dynasty": "宋",
        "collection_info": null
    },
    {
        "title": "依韵和苏州蒋密学",
        "author": "范仲淹",
        "content": "余杭偶得借麾来，山态云情病眼开。\n此乐无涯谁可共，诗仙今日在苏台。",
        "dynasty": "宋",
        "collection_info": null
    },
    {
        "title": "依韵和孙之翰对雪",
        "author": "范仲淹",
        "content": "江干往往腊不雪，今喜纷纷纔孟冬。\n乃知王泽寖及远，益明天意先在农。\n有年预可慰四海，大瑞且当闻九重。\n况此湖山满清思，与君交唱若为慵。",
        "dynasty": "宋",
        "collection_info": null
    },
    {
        "title": "依韵和并州郑宣徽见寄二首  其一",
        "author": "范仲淹",
        "content": "钱唐作守不为轻，况是全家住翠屏。\n名品久参卿士月，部封全属斗牛星。\n仁君未报头先白，故老相看眼倍青。\n最爱湖山清绝处，晚来云破雨初停。",
        "dynasty": "宋",
        "collection_info": null
    },
    {
        "title": "依韵和并州郑宣徽见寄二首  其二",
        "author": "范仲淹",
        "content": "西湖载客恣游从，湖上参差半佛宫。\n迴顾隙驹曾不息，沉思樽酒可教空。\n层台累榭皆清旷，万户千门尽郁葱。\n向此行春无限乐，却惭何道继文翁。",
        "dynasty": "宋",
        "collection_info": null
    },
    {
        "title": "依韵答蒋密学见寄",
        "author": "范仲淹",
        "content": "东南为守慰衰颜，忧事浑祛乐事还。\n鼓吹夜归湖上月，楼台晴望海中山。\n奋飞每羡冥鸿远，驰骋那惭老骥闲。\n此日共君方偃息，是非荣辱任循环。",
        "dynasty": "宋",
        "collection_info": null
    },
    {
        "title": "依韵和同年朱兵部王宾客交赠之什",
        "author": "范仲淹",
        "content": "鹤禁兰宫达了身，高居南阙重为邻。\n西园冠盖时时会，北海樽罍日日亲。\n共弃荣华抛世态，同归清静復天真。\n一如刘白东都下，更得裴公作主人。",
        "dynasty": "宋",
        "collection_info": null
    },
    {
        "title": "登表海楼",
        "author": "范仲淹",
        "content": "一带林峦秀復奇，每来凭槛即开眉。\n好山深会诗人意，留得夕阳无限时。",
        "dynasty": "宋",
        "collection_info": null
    },
    {
        "title": "石子涧二首  其一",
        "author": "范仲淹",
        "content": "凿开奇胜翠微间，车骑笙歌暮未还。\n彦国才如谢安石，他时即此是东山。",
        "dynasty": "宋",
        "collection_info": null
    },
    {
        "title": "石子涧二首  其二",
        "author": "范仲淹",
        "content": "飞泉落处满潭雷，一道苍然石壁开。\n故老相传应可信，此山云出雨须来。",
        "dynasty": "宋",
        "collection_info": null
    },
    {
        "title": "依韵答韩侍御",
        "author": "范仲淹",
        "content": "虽叨世契与邻藩，东道瞻风御史尊。\n郑馆昔时延下客，于家今日见高门。\n我居方面荣为惧，君向台端直且温。\n彼此中怀藴金石，不须销黯动离魂。",
        "dynasty": "宋",
        "collection_info": null
    },
    {
        "title": "谢柳太博惠鹤",
        "author": "范仲淹",
        "content": "新诗遗鹤指真经，对此仙标讵敢轻。\n万里华亭思去伴，千年辽海识归程。\n鸡羣与处曾非辱，鹏路将翔孰谓荣。\n独爱九皋嘹唳好，声声天地谓之清。",
        "dynasty": "宋",
        "collection_info": null
    },
    {
        "title": "知府孙学士见示和终南监宫太保道怀五首因以缀篇  其一",
        "author": "范仲淹",
        "content": "玉皇近侍请修真，赐得南山十里云。\n樽有圣贤聊自慰，鼎多龙虎復谁分。\n谢家山色朝晡见，陶隐松风寤寐闻。\n万物已齐无一事，独醒惟笑众醺醺。",
        "dynasty": "宋",
        "collection_info": null
    },
    {
        "title": "知府孙学士见示和终南监宫太保道怀五首因以缀篇  其二",
        "author": "范仲淹",
        "content": "要路抛来自寡尤，高怀卷去白云收。\n玉缘秘宝须藏密，兰为奇香却在幽。\n仙骨岂曾移静节，帝心终是竭嘉猷。\n红霞绿竹忘机地，未免天家下诏求。",
        "dynasty": "宋",
        "collection_info": null
    },
    {
        "title": "知府孙学士见示和终南监宫太保道怀五首因以缀篇  其三",
        "author": "范仲淹",
        "content": "汉陂高兴自飘飘，何必天台渡石桥。\n潭上药灵多饵菊，林间诗逸半书蕉。\n勤歌兰佩招逋隐，懒事尘缨逐宷僚。\n客有赤松盟约在，异时猿鹤不相辽。",
        "dynasty": "宋",
        "collection_info": null
    },
    {
        "title": "知府孙学士见示和终南监宫太保道怀五首因以缀篇  其四",
        "author": "范仲淹",
        "content": "瑶坛日月静中长，诗思时时逸谢塘。\n神枕自成仙岛梦，朝衣犹有御炉香。\n三元秘简侵星奏，五岭灵芽待雪甞。\n金阙九重留不住，高风何处是严光。",
        "dynasty": "宋",
        "collection_info": null
    },
    {
        "title": "知府孙学士见示和终南监宫太保道怀五首因以缀篇  其五",
        "author": "范仲淹",
        "content": "门外烟岚紫阁横，九衢风土更何情。\n篱边醉傲渊明饮，陇上歌随桀溺耕。\n三乐放怀千古重，万钟回首一毫轻。\n鹏鹪共适逍遥理，谁復人间问不平。",
        "dynasty": "宋",
        "collection_info": null
    },
    {
        "title": "赠方秀才",
        "author": "范仲淹",
        "content": "高尚继先君，岩居与俗分。\n有泉皆潄石，无地不生云。\n邻里多垂钓，儿孙半属文。\n幽兰在深处，终日自清芬。",
        "dynasty": "宋",
        "collection_info": null
    },
    {
        "title": "寄石学士",
        "author": "范仲淹",
        "content": "家有清白志，所宝甑中尘。\n休去无生涯，老来犹苦辛。\n一麾了婚嫁，万事蠧精神。\n与君尝大言，定作青山邻。\n蹭蹬未携手，得无羞故人。",
        "dynasty": "宋",
        "collection_info": null
    },
    {
        "title": "江楼寄希元上人",
        "author": "范仲淹",
        "content": "清言一以遥，默默江楼上。\n安得如白云，无心两相忘。",
        "dynasty": "宋",
        "collection_info": null
    },
    {
        "title": "酬和黄太博",
        "author": "范仲淹",
        "content": "古籍东南美，蔚蔚幙中议。\n懿行希圣贤，尚文粲游赐。\n伊余髮已秃，偶继立朝士。\n何以宣王政，甘为时所弃。\n酌以广州泉，不易伯夷志。\n直哉心如絃，安虑道边毙。\n窃尝力于古，秉笔庶几至。\n孰为末闻达，聊以道幽秘。\n夫君锵以名，尤为世之器。\n赠我百余言，升堂出而示。\n土木朽且陋，黼黻谬增贲。\n毌盐烦刻画，返朴吾所愧。\n华勋爱士心，蓬壶延才地。\n何人荐于子，当彼得言位。\n吐以胸中奇，落落金玉继。\n九虚高可游，凌厉垂天翅。\n吾将退而隐，尚得荣其视。",
        "dynasty": "宋",
        "collection_info": null
    },
    {
        "title": "滕子京以真箓相示因以赠之",
        "author": "范仲淹",
        "content": "泰山采芝人，吏隐清淮滨。\n金函秘宝箓，奉之如高真。\n谓子有仙志，兴言一相示。\n叩头鸣天鼔，玉书粲然异。\n白云引轻素，朱丝闻灵篇。\n题云天宝岁，传于任凤仙。\n兵火换九州，于兹三百年。\n非有灵物持，此书安得全。\n绿字起龙蛇，丹文挂星斗。\n六甲当奉行，百神乃奔走。\n密密天上语，忽忽人间有。\n与君置青山，解冠松桂间。\n服此上淸箓，上淸庶可攀。\n无为尘土中，草草凋朱颜。",
        "dynasty": "宋",
        "collection_info": null
    },
    {
        "title": "送徐登山人",
        "author": "范仲淹",
        "content": "重君爱诗书，孜孜不知老。\n白髮末理生，惟谈圣人道。\n爱君妙山水，所得是神气。\n尺素写林峦，邈有千里意。\n今日江南行，孤云无繋程。\n直指九华峰，去扫先君茔。\n却来华阳川，与我溪上盟。\n行歌紫芝秀，坐啸清风生。\n炼真变金骨，飘飘朝玉京。\n结成物外游，忘此天下情。",
        "dynasty": "宋",
        "collection_info": null
    },
    {
        "title": "匣剑",
        "author": "范仲淹",
        "content": "灵剑经年匣，决云谁为高。\n报人如有道，何忍问吹毛。",
        "dynasty": "宋",
        "collection_info": null
    },
    {
        "title": "南园",
        "author": "范仲淹",
        "content": "南园万树花，极目春芳丽。\n林下老成人，相招植松桂。",
        "dynasty": "宋",
        "collection_info": null
    },
    {
        "title": "行歌",
        "author": "范仲淹",
        "content": "行歌春满路，坐歌春满园。\n花前人自乐，桃李岂须言。",
        "dynasty": "宋",
        "collection_info": null
    },
    {
        "title": "明月",
        "author": "范仲淹",
        "content": "明月照前墀，朱絃奏流水。\n春风如未回，敢望无云起。",
        "dynasty": "宋",
        "collection_info": null
    },
    {
        "title": "南楼",
        "author": "范仲淹",
        "content": "南楼百尺余，淸夜微埃歇。\n天会诗人情，遗此高高月。",
        "dynasty": "宋",
        "collection_info": null
    },
    {
        "title": "送陈瓌秀才游金陵",
        "author": "范仲淹",
        "content": "君有江南行，为君歌以喜。\n龙盘山万曲，练静江千里。\n江山不可空，台星照吴中。\n古来王谢地，今有周召风。\n而间杨与郑，万丈光相映。\n煌煌聚宰府，金陵一何盛。\n此去知已贤，雅客情无边。\n白云起江树，明月逐江船。\n云月共徘徊，优哉如游仙。\n归来笑春风，白日登青天。",
        "dynasty": "宋",
        "collection_info": null
    },
    {
        "title": "送欧伯起",
        "author": "范仲淹",
        "content": "天与神交忽解携，一溪风月更同谁。\n自惭潇洒如猿鹤，却向周郎怨别离。",
        "dynasty": "宋",
        "collection_info": null
    },
    {
        "title": "九日",
        "author": "范仲淹",
        "content": "欲赋前贤九日诗，茱萸相斗一枝枝。\n可怜宋玉情无限，争似陶潜醉不知。\n绿鬓爱随风景变，黄华能与岁寒期。\n登高逈处狂多少，笑杀襄阳拍手儿。",
        "dynasty": "宋",
        "collection_info": null
    },
    {
        "title": "送虎丘长老",
        "author": "范仲淹",
        "content": "暂向天台参众真，虎丘风月远随身。\n琼台肯便长栖去，无限人间未度人。",
        "dynasty": "宋",
        "collection_info": null
    },
    {
        "title": "寄润州庞籍",
        "author": "范仲淹",
        "content": "北固高栖海气寒，使君应此凭阑干。\n春山雨后青无限，借与淮南洗眼看。",
        "dynasty": "宋",
        "collection_info": null
    },
    {
        "title": "送湛公归四明讲席",
        "author": "范仲淹",
        "content": "满面南风指四明，山长水曲不胜情。\n自言此去云林下，惟讲华严报太平。",
        "dynasty": "宋",
        "collection_info": null
    },
    {
        "title": "和庞醇之见寄",
        "author": "范仲淹",
        "content": "北楼千尺午犹寒，冉冉飞尘不可干。\n横望沧溟了无际，贵人休向畵图看。",
        "dynasty": "宋",
        "collection_info": null
    },
    {
        "title": "依韵和胡使君书事",
        "author": "范仲淹",
        "content": "都督再临横海镇，集仙遥辍内朝班。\n清风又振东南美，好梦多亲咫尺颜。\n坐啸楼台凌皓月，行春鼓吹入青山。\n太平天子尊耆旧，八十王祥未赐闲。",
        "dynasty": "宋",
        "collection_info": null
    },
    {
        "title": "赠吴秀才",
        "author": "范仲淹",
        "content": "万户侯家几叶孙，弟兄红斾独乌巾。\n携琴人入庐山去，谁信朱门有逸人。",
        "dynasty": "宋",
        "collection_info": null
    },
    {
        "title": "依韵和魏介之同游玉仙坛",
        "author": "范仲淹",
        "content": "云坛共上百神清，碧坞红霞相照明。\n幽草欲迷丹井处，乱峰依旧白云生。\n亭亭翠纛高杉矗，险险狂雷落石轰。\n待得九霄鸾鹤驭，玉书应改地仙名。",
        "dynasty": "宋",
        "collection_info": null
    },
    {
        "title": "依韵和介之未开菊",
        "author": "范仲淹",
        "content": "本非桃李色，佳节敢先开。\n席上无言晚，霜前幸未摧。\n芳心应有待，真赏直须催。\n愿上金樽寿，何伤蝶不来。",
        "dynasty": "宋",
        "collection_info": null
    },
    {
        "title": "依韵酬池州钱绮翁",
        "author": "范仲淹",
        "content": "天涯彼此勿冲冲，内乐何须位更崇。\n白髮监州身各健，青山遶郭景多同。\n日高窗外眠方起，月到樽前宴未终。\n况在江南佳丽地，重阳犹见牡丹红。",
        "dynasty": "宋",
        "collection_info": null
    },
    {
        "title": "寄题溪口广慈院",
        "author": "范仲淹",
        "content": "越中山水绝纤尘，溪口风光歩步新。\n若得会稽藏拙去，白云深处亦行春。",
        "dynasty": "宋",
        "collection_info": null
    },
    {
        "title": "钓台诗",
        "author": "范仲淹",
        "content": "汉包六合罔英豪，一箇冥鸿惜羽毛。\n世祖功臣三十六，云台争似钓台高。",
        "dynasty": "宋",
        "collection_info": null
    },
    {
        "title": "送饶州董博士",
        "author": "范仲淹",
        "content": "番国英豪富鲁儒，同时举送起乡闾。\n文章耻学扬雄赋，议论羞谈贾谊书。\n喜得明珠三十六，恨遗壮士二千余。\n送君直上青霄去，行看归乘驷马车。",
        "dynasty": "宋",
        "collection_info": null
    },
    {
        "title": "无题",
        "author": "范仲淹",
        "content": "十口相将泛巨川，来时暖熟去凄然。\n关津若要知名姓，定是孤儿寡妇船。",
        "dynasty": "宋",
        "collection_info": null
    },
    {
        "title": "无题",
        "author": "范仲淹",
        "content": "江南有美人，别后长相忆。\n何以慰相思，赠汝好颜色。",
        "dynasty": "宋",
        "collection_info": null
    },
    {
        "title": "剑联句",
        "author": "范仲淹",
        "content": "圣人作神兵，以定天下厄。\n蚩尤发灵机，干将构雄绩。\n槖籥天地开，鑪治阴阳闢。\n南帝输火精，西皇降金液。\n炎炎昆冈荧，汹汹洪河擘。\n雷霆助意气，日月沦精魄。\n神气不在大，错落就三尺。\n直淬灵溪泉，横磨太行石。\n雄雌威并立，昼夜光相射。\n提携风云生，指顾烟霞寂。\n坚刚正人心，耿介志士迹。\n初疑成夏鼎，魑魅世所适。\n又若引吴刀，犀象谓无隔。\n截波虬尾滑，脱浪鲸牙直。\n顽冰挂阴溜，皓月乘孤隙。\n河角起彗气，云罅露秋碧。\n晓镡星斗烂，夜匣飞龙宅。\n舞酣霰雪回，弹俊球琳击。\n鲜摇霅水光，腻刮湘山色。\n青蛟渴雨瘦，素虺蟠霜瘠。\n清音锵以鸣，寒姿坚且泽。\n鬼类丧影响，佞党摧肝肠。\n一旦会神武，四海屠凶逆。\n周王奉天讨，商郊千里赤。\n楚子扬军声，秦师万首白。\n祥辉冠吴楚，杀气横燕易。\n与君斩鳌足，八极停震虩。\n与君刜鹏翼，三辰增焕赫。\n莫使化猿翁，辱我为幻惑。\n莫使暴虎人，屈我执仇敌。\n尊严俟冠冕，左右舞干戚。\n功成不可留，延平空霹雳。",
        "dynasty": "宋",
        "collection_info": null
    },
    {
        "title": "鹤联句",
        "author": "范仲淹",
        "content": "上霄降灵气，钟此千年禽。\n幽闲靖节性，孤高伯夷心。\n颉颃紫霄垠，飘飖沧浪浔。\n岳湛有仙姿，钧韶无俗音。\n毛滋月华淡，顶粹霞光深。\n目流泉客泪，翅垂羽人襟。\n腾汉雪千丈，点溪霜半寻。\n纤喙砺青铁，修胫雕碧琳。\n岩栖干溪树，泽饮卑蹄涔。\n鸾皇自埙箎，燕雀徒商参。\n独翅耸琼枝，羣舞倾瑶林。\n病余霞云叚，梦回松吹吟。\n静嫌鹦鹉言，高笑鸳鸯淫。\n金精冷澄澈，玉格寒萧森。\n洁白不我恃，腥羶非所任。\n稻粱不得已，虮虱胡为侵。\n天池忆鹏游，云罗伤鳯沈。\n风流超缟素，雅淡绝规箴。\n相亲长道情，偶见销烦襟。\n西汉惜冯唐，华皓欲投簪。\n南朝仰卫玠，清羸疑不禁。\n端如方直臣，处羣良足钦。\n介如廉退士，惊秋犹在阴。\n几诮鹰隼鸷，覊鞴俄见临。\n还嗤鳬鹥贪，弋缴终就擒。\n乘轩乃一芥，空笼仍万金。\n片云伴遥影，冥冥越烟岑。\n长飈送逸响，亭亭出霜砧。\n蓬瀛忽往来，桑田成古今。\n愿下八佾庭，鼓舞熏风琴。",
        "dynasty": "宋",
        "collection_info": null
    },
    {
        "title": "寄乡人",
        "author": "范仲淹",
        "content": "长白一寒儒，登荣三纪余。\n百花春满地，二麦雨初车。\n鼓吹前迎道，烟霞指旧庐。\n乡人莫相羡，教子读诗书。",
        "dynasty": "宋",
        "collection_info": null
    },
    {
        "title": "咏蚊",
        "author": "范仲淹",
        "content": "饱去樱桃重，饥来柳絮轻。\n但知离此去，不用问前程。",
        "dynasty": "宋",
        "collection_info": null
    },
    {
        "title": "留题云门山雍熙院",
        "author": "范仲淹",
        "content": "一路入岚堆，还惊禹凿开。\n林无恶兽住，岩有好泉来。\n云阵藏雷去，山根到海回。\n莫辞登绝顶，南望即天台。",
        "dynasty": "宋",
        "collection_info": null
    },
    {
        "title": "落星寺",
        "author": "范仲淹",
        "content": "长江万里来，古寺中流起。\n何如天上星，汩汩波涛裏。",
        "dynasty": "宋",
        "collection_info": null
    },
    {
        "title": "风水洞",
        "author": "范仲淹",
        "content": "神仙一去几千年，自遣秦人不得还。\n春尽桃花无处觅，空余流水到人间。",
        "dynasty": "宋",
        "collection_info": null
    },
    {
        "title": "留题小隐山书室",
        "author": "范仲淹",
        "content": "小径小桃深，红光隐翠阴。\n是非不到耳，名利本无心。\n笋迸饶当户，云归半在林。\n何须听丝竹，山水有清音。",
        "dynasty": "宋",
        "collection_info": null
    },
    {
        "title": "桐庐方正父家藏书翰林画白芍药予来领郡事因获一见感嘆久之题二十八字景佑元年十月七日",
        "author": "范仲淹",
        "content": "治乱兴衰甚可嗟，徒怜水调诉荣华。\n开元盛事今何在，尚有霓裳寄此花。",
        "dynasty": "宋",
        "collection_info": null
    },
    {
        "title": "书酒家壁",
        "author": "范仲淹",
        "content": "当垆一曲竹枝歌，肠断江南奈尔何。\n游子未归春又老，夜来风雨落花多。",
        "dynasty": "宋",
        "collection_info": null
    },
    {
        "title": "春日游湖",
        "author": "范仲淹",
        "content": "湖边多少游湖者，半在断桥烟雨间。\n尽逐春风看歌舞，几人着眼到青山。",
        "dynasty": "宋",
        "collection_info": null
    },
    {
        "title": "答梅圣俞灵乌赋",
        "author": "范仲淹",
        "content": "危言迁谪向江湖，放意云山道岂孤。\n忠信平生心自许，吉凶何恤赋灵乌。",
        "dynasty": "宋",
        "collection_info": null
    },
    {
        "title": "书扇示门人",
        "author": "范仲淹",
        "content": "一派青山景色幽，前人田地后人收。\n后人收得休欢喜，还有收人在后头。",
        "dynasty": "宋",
        "collection_info": null
    },
    {
        "title": "句  其一",
        "author": "范仲淹",
        "content": "金山寺近尘埃绝，铁瓮城高气象雄。",
        "dynasty": "宋",
        "collection_info": null
    },
    {
        "title": "句  其二",
        "author": "范仲淹",
        "content": "唐世碑犹在，高丽鼓半穿。",
        "dynasty": "宋",
        "collection_info": null
    },
    {
        "title": "句  其三",
        "author": "范仲淹",
        "content": "劝君莫过南充路，恐被冯休笑一番。",
        "dynasty": "宋",
        "collection_info": null
    },
    {
        "title": "句  其四",
        "author": "范仲淹",
        "content": "当门巴字分流水，去路难歌转曲岩。",
        "dynasty": "宋",
        "collection_info": null
    }
]