[
    {
        "uuid": "0ba31b2d711573881ca83ed57a3d5643",
        "title": "鼈山",
        "author": "王应麟",
        "content": "天柱不可折，柱折不可撑。\n九鼎不可覆，鼎覆人莫扛。\n袁公烈丈夫，独立东南方。\n欲以一己力，代国相颉颃。\n适遭宋祚移，耻为不义戕。\n奋然抱志起，誓欲扫搀枪。\n拔剑突前麾，手回日月光。\n敌势愈猖獗，山摧失忠良。\n呜呼绝伦志，不得骋才长。\n妻孥悉从溺，枯骨谁为襄。\n忠烈动天地，游魂为国殇。\n山水倍堪悲，抱恨彻穹苍。\n穹苍幸一息，庶几纪星霜。\n西风白杨路，哀猿号崇冈。\n解剑挂墓柏，泣下沾衣裳。\n惜哉时不利，抽毫述悲伤。",
        "dynasty": "宋",
        "collection_info": null
    },
    {
        "uuid": "7dc42325618c7a493ac06df294f20a14",
        "title": "天童寺",
        "author": "王应麟",
        "content": "十里青松接翠微，梵王宫殿白云飞。\n钟声出岫客初到，月色满庭僧未归。\n偶有閒情依凈土，竟无尘虑渎天机。\n明朝尚有登高兴，千仞冈头一振衣。",
        "dynasty": "宋",
        "collection_info": null
    },
    {
        "uuid": "60d160fe9ee4a890f9148bb80c874e99",
        "title": "望春山",
        "author": "王应麟",
        "content": "羣峯西南起还伏，湖上丹丘立于独。\n神仙寓迹山水间，不在幽深在清淑。\n松潭水暖龙欲起，蕙帐人空鹤自宿。\n飞云晓驭紫琼车，沆瀣宵涵白银屋。\n蓬莱之名不可思，俗客须当避尔躅。",
        "dynasty": "宋",
        "collection_info": null
    },
    {
        "uuid": "9b10effbbc77006da04a5a0b8f7fb962",
        "title": "东钱湖",
        "author": "王应麟",
        "content": "湖草青青湖水平，酒航西渡入空明。\n月波夜静银浮镜，霞屿春深锦作屏。\n丞相祠前惟古柏，读书台上但啼鶑。\n年年谢豹花开日，犹有游人作伴行。",
        "dynasty": "宋",
        "collection_info": null
    },
    {
        "uuid": "891899aa9f3a2b60f331c603a797c1ed",
        "title": "唐开成年墓志石",
        "author": "王应麟",
        "content": "鸿蒙肇开闢，变嬗几成毁。\n寥寥断竹歌，瓦堲溯姚姒。\n周坟典以族，讵认青乌子。\n公琴记咎繇，邢山称东里。\n葛淯失之矫，璠玙过于侈。\n焉知宫夹墓，莫识龟言水。\n铜槃字十六，铭自比于始。\n延陵有孔篆，乌宁半辞止。\n汉砖犹简朴，石章寖华靡。\n无愧惟有道，媚俗多虚美。\n七松谈士良，何以惩不轨。\n载笔鲜南董，袭浮谬臧否。\n岂悟冢中人，三百年不死。\n妇名弗出阃，古未有碑诔。\n谥见春秋初，志起典午氏。\n簪蒿隠士妻，芳刻垂千祀。\n杨高託不朽，习之文中理。\n或犯葵丘禁，息国事何耻。\n蛾眉为黄土，磨灭更谁纪。\n宰如比何人，维邑之士女。\n逸民孺仲裔，冰雪濯纨绮。\n采俪古鄞州，俭勤终莫齿。\n试问几何年，颇与铜人似。\n虽微黄绢辞，亦质而不俚。\n丘夷池又平，蓬颗今廛市。\n聚庐寒劫灰，余光辉泥滓。\n曰德巢由俦，闺曰莱鸿比。\n我行松柏下，势荣朝菌尔。\n隆碣牛砺角，翁仲卧荆杞。\n兰艾均一尘，玉珉同一毁。\n孤竹梦泡然，柳下垄孰是。\n片石幸有传，诗以贻彤史。",
        "dynasty": "宋",
        "collection_info": null
    },
    {
        "uuid": "5d580a41ac2286ced174c7b299cf543b",
        "title": "配食大成乐章 酌献郕国公",
        "author": "王应麟",
        "content": "心传忠恕，一以贯之。\n爰述太学，万世训彜。\n惠我光明，尊闻行知。\n继圣迪后，是享是宜。",
        "dynasty": "宋",
        "collection_info": null
    },
    {
        "uuid": "8ca9f36e44b37c89c0189c23aace5ef4",
        "title": "配食大成乐章 酌献沂国公",
        "author": "王应麟",
        "content": "公传自曾，孟传自公。\n有的绪承，允得其宗。\n提纲开缊，乃作中庸。\n侑于元圣，亿载是崇。",
        "dynasty": "宋",
        "collection_info": null
    },
    {
        "uuid": "864593ee7c62f8981cd15bccd8905925",
        "title": "吴刺史庙祭神辞",
        "author": "王应麟",
        "content": "坎击鼓兮鄞水浒，思仁侯兮昔召父。\n堰九里兮酾流为雨，水泱泱兮芃芃麦黍。\n鸿隙堙兮谣荳芋，侯嘉绩兮依其在渚。\n神之来兮飙轮下，兰觞勺兮荐椒糈。\n民不忘侯兮歌且舞，侯不忘民兮俾宁宇。\n神之归兮娭瑶圃，格颢穹兮降多祜。\n娄丰穰兮除疾苦，年千世百兮保艾吾土。\n事侯如存兮侯其福女，敬共承祀兮无怠终古。",
        "dynasty": "宋",
        "collection_info": null
    },
    {
        "uuid": "f5ec834e276f155269e4b988561b0209",
        "title": "吴刺史庙",
        "author": "王应麟",
        "content": "城西有祠临水涘，翠松列植路如砥。\n问之耆老此为谁，唐大历中吴刺史。\n刺史为民开陂湖，故蹟犹传堰九里。\n年年箫鼓报丰穰，决渠为雨润泽美。\n遗爱有桥名怀恩，姓名不载太史氏。\n昔汉吴公治第一，列传寂寂名无纪。\n刺史岂其苗裔欤，明州政亦河南比。\n堂上大书荆公诗，兰菊春秋百世祀。\n地志祇称王长官，有功于民盖一揆。\n吾闻是邦多贤守，裴王碑字颜与李。\n惟侯盛德着人心，彼石可焚祠弗圯。\n广德湖为鸿隙陂，召棠栾社谁敢毁。\n秔稌充羡侯之赐，庙食长存如此水。",
        "dynasty": "宋",
        "collection_info": null
    },
    {
        "uuid": "8e0c3e8ef1190d9f1c7f0f2e9c2e4ddd",
        "title": "东山",
        "author": "王应麟",
        "content": "东山美周公，千载邈遗音。\n槃槃谢家安，陈迹犹可寻。\n仰睇虞峰高，俯挹娥涛深。\n伟人不可作，感慨生登临。\n典午鼎岌岌，日夕照忠忱。\n谈笑沮温谋，尊俎却氐侵。\n斯民免为鱼，清风濯鬴鬵。\n抚筝疑未释，西州復霑衿。\n紫囊皆少年，秉钺扫云阴。\n茂绩世茅土，有孙亦璆琳。\n祚移卯金刀，志士皆噎喑。\n曷不效靖节，种菊遯幽林。\n既縻无嘉爵，空怀子房心。\n鸿鸣九霄远，雉翳嗟珍禽。\n行藏异危逊，览古得良箴。\n吾游几入越，独欠隮崟岑。\n晋士岂清谈，底柱屹江浔。\n翠屏倚空碧，浮云更古今。\n永言广武叹，谁续洛生吟。",
        "dynasty": "宋",
        "collection_info": null
    }
]