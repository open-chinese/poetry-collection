[
    {
        "uuid": "5b46383a2e0cb22e912a7b7b6240d2aa",
        "title": "菩萨蛮 横湖十顷琉璃碧",
        "author": "王氏",
        "content": "横湖十顷琉璃碧。\n画桥百步通南北。\n沙暖睡鸳鸯。\n春风花草香。\n闲来撑小艇。\n划破楼台影。\n四面望青山。\n浑如蓬莱间。",
        "dynasty": "宋",
        "collection_info": null
    },
    {
        "uuid": "49e67a597d6c191a84bac79c0fbbd23b",
        "title": "题清风岭崖石",
        "author": "王氏",
        "content": "君王不幸妾当灾，弃女抛男逐马来。\n夫面不知何日见，妾身还是几时回。\n两行怨泪频偷滴，一对愁眉怎得开。\n遥望家乡何处是，存忘两字苦哀哉。",
        "dynasty": "宋",
        "collection_info": null
    },
    {
        "uuid": "aad0e59d74dc5be98e2987f616f0419f",
        "title": "答弟逢原",
        "author": "王氏",
        "content": "无求子乐我何悲，且与儿曹并日饥。\n子道合人终不苟，有求虽欲可从谁。",
        "dynasty": "宋",
        "collection_info": null
    },
    {
        "uuid": "c66163f38f63b7e45fd8d94ade639fd6",
        "title": "寄父",
        "author": "王氏",
        "content": "西风不入小窗纱，秋气应怜我忆家。\n极目江南千里恨，依然和泪看黄花。",
        "dynasty": "宋",
        "collection_info": null
    },
    {
        "uuid": "10c939f7913fc895b1504de9d1b8813f",
        "title": "戏咏白罗繫髻",
        "author": "王氏",
        "content": "香罗如雪缕新裁，惹在乌云不放回。\n还似远山秋水际，夜来吹散一枝梅。",
        "dynasty": "宋",
        "collection_info": null
    },
    {
        "uuid": "4749f1e0812a0ffbbb08485a5bb77b76",
        "title": "句",
        "author": "王氏",
        "content": "不缘燕子穿帘幕，春去春来那得知。",
        "dynasty": "宋",
        "collection_info": null
    },
    {
        "uuid": "ca8c778e99d913c8725b185cb277a5d4",
        "title": "雪中观妓",
        "author": "王氏",
        "content": "梁王宴罢下瑶台，窄窄红靴步雪来。\n恰似阳春三月暮，杨花飞处牡丹开。",
        "dynasty": "宋",
        "collection_info": null
    }
]