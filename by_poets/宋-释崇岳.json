[
    {
        "title": "偈颂一百二十三首  其一",
        "author": "释崇岳",
        "content": "三人证龟作鳖，有口都不能说。\n须弥顶上浪滔滔，大洋海裏遭火爇。\n别别，金色头陀曾漏泄。",
        "dynasty": "宋",
        "collection_info": null
    },
    {
        "title": "偈颂一百二十三首  其二",
        "author": "释崇岳",
        "content": "春风浩荡，古佛榜样。\n春水潺湲，急着眼看。\n灯笼跳入露柱，佛殿走出三门，撞着箇无面目汉。\n却道众口难调，须是临机妙转。",
        "dynasty": "宋",
        "collection_info": null
    },
    {
        "title": "偈颂一百二十三首  其三",
        "author": "释崇岳",
        "content": "有问西来便答东，从教人笑我佯聋。\n白云乍可离青嶂，明月难教下碧空。",
        "dynasty": "宋",
        "collection_info": null
    },
    {
        "title": "偈颂一百二十三首  其四",
        "author": "释崇岳",
        "content": "万般施设不如常，又不惊人又久长。\n谁知远烟浪，别有好思量。",
        "dynasty": "宋",
        "collection_info": null
    },
    {
        "title": "偈颂一百二十三首  其五",
        "author": "释崇岳",
        "content": "太虚挂剑全生杀，星驰电卷烟云豁。\n可中谁是出头人，长啸一声天地阔。",
        "dynasty": "宋",
        "collection_info": null
    },
    {
        "title": "偈颂一百二十三首  其六",
        "author": "释崇岳",
        "content": "弥勒真弥勒，分身千百亿。\n时时示时人，时人皆不识。",
        "dynasty": "宋",
        "collection_info": null
    },
    {
        "title": "偈颂一百二十三首  其七",
        "author": "释崇岳",
        "content": "有利无利，不离行市，张公吃酒李公醉。\n伸脚打睡有来由，纔放醒醒成忌讳。\n非不非，是不是。\n遇贵即贱，遇贱即贵。\n狸奴白牯念摩诃，祖师不会西来意。",
        "dynasty": "宋",
        "collection_info": null
    },
    {
        "title": "偈颂一百二十三首  其八",
        "author": "释崇岳",
        "content": "月旦曰朔，月圆曰望。\n八字打开，有收有放。\n萨怛阿竭，二千年前。\n摩酰首罗，顶门正眼。\n觌面提持，生铁门限。\n俊底撩起便行，漆桶一任担板。",
        "dynasty": "宋",
        "collection_info": null
    },
    {
        "title": "偈颂一百二十三首  其九",
        "author": "释崇岳",
        "content": "一不成，二不是，突出眼睛失却鼻。\n少林刚自觅安心，瞎馿不受灵山记。",
        "dynasty": "宋",
        "collection_info": null
    },
    {
        "title": "偈颂一百二十三首  其一○",
        "author": "释崇岳",
        "content": "千年田，八百主，郎当屋舍没人修，不风流处也风流。",
        "dynasty": "宋",
        "collection_info": null
    },
    {
        "title": "偈颂一百二十三首  其一一",
        "author": "释崇岳",
        "content": "生平活计一丝头，啸月迎风得自由。\n管甚澄江兴逆浪，等闲平步过沧洲。",
        "dynasty": "宋",
        "collection_info": null
    },
    {
        "title": "偈颂一百二十三首  其一二",
        "author": "释崇岳",
        "content": "妙用纵横，十方坐断。\n未谙此脉，举步犹难。",
        "dynasty": "宋",
        "collection_info": null
    },
    {
        "title": "偈颂一百二十三首  其一三",
        "author": "释崇岳",
        "content": "冶父方丈，了无遮障。\n拳踢相应，当人不让。\n妙转绵绵一脉通，谁知灭却临济宗。",
        "dynasty": "宋",
        "collection_info": null
    },
    {
        "title": "偈颂一百二十三首  其一四",
        "author": "释崇岳",
        "content": "冶父门风，别无道理。\n家田米饭，早眠晏起。\n洗面摸着鼻，啜茶滋却嘴。",
        "dynasty": "宋",
        "collection_info": null
    },
    {
        "title": "偈颂一百二十三首  其一五",
        "author": "释崇岳",
        "content": "冶父山门斋粥粗，文章佛法一时无。\n地炉些子无烟火，且与禅人乐有余。",
        "dynasty": "宋",
        "collection_info": null
    },
    {
        "title": "偈颂一百二十三首  其一六",
        "author": "释崇岳",
        "content": "晷运推移，日南长至。\n上下四维，庆无不利。",
        "dynasty": "宋",
        "collection_info": null
    },
    {
        "title": "偈颂一百二十三首  其一七",
        "author": "释崇岳",
        "content": "雪雪，明明漏泄。\n枯木开花，虚空迸裂。\n无位真人彻骨寒，灯笼露柱眉毛结。\n忽然晴，没可说，齐贺丰年好时节。",
        "dynasty": "宋",
        "collection_info": null
    },
    {
        "title": "偈颂一百二十三首  其一八",
        "author": "释崇岳",
        "content": "元正改旦，事事成现。\n有时放行，有时坐断。\n不惜两茎眉，和坐盘掇转。\n佛法世法，都卢一片。\n既是佛法世法，如何得成一片。\n但辨肯心，必不相赚。",
        "dynasty": "宋",
        "collection_info": null
    },
    {
        "title": "偈颂一百二十三首  其一九",
        "author": "释崇岳",
        "content": "今朝结制，丛林体例。\n长期短期，似兀如痴。\n离四句，绝百非，大家相聚吃茎虀。",
        "dynasty": "宋",
        "collection_info": null
    },
    {
        "title": "偈颂一百二十三首  其二○",
        "author": "释崇岳",
        "content": "今朝五月端午节，衲僧门下无一说。\n千妖百怪自潜踪，万里长天一条铁。",
        "dynasty": "宋",
        "collection_info": null
    },
    {
        "title": "偈颂一百二十三首  其二一",
        "author": "释崇岳",
        "content": "江月照，松风吹，永夜清霄何所为。\n无孔笛吹云外曲，相逢知我者还稀。",
        "dynasty": "宋",
        "collection_info": null
    },
    {
        "title": "偈颂一百二十三首  其二二",
        "author": "释崇岳",
        "content": "十五已前取不得，十五已后舍不得。\n正当十五日，筑着磕着七花八裂，明眼衲僧只得一橛。",
        "dynasty": "宋",
        "collection_info": null
    },
    {
        "title": "偈颂一百二十三首  其二三",
        "author": "释崇岳",
        "content": "入得冶父门，不避冶父剑。\n剑下蓦翻身，为君通一线。\n吃底劈胸拳，透底生铁面。\n莫怪粗粝藜，方便没方便。",
        "dynasty": "宋",
        "collection_info": null
    },
    {
        "title": "偈颂一百二十三首  其二四",
        "author": "释崇岳",
        "content": "秋光清浅时，白露和烟岛。\n良哉观世音，全身入荒草。\n一镞破三关，低头何处讨。",
        "dynasty": "宋",
        "collection_info": null
    },
    {
        "title": "偈颂一百二十三首  其二五",
        "author": "释崇岳",
        "content": "日可冷，月可热，众魔不能坏真说。\n且道如何是真说，钵盂一日两度湿。",
        "dynasty": "宋",
        "collection_info": null
    },
    {
        "title": "偈颂一百二十三首  其二六",
        "author": "释崇岳",
        "content": "冶父生来百拙，开口都无一说。\n今朝指空画空，笑倒清风明月。",
        "dynasty": "宋",
        "collection_info": null
    },
    {
        "title": "偈颂一百二十三首  其二七",
        "author": "释崇岳",
        "content": "一方一所，丛林保社。\n或废或兴，截铁斩钉。\n推倒嘉州大像，扶起迦叶师兄，管取曹源一派清。",
        "dynasty": "宋",
        "collection_info": null
    },
    {
        "title": "偈颂一百二十三首  其二八",
        "author": "释崇岳",
        "content": "当阳显赫，神龙妙诀。\n倒岳倾湫，雷轰电掣。",
        "dynasty": "宋",
        "collection_info": null
    },
    {
        "title": "偈颂一百二十三首  其二九",
        "author": "释崇岳",
        "content": "有句无句，如藤倚树。\n筑着磕着，了无回互，八臂那咤留不住。",
        "dynasty": "宋",
        "collection_info": null
    },
    {
        "title": "偈颂一百二十三首  其三○",
        "author": "释崇岳",
        "content": "只箇长行粥饭僧，江南江北震干坤。\n而今又却随他去，讨甚杨岐八世孙。",
        "dynasty": "宋",
        "collection_info": null
    },
    {
        "title": "偈颂一百二十三首  其三一",
        "author": "释崇岳",
        "content": "入门正路，不容回互。\n千人万人，当阳蹉过。",
        "dynasty": "宋",
        "collection_info": null
    },
    {
        "title": "偈颂一百二十三首  其三二",
        "author": "释崇岳",
        "content": "要行便行，要坐便坐。\n自古自今，只是这箇。",
        "dynasty": "宋",
        "collection_info": null
    },
    {
        "title": "偈颂一百二十三首  其三三",
        "author": "释崇岳",
        "content": "一着高一着，一步阔一步。\n坐断佛祖关，迷却来时路。",
        "dynasty": "宋",
        "collection_info": null
    },
    {
        "title": "偈颂一百二十三首  其三四",
        "author": "释崇岳",
        "content": "十五日已前取不得，十五日已后舍不得。\n正当十五日，取即是，舍即是。\n问汝问余都不会，可怜只解那斯祁。",
        "dynasty": "宋",
        "collection_info": null
    },
    {
        "title": "偈颂一百二十三首  其三五",
        "author": "释崇岳",
        "content": "荐福住院，事事成现。\n露柱灯笼，三门佛殿。\n若上若下，和光同尘。\n有时又却，神头鬼面。",
        "dynasty": "宋",
        "collection_info": null
    },
    {
        "title": "偈颂一百二十三首  其三六",
        "author": "释崇岳",
        "content": "衲僧一拶，钵盂口阔。\n天下杨岐，望林止渴。",
        "dynasty": "宋",
        "collection_info": null
    },
    {
        "title": "偈颂一百二十三首  其三七",
        "author": "释崇岳",
        "content": "元正改旦，来千去万。\n物物咸新，眼上生尘。\n拶破多年桃核裏，分明只是旧时人。",
        "dynasty": "宋",
        "collection_info": null
    },
    {
        "title": "偈颂一百二十三首  其三八",
        "author": "释崇岳",
        "content": "张弓架箭鱼游网，物外安身鸟入笼。\n生杀尽时蚕作茧，如何透得这三重。",
        "dynasty": "宋",
        "collection_info": null
    },
    {
        "title": "偈颂一百二十三首  其三九",
        "author": "释崇岳",
        "content": "达磨九年面壁，二祖立雪齐腰。\n三人证龟成鳖，一块顽铜钝铁。",
        "dynasty": "宋",
        "collection_info": null
    },
    {
        "title": "偈颂一百二十三首  其四○",
        "author": "释崇岳",
        "content": "杀人刀，活人剑。\n那咤眼睛，金刚正焰。\n咬定牙关，赤心片片。",
        "dynasty": "宋",
        "collection_info": null
    },
    {
        "title": "偈颂一百二十三首  其四一",
        "author": "释崇岳",
        "content": "有解有结，虚空钉橛。\n无解无结，咬着生铁。\n二千年代错流传，天下衲僧无处雪。\n雪不雪，崖崩石裂。",
        "dynasty": "宋",
        "collection_info": null
    },
    {
        "title": "偈颂一百二十三首  其四二",
        "author": "释崇岳",
        "content": "莫莫，大海干枯，须弥倒卓。\n逆行顺行，将错就错，明眼衲僧休卜度。",
        "dynasty": "宋",
        "collection_info": null
    },
    {
        "title": "偈颂一百二十三首  其四三",
        "author": "释崇岳",
        "content": "分明月上长珊瑚，一段风光烁太虚。\n大地众生同受用，如来藏裏本来无。",
        "dynasty": "宋",
        "collection_info": null
    },
    {
        "title": "偈颂一百二十三首  其四四",
        "author": "释崇岳",
        "content": "哭不彻，笑不彻，倒腹倾肠向君说。\n父子非亲知不知，抬头脑后三斤铁。",
        "dynasty": "宋",
        "collection_info": null
    },
    {
        "title": "偈颂一百二十三首  其四五",
        "author": "释崇岳",
        "content": "海上争驰老柏庭，生憎佛祖长无明。\n蓦然打箇翻身转，依旧龙门一派清。",
        "dynasty": "宋",
        "collection_info": null
    },
    {
        "title": "偈颂一百二十三首  其四六",
        "author": "释崇岳",
        "content": "仰面不见天，低头不见地。\n吃饭了噇眠，圣谛第一义。",
        "dynasty": "宋",
        "collection_info": null
    },
    {
        "title": "偈颂一百二十三首  其四七",
        "author": "释崇岳",
        "content": "今朝正月半，举箇旧公案。\n一灯百千灯，千人万人看。\n百草头边，威音那畔。\n相逢若是箇中人，终不随他光影转。",
        "dynasty": "宋",
        "collection_info": null
    },
    {
        "title": "偈颂一百二十三首  其四八",
        "author": "释崇岳",
        "content": "万户千门到者稀，一挨一拶在临时。\n威音那畔真消息，不是知音莫与知。",
        "dynasty": "宋",
        "collection_info": null
    },
    {
        "title": "偈颂一百二十三首  其四九",
        "author": "释崇岳",
        "content": "荐福少方便，拳头如掣电。\n千眼无摸索，千耳不可见，家家门首透长安。",
        "dynasty": "宋",
        "collection_info": null
    },
    {
        "title": "偈颂一百二十三首  其五○",
        "author": "释崇岳",
        "content": "威音那畔真消息，累及瞿昙老祖翁。\n四十九年颠倒说，人间天上谩流通。",
        "dynasty": "宋",
        "collection_info": null
    },
    {
        "title": "偈颂一百二十三首  其五一",
        "author": "释崇岳",
        "content": "五月端午，荐福直举不会，诸方书符呪土。\n风从虎兮云从龙，千妖百怪自潜踪。",
        "dynasty": "宋",
        "collection_info": null
    },
    {
        "title": "偈颂一百二十三首  其五二",
        "author": "释崇岳",
        "content": "今朝九月二十，莫怪光阴电急。\n游人南北憧憧，不识自家城邑。\n眨上眉毛从此入。",
        "dynasty": "宋",
        "collection_info": null
    },
    {
        "title": "偈颂一百二十三首  其五三",
        "author": "释崇岳",
        "content": "十方同聚会，箇箇学无为。\n此是选佛场，心空及第归。",
        "dynasty": "宋",
        "collection_info": null
    },
    {
        "title": "偈颂一百二十三首  其五四",
        "author": "释崇岳",
        "content": "春风似箭，春雨如膏。\n旷劫来事，不隔丝毫。",
        "dynasty": "宋",
        "collection_info": null
    },
    {
        "title": "偈颂一百二十三首  其五五",
        "author": "释崇岳",
        "content": "行亦禅，坐亦禅，语默动静体安然。\n匝地普天收不得，都来不直半分钱。",
        "dynasty": "宋",
        "collection_info": null
    },
    {
        "title": "偈颂一百二十三首  其五六",
        "author": "释崇岳",
        "content": "石巩张弓，鲁祖面壁。\n正令不行，拗曲作直。",
        "dynasty": "宋",
        "collection_info": null
    },
    {
        "title": "偈颂一百二十三首  其五七",
        "author": "释崇岳",
        "content": "欲得现前，莫存顺逆。\n祖师来也还见么，切忌扶篱摸壁。",
        "dynasty": "宋",
        "collection_info": null
    },
    {
        "title": "偈颂一百二十三首  其五八",
        "author": "释崇岳",
        "content": "空手把锄头，蚊子上铁牛。\n步行骑水牛，黄河水逆流。\n人从桥上过，猛虎当路坐。\n桥流水不流，佛祖是仇雠。",
        "dynasty": "宋",
        "collection_info": null
    },
    {
        "title": "偈颂一百二十三首  其五九",
        "author": "释崇岳",
        "content": "五年于此谩随缘，去住无心自坦然。\n六月霏霏飘瑞雪，须知别是一壶天。",
        "dynasty": "宋",
        "collection_info": null
    },
    {
        "title": "偈颂一百二十三首  其六○",
        "author": "释崇岳",
        "content": "有时堆堆坐禅，有时一向打閧。\n年来行脚衲僧，都是箇般病痛。\n报君知，休打閧。\n入门拚却箇浑身，头头自有生蛇弄。",
        "dynasty": "宋",
        "collection_info": null
    },
    {
        "title": "偈颂一百二十三首  其六一",
        "author": "释崇岳",
        "content": "五祖老人好语，只为探头太过。\n香山有箇方便，也要诸人共知。\n透得金刚圈，细嚼铁馂馅。\n一饱忘百饥，始信不相赚。",
        "dynasty": "宋",
        "collection_info": null
    },
    {
        "title": "偈颂一百二十三首  其六二",
        "author": "释崇岳",
        "content": "年去年来贫復贫，祖师抬脚重千斤。\n愁人莫向愁人说，说向愁人愁杀人。",
        "dynasty": "宋",
        "collection_info": null
    },
    {
        "title": "偈颂一百二十三首  其六三",
        "author": "释崇岳",
        "content": "铁山崩倒压银山，盘走珠兮珠走盘。\n密把鸳鸯闲绣出，金针终不与人看。",
        "dynasty": "宋",
        "collection_info": null
    },
    {
        "title": "偈颂一百二十三首  其六四",
        "author": "释崇岳",
        "content": "半雨半晴，桃红李白。\n点着便行，不劳啖啄。",
        "dynasty": "宋",
        "collection_info": null
    },
    {
        "title": "偈颂一百二十三首  其六五",
        "author": "释崇岳",
        "content": "青天白日，悟箇什么。\n咄咄咄，骊珠击碎苍龙窟。",
        "dynasty": "宋",
        "collection_info": null
    },
    {
        "title": "偈颂一百二十三首  其六六",
        "author": "释崇岳",
        "content": "第七箇没尾巴，不落羣队独露爪牙。\n拟心凑泊终难见，须信莲开火裏花。",
        "dynasty": "宋",
        "collection_info": null
    },
    {
        "title": "偈颂一百二十三首  其六七",
        "author": "释崇岳",
        "content": "静处闹浩浩，闹中静悄悄。\n钟动月黄昏，鸡鸣五更早。\n拄杖子，却懊恼，可惜好光阴，等闲空过了。",
        "dynasty": "宋",
        "collection_info": null
    },
    {
        "title": "偈颂一百二十三首  其六八",
        "author": "释崇岳",
        "content": "坐断毗卢顶，超然亘古今。\n万缘俱剔脱，一片祖师心。",
        "dynasty": "宋",
        "collection_info": null
    },
    {
        "title": "偈颂一百二十三首  其六九",
        "author": "释崇岳",
        "content": "入门一句，宾主历然。\n不劳弹指，天宽地宽。\n壶中消息异人间。",
        "dynasty": "宋",
        "collection_info": null
    },
    {
        "title": "偈颂一百二十三首  其七○",
        "author": "释崇岳",
        "content": "一着高一着，一步阔一步。\n明眼人前，犹涉路布。\n凤栖不在梧桐树。",
        "dynasty": "宋",
        "collection_info": null
    },
    {
        "title": "偈颂一百二十三首  其七一",
        "author": "释崇岳",
        "content": "佛眼觑不得，祖师提不起。\n石裂崖崩，掀翻到底。\n不风流处更风流，也是波斯入闹市。",
        "dynasty": "宋",
        "collection_info": null
    },
    {
        "title": "偈颂一百二十三首  其七二",
        "author": "释崇岳",
        "content": "恁么恁么，牵犁拽杷。\n不恁么不恁么，泥多佛大。\n临济三玄，赵州勘破鼻孔大。",
        "dynasty": "宋",
        "collection_info": null
    },
    {
        "title": "偈颂一百二十三首  其七三",
        "author": "释崇岳",
        "content": "欲得大用现前，直下顿忘知见。\n诸见若尽，昏雾不生，大智洞然。",
        "dynasty": "宋",
        "collection_info": null
    },
    {
        "title": "偈颂一百二十三首  其七四",
        "author": "释崇岳",
        "content": "今朝九月初一，祝圣升堂已毕。\n若是达磨儿孙，瞥转云门念七。",
        "dynasty": "宋",
        "collection_info": null
    },
    {
        "title": "偈颂一百二十三首  其七五",
        "author": "释崇岳",
        "content": "诸方如法开炉，虎丘家风淡泊。\n拈出箇铁馂馅，箇裏宁容啖啄。\n休啖啄，丹霞烧木佛，院主眉鬚落。",
        "dynasty": "宋",
        "collection_info": null
    },
    {
        "title": "偈颂一百二十三首  其七六",
        "author": "释崇岳",
        "content": "一人打毡拍板，一人吹无孔笛。\n梵音清雅，令人乐闻。\n且道是什么曲调，洞庭山脚太湖心。",
        "dynasty": "宋",
        "collection_info": null
    },
    {
        "title": "偈颂一百二十三首  其七七",
        "author": "释崇岳",
        "content": "年去实不去，年来实不来。\n山僧都不会，露柱笑咍咍。",
        "dynasty": "宋",
        "collection_info": null
    },
    {
        "title": "偈颂一百二十三首  其七八",
        "author": "释崇岳",
        "content": "深闻浅悟，三更问路。\n深悟浅闻，痛处遭针。\n胡卢子，放教沉。\n莫将闲学解，埋没祖师心。",
        "dynasty": "宋",
        "collection_info": null
    },
    {
        "title": "偈颂一百二十三首  其七九",
        "author": "释崇岳",
        "content": "总是掩耳偷铃，殊不知甘贽有收有放，首座彻底惺惺。\n云收雨霁长空阔，一对鸳鸯画不成。",
        "dynasty": "宋",
        "collection_info": null
    },
    {
        "title": "偈颂一百二十三首  其八○",
        "author": "释崇岳",
        "content": "今朝五月五，粗言及细语。\n会得也寻常，不会超佛祖。",
        "dynasty": "宋",
        "collection_info": null
    },
    {
        "title": "偈颂一百二十三首  其八一",
        "author": "释崇岳",
        "content": "去却一，拈却七，佛祖玄关元不识。\n百尺竿头掉臂行，笑指西方日头出。\n透金圈，吞栗棘，明眼衲僧没气息。",
        "dynasty": "宋",
        "collection_info": null
    },
    {
        "title": "偈颂一百二十三首  其八二",
        "author": "释崇岳",
        "content": "灵源洞彻，真照无边。\n万机旋復，十方目前。\n圣中圣，天中天，最尊贵，復何言。\n文明齐北极，睿算等南山。",
        "dynasty": "宋",
        "collection_info": null
    },
    {
        "title": "偈颂一百二十三首  其八三",
        "author": "释崇岳",
        "content": "怀州牛吃禾，益州马腹胀。\n天下觅医人，灸猪左膊上。\n也好笑，也堪悲，耳垛元来两片皮。",
        "dynasty": "宋",
        "collection_info": null
    },
    {
        "title": "偈颂一百二十三首  其八四",
        "author": "释崇岳",
        "content": "十月瑞庆节，真人降中天。\n万国葵藿心，虔祝一炉烟。\n龙图凤历等干坤，睿算弥隆亿万年。",
        "dynasty": "宋",
        "collection_info": null
    },
    {
        "title": "偈颂一百二十三首  其八五",
        "author": "释崇岳",
        "content": "一不做，二不休，宾主互换有来由。\n焦砖打着连底冻，赤眼撞着火柴头。",
        "dynasty": "宋",
        "collection_info": null
    },
    {
        "title": "偈颂一百二十三首  其八六",
        "author": "释崇岳",
        "content": "有句无句，如藤倚树。\n孟八郎汉，便恁么去。\n苏噜苏噜。",
        "dynasty": "宋",
        "collection_info": null
    },
    {
        "title": "偈颂一百二十三首  其八七",
        "author": "释崇岳",
        "content": "是即全是，非即全非。\n大用现前，携手同归，不知犹自涉离微。",
        "dynasty": "宋",
        "collection_info": null
    },
    {
        "title": "偈颂一百二十三首  其八八",
        "author": "释崇岳",
        "content": "打睡坐禅，坐禅打睡。\n有利无利，不离行市。\n老黄檗，太憨痴，深耕浅种少人知。",
        "dynasty": "宋",
        "collection_info": null
    },
    {
        "title": "偈颂一百二十三首  其八九",
        "author": "释崇岳",
        "content": "世尊三昧，文殊三昧，总在拂子头上。\n卧龙纔奋迅，丹凤便翱翔。",
        "dynasty": "宋",
        "collection_info": null
    },
    {
        "title": "偈颂一百二十三首  其九○",
        "author": "释崇岳",
        "content": "百丈耳聋，黄檗吐舌。\n后代儿孙，半生半灭。\n破沙盆，曾漏泄，炎天六月飘霜雪。",
        "dynasty": "宋",
        "collection_info": null
    },
    {
        "title": "偈颂一百二十三首  其九一",
        "author": "释崇岳",
        "content": "倾尽宝山宝，全身入荒草。\n若是凤凰儿，不向那边讨。",
        "dynasty": "宋",
        "collection_info": null
    },
    {
        "title": "偈颂一百二十三首  其九二",
        "author": "释崇岳",
        "content": "万法是心光，诸缘惟性晓。\n本无迷悟人，只要今日了。",
        "dynasty": "宋",
        "collection_info": null
    },
    {
        "title": "偈颂一百二十三首  其九三",
        "author": "释崇岳",
        "content": "灵隠开炉，火种全无。\n将无作有，孰辨精粗。\n拟议乌藤劈脊搂，从教箇箇嘴卢都。",
        "dynasty": "宋",
        "collection_info": null
    },
    {
        "title": "偈颂一百二十三首  其九四",
        "author": "释崇岳",
        "content": "东过西西过东，主中宾宾中主。\n大地全收，千差一举。\n打鼓普请看，通身是泥土。",
        "dynasty": "宋",
        "collection_info": null
    },
    {
        "title": "偈颂一百二十三首  其九五",
        "author": "释崇岳",
        "content": "仰面不见天，低头不见地。\n眉毛在眼上，鼻孔裏出气。\n易分雪裏粉，难辨墨中煤。",
        "dynasty": "宋",
        "collection_info": null
    },
    {
        "title": "偈颂一百二十三首  其九六",
        "author": "释崇岳",
        "content": "今朝十五，升堂直举。\n全主全宾，灯笼露柱。\n不是佛，不是祖。\n剔起两茎眉，三更日卓午。",
        "dynasty": "宋",
        "collection_info": null
    },
    {
        "title": "偈颂一百二十三首  其九七",
        "author": "释崇岳",
        "content": "年年此日泼恶水，箇事从悉达多起。\n自云遍界独称尊，后代儿孙谁管你。",
        "dynasty": "宋",
        "collection_info": null
    },
    {
        "title": "偈颂一百二十三首  其九八",
        "author": "释崇岳",
        "content": "忽雨忽晴，天平地平。\n释迦弥勒，打失眼睛。",
        "dynasty": "宋",
        "collection_info": null
    },
    {
        "title": "偈颂一百二十三首  其九九",
        "author": "释崇岳",
        "content": "借手行拳，惊羣动众。\n龙门上客，未举先知。\n若不然者，灵隠失利。",
        "dynasty": "宋",
        "collection_info": null
    },
    {
        "title": "偈颂一百二十三首  其一○○",
        "author": "释崇岳",
        "content": "大人具大见，大智得大用。\n一举定千差，百发而百中。\n密赞中兴业，了无毫末共。\n福如沧海寿如山，赫赫声名继前踵。",
        "dynasty": "宋",
        "collection_info": null
    },
    {
        "title": "偈颂一百二十三首  其一○一",
        "author": "释崇岳",
        "content": "青天復青天，打失髑髅前。\n看看日又过，争教人少年。",
        "dynasty": "宋",
        "collection_info": null
    },
    {
        "title": "偈颂一百二十三首  其一○二",
        "author": "释崇岳",
        "content": "道人相见，如如不变。\n同气连枝，略通一线。\n笑揖飞来峰，大家看佛面。",
        "dynasty": "宋",
        "collection_info": null
    },
    {
        "title": "偈颂一百二十三首  其一○三",
        "author": "释崇岳",
        "content": "西天四七，唐土二三。\n天下老和尚，的的相承，不容眨眼，老德山因甚拆却佛殿。",
        "dynasty": "宋",
        "collection_info": null
    },
    {
        "title": "偈颂一百二十三首  其一○四",
        "author": "释崇岳",
        "content": "第一义谛，分文不直。\n略露机锋，青天霹雳。\n恁么恁么，不识不识。",
        "dynasty": "宋",
        "collection_info": null
    },
    {
        "title": "偈颂一百二十三首  其一○五",
        "author": "释崇岳",
        "content": "急水波心下直鈎，鱼龙虾蟹一时收。\n祖师活计无多子，恼乱春风卒未休。",
        "dynasty": "宋",
        "collection_info": null
    },
    {
        "title": "偈颂一百二十三首  其一○六",
        "author": "释崇岳",
        "content": "言无展事，语不投机。\n承言者丧，滞句者迷。\n和底掀翻了，赵州东院西。",
        "dynasty": "宋",
        "collection_info": null
    },
    {
        "title": "偈颂一百二十三首  其一○七",
        "author": "释崇岳",
        "content": "千圣不传到今日，口上着来无等匹。\n洞庭山脚太湖心，行人路上空啾唧。",
        "dynasty": "宋",
        "collection_info": null
    },
    {
        "title": "偈颂一百二十三首  其一○八",
        "author": "释崇岳",
        "content": "诸佛降生，鼻直眼横。\n打与狗吃，据令而行。\n流通正法眼，日午打三更。",
        "dynasty": "宋",
        "collection_info": null
    },
    {
        "title": "偈颂一百二十三首  其一○九",
        "author": "释崇岳",
        "content": "今朝月半，见成公案。\n临济德山，犹是钝汉。\n灵隠恁么道，也是不着便。",
        "dynasty": "宋",
        "collection_info": null
    },
    {
        "title": "偈颂一百二十三首  其一一○",
        "author": "释崇岳",
        "content": "百尺竿头弄险，是非海裏横身。\n更有全提底时节，只堪惆怅不堪陈。",
        "dynasty": "宋",
        "collection_info": null
    },
    {
        "title": "偈颂一百二十三首  其一一一",
        "author": "释崇岳",
        "content": "这僧不妨懵懂，白兆终是惺惺。\n不惺惺，药因救病出金瓶。",
        "dynasty": "宋",
        "collection_info": null
    },
    {
        "title": "偈颂一百二十三首  其一一二",
        "author": "释崇岳",
        "content": "不着佛求，不着法求，不着僧求。\n扬帆鼓棹，任性优游。\n收舍南州与北州，都卢无有一丝头。",
        "dynasty": "宋",
        "collection_info": null
    },
    {
        "title": "偈颂一百二十三首  其一一三",
        "author": "释崇岳",
        "content": "绝罗笼，脱羁锁。\n虽是善因，而招恶果。",
        "dynasty": "宋",
        "collection_info": null
    },
    {
        "title": "偈颂一百二十三首  其一一四",
        "author": "释崇岳",
        "content": "从门入者，不是家珍。\n拶倒灯笼露柱嗔。",
        "dynasty": "宋",
        "collection_info": null
    },
    {
        "title": "偈颂一百二十三首  其一一五",
        "author": "释崇岳",
        "content": "梵志翻着袜，摩耶生悉达。\n声迹不相干，今朝四月八。",
        "dynasty": "宋",
        "collection_info": null
    },
    {
        "title": "偈颂一百二十三首  其一一六",
        "author": "释崇岳",
        "content": "识不识，见非见。\n说易说难，如油入麵。",
        "dynasty": "宋",
        "collection_info": null
    },
    {
        "title": "偈颂一百二十三首  其一一七",
        "author": "释崇岳",
        "content": "世尊良久，维摩默然。\n便恁么去，十万八千。",
        "dynasty": "宋",
        "collection_info": null
    },
    {
        "title": "偈颂一百二十三首  其一一八",
        "author": "释崇岳",
        "content": "开炉开炉，柴炭全无。\n星儿火种，照彻十虚。",
        "dynasty": "宋",
        "collection_info": null
    },
    {
        "title": "偈颂一百二十三首  其一一九",
        "author": "释崇岳",
        "content": "有你不有我，有我不有你。\n咬定牙关，齐之以礼。",
        "dynasty": "宋",
        "collection_info": null
    },
    {
        "title": "偈颂一百二十三首  其一二○",
        "author": "释崇岳",
        "content": "端居丈室，青天白日。\n窦八布衫，云门念七。",
        "dynasty": "宋",
        "collection_info": null
    },
    {
        "title": "偈颂一百二十三首  其一二一",
        "author": "释崇岳",
        "content": "一二三四五，五四三二一。\n风过树头摇，天晴日头出。\n会得日头出，不会而自屈。",
        "dynasty": "宋",
        "collection_info": null
    },
    {
        "title": "偈颂一百二十三首  其一二二",
        "author": "释崇岳",
        "content": "两刃交锋，略通一线。\n有耳者闻，有眼者见。",
        "dynasty": "宋",
        "collection_info": null
    },
    {
        "title": "偈颂一百二十三首  其一二三",
        "author": "释崇岳",
        "content": "达磨达磨，不识这箇。\n直指单传，胡挥乱做。",
        "dynasty": "宋",
        "collection_info": null
    },
    {
        "title": "颂古二十五首  其一",
        "author": "释崇岳",
        "content": "开口分明便垛根，指天指地独称尊。\n成羣作队随他转，几箇男儿有脑门。",
        "dynasty": "宋",
        "collection_info": null
    },
    {
        "title": "颂古二十五首  其二",
        "author": "释崇岳",
        "content": "平生心胆向人倾，过犯弥天已不轻。\n带累马师胡乱后，至今错认定盘星。",
        "dynasty": "宋",
        "collection_info": null
    },
    {
        "title": "颂古二十五首  其三",
        "author": "释崇岳",
        "content": "坐断千峰路，穿开碧落天。\n那容问端的，端的髑髅前。",
        "dynasty": "宋",
        "collection_info": null
    },
    {
        "title": "颂古二十五首  其四",
        "author": "释崇岳",
        "content": "大道透长安，言端语亦端。\n腊尽雪消去，春来依旧寒。",
        "dynasty": "宋",
        "collection_info": null
    },
    {
        "title": "颂古二十五首  其五",
        "author": "释崇岳",
        "content": "分明写出与君看，意在鈎头不在盘。\n纵使石人开得口，不知犹被舌头瞒。",
        "dynasty": "宋",
        "collection_info": null
    },
    {
        "title": "颂古二十五首  其六",
        "author": "释崇岳",
        "content": "出得出不得，攧落精灵窟。\n何处不风流，祖师无妙诀。",
        "dynasty": "宋",
        "collection_info": null
    },
    {
        "title": "颂古二十五首  其七",
        "author": "释崇岳",
        "content": "大梅梅子熟，庞老已先知。\n正眼验深要，相逢拍手归。",
        "dynasty": "宋",
        "collection_info": null
    },
    {
        "title": "颂古二十五首  其八",
        "author": "释崇岳",
        "content": "十月清霜重，临风彻骨寒。\n苦无栖泊处，摆手出长安。",
        "dynasty": "宋",
        "collection_info": null
    },
    {
        "title": "颂古二十五首  其九",
        "author": "释崇岳",
        "content": "京师出大黄，见贼便见赃。\n竹杖化龙去，痴人戽夜塘。",
        "dynasty": "宋",
        "collection_info": null
    },
    {
        "title": "颂古二十五首  其一○",
        "author": "释崇岳",
        "content": "水急鱼行涩，峰高鸟不栖。\n世情看冷暖，人面逐高低。",
        "dynasty": "宋",
        "collection_info": null
    },
    {
        "title": "颂古二十五首  其一一",
        "author": "释崇岳",
        "content": "杀活全机觌面提，大家相聚吃茎虀。\n后生不省这箇意，只管忙忙打野榸。",
        "dynasty": "宋",
        "collection_info": null
    },
    {
        "title": "颂古二十五首  其一二",
        "author": "释崇岳",
        "content": "云门一曲，彻髓彻骨。\n霁雪千峰，寒梅破萼。\n啐啄公子，风流鸣木铎。",
        "dynasty": "宋",
        "collection_info": null
    },
    {
        "title": "颂古二十五首  其一三",
        "author": "释崇岳",
        "content": "寒暑分明说向君，不容拟议辨疎亲。\n匾担蓦折两头脱，举目长空一笑新。",
        "dynasty": "宋",
        "collection_info": null
    },
    {
        "title": "颂古二十五首  其一四",
        "author": "释崇岳",
        "content": "不是风兮不是幡，分明裂破万重关。\n谁知用尽腕头力，惹得闲名落世间。",
        "dynasty": "宋",
        "collection_info": null
    },
    {
        "title": "颂古二十五首  其一五",
        "author": "释崇岳",
        "content": "云门小厮儿，作大狮子吼。\n鼻孔得半边，不知失却口。",
        "dynasty": "宋",
        "collection_info": null
    },
    {
        "title": "颂古二十五首  其一六",
        "author": "释崇岳",
        "content": "闪电光中宾主分，虚空背上立纲宗。\n祖师活计只如此，后代儿孙扫地空。",
        "dynasty": "宋",
        "collection_info": null
    },
    {
        "title": "颂古二十五首  其一七",
        "author": "释崇岳",
        "content": "赵州吃茶去，毒蛇横古路。\n踏着乃知非，佛也不堪做。",
        "dynasty": "宋",
        "collection_info": null
    },
    {
        "title": "颂古二十五首  其一八",
        "author": "释崇岳",
        "content": "夫子不识字，达磨不会禅。\n大唐天子国，依旧化三千。",
        "dynasty": "宋",
        "collection_info": null
    },
    {
        "title": "颂古二十五首  其一九",
        "author": "释崇岳",
        "content": "云开空自阔，叶落即归根。\n回首烟波裏，渔歌过远村。",
        "dynasty": "宋",
        "collection_info": null
    },
    {
        "title": "颂古二十五首  其二○",
        "author": "释崇岳",
        "content": "出水何如未出水，莲花荷叶有来由。\n定光金地遥招手，智者江陵暗点头。",
        "dynasty": "宋",
        "collection_info": null
    },
    {
        "title": "颂古二十五首  其二一",
        "author": "释崇岳",
        "content": "百丈狸奴面，沩山鬼眼睛。\n见人空解笑，弄物不知名。",
        "dynasty": "宋",
        "collection_info": null
    },
    {
        "title": "颂古二十五首  其二二",
        "author": "释崇岳",
        "content": "拄地撑天全体用，夕阳影裏不藏身。\n有时独坐孤峰顶，寂寂犹闻落叶频。",
        "dynasty": "宋",
        "collection_info": null
    },
    {
        "title": "颂古二十五首  其二三",
        "author": "释崇岳",
        "content": "描不成兮画不成，卧龙长怖碧潭清。\n拟心凑泊终难会，达者应须暗裏惊。",
        "dynasty": "宋",
        "collection_info": null
    },
    {
        "title": "颂古二十五首  其二四",
        "author": "释崇岳",
        "content": "腊月烧山，天宽地宽。\n筑着磕着，彻骨毛寒。",
        "dynasty": "宋",
        "collection_info": null
    },
    {
        "title": "颂古二十五首  其二五",
        "author": "释崇岳",
        "content": "莫莫，拈出一条断贯索。\n任从我佛及众生，撩天鼻孔都穿却。",
        "dynasty": "宋",
        "collection_info": null
    },
    {
        "title": "释迦出山相赞",
        "author": "释崇岳",
        "content": "弃轮王位放痴獃，夜半逾城心未灰。\n冷坐六年无折合，有何面目出山来。",
        "dynasty": "宋",
        "collection_info": null
    },
    {
        "title": "无量寿佛赞",
        "author": "释崇岳",
        "content": "四十八弘誓愿，百千万亿弥陀。\n水鸟树林开正眼，为人亲切不消多。",
        "dynasty": "宋",
        "collection_info": null
    },
    {
        "title": "观音赞",
        "author": "释崇岳",
        "content": "月团团，星斗寒。\n风振海，雷破山。\n圆通大士，瑞应人间。",
        "dynasty": "宋",
        "collection_info": null
    },
    {
        "title": "九祖赞",
        "author": "释崇岳",
        "content": "半生足不履地，轩知路遍天涯。\n得箇冬瓜印子，至今目瞠口呿。",
        "dynasty": "宋",
        "collection_info": null
    },
    {
        "title": "维摩赞",
        "author": "释崇岳",
        "content": "深入不二门，巧尽翻成拙。\n一默定千差，常说炽然说说拙，万古清风寒彻骨。",
        "dynasty": "宋",
        "collection_info": null
    },
    {
        "title": "达磨赞  其一",
        "author": "释崇岳",
        "content": "凤凰城阙，不通水泄。\n少室岩前，话作两橛。\n赚它人家男女，开眼唤龟作鳖。",
        "dynasty": "宋",
        "collection_info": null
    },
    {
        "title": "达磨赞  其二",
        "author": "释崇岳",
        "content": "直指西来，分明祸胎。\n渡江面壁，偷心未息。\n从兹皮髓分张，轰起青天霹雳。",
        "dynasty": "宋",
        "collection_info": null
    },
    {
        "title": "达磨赞  其三",
        "author": "释崇岳",
        "content": "一苇渡江，无处埋藏。\n分皮分髓，瞒神謼鬼。\n忙忙直向西归，不知失却隻履。",
        "dynasty": "宋",
        "collection_info": null
    },
    {
        "title": "庞居士赞",
        "author": "释崇岳",
        "content": "心空及第，深根固蒂。\n共说无生，异类中行。\n恼乱禅家至今日，不知日午打三更。",
        "dynasty": "宋",
        "collection_info": null
    },
    {
        "title": "临济赞",
        "author": "释崇岳",
        "content": "一棒一喝，倾湫倒岳。\n凌蔑吾宗，这白拈贼。",
        "dynasty": "宋",
        "collection_info": null
    },
    {
        "title": "金华圣者赞",
        "author": "释崇岳",
        "content": "千兵不若一将，伎俩何如帐样。\n不识古佛定光，稽首猪头和尚。",
        "dynasty": "宋",
        "collection_info": null
    },
    {
        "title": "大巅和尚赞",
        "author": "释崇岳",
        "content": "赶首座出院，勘三平中箭。\n放过韩文公，鈎头通一线。\n谩道昼夜一百八，也是和盲悖诉瞎。",
        "dynasty": "宋",
        "collection_info": null
    },
    {
        "title": "应庵师祖赞  其一",
        "author": "释崇岳",
        "content": "深入虎穴，有屈难雪。\n天下应庵，只得一橛。",
        "dynasty": "宋",
        "collection_info": null
    },
    {
        "title": "应庵师祖赞  其二",
        "author": "释崇岳",
        "content": "虎口裏转身，拳头上捏怪。\n胡乱三十年，起东山正派。\n不知过犯弥天大。",
        "dynasty": "宋",
        "collection_info": null
    },
    {
        "title": "密庵先师赞",
        "author": "释崇岳",
        "content": "咬猪狗之手讨甚巴鼻，奋劈胸之拳瞎却顶门。\n出达磨身血，断衲僧命根。\n纤毫不肯放过，丛林为雠为冤。\n箇般种草决，定累及儿孙。",
        "dynasty": "宋",
        "collection_info": null
    },
    {
        "title": "芝山智默长老请赞密庵先师",
        "author": "释崇岳",
        "content": "击石火裏穿辽天鼻孔，妙转机前打凤罗龙。\n正法眼，瞎馿边。\n灭却破沙盆，扶临济正宗。\n门庭峭峻，孰敢当锋，铁壁银山一线通。",
        "dynasty": "宋",
        "collection_info": null
    },
    {
        "title": "能仁光睦长老画师顶相请赞",
        "author": "释崇岳",
        "content": "恣拍盲性，用劈胸拳。\n併荡三玄三要，管甚栗棘金圈。\n渠侬已是灭胡种，不知将底付儿孙。",
        "dynasty": "宋",
        "collection_info": null
    },
    {
        "title": "云居善开长老请赞",
        "author": "释崇岳",
        "content": "为人巴鼻，一点浑无。\n明眼衲僧，失却鼻孔。\n铁馂馅，金刚圈。\n分明开口不在舌头边，累及后代结佛祖深冤。",
        "dynasty": "宋",
        "collection_info": null
    },
    {
        "title": "道岩首座请赞",
        "author": "释崇岳",
        "content": "人我如山，狠气如云。\n炊无米饭，接不来人。\n电光影裏宾主分，不是冤家不与隣。",
        "dynasty": "宋",
        "collection_info": null
    },
    {
        "title": "师肇首座请赞",
        "author": "释崇岳",
        "content": "这箇汉，太愚痴。\n一句子，佛不知。\n临济老，客作儿。\n四天下，更有谁。\n拟开口，劈胸椎。\n肇首座，莫学伊，学伊彼此落便宜。",
        "dynasty": "宋",
        "collection_info": null
    },
    {
        "title": "师警维那请赞",
        "author": "释崇岳",
        "content": "冤有头，债有主。\n鳖鼻蛇，白额虎。\n活捉生擒，当阳直举，发机须是千钧弩。",
        "dynasty": "宋",
        "collection_info": null
    },
    {
        "title": "希琏书记请赞",
        "author": "释崇岳",
        "content": "腊长年高，甚生风彩。\n南来北来，无可相待。\n黑漆竹篦聊一挥，看你当人在不在。\n琏书记，甚尀耐。\n镇海明珠，悬空扑碎。",
        "dynasty": "宋",
        "collection_info": null
    },
    {
        "title": "大成藏主请赞",
        "author": "释崇岳",
        "content": "一段风光，宁容描邈。\n祖祖相传，将错就错。\n不以佛法作人情，掣电机前活卓卓。",
        "dynasty": "宋",
        "collection_info": null
    },
    {
        "title": "文蔚侍者请赞",
        "author": "释崇岳",
        "content": "心粗胆大，少实多虚。\n瞎衲僧眼，断肘后符。\n临济东山之道命若悬丝，念念刀耕火种老此残躯。\n寥落林泉意自殊。",
        "dynasty": "宋",
        "collection_info": null
    },
    {
        "title": "惠文伯居士请赞  其一",
        "author": "释崇岳",
        "content": "不着佛求，不着法求。\n人天眼目，佛祖冤雠。\n香岩下指南作北，剑池上看楼打楼。\n机轮妙转一丝头，不得鲵鲸不肯休。",
        "dynasty": "宋",
        "collection_info": null
    },
    {
        "title": "惠文伯居士请赞  其二",
        "author": "释崇岳",
        "content": "这箇贼，无面目。\n指东南，看西北。\n不住云居，又憎荐福。\n自知不解守丛林，永劫甘心入地狱。",
        "dynasty": "宋",
        "collection_info": null
    },
    {
        "title": "惠文伯居士请赞  其三",
        "author": "释崇岳",
        "content": "这汉生来无状，佛祖亦难近傍。\n趯出金圈栗蓬，开口不在舌上。",
        "dynasty": "宋",
        "collection_info": null
    },
    {
        "title": "惠文伯居士请赞  其四",
        "author": "释崇岳",
        "content": "是人道渠执拗，不知年老成魔。\n偏要时时入室，所招怪恨者多。\n阿呵呵，屈指东西谁似它。\n咄。",
        "dynasty": "宋",
        "collection_info": null
    },
    {
        "title": "惠文伯居士请赞  其五",
        "author": "释崇岳",
        "content": "肋下三拳，拦顋一掌。\n据令而行，谁知痛痒。\n转身一拶验来端，杨岐种草铁心肝。",
        "dynasty": "宋",
        "collection_info": null
    },
    {
        "title": "惠文伯居士请赞  其六",
        "author": "释崇岳",
        "content": "无卓锥之地，有无价之宝。\n元不用安排，拈来用恰好。\n没人情，佛亦扫。\n这般村僧，脱空到老。",
        "dynasty": "宋",
        "collection_info": null
    },
    {
        "title": "惠文伯居士请赞  其七",
        "author": "释崇岳",
        "content": "行脚不到庐山，住院只在江浙。\n偏要冷笑诸方，忘却自家百拙。\n讨便宜，破邪说。\n一锥一札，不妨凛冽。",
        "dynasty": "宋",
        "collection_info": null
    },
    {
        "title": "送悟藏主还姑苏",
        "author": "释崇岳",
        "content": "玲珑岩畔瞥不瞥，竖起脊梁生铁橛。\n无端林下错商量，携手相随入虎穴。\n瓮裏蓦然失却鳖，箇事明明向谁说。\n彼时只是此时人，谁知眼裏重添屑。\n我携拄杖奔南北，君入西山恣轻忽。\n放下蛇头捋虎鬚，翻身便作白拈贼。\n太虚全布目前机，生杀交驰谁敢窥。\n我来一笑重相见，鼻孔由来向下垂。\n密庵家风彻骨贫，密庵有眼且无筋。\n将无作有这些子，透这些子能几人。\n西风落木天宇迥，君兮不住别峰顶。\n曹溪一滴杖头挑，涨起吴江千万顷。",
        "dynasty": "宋",
        "collection_info": null
    },
    {
        "title": "题张直阁亦庵",
        "author": "释崇岳",
        "content": "曹溪无一滴，谁道庵名亦。\n问讯老维摩，铁壁復铁壁。",
        "dynasty": "宋",
        "collection_info": null
    },
    {
        "title": "题先登斋",
        "author": "释崇岳",
        "content": "大道难将万物齐，先登犹自涉阶梯。\n翻身直透青霄外，回首方知宇宙低。",
        "dynasty": "宋",
        "collection_info": null
    },
    {
        "title": "送聪首座之弋阳兼呈陈郎中",
        "author": "释崇岳",
        "content": "当头一着没巴鼻，坐断诸方成忌讳。\n此心不向白云闲，一锡飘然下层翠。\n晦庵过犯弥天大，居士无端也捏怪。\n至今落赚有谁知，也要大家偿夙债。",
        "dynasty": "宋",
        "collection_info": null
    },
    {
        "title": "柏庭永和尚出世天禧以颂寄之",
        "author": "释崇岳",
        "content": "林下相从知几年，好因缘是恶因缘。\n虽然不受灵山记，鼻孔依前着那边。",
        "dynasty": "宋",
        "collection_info": null
    },
    {
        "title": "孟知府令嗣求法名兴福",
        "author": "释崇岳",
        "content": "兴福奇儿，福无边表。\n一点灵台，青天月皎。",
        "dynasty": "宋",
        "collection_info": null
    },
    {
        "title": "兴密",
        "author": "释崇岳",
        "content": "密在汝边，诸法亦然。\n一举两得，无党无偏。\n赵州八百箇中玄，箕裘事业尤堪传。",
        "dynasty": "宋",
        "collection_info": null
    },
    {
        "title": "孟府判令嗣求法名兴璞",
        "author": "释崇岳",
        "content": "真璞无瑕，实际无涯。\n心空及第，震耀邦家。",
        "dynasty": "宋",
        "collection_info": null
    },
    {
        "title": "兴一",
        "author": "释崇岳",
        "content": "只这一脉，人间显赫。\n妙转绵绵，甚生标格。",
        "dynasty": "宋",
        "collection_info": null
    },
    {
        "title": "兴祖",
        "author": "释崇岳",
        "content": "有祖以来，世不可陪。\n当机日用，着着全该。",
        "dynasty": "宋",
        "collection_info": null
    },
    {
        "title": "示惠文伯宣义二偈  其一",
        "author": "释崇岳",
        "content": "见色分明便见心，此心非我亦非人。\n临机不用从它觅，信手拈来着着新。",
        "dynasty": "宋",
        "collection_info": null
    },
    {
        "title": "示惠文伯宣义二偈  其二",
        "author": "释崇岳",
        "content": "盘走珠兮珠走盘，静中消息闹中看。\n一毫头上忘知解，始觉从前被眼瞒。",
        "dynasty": "宋",
        "collection_info": null
    },
    {
        "title": "示如理道友",
        "author": "释崇岳",
        "content": "如如不动已周遮，理事驰求路转赊。\n直下踏翻樵子径，知君未到葛洪家。",
        "dynasty": "宋",
        "collection_info": null
    },
    {
        "title": "题张四直阁容庵",
        "author": "释崇岳",
        "content": "大辩若讷，大巧若拙。\n太清点云，千江并月。\n直为我容庵，故作如是说。",
        "dynasty": "宋",
        "collection_info": null
    },
    {
        "title": "题王子庸上舍实斋",
        "author": "释崇岳",
        "content": "世出世间法，和底尽掀翻。\n唯此一事实，真金火裏看。",
        "dynasty": "宋",
        "collection_info": null
    },
    {
        "title": "山居",
        "author": "释崇岳",
        "content": "路崄人稀到，穷居称野情。\n云开空自阔，月落夜深清。\n风动数茎草，鸟啼三四声。\n箇中无限意，唯我与谁评。",
        "dynasty": "宋",
        "collection_info": null
    },
    {
        "title": "惠康伯宣教请升堂举张拙秀才问长沙百千诸佛只闻其名未审居何国土沙云黄鹤楼崔颢题后先辈曾题否拙云不曾沙云无事题取一篇好因说偈",
        "author": "释崇岳",
        "content": "黄鹤楼前一首诗，把将扫箒画娥眉。\n百千诸佛真消息，觌面分明举似伊。",
        "dynasty": "宋",
        "collection_info": null
    },
    {
        "title": "送琉书记还长乐  其一",
        "author": "释崇岳",
        "content": "相见相从道自亲，妙高峰顶谩因循。\n业风忽起波涛恶，一锡飘然到七闽。",
        "dynasty": "宋",
        "collection_info": null
    },
    {
        "title": "送琉书记还长乐  其二",
        "author": "释崇岳",
        "content": "瓯闽佛法半生灭，江浙丛林日渐凋。\n携手十年如一默，孰云生死不同条。",
        "dynasty": "宋",
        "collection_info": null
    },
    {
        "title": "送琉书记还长乐  其三",
        "author": "释崇岳",
        "content": "迢迢故国三千里，忽忆萓堂送别时。\n拄杖生风兴何极，楚天辽邈远山低。",
        "dynasty": "宋",
        "collection_info": null
    },
    {
        "title": "题金山郭璞墓",
        "author": "释崇岳",
        "content": "要识先生真实地，龙门浪裏碧崔嵬。\n时人着眼这边立，亲切何如到一回。",
        "dynasty": "宋",
        "collection_info": null
    },
    {
        "title": "送光长老住显亲",
        "author": "释崇岳",
        "content": "同条端的不同条，箇箇沩山水牯牛。\n一做这般虫豸去，牵犁拽杷几时休。",
        "dynasty": "宋",
        "collection_info": null
    },
    {
        "title": "送鹿野珍禅友还七闽  其一",
        "author": "释崇岳",
        "content": "共处十年真岁寒，山边水边相盘桓。\n拶倒几回扶不起，未尝说着祖师关。",
        "dynasty": "宋",
        "collection_info": null
    },
    {
        "title": "送鹿野珍禅友还七闽  其二",
        "author": "释崇岳",
        "content": "密庵的子是冤雠，疾燄过风第二筹。\n笑裏一场无折合，不容提掇转风流。",
        "dynasty": "宋",
        "collection_info": null
    },
    {
        "title": "送鹿野珍禅友还七闽  其三",
        "author": "释崇岳",
        "content": "千差坐断路头通，万里乡关一信风。\n不负灵山亲记莂，好音专待寄来鸿。",
        "dynasty": "宋",
        "collection_info": null
    },
    {
        "title": "送谦侍者还乡省亲",
        "author": "释崇岳",
        "content": "有句无句藤倚树，铁壁银山没回互。\n三千里外面尊堂，一毫头上全体露。\n睦州谩说编蒲屡，新丰卖峭不归去。\n今人不比昔时人，出门便是还乡路。",
        "dynasty": "宋",
        "collection_info": null
    },
    {
        "title": "示智弼礼混源塔",
        "author": "释崇岳",
        "content": "相逢不相识，去后空相忆，灵骨撒长江。\n清风有何极极识，滔滔浪裏休寻觅。",
        "dynasty": "宋",
        "collection_info": null
    },
    {
        "title": "示丁都院  其一",
        "author": "释崇岳",
        "content": "镬汤炉炭三禅乐，剑树刀山大觉场。\n此日拨开心地印，了无佛法可商量。",
        "dynasty": "宋",
        "collection_info": null
    },
    {
        "title": "示丁都院  其二",
        "author": "释崇岳",
        "content": "三千条法为今时，一性圆明要自知。\n会得自知知底事，人间何处不光辉。",
        "dynasty": "宋",
        "collection_info": null
    },
    {
        "title": "思齐化士",
        "author": "释崇岳",
        "content": "拔剑红尘斩万机，直教佛祖浪头低。\n我侬赢得呵呵笑，老倒思贤愧不齐。",
        "dynasty": "宋",
        "collection_info": null
    },
    {
        "title": "示葛都院",
        "author": "释崇岳",
        "content": "从来佛法无多子，利益人天越古今。\n棒喝交驰难近傍，信知彻底老婆心。",
        "dynasty": "宋",
        "collection_info": null
    },
    {
        "title": "赠蜀中李道士",
        "author": "释崇岳",
        "content": "透出重关一瘦筇，湖湘江浙绝行踪。\n自从得箇安心法，禅道先儒只此宗。",
        "dynasty": "宋",
        "collection_info": null
    },
    {
        "title": "尤氏妙莲请普说举僧问风穴语默涉离微如何通不犯穴云长忆江南三月裏鹧鸪啼处百花香因说偈",
        "author": "释崇岳",
        "content": "百花香处鹧鸪啼，百岁光阴七十稀。\n翻忆世间多少事，落便宜是得便宜。",
        "dynasty": "宋",
        "collection_info": null
    },
    {
        "title": "鞔法鼓求颂",
        "author": "释崇岳",
        "content": "内空外空内外空，一声纔举迅雷风。\n流通佛法无多子，千古灵山气象雄。",
        "dynasty": "宋",
        "collection_info": null
    },
    {
        "title": "送普岩维那",
        "author": "释崇岳",
        "content": "冶父门庭索索，东湖风波甚恶。\n知心能有几人，万里秋天一鹗。",
        "dynasty": "宋",
        "collection_info": null
    },
    {
        "title": "正现上人游庐山",
        "author": "释崇岳",
        "content": "透过重关得自由，相期佛祖雪冤雠。\n西湖风景无留恋，南岳庐山拄杖头。",
        "dynasty": "宋",
        "collection_info": null
    },
    {
        "title": "云翼书记归乡",
        "author": "释崇岳",
        "content": "惯尝甘草与黄连，大海波涛尽底掀。\n误吸冷泉无味水，方知不在舌头边。",
        "dynasty": "宋",
        "collection_info": null
    },
    {
        "title": "林上人归蜀",
        "author": "释崇岳",
        "content": "明明此事不由他，吃饭无端咬着沙。\n自己灵光皆丧尽，三千里外摘杨花。",
        "dynasty": "宋",
        "collection_info": null
    },
    {
        "title": "三衢椿监寺修造佛殿",
        "author": "释崇岳",
        "content": "黄面瞿昙放搭痴，千方百计讨便宜。\n而今无着浑身处，却要儿孙盖覆伊。",
        "dynasty": "宋",
        "collection_info": null
    },
    {
        "title": "白牛接待",
        "author": "释崇岳",
        "content": "田园隠密白牛闲，近揖湖光远对山。\n何似踏翻无寸土，上方香积在其间。",
        "dynasty": "宋",
        "collection_info": null
    },
    {
        "title": "示如凈禅人",
        "author": "释崇岳",
        "content": "劈面三拳，连顋两堂。\n撒手悬崖，丧尽伎俩。\n德云不在别峰上。",
        "dynasty": "宋",
        "collection_info": null
    },
    {
        "title": "茶汤会求颂",
        "author": "释崇岳",
        "content": "春风吹落碧桃花，一片流经十万家。\n何似飞来峰下寺，相邀来吃赵州茶。",
        "dynasty": "宋",
        "collection_info": null
    },
    {
        "title": "福州黄檗送广州化主",
        "author": "释崇岳",
        "content": "不住烟萝第一层，翻身要勘岭南能。\n谓言檗峤三千指，不比黄梅七百僧。",
        "dynasty": "宋",
        "collection_info": null
    },
    {
        "title": "黄檗送茶化主",
        "author": "释崇岳",
        "content": "百草头边法战时，鎗旗未展露全威。\n直饶陆羽知端的，也落吾家第二机。",
        "dynasty": "宋",
        "collection_info": null
    },
    {
        "title": "送泉州化主",
        "author": "释崇岳",
        "content": "少林无孔笛横吹，此曲谁人和得亲。\n向晓洛阳江上路，一声唤起几多人。",
        "dynasty": "宋",
        "collection_info": null
    },
    {
        "title": "衢州祥符僧堂帐化士",
        "author": "释崇岳",
        "content": "满堂蟠蛰卧僧龙，一片闲云下碧空。\n舒捲当机元自在，从教蚊蚋弄狂风。",
        "dynasty": "宋",
        "collection_info": null
    },
    {
        "title": "示汪居士",
        "author": "释崇岳",
        "content": "参禅悟道染泥沙，见佛与祖生冤家。\n破尘破的栽荆棘，壁立万仞有誵讹。\n也大差，也大差，一刀两段，火裏莲花。\n十分无伎俩，处处有生涯。",
        "dynasty": "宋",
        "collection_info": null
    },
    {
        "title": "南侍者还莆阳",
        "author": "释崇岳",
        "content": "若将此语定宗纲，任是灵山未厮当。\n大地撮来无粟粒，令人翻忆老曾郎。",
        "dynasty": "宋",
        "collection_info": null
    },
    {
        "title": "孜侍者行乞",
        "author": "释崇岳",
        "content": "不学文章不学书，孜孜于道自忘躯。\n黄尘堆裏挨身转，一任清风捲太虚。",
        "dynasty": "宋",
        "collection_info": null
    },
    {
        "title": "且侍者持钵",
        "author": "释崇岳",
        "content": "灵山无法与人传，临济宗风尽灭门。\n唯有道人知此意，赤心扶起破砂盆。",
        "dynasty": "宋",
        "collection_info": null
    },
    {
        "title": "接待",
        "author": "释崇岳",
        "content": "茶饭家常没可陪，临机元不在安排。\n门前有客来相访，试问朝从何处来。",
        "dynasty": "宋",
        "collection_info": null
    },
    {
        "title": "超禅人持钵",
        "author": "释崇岳",
        "content": "秋风飕飕，乘兴悠悠。\n因行掉臂，南州北州。\n相头买帽，看楼打楼。\n格外知音纔领略，虎头虎尾一时收。",
        "dynasty": "宋",
        "collection_info": null
    },
    {
        "title": "佑水头",
        "author": "释崇岳",
        "content": "风吹不入，水洒不着。\n捩转玄关，随缘自若。\n任是碧眼胡儿，从头与汝一杓。\n着不着，谁言过水不湿脚。",
        "dynasty": "宋",
        "collection_info": null
    },
    {
        "title": "盐街坊",
        "author": "释崇岳",
        "content": "红炉鼓浪瞥然间，突出银山照胆寒。\n便是马师胡乱后，要须不被舌头瞒。",
        "dynasty": "宋",
        "collection_info": null
    },
    {
        "title": "尹山接待",
        "author": "释崇岳",
        "content": "千古尹山寺，家风不厌贫。\n只将这箇意，接待往来人。",
        "dynasty": "宋",
        "collection_info": null
    },
    {
        "title": "送化主  其一",
        "author": "释崇岳",
        "content": "即心即佛眼中屑，非心非佛转乖真。\n大唐国裏无南北，尽是灵山一会人。",
        "dynasty": "宋",
        "collection_info": null
    },
    {
        "title": "送化主  其二",
        "author": "释崇岳",
        "content": "劳生扰扰梦喧譁，梦破喧譁也大差。\n云凈水天江上望，一轮皎洁落谁家。",
        "dynasty": "宋",
        "collection_info": null
    },
    {
        "title": "送化主  其三",
        "author": "释崇岳",
        "content": "把得袈裟裹草鞋，相逢只么笑咍咍。\n孔门弟子还知否，曾向灵山及第来。",
        "dynasty": "宋",
        "collection_info": null
    },
    {
        "title": "送化主  其四",
        "author": "释崇岳",
        "content": "百亿分身利有情，馿顋马颔实难明。\n有时闹裏聊伸手，意在鈎头不在星。",
        "dynasty": "宋",
        "collection_info": null
    },
    {
        "title": "送化主  其五",
        "author": "释崇岳",
        "content": "日用分明直似弦，不将佛法污心田。\n自言世上无仙客，老倒维摩得半边。",
        "dynasty": "宋",
        "collection_info": null
    },
    {
        "title": "送化主  其六",
        "author": "释崇岳",
        "content": "不依本分要参禅，卖了山前祖父田。\n赤手出门无活计，好儿终不使爷钱。",
        "dynasty": "宋",
        "collection_info": null
    },
    {
        "title": "送化主  其七",
        "author": "释崇岳",
        "content": "败坏多年笤箒桩，等闲拈起定宗纲。\n这些标格天然别，不比诸方孟八郎。",
        "dynasty": "宋",
        "collection_info": null
    },
    {
        "title": "题寄巢",
        "author": "释崇岳",
        "content": "巢穴通霄眼，尘劳无住心。\n经行及坐卧，万古至于今。",
        "dynasty": "宋",
        "collection_info": null
    },
    {
        "title": "题有余斋",
        "author": "释崇岳",
        "content": "日月双萤火，干坤一鹊巢。\n大千沙界外，总在目前包。",
        "dynasty": "宋",
        "collection_info": null
    },
    {
        "title": "临终偈",
        "author": "释崇岳",
        "content": "来无所来，去无所去。\n瞥转玄关，佛祖罔措。",
        "dynasty": "宋",
        "collection_info": null
    },
    {
        "title": "应庵密庵同日忌",
        "author": "释崇岳",
        "content": "冤有头，债有主，撞破砂盆眼卓竖。\n不是佛，不是祖，太白峯前只如许。",
        "dynasty": "宋",
        "collection_info": null
    },
    {
        "title": "亮典座归中峰庵",
        "author": "释崇岳",
        "content": "太白峯高宇宙低，先师灵骨不曾移。\n儿孙箇箇且如许，路上行人口似碑。",
        "dynasty": "宋",
        "collection_info": null
    },
    {
        "title": "颂古六首  其一",
        "author": "释崇岳",
        "content": "地狱天堂，八字打开，谁知无去亦无来。\n若言已得三禅乐，未免将身自活埋。",
        "dynasty": "宋",
        "collection_info": null
    },
    {
        "title": "颂古六首  其二",
        "author": "释崇岳",
        "content": "一口吸尽西江水，庞老不曾明自己。\n烂醉如泥胆似天，巩县茶瓶三隻嘴。",
        "dynasty": "宋",
        "collection_info": null
    },
    {
        "title": "颂古六首  其三",
        "author": "释崇岳",
        "content": "机轮元不挂丝头，会有金鳞上直鈎。\n蓦口一桡犹未彻，踏反船子有来由。",
        "dynasty": "宋",
        "collection_info": null
    },
    {
        "title": "颂古六首  其四",
        "author": "释崇岳",
        "content": "狗子佛性无，门上钉桃符。\n千邪俱不入，百怪尽消除。",
        "dynasty": "宋",
        "collection_info": null
    },
    {
        "title": "颂古六首  其五",
        "author": "释崇岳",
        "content": "大机圆应，大用直截。\n雪峯云门，只得一橛。\n毕竟如何，不说不说。",
        "dynasty": "宋",
        "collection_info": null
    },
    {
        "title": "颂古六首  其六",
        "author": "释崇岳",
        "content": "家家尽看野狐儿，铁笛横拈撩乱吹。\n吹罢不知何处去，夕阳已挂柳梢西。",
        "dynasty": "宋",
        "collection_info": null
    }
]