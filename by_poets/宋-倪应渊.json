[
    {
        "uuid": "23354a23a2292da62b9086364c4e4c4f",
        "title": "古扬州",
        "author": "倪应渊",
        "content": "雉堞平来堑拥沙，绿芜阙处见人家。\n山河旧影藏秋月，关塞新声起暮笳。\n玉蕊已为亭下草，蒺藜不是眼中花。\n当年凤舸经行地，枯柳无枝寄宿鸦。",
        "dynasty": "宋",
        "collection_info": null
    },
    {
        "uuid": "5265b776e458d9bc4bb0db73cc1722af",
        "title": "雷塘",
        "author": "倪应渊",
        "content": "天留遗迹鑑兴亡，出郭伤心见此塘。\n废苑无萤秋寂寂，坏陵有树月苍苍。\n绿悽霜重摧荷盖，紫怯波寒褪芰裳。\n唤醒锦帆当日梦，一声水调隔云长。",
        "dynasty": "宋",
        "collection_info": null
    },
    {
        "uuid": "db00550d36d18de5c943db29d4008127",
        "title": "多景楼",
        "author": "倪应渊",
        "content": "狠石苍顽岁月遥，几人触境想英标。\n欲知三国兴亡事，但看一江来去潮。\n南土尘飞通岭海，中流砥立独金焦。\n云山绕槛期深隠，不受刘安作赋招。",
        "dynasty": "宋",
        "collection_info": null
    },
    {
        "uuid": "fdb490934794cedbe7724e5744f92067",
        "title": "金山寺",
        "author": "倪应渊",
        "content": "金锡飞来日，灵鳌负地形。\n涛翻四面白，寺裹一山青。\n海月窥檐箔，天风语塔铃。\n倦怀思煮茗，谁与汲中𤃩。",
        "dynasty": "宋",
        "collection_info": null
    }
]