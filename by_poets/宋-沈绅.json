[
    {
        "uuid": "fb54a141669bf73d4b5344779e2362b7",
        "title": "和孔司封题蓬莱阁",
        "author": "沈绅",
        "content": "三山对峙海中央，高阁新题紫翠房。\n玉铉相君颁瑞地，金貂仙子挂冠乡。\n云随步武鳌头稳，风满中裾鹤背凉。\n吸尽流霞不知醉，直须乘月据胡床。",
        "dynasty": "宋",
        "collection_info": null
    },
    {
        "uuid": "2535d649e9ab922ee9123ecdb85b60df",
        "title": "送程给事知越州  其一",
        "author": "沈绅",
        "content": "天街雨歇槐飞花，镇东新府腰青緺。\n晓排阊阖辞玉皇，肃斋先过文德衙。\n赤墀再拜升东涂，赭袍前对明朱霞。\n公行早为上所器，恩言褒宠何光华。\n翰林紫微文章公，欢然惜去宴头加。\n东堂西府争落笔，诗艷万丈灵星槎。\n行周四方心尚壮，劲气晚节开胡沙。\n东南便乡久思归，翠岩白水得地嘉。\n秋风鲈鱼正鲜肥，旗鼓满城看过家。\n吾乡禹功有余烈，旧俗质厚民不譁。\n比年天时苦荒札，大资公已勤栉爬。\n行当下车镇清和，仁贤相继自足夸。\n蓬莱到日望三山，海波浸眼穷天涯。\n酒浓诗豪真乐都，莫为画船留若耶。\n公才甚高宜大用，归来禁鼓听新挝。",
        "dynasty": "宋",
        "collection_info": null
    },
    {
        "uuid": "22a7514cb88b514b2051bb9731de4bc9",
        "title": "送程给事知越州  其二",
        "author": "沈绅",
        "content": "千兵督府占楼居，刻锁君门一夕虚。\n为厌承明新递直，却探禹穴旧藏书。\n家头鼓角闻初近，座上湖山画不如。\n一道政清貔虎肃，四星密拱紫微车。",
        "dynasty": "宋",
        "collection_info": null
    },
    {
        "uuid": "f862cb6706ab6f605a241ea2ff804a71",
        "title": "题寒亭山壁",
        "author": "沈绅",
        "content": "元子此始来，大暑生冻骨。\n名亭阳崖角，高文犹仿佛。\n我行冰雪天，噤语揖风物。\n银江走碧涨，九疑抱云窟。\n它年名不磨，至者戒无忽。",
        "dynasty": "宋",
        "collection_info": null
    }
]