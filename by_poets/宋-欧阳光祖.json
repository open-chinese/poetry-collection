[
    {
        "uuid": "ee4d647822ba199eceb51656349141ea",
        "title": "满江红 恰则元宵",
        "author": "欧阳光祖",
        "content": "恰则元宵，灿万灯、星球如昼。\n春乍暖、化工未放，十分花柳。\n和气并随灯夕至，一时锺作人间秀。\n问烟霄、直上舌含香，文摛绣。\n命世杰，调元手。\n荆楚地，淹留久。\n看日边追诏，印垂金斗。\n翠竹苍松身逾健，蛾儿雪竹人如旧。\n愿湘江、卷入玉壶中，为公寿。",
        "dynasty": "宋",
        "collection_info": null
    },
    {
        "uuid": "480ffb2e8fa2cae380719b8a401cd700",
        "title": "瑞鹤仙 得毛韩经学",
        "author": "欧阳光祖",
        "content": "得毛韩经学。\n振祖风，挺挺凌烟勋业。\n文章世为甲。\n果妙龄秀发，荐膺衡鹗。\n名登雁塔。\n访梅仙，种河阳桃李，从兹两绾铜符，多少吏民欢洽。\n庆惬。\n归来整顿，松竹笑傲，武夷溪壑。\n韶光恰匝。\n清明过了旬浃。\n喜当初度日。\n称觞春酒，一饮红生双颊。\n愿儿孙，世袭簪缨，代常不乏。",
        "dynasty": "宋",
        "collection_info": null
    },
    {
        "uuid": "a6111980d1c3f1e1d5b4787279cad5f6",
        "title": "赠篆书吴全仲古风",
        "author": "欧阳光祖",
        "content": "黄帝史仓初作书，依类象形书亦疏。\n兽蹄鸟迹颇奇怪，干端坤倪微发舒。\n周籀大篆十五篇，体制渐与苍史殊。\n秦兼七国有天下，混一土宇同书车。\n赵高采历竞新作，胡母博学夸宏橅。\n是时小篆方挺出，苍籀字画勤芟除。\n云阳繫囚变隶体，世喜简便争奔趋。\n人文日巧僞日胜，古意自此皆荒芜。\n峄山野火惟焦苏，苦县光和碑亦无。\n宣王石鼓后来出，真贋莫订徒嗟吁。\n阳冰凛凛及前辈，字骨瘦硬中敷腴。\n潮乎下笔亦清切，杜陵谓与李蔡俱。\n寂寥恍已隔千载，游心艺苑惟长驱。\n我朝巨笔惟章徐，武夷近数延陵吴。\n吴君心近觑天巧，瘦不露骨肥不粗。\n小字银鈎铁画如，大字龙蛇相鬰纡。\n上穷羲黄下秦汉，掎摭彝鼎并盘盂。\n知音惜无浣花老，侯门欲曳邹阳裾。\n劝君行矣勿留滞，识真四海多通儒。\n莫学妇人写阴符，莫作奇字索酒沽。\n摩崖他日颂功德，大字深刻真良图。",
        "dynasty": "宋",
        "collection_info": null
    },
    {
        "uuid": "b91c8bf187fcc9d02fcdb638607374bc",
        "title": "和朱元晦九曲棹歌  其一",
        "author": "欧阳光祖",
        "content": "听取渔歌说武夷，武夷九曲水涟漪。\n放舟理棹从头去，三十六峰天下奇。",
        "dynasty": "宋",
        "collection_info": null
    },
    {
        "uuid": "ac97531cd0c1eed46b9cce5c02778b42",
        "title": "和朱元晦九曲棹歌  其二",
        "author": "欧阳光祖",
        "content": "一曲回看天鑑池，一边草木与云齐。\n金龙玉简无寻处，花自春风鸟自啼。",
        "dynasty": "宋",
        "collection_info": null
    },
    {
        "uuid": "2afa29b11d8b456e5b4e8149240ccedc",
        "title": "和朱元晦九曲棹歌  其三",
        "author": "欧阳光祖",
        "content": "玉女峰临二曲流，刳心学道几春秋。\n东风不信心如铁，却放石楠花满头。",
        "dynasty": "宋",
        "collection_info": null
    },
    {
        "uuid": "204ec57dd2ed3f015ff4ed7668a8a98d",
        "title": "和朱元晦九曲棹歌  其四",
        "author": "欧阳光祖",
        "content": "仙人驾船朝上真，三曲溪流日浅清。\n读书岩前闻鹤唳，恐是旧时絃诵声。",
        "dynasty": "宋",
        "collection_info": null
    },
    {
        "uuid": "be39421243fbb9b847b21a8ab19f166e",
        "title": "和朱元晦九曲棹歌  其五",
        "author": "欧阳光祖",
        "content": "日日金鸡啁哳鸣，仙机岩前冬復春。\n繫舟四曲看题石，诗与人存今几人。",
        "dynasty": "宋",
        "collection_info": null
    },
    {
        "uuid": "ca7ea98a095862144ae038802817d370",
        "title": "和朱元晦九曲棹歌  其六",
        "author": "欧阳光祖",
        "content": "五曲溪回屋数椽，上依翠壁下流泉。\n幽居不用立名字，大隠一峰高插天。",
        "dynasty": "宋",
        "collection_info": null
    },
    {
        "uuid": "f5e17c5ad56b1ff8e7f6de68e64cb635",
        "title": "和朱元晦九曲棹歌  其七",
        "author": "欧阳光祖",
        "content": "仙掌峰边仙浴堂，泉声戛戛潄琳琅。\n流从六曲滩头去，犹带落花风裏香。",
        "dynasty": "宋",
        "collection_info": null
    },
    {
        "uuid": "58ef9c14420d906f7af6edbee559e180",
        "title": "和朱元晦九曲棹歌  其八",
        "author": "欧阳光祖",
        "content": "七曲溪边古寺基，石塘春水绿漪漪。\n澄波不见招提影，只有山光似旧时。",
        "dynasty": "宋",
        "collection_info": null
    },
    {
        "uuid": "71a4ad64cb18bff5abd642b6e880dde2",
        "title": "和朱元晦九曲棹歌  其九",
        "author": "欧阳光祖",
        "content": "神仙蜕骨鼓楼山，一去丹霄更不还。\n停舟八曲访遗迹，风雨萧萧生暮寒。",
        "dynasty": "宋",
        "collection_info": null
    },
    {
        "uuid": "e92f355343d891bc1a013fdbae7a4204",
        "title": "和朱元晦九曲棹歌  其一○",
        "author": "欧阳光祖",
        "content": "游遍丹山与翠崖，新村渡口日西颓。\n神仙有无不可问，欵乃数声归去来。",
        "dynasty": "宋",
        "collection_info": null
    },
    {
        "uuid": "13bc042e9df39fb6e36a1f1ced9e9e02",
        "title": "句",
        "author": "欧阳光祖",
        "content": "白髮骎骎吾老矣，名场从此欲投簪。",
        "dynasty": "宋",
        "collection_info": null
    }
]