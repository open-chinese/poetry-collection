[
    {
        "uuid": "06353ec0e5ecf3f0a6bb66e1b327266d",
        "title": "留题曹娥庙",
        "author": "萧闢",
        "content": "屈平以楚死，死浊不死清。\n伍员以吴死，死暗不死明。\n死者人所难，一死鸿毛轻。\n壮哉二子为，留得不死名。\n曹娥以父死，年龄童未成。\n抱尸出洪澜，非可二子并。\n二子谏不从，齐秦韩魏征。\n娥若不之死，父葬鳣与鲸。\n二子死以介，娥死以孝诚。\n于今会稽人，事之如事生。\n娥若生尧时，舜不妻女英。\n娥若逢孔子，娥名书孝经。\n娥父若罹辜，岂止为缇萦。\n蔡邕不知娥，但爱碑上铭。\n我来拜祠下，古木寒云横。\n往往大江水，犹作哀哀鸣。\n安得娥有知，为我神阴灵。\n鼓此大江波，注入四渎平。\n洗濯天下心，皆行娥所行。",
        "dynasty": "宋",
        "collection_info": null
    }
]