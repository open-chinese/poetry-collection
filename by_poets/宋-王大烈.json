[
    {
        "uuid": "eece44104b114efba0ca58745275dd20",
        "title": "鹊桥仙 银潢流派",
        "author": "王大烈",
        "content": "银潢流派，嫦娥出世。\n正是麦秋天气。\n荧煌一点寿星明，又恰向、今宵呈瑞。\n佳儿龙跳，荣封迩止。\n试问遐龄知几。\n从今旋数一千年，待足了、依前数起。",
        "dynasty": "宋",
        "collection_info": null
    },
    {
        "uuid": "d6f3a8cb22f7675562de3d428530007d",
        "title": "蓦山溪 东风吹物",
        "author": "王大烈",
        "content": "东风吹物，渐入韶华媚。\n和气散千门，更灵鹊、前村报喜。\n月宫仙子，昨夜下瑶台，人传道，诞兰房，喜把金盆洗。\n中郎传业，此事今如意。\n遥想画堂中，有葱葱、云烟滃瑞。\n休言前日，玉燕不来投，看释氏，到明年，又送麒麟至。",
        "dynasty": "宋",
        "collection_info": null
    },
    {
        "uuid": "1d5d47a2defcf8c4063269a6e5ad2b8b",
        "title": "贺人生女",
        "author": "王大烈",
        "content": "祥光子夜都明彻，婷婷仙子来仙阙。\n精神玉雪比不如，犹带蓬莱秋夜月。\n郎罢今晨莫世情，那知便不显门庭。\n我来只诵香山句，不重生男重生女。",
        "dynasty": "宋",
        "collection_info": null
    },
    {
        "uuid": "6305f4d6e8e3b2afabf927babb7b2d2c",
        "title": "贺生子索杯",
        "author": "王大烈",
        "content": "小童门外走双壶，知是君家毓掌珠。\n前语果然符老蚌，这番不可学干乌。\n且将诗句为君问，还有婆杯惠我无。\n莫怪明朝东阁地，要教泥醉索人扶。",
        "dynasty": "宋",
        "collection_info": null
    },
    {
        "uuid": "f03e4d21b0de554be345965a4cd18534",
        "title": "绝句",
        "author": "王大烈",
        "content": "弧矢重悬旧礼仪，郎君又产玉麟儿。\n便烦着眼从头看，的似徐卿二子奇。",
        "dynasty": "宋",
        "collection_info": null
    },
    {
        "uuid": "a464148bf0897bf98f25cb117e9dc2ef",
        "title": "律诗",
        "author": "王大烈",
        "content": "纔入新秋节，君家又得珠。\n石麟天上种，丹凤穴中雏。\n喜羡徐卿有，休夸伯道无。\n他年双折桂，携手上云衢。",
        "dynasty": "宋",
        "collection_info": null
    },
    {
        "uuid": "b915361a8be438c993e1e0f0b297fc3f",
        "title": "自庆生次子",
        "author": "王大烈",
        "content": "屈指春归三月余，葱葱佳气应充闾。\n人言再入长庚梦，我喜新添万卷书。\n栗爱从渠自年少，兰芬看尔长庭除。\n吾家积善由来久，当继公侯衮衮余。",
        "dynasty": "宋",
        "collection_info": null
    },
    {
        "uuid": "8dcfd76890c231ed153b406620b304da",
        "title": "贺人双生",
        "author": "王大烈",
        "content": "白石山川贵可知，公侯衮衮应斯时。\n蓝田美玉双呈瑞，沧海明珠两朶奇。\n从此一门成薛凤，如今三子胜徐麒。\n东君更有灵椿寿，看取他年折桂枝。",
        "dynasty": "宋",
        "collection_info": null
    },
    {
        "uuid": "191c6dda3e9fd740e17fb676f9f5507b",
        "title": "贺生次子",
        "author": "王大烈",
        "content": "昔也惟珍一角麟，如今双璧更惊人。\n今朝苏子晋朝陆，许事从初又一新。",
        "dynasty": "宋",
        "collection_info": null
    },
    {
        "uuid": "6878a826604ddc1a064ec2afda29c1c1",
        "title": "王氏螟罗氏子",
        "author": "王大烈",
        "content": "庚星一点光无涯，日来飞入江东家。\n江东江左旧声气，叔氏得之真差事。\n归来瑞光凌九虚，叔氏喜亦盈眉鬚。\n家人惊起偏物色，袖中却得真英物。\n螟蛉须信逢蜾蠃，莫惜丁宁长类我。\n他年解有速肖时，会振风流旧江左。",
        "dynasty": "宋",
        "collection_info": null
    },
    {
        "uuid": "165991165793bc2ca5f52ef50f60c618",
        "title": "贺人生子  其一",
        "author": "王大烈",
        "content": "蚌胎未老出明珠，或表高门庆有余。\n我病阻为汤餠客，人言的是凤凰雏。\n硗硗头角奇男子，衮衮公侯大丈夫。\n寄语王浑防跨竈，阿戎清赏只须臾。",
        "dynasty": "宋",
        "collection_info": null
    },
    {
        "uuid": "33d00b23a1b1ad95189ee700d9ebc4eb",
        "title": "贺人生子  其二",
        "author": "王大烈",
        "content": "尽道生来骨相奇，若非凤种必麟儿。\n几年仙李蟠根固，一颗蟠桃结子迟。\n岐嶷两全真鲜克，之无二字已先知。\n徐卿衣钵今传取，衮衮公侯看异时。",
        "dynasty": "宋",
        "collection_info": null
    }
]