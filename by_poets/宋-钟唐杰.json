[
    {
        "title": "送僧还日本",
        "author": "钟唐杰",
        "content": "上人海东秀，才华众推优。\n学道慕中国，于焉一来游。\n武林忽相遇，鍼芥意颇投。\n儒道虽云异，诗酒喜共酬。\n况兹古名郡，佳丽罕与俦。\n湖山快吟览，胜迹恒追求。\n合并惜未久，又理东归舟。\n扬帆渡鲸浪，帖帖如安流。\n慇懃不忍别，缱绻难为留。\n临风极遐睇，目断扶桑陬。\n他时託芳字，还能寄余不。",
        "dynasty": "宋",
        "collection_info": null
    }
]