[
    {
        "uuid": "d913b69095a471e023c04efb1e461507",
        "title": "上仁宗皇帝乞还山偈",
        "author": "释怀琏",
        "content": "千簇云山万壑流，闲身归老此峰头。\n殷勤愿祝如天寿，一炷清香满石楼。",
        "dynasty": "宋",
        "collection_info": null
    },
    {
        "uuid": "78723a30e0ed17222c79ff1af5488d7b",
        "title": "颂",
        "author": "释怀琏",
        "content": "六载皇都唱祖机，两曾金殿奉天威。\n青山隐去欣何得，满箧惟将御颂归。",
        "dynasty": "宋",
        "collection_info": null
    },
    {
        "uuid": "f40621fa8015bf5d02c2cb32de879b27",
        "title": "万春院  其一",
        "author": "释怀琏",
        "content": "晚凭又阁望西东，细雨微烟澹碧空。\n造物使谁匀画手，山川平远有无中。",
        "dynasty": "宋",
        "collection_info": null
    },
    {
        "uuid": "4191d0193e16384de968cefe663f145a",
        "title": "万春院  其二",
        "author": "释怀琏",
        "content": "午斋香饭本盂耕，坐向孤庵思愈清。\n下目平原千万里，稻花风自掌中生。",
        "dynasty": "宋",
        "collection_info": null
    },
    {
        "uuid": "ca98b1e5b1f4752504c9cacd98566110",
        "title": "白云谣送明教嵩禅师归山",
        "author": "释怀琏",
        "content": "白云人间来，不杂飞埃色。\n遥烁太阳辉，万态情何极。\n嗟嗟轻肥子，见拟垂天翼。\n图南诚有机，去当六月息。\n宁知絪缊采，无心任吾适。\n天宇一何辽，舒卷非留迹。",
        "dynasty": "宋",
        "collection_info": null
    },
    {
        "uuid": "523e959e641d1146e3fca944222a8914",
        "title": "句",
        "author": "释怀琏",
        "content": "尧仁况是如天阔，乞与孤云自在飞。",
        "dynasty": "宋",
        "collection_info": null
    }
]