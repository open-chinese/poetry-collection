[
    {
        "uuid": "8e80ef0babf89a9cee2f44f200a2cbe2",
        "title": "天柱雉儿行",
        "author": "利书记",
        "content": "当年江上扬风舲，淮山望极排空青。\n今登天柱赏潜皖，元是吾家翡翠屏。\n禅丛一室因栖寄，选胜寻幽辨真僞。\n虚廊揩藓读残碑，三百年前刊异事。\n此山开闢至唐初，干元中作金仙居。\n彭门大师曰崇惠，裁基创始成茅庐。\n牛头道化将雄镇，浮世劳生未知信。\n乘开石上诵莲文，非谓疏慵效精进。\n空山白昼接清宵，坏衲披肩度寂寥。\n玲珑宛转断人虑，七轴圆音震海潮。\n奇哉有物名缘会，锦绣毛衣胜綵绘。\n常伴山鸡与鹧鸪，优游饮啄烟霞外。\n山梁畴昔叹时哉，此日祇园应世来。\n昂头敛翼傍禅石，下风侧听忘惊猜。\n醍醐洒尽烧心火，暮去朝还无不可。\n宜成永向佛菩提，春燕秋鸿岂知我。\n俄闻荒草蜕其身，梦魂夜告生为人。\n幽奇溪石验端的，右胁遗翎迹尚新。\n妙龄自厌居民俗，祝髮依师隠林麓。\n他经虽授难遽通，唯有芬陀利精熟。\n师因嘆息省前缘，法种慈熏岂偶然。\n立名定体标殊特，灵休表示为佳传。\n闲行宴坐何超脱，古鑑无尘罢挥拂。\n登高临远快幽情，满目风光旧时物。\n几席巾瓶侍服勤，阒阒孜孜十九春。\n西原危坐顺圆寂，戒珠数粒辉香薪。\n真源始觉初无碍，月转辽空水归海。\n千圣徒中孰后生，一片灵台长不昧。\n回观轮裏漫啁啾，暖日和风戏未休。\n恩冤追逐荡不返，六道三途岂自由。\n君不见潘安夸射赋，洞尔胸兮穿尔嗉。\n又不见退之咏猎诗，马前五色堕离披。\n云间哮击惧鹰隼，草中窜伏忧狐狸。\n鲁恭去后无消息，更有仁恩霑动植。\n桑下驯游哺影时，未必儿童能隠恻。\n浮屠窣堵镇盘冈，累闻继夕腾禅光。\n圣贤田地亦如此，方寸凡情未可量。\n蜀川鹦鹉持经法，舍利精荧满金匣。\n至今忌日惨岩峦，羣类悲鸣绕层塔。\n近岁濡须释子家，松枝雀化皆称嗟。\n纤毫不动几寒暑，翻然只恐临苍霞。\n贤王国士称奇绝，巨石丰碑争颂说。\n妙墨高文灿斗星，陵迁谷变相磨灭。\n也知灵识尽超冥，证出斯禽事显明。\n寄言嗜欲沈迷者，请看天柱雉儿行。",
        "dynasty": "宋",
        "collection_info": null
    }
]