[
    {
        "uuid": "66107e2c31fbdb3ee67d7bb208d06b38",
        "title": "寿太师  其一",
        "author": "吴顺之",
        "content": "尧舜垂衣明日月，皋夔论道际风云。\n须知天地生成德，间世真儒辅圣君。",
        "dynasty": "宋",
        "collection_info": null
    },
    {
        "uuid": "f388c73865b3ef9d6c46431ab6ed3b50",
        "title": "寿太师  其二",
        "author": "吴顺之",
        "content": "南北通和自古无，如今万里混车书。\n传闻每遣皇华使，外国人争问起居。",
        "dynasty": "宋",
        "collection_info": null
    },
    {
        "uuid": "7e80027cd25f5bf485b4ec1658e8946a",
        "title": "寿太师  其三",
        "author": "吴顺之",
        "content": "德望岩岩鲁太山，功成天地亦清闲。\n不须百丈磨崖刻，碑在农桑乐业间。",
        "dynasty": "宋",
        "collection_info": null
    },
    {
        "uuid": "51e0412c69b0ed2adef52d6ee47b63c4",
        "title": "寿太师  其四",
        "author": "吴顺之",
        "content": "西风原上拨黄云，归作人间瓮裏春。\n拍手一樽歌既醉，闾阎俱是太平民。",
        "dynasty": "宋",
        "collection_info": null
    },
    {
        "uuid": "bc6bfad93e46a40ea2a79d8a157e8eb8",
        "title": "寿太师  其五",
        "author": "吴顺之",
        "content": "老农含笑指家丁，偃伯灵台始见生。\n身手只今大如许，耳根不识鼓鼙声。",
        "dynasty": "宋",
        "collection_info": null
    },
    {
        "uuid": "071027469a4ef9e0bf544a64433966ae",
        "title": "寿太师  其六",
        "author": "吴顺之",
        "content": "年年周孔道何多，谁为缁黄保不磨。\n却笑纷纷韩孟辈，空言无奈异端何。",
        "dynasty": "宋",
        "collection_info": null
    },
    {
        "uuid": "5082df826d874bc193c9ec71d82218d6",
        "title": "寿太师  其七",
        "author": "吴顺之",
        "content": "当年崧岳降生申，底事先春五日期。\n要是穷冬正冰雪，斡回和气遍华夷。\n群生无路答昇平，只有年年善颂声。\n长愿遥天无点翳，台星两两倍光明。",
        "dynasty": "宋",
        "collection_info": null
    },
    {
        "uuid": "2085554e7f93ea6ae96fea3ca419019f",
        "title": "寿太师  其八",
        "author": "吴顺之",
        "content": "下吏南州把郡符，除恩犹未放江湖。\n诞辰再拜无他祝，愿献蓬莱清浅图。",
        "dynasty": "宋",
        "collection_info": null
    },
    {
        "uuid": "acae0716bbf8e2ed07e0802aea4f19a2",
        "title": "寿太师  其九",
        "author": "吴顺之",
        "content": "万古丛中见玉英，天教正味合和羹。\n枝头春色无穷在，乞与年年荐寿觥。",
        "dynasty": "宋",
        "collection_info": null
    }
]