[
    {
        "uuid": "896dffa1bbe5d72df63c2251adf116b9",
        "title": "题有美堂",
        "author": "贾收",
        "content": "自刊宸画入云端，神物应须护翠峦。\n吴越不藏千里色，斗牛常占一天寒。\n四檐望尽回头懒，万象搜来下笔难。\n谁信静中疏拙意，略无踪迹到波澜。",
        "dynasty": "宋",
        "collection_info": null
    },
    {
        "uuid": "1b98b4dcde6e45ed57cad32cbc55302d",
        "title": "送友人赴天台幕",
        "author": "贾收",
        "content": "天台仙籍上，又见姓刘人。\n入幕红莲晓，趋庭彩服春。\n鱼多知海熟，药少觉山贫。\n太守乡儒丈，何妨婉画频。",
        "dynasty": "宋",
        "collection_info": null
    },
    {
        "uuid": "4e9049f717871609639ec81ac2529f35",
        "title": "和沈君与送蟹",
        "author": "贾收",
        "content": "彭越孙多伏下风，蝤蛑奴视敢称雄。\n江湖纵养膏腴紫，鼎镬终烹爪眼红。\n嗍称吴儿牙似镀，劈惭湖女手如葱。\n独怜盘内秋脐实，不比溪边夏殻空。",
        "dynasty": "宋",
        "collection_info": null
    },
    {
        "uuid": "d0342c7f5e934bda3a3fe7b08b5d3d84",
        "title": "具区阁",
        "author": "贾收",
        "content": "轩窗尘不点，更在水云边。\n夜月鸣榔地，秋风斫鲙天。\n达人多傲世，清景易忘年。\n往往凭栏者，空高张翰贤。",
        "dynasty": "宋",
        "collection_info": null
    },
    {
        "uuid": "8331cd685e320133832946a6c9b41b38",
        "title": "句",
        "author": "贾收",
        "content": "洄洄流水抱横塘，兰芷无风也自香。",
        "dynasty": "宋",
        "collection_info": null
    }
]