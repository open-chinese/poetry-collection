[
    {
        "uuid": "aa32722922651d2a5503de9c30c377e4",
        "title": "投魏先辈二首  其一",
        "author": "刘应时",
        "content": "长驱决文阵，眇古百战场。\n朔风吹梅花，塞日淡无光。\n一将功业成，千屯草木香。\n高谈静寰宇，袖手归岩廊。\n纍纍腰下印，奕奕眉间黄。\n霖雨四海心，鼎鼐众口尝。\n园林多胜事，岂久居其旁。\n纵令猿鹤怨，出处庸何伤。",
        "dynasty": "宋",
        "collection_info": null
    },
    {
        "uuid": "f8454f14ff0d312640bd59d068005f4d",
        "title": "投魏先辈二首  其二",
        "author": "刘应时",
        "content": "跕跕飞鸢坠，历历风瓢声。\n青冥不折桂，涧阿甘采苓。\n踉蹡忆束髮，忽焉迫衰龄。\n嚼蜡心忘味，胡为羡久生。\n蔼蔼春空云，聚散无根蒂。\n纵得屠龙术，孰为苞桑计。\n稽首问弥伽，轮宇烦举似。",
        "dynasty": "宋",
        "collection_info": null
    },
    {
        "uuid": "449c7c0b85c0bb9dbd74f3de1cca44a7",
        "title": "次韵闻人参议来贤岩",
        "author": "刘应时",
        "content": "僊事不可考，灵踪閟幽微。\n我怀采芝人，寤寐心目怡。\n松阴月华冷，竹露晨光晞。\n福地萃七贤，语屑落霏霏。\n凤鸣怅莫闻，鹤驾邈难追。\n斲石出秀句，神物尚凭依。\n眷兹玄云英，挺然柱石姿。\n孰能鞭万牛，挽此岁寒枝。\n臧孙信有后，深慰鲁人思。",
        "dynasty": "宋",
        "collection_info": null
    },
    {
        "uuid": "cc6c5c83c4d9af468e204a22c5ce8968",
        "title": "寄张武子",
        "author": "刘应时",
        "content": "霁月耿东南，流光浄如洗。\n幽人怀夜光，掬水弄清泚。\n春云多态度，蒸缊出山麓。\n舒卷无定踪，形容劳远目。\n可人古锦囊，多乎斯二者。\n造物发天藏，笔端妙陶冶。\n我具择法眼，仅得窥一斑。\n恨无餐玉法，谩入蓝田山。\n别来岁月换，倏如飞鸟过。\n升沉不足数，交谊果如何。\n夜窗浥露气，策策秋声高。\n假寐发永叹，念远心忉忉。",
        "dynasty": "宋",
        "collection_info": null
    },
    {
        "uuid": "a9d22a31e0778a6628a90f1d330493d9",
        "title": "辛亥季冬雪中作",
        "author": "刘应时",
        "content": "冻云横山风捲沙，槎牙古木鸣寒鸦。\n长空黯淡常如晚，烟景凄迷亦自佳。\n开窗未及一食顷，剪水俄倾六出花。\n须臾势欲包天地，粲然枯卉皆璚葩。\n江村景物堪入画，渔翁荡桨依枯葭。\n重裘肥马谁氏子，银鞍蹀躞山路斜。\n臞儒事业政不恶，拥书至乐何以加。\n团圞共向榾柮火，温然春意生吾家。\n不能半夜缚元济，亦懒扁舟泛若耶。\n洒窗入竹有余韵，顿觉时兴清无涯。",
        "dynasty": "宋",
        "collection_info": null
    },
    {
        "uuid": "65117fc4239228f334d0ed200b80dc51",
        "title": "读放翁剑南集",
        "author": "刘应时",
        "content": "少陵先生赴奉天，乌帽麻鞋见天子。\n干坤疮痍塞目惨，人烟萧瑟胡尘起。\n八月之吉风凄然，北征徒步走三川。\n夜经战场霜月冷，纍纍白骨生苍烟。\n五载栖栖客蜀郡，骑馿日候平安信。\n喜闻诸将收山东，拭泪一望长安近。\n瞿唐想见放船时，回首夔府多愁思。\n蜀人至今亦好事，翠珉盛刻草堂诗。\n放翁前身少陵老，胸中如觉天地小。\n平生一饭不忘君，危言曾把姦雄扫。\n周流斯世辙已环，一笑又入剑南山。\n酒杯吸尽锦屏秀，孤剑声锵峡水寒。\n万丈虹霓蟠肺腑，射虎刽鲸时一吐。\n我虽老眼向昏花，夜窗吟哦杂风雨。\n少陵间关兵乱中，放翁遭时乐且丰。\n饱参要具正法眼，切忌错下将无同。\n茶山夜半传机要，断非口耳得其妙。\n君不见塔主不识古云门，异时衣钵还渠绍。",
        "dynasty": "宋",
        "collection_info": null
    },
    {
        "uuid": "b33980c8dc8d87b453d21798f76e560b",
        "title": "次韵李仲南木犀",
        "author": "刘应时",
        "content": "幽人何所为，兀然坐诗穷。\n万事不復理，吟哦四壁空。\n少皞从西来，天宇凄其风。\n羣芳渐摇落，桂子开墙东。\n寒蟾驾璧月，老翠高菶菶。\n景物尔独胜，色香谁与同。\n岂藉红裳女，徒费丹砂工。\n不受黄金恩，桃李谁争雄。\n风漪卷轻碧，断霞曳微红。\n清风袭衣袖，薄采喧儿童。\n王孙亦好事，乘兴赏珍丛。\n笑掬黄金蕊，糁缀光玲珑。\n山村酒可篘，恍如入新丰。\n胡不抱琴去，一饮醉其中。\n露湿月华冷，风约零雨蒙。\n静言参鼻观，身在广寒宫。",
        "dynasty": "宋",
        "collection_info": null
    },
    {
        "uuid": "f46c0a95ce1de29abb6c559873cfb5b4",
        "title": "感事赠周子寿二首  其一",
        "author": "刘应时",
        "content": "毛遂处赵庭，囊颖初不起。\n昭君在匈奴，画工一夕死。\n取士无取名，名下非真士。\n哀絃有余音，为君聊洗耳。",
        "dynasty": "宋",
        "collection_info": null
    },
    {
        "uuid": "b5e9bd58c8b998cd347e310bc1470c59",
        "title": "感事赠周子寿二首  其二",
        "author": "刘应时",
        "content": "丹丘有鸾凤，天朝思羽仪。\n祥风挽不前，箫韶将致之。\n我生幸良觌，九苞容一窥。\n矫首望阿阁，自笑枪榆卑。",
        "dynasty": "宋",
        "collection_info": null
    },
    {
        "uuid": "fb238c6cb45064540e66074ac16e5fbb",
        "title": "史太师病愈未果走贺诞辰伊迩作古诗三首寄之  其一",
        "author": "刘应时",
        "content": "真隠出人间，了此一大事。\n尧舜既授受，边障息烽燧。\n袖手辞钧衡，澹然不色喜。\n高卧北山云，戏掬西湖水。",
        "dynasty": "宋",
        "collection_info": null
    },
    {
        "uuid": "5453f9fb84c30ce6c5adde3bdcb70ad0",
        "title": "史太师病愈未果走贺诞辰伊迩作古诗三首寄之  其二",
        "author": "刘应时",
        "content": "真隠爱西湖，居然来卜宅。\n春波自溶溶，秋林何策策。\n密迩城市居，夐与嚣尘隔。\n开窗放月入，好句来几席。",
        "dynasty": "宋",
        "collection_info": null
    },
    {
        "uuid": "66dc2b6bea3e978b40c2fa8c2c67765e",
        "title": "史太师病愈未果走贺诞辰伊迩作古诗三首寄之  其三",
        "author": "刘应时",
        "content": "真隠道骨坚，能御阴阳寇。\n不藉卢扁术，自得乔松寿。\n香馥东篱菊，樽余北海酒。\n裁诗千百篇，年年登衮绣。",
        "dynasty": "宋",
        "collection_info": null
    },
    {
        "uuid": "16c1735e6e10e935540647a11a60d8dd",
        "title": "读汉史",
        "author": "刘应时",
        "content": "彭蠡万顷波，胥江八月涛。\n所蓄盖有素，末流故滔滔。\n君子贵养源，毋事驾说劳。\n汉祖过百人，心动疑贯高。\n田孟天下士，其忍负赵敖。\n处死且不难，视身如鸿毛。\n髠钳吾何畏，义命岂忍逃。\n乘舆忽至止，兴运有所遭。\n俛首与之语，议论诚英豪。\n回视汉廷臣，谁能出尔曹。\n即日拜守相，泥涂升九皋。\n大闲不可踰，四维在所操。\n我观忠义传，荣如华衮褒。\n置君如奕棋，百岁犹腥臊。",
        "dynasty": "宋",
        "collection_info": null
    },
    {
        "uuid": "232beea9e7eb8031df811a689441ac0d",
        "title": "和史魏公酬北山寿老",
        "author": "刘应时",
        "content": "黄髮了国事，归来双颊红。\n园林白日静，乐事何丰融。\n更许柏庭友，来依春桂丛。\n境胜香山远，辞高支遁同。\n眷兹达尊地，绰有古人风。\n梅林洗烦暑，霁色摩苍空。\n烟霞琢秀句，咀嚼味无穷。\n徒纪盛山燕，来羡昌黎公。",
        "dynasty": "宋",
        "collection_info": null
    },
    {
        "uuid": "a76043973265e0441f182d7ee1330deb",
        "title": "冬夜",
        "author": "刘应时",
        "content": "浊酒有真味，软火如春和。\n跧居身懒动，卒岁养微痾。\n世境淡无染，心源湛不波。\n舍尔短檠乐，如此良夜何。",
        "dynasty": "宋",
        "collection_info": null
    },
    {
        "uuid": "3f0f26e0e2d3dce9f1c118c2f8bf4539",
        "title": "山行",
        "author": "刘应时",
        "content": "春光淡心目，乘兴聊跻攀。\n颇识造物意，长容我辈閒。\n横拖拄杖去，笑折梅花还。\n彼哉钟鼎乐，不在山林间。",
        "dynasty": "宋",
        "collection_info": null
    },
    {
        "uuid": "2f2943e31025c13603ffc1060abf3e96",
        "title": "幽居",
        "author": "刘应时",
        "content": "烟重柳腰困，雨肥梅脸皴。\n夜窗无锁钥，晨气湿衣巾。\n日晏犹便睡，犬鸣知有人。\n西家新酿熟，祀竈请比邻。",
        "dynasty": "宋",
        "collection_info": null
    },
    {
        "uuid": "908ef0b1f6fa695cb11f654f972b2621",
        "title": "江村",
        "author": "刘应时",
        "content": "前山疑抹黛，多稼欲成黳。\n水满蛙登岸，桥危马蹙蹄。\n风高帆腹壮，雨霁月眉低。\n杖屦投村舍，儿童指旧题。",
        "dynasty": "宋",
        "collection_info": null
    },
    {
        "uuid": "f5417bb6d1c97485ecbdf31d3cc0deca",
        "title": "春暮",
        "author": "刘应时",
        "content": "愁裏青春去，年来白髮加。\n细书欺老眼，烂饭惬衰牙。\n宁梦穴中蚁，不疑杯裏蛇。\n南窗时隠几，一缕篆烟斜。",
        "dynasty": "宋",
        "collection_info": null
    },
    {
        "uuid": "6775605fd073343bbbbfa8f502b15c88",
        "title": "独饭",
        "author": "刘应时",
        "content": "云破日将西，村深鸡自啼。\n撑船傍林樾，独饭寓招提。\n山柿淡无味，园蔬嫩可刲。\n满抄云子白，心事愧锄犁。",
        "dynasty": "宋",
        "collection_info": null
    },
    {
        "uuid": "530d68b430af038286f8b9835dfcfd79",
        "title": "舟行",
        "author": "刘应时",
        "content": "小艇出前浦，槐阴覆小桥。\n云垂疑有雨，水稳不通潮。\n山色绿自足，汀花细可描。\n枕书篷底卧，欵乃认归樵。",
        "dynasty": "宋",
        "collection_info": null
    },
    {
        "uuid": "0dfd932acab4cf5e6571e9fe797af455",
        "title": "别李簿",
        "author": "刘应时",
        "content": "执手江亭晚，回骖涧谷深。\n碧山衔落照，烟树锁愁心。\n空捣黄金泪，谁知白石音。\n殷勤嘱鱼雁，他日莫浮沉。",
        "dynasty": "宋",
        "collection_info": null
    },
    {
        "uuid": "2dce778e1d207c41038568ad2f9dbf48",
        "title": "入夜",
        "author": "刘应时",
        "content": "入夜雨声细，小窗灯影寒。\n僻居成懒惰，饱食幸平安。\n时事不復问，旧书时一看。\n欣然会心处，香烬一炉残。",
        "dynasty": "宋",
        "collection_info": null
    },
    {
        "uuid": "c66fe66a676e3e34630a86e35fb788aa",
        "title": "旅舍",
        "author": "刘应时",
        "content": "草市欲黄昏，吾行恰到门。\n仆夫思憩息，灯火喜温存。\n一夜催花雨，数家临水村。\n征途虽得句，默坐与谁论。",
        "dynasty": "宋",
        "collection_info": null
    },
    {
        "uuid": "fa0e35e757d3e4177da9a36ca31c3abc",
        "title": "耳聋",
        "author": "刘应时",
        "content": "嘆昔英豪气，俄成一老翁。\n近年头尽白，今日耳犹聋。\n品位无丞职，是非随晓风。\n难陀能反听，梢境已消融。",
        "dynasty": "宋",
        "collection_info": null
    },
    {
        "uuid": "73242560062458a451bc5174229f1609",
        "title": "生日",
        "author": "刘应时",
        "content": "屏迹衡门下，衰迟愧始生。\n儿曹于此夕，杯酒致欢情。\n来日苦无几，余生累渐轻。\n乐亲惟养志，外物本非荣。",
        "dynasty": "宋",
        "collection_info": null
    },
    {
        "uuid": "8f86484087ffe89e905a8a47d4a587cf",
        "title": "登楼",
        "author": "刘应时",
        "content": "图书粲东壁，星斗下西楼。\n满座襟怀爽，一轮风露秋。\n云山遗古意，江汉洗诗愁。\n更欲骑黄鹤，相随汗漫游。",
        "dynasty": "宋",
        "collection_info": null
    },
    {
        "uuid": "8db359a1f79316e0f4c8d44f55e29494",
        "title": "山居三首  其一",
        "author": "刘应时",
        "content": "行年当耳顺，涉世尚心劳。\n倦矣归三径，皤然愧二毛。\n留诗羞茗供，为客酿松醪。\n晚照横篱落，呼儿课楚骚。",
        "dynasty": "宋",
        "collection_info": null
    },
    {
        "uuid": "5a9c491b0cac37beca119aa4590088aa",
        "title": "山居三首  其二",
        "author": "刘应时",
        "content": "小小园林畔，萧萧丛薄间。\n茅檐颇幽隠，竹径自回环。\n犬吠溪头客，日衔窗外山。\n遗编淡相对，身世觉高閒。",
        "dynasty": "宋",
        "collection_info": null
    },
    {
        "uuid": "5bf9e23b6480f3b6aa57078aa3f26c8f",
        "title": "山居三首  其三",
        "author": "刘应时",
        "content": "雨湿茅茨暗，日长天气温。\n心閒忘物累，足懒出柴门。\n风静收云脚，山高露月痕。\n儿童展编简，灯火又黄昏。",
        "dynasty": "宋",
        "collection_info": null
    },
    {
        "uuid": "b701eebc0b1eb3425792e940c37255ea",
        "title": "辛亥长至后二首  其一",
        "author": "刘应时",
        "content": "老去惊时序，冬温少冱阴。\n心閒知物理，阳復见天心。\n圣主成郊礼，寰区迓德音。\n病夫思赞善，拥褐发长吟。",
        "dynasty": "宋",
        "collection_info": null
    },
    {
        "uuid": "95ae99ca9be7ebf6ccc2e8f0cfb6357b",
        "title": "辛亥长至后二首  其二",
        "author": "刘应时",
        "content": "遥想清台上，已书云物祥。\n自惭身老大，渐喜日舒长。\n芹泮三益友，芸窗一炷香。\n此间无俗物，贫病亦何伤。",
        "dynasty": "宋",
        "collection_info": null
    },
    {
        "uuid": "96e2b23cb480f7ce062caeaa5f9b93c4",
        "title": "秋夜书怀",
        "author": "刘应时",
        "content": "金行肃物岁功成，银汉西斜夜气清。\n淡月似为吾辈款，短檠深见古人情。\n候虫促织巧能语，露叶堕林微有声。\n自笑何为法天运，祇将心事卜前程。",
        "dynasty": "宋",
        "collection_info": null
    },
    {
        "uuid": "0cd35d51a20352bac9c751c398845911",
        "title": "杜宇",
        "author": "刘应时",
        "content": "花残叶密过芳春，江北江南烟水昏。\n何处飞来恼归客，小窗梦破正消魂。\n月明声在溪桥侧，雨后人行绿树村。\n啼得崔郎肠欲断，桃花颜色怅何存。",
        "dynasty": "宋",
        "collection_info": null
    },
    {
        "uuid": "7133303a2a0b4bf2d0f558bc090185b5",
        "title": "酬平上人",
        "author": "刘应时",
        "content": "比邻鸡犬寂无闻，烟际微风起夕曛。\n肠断梅飘千树玉，眼寒麦浪一溪云。\n拙于生计无如我，老矣情亲独有君。\n伫立茅檐一搔首，扶春梦月与谁分。",
        "dynasty": "宋",
        "collection_info": null
    },
    {
        "uuid": "b3498ea2b9c3b1aea4c8b7f0e3e7e983",
        "title": "夜坐有感",
        "author": "刘应时",
        "content": "躬耕谷口未为贫，安得生涯似子真。\n平日固知穷有鬼，年来更觉老欺人。\n短檠颇怯蝇头字，蠹简时揩鼠迹尘。\n儿女岂知黄卷乐，苦嫌无补废精神。",
        "dynasty": "宋",
        "collection_info": null
    },
    {
        "uuid": "29a49707613f30144bc5a35e6e7b57b5",
        "title": "喜会故友",
        "author": "刘应时",
        "content": "邂逅相逢不作难，地炉握手话悲欢。\n朝廷已诵相如赋，朋旧犹嗟范叔寒。\n剪剪秋花多胜韵，纍纍霜实尚微酸。\n小春天气能来否，同访山家苜蓿盘。",
        "dynasty": "宋",
        "collection_info": null
    },
    {
        "uuid": "8ddbb5ab3ca240330a86660fbdff364f",
        "title": "遣怀",
        "author": "刘应时",
        "content": "自笑平居气吐霓，桑榆暮景转凄迷。\n纵云举世无青眼，敢忘终身诵白圭。\n风蕊弄香依水出，冻云衔雪压檐低。\n儿童不识人怀抱，苦傍寒窗读凤兮。",
        "dynasty": "宋",
        "collection_info": null
    },
    {
        "uuid": "59b54657d61a44ee6467eb06c770b6f6",
        "title": "送张尉至丈亭",
        "author": "刘应时",
        "content": "丈亭亭前暂舣舟，寒涛拍岸江烟收。\n青山空解供望眼，浊酒不能浇别愁。\n春到疏篱梅蕊破，帆归别浦浪花浮。\n分携情绪剪不断，有媿悠悠波上鸥。",
        "dynasty": "宋",
        "collection_info": null
    },
    {
        "uuid": "a92813207d36b21e0caff72a49bdb601",
        "title": "过田家",
        "author": "刘应时",
        "content": "鸠鸣桑树雨还来，且得农夫笑口开。\n虽曰田畴多再植，定须天气作重梅。\n江鱼欲买全无镪，社酒堪篘旋泼醅。\n更遣儿童炊麦饭，殷勤相劝且徘徊。",
        "dynasty": "宋",
        "collection_info": null
    },
    {
        "uuid": "edfddf921a44c5fe7cb56b534a100d78",
        "title": "次韵范至能寻梅",
        "author": "刘应时",
        "content": "藜杖扶人趁雪干，玉虹倒影落前滩。\n竹篱短短溪头路，云木荒荒日暮寒。\n每愧清香留我住，苦无佳句与人看。\n孤吟不忍空归去，霜月侵衣兴未阑。",
        "dynasty": "宋",
        "collection_info": null
    },
    {
        "uuid": "4fc5deb0f87cfe577b0b4ef2e6606fa2",
        "title": "喜儿辈归宁",
        "author": "刘应时",
        "content": "凛凛寒威欲挟绵，棱棱病骨只忻眠。\n灯花璀璨人归后，云色苍茫雪作天。\n百岁光阴宁有几，四时饮啄且随缘。\n拥炉莫厌团圞乐，节物峥嵘又一年。",
        "dynasty": "宋",
        "collection_info": null
    },
    {
        "uuid": "a58b1642c9e12bf40b9344484ad63ff8",
        "title": "春晴",
        "author": "刘应时",
        "content": "帘幙低垂清昼长，弄晴梅柳拂邻墙。\n春光泼眼何明媚，幽鸟窥人自发扬。\n觅句忍饥贫亦乐，钞书得味老何伤。\n舍南舍北无人到，闭閤时焚一炷香。",
        "dynasty": "宋",
        "collection_info": null
    },
    {
        "uuid": "45fdc6d38b6c96ba785da706639554c6",
        "title": "病中偶书",
        "author": "刘应时",
        "content": "老来懒与俗浮沉，何况厌厌病日侵。\n身外闲愁总余事，世间无药胜安心。\n雨余秋色凄然冷，风弄晚云晴復阴。\n习气难除还自笑，小窗时有短长吟。",
        "dynasty": "宋",
        "collection_info": null
    },
    {
        "uuid": "e338e21e1234cca60792321e8e4b653e",
        "title": "闻范至能丐祠二首  其一",
        "author": "刘应时",
        "content": "自是清都紫府人，偶来应见宰官身。\n诸公有类随阳雁，此老方为透网鳞。\n环辙已偿行去脚，拥书更结未来因。\n石湖虽有闲风月，谁许深偿寂寞滨。",
        "dynasty": "宋",
        "collection_info": null
    },
    {
        "uuid": "8c54e47567608b3f84d4f7c1a6dc6365",
        "title": "闻范至能丐祠二首  其二",
        "author": "刘应时",
        "content": "士绅知己近来无，得此吾惭上大夫。\n酷爱新诗成异遇，每于广坐语诸儒。\n既纾北顾思归矣，闻返西州有是夫。\n便欲拏舟去相访，推篷邀月话江湖。",
        "dynasty": "宋",
        "collection_info": null
    },
    {
        "uuid": "a5be15050717c685aa0222fad14edf67",
        "title": "佑上人制纸帐作诗谢之",
        "author": "刘应时",
        "content": "老来何物是生涯，一榻翛然亦自佳。\n睡裏山禽弄霜晓，梦回明月上梅花。\n颇知常侍嫌乌布，未羡先生坐绛纱。\n最爱洒窗风雪夜，道人施法復何加。",
        "dynasty": "宋",
        "collection_info": null
    },
    {
        "uuid": "fa5da2842aabb7acf2ae3127fa72615b",
        "title": "九日",
        "author": "刘应时",
        "content": "吟怀祇恐负嘉期，不惮登高脚力疲。\n满眼关愁淡秋色，长笺入手粲明玑。\n兴来不省风吹帽，醉后何愁酒湿衣。\n欲和蓝田无好语，笑挼黄菊带香归。",
        "dynasty": "宋",
        "collection_info": null
    },
    {
        "uuid": "cb3688da9ebd79b2d65ad6c00555c34c",
        "title": "石菖蒲",
        "author": "刘应时",
        "content": "十年梦不到丘壑，清坐喜看寒瘦姿。\n玉立一峯森黛色，虬蟠九节漾风漪。\n涓涓月露欲生处，漠漠溪云未散时。\n却笑轻狂桃李眼，臞仙风韵不能窥。",
        "dynasty": "宋",
        "collection_info": null
    },
    {
        "uuid": "1e2d06c9db9746ec0328cff672418712",
        "title": "山行",
        "author": "刘应时",
        "content": "瘦藤惭愧肯相携，不怕微茫雪意低。\n晚照荒荒迷远岫，湿云漠漠度前溪。\n虽无酒力御寒色，且向梅花觅旧题。\n漫说玉堂多胜事，何如丘壑卜幽栖。",
        "dynasty": "宋",
        "collection_info": null
    },
    {
        "uuid": "ccf239f192ded2b05e902217e55898c1",
        "title": "雨后访田家",
        "author": "刘应时",
        "content": "一雨及时晴又佳，江村农父话諠譁。\n旋炊麦饭非常饱，笑指苗田不用车。\n有眼何曾识朝市，逢人只喜话桑麻。\n此间剩有渔樵地，容我旁边着一家。",
        "dynasty": "宋",
        "collection_info": null
    },
    {
        "uuid": "1218f77383e15be6f53e4b6c9283ad6f",
        "title": "病中和蔡坚老",
        "author": "刘应时",
        "content": "老去光阴苦不多，孰堪疾病数驱磨。\n也知溪上春光好，奈尔床头药裹何。\n日永茶瓯频索唤，睡余诗眼旋揩摩。\n客来怕说人间话，古井须知已不波。",
        "dynasty": "宋",
        "collection_info": null
    },
    {
        "uuid": "47eff76fb14d088aecef97a50686d5ee",
        "title": "山居",
        "author": "刘应时",
        "content": "浅浅溪流短短篱，碧于深处小茅茨。\n想无俗子知踪迹，小款梅花细说诗。",
        "dynasty": "宋",
        "collection_info": null
    },
    {
        "uuid": "5fde691fe327f5053e215ebc63260c21",
        "title": "秋郊",
        "author": "刘应时",
        "content": "柿叶飘零满屋除，半山衔日落丘墟。\n睡余不觉西风急，乱我窗前数板书。",
        "dynasty": "宋",
        "collection_info": null
    },
    {
        "uuid": "cc3d5594c878d0cebdb49cd3ecd9163e",
        "title": "过飞鳬别业",
        "author": "刘应时",
        "content": "垂空小雨湿梅花，一岭穿云石径斜。\n燕子飞时春欲暮，断桥烟水渺无涯。",
        "dynasty": "宋",
        "collection_info": null
    },
    {
        "uuid": "c8b78161ea205f12b80af8b5dbe3f925",
        "title": "史魏公东湖别墅二首  其一",
        "author": "刘应时",
        "content": "云抹山容疑泼绿，月涵波影自摇金。\n丈夫出处如云月，猿鹤安能识此心。",
        "dynasty": "宋",
        "collection_info": null
    },
    {
        "uuid": "3d82b849409b1e58937ac4221e41a535",
        "title": "史魏公东湖别墅二首  其二",
        "author": "刘应时",
        "content": "徜徉绿野春波上，徙倚石楼烟霭间。\n只恐苍生待霖雨，未容谢傅老东山。",
        "dynasty": "宋",
        "collection_info": null
    },
    {
        "uuid": "49db6f930db6c7611b43968b2a99e6d6",
        "title": "早行",
        "author": "刘应时",
        "content": "登舆睡思尚昏昏，斗柄衔山月在门。\n鸡犬未鸣潮半落，草虫声在荳花村。",
        "dynasty": "宋",
        "collection_info": null
    },
    {
        "uuid": "6b9bdbb31819fdd7de108a738d7cc990",
        "title": "春晚二首  其一",
        "author": "刘应时",
        "content": "天气清和晴復阴，酴醿堆雪笋抽簪。\n谁知老去伤春意，自把茶瓯当酒斟。",
        "dynasty": "宋",
        "collection_info": null
    },
    {
        "uuid": "cad295d155984ae2bcb028c7cf3d70f2",
        "title": "春晚二首  其二",
        "author": "刘应时",
        "content": "子规声裏正斜阳，风过断桥流水香。\n颇怪影侵书带绿，弄晴柳色过邻墙。",
        "dynasty": "宋",
        "collection_info": null
    },
    {
        "uuid": "dcf71511e61b79f46825a28e335d6b21",
        "title": "萱花",
        "author": "刘应时",
        "content": "碧玉长簪出短篱，枝头腥血耐炎晖。\n北堂花在亲何在，几对熏风泪湿衣。",
        "dynasty": "宋",
        "collection_info": null
    },
    {
        "uuid": "a7c772580393a2347784da28d55b379d",
        "title": "开窗",
        "author": "刘应时",
        "content": "檐前分得小窗明，便觉翛然眼界清。\n香烬一炉书满几，世间何物可关情。",
        "dynasty": "宋",
        "collection_info": null
    },
    {
        "uuid": "a33b4339fdf72a6e4ed25d8e3fb2030c",
        "title": "西郊三首  其一",
        "author": "刘应时",
        "content": "紫槿绿篱愁意深，斜阳墟落动秋砧。\n笔端有口江湖远，莫写干时老子心。",
        "dynasty": "宋",
        "collection_info": null
    },
    {
        "uuid": "9f46c61b655208a63acf60d7b5cbaf4e",
        "title": "西郊三首  其二",
        "author": "刘应时",
        "content": "薄云斜日媚平川，一老来耕刈后田。\n向晚归牛寻熟路，摆头昂鼻不须牵。",
        "dynasty": "宋",
        "collection_info": null
    },
    {
        "uuid": "5ae1bf7154069dd3fd0da785032bde4b",
        "title": "西郊三首  其三",
        "author": "刘应时",
        "content": "谁人跃马出西郊，野水瀰瀰涨路坳。\n好似吟哦方得句，时时指点举鞭梢。",
        "dynasty": "宋",
        "collection_info": null
    },
    {
        "uuid": "deb202e7e95473f010f7fe6ad1b97c66",
        "title": "怀莹上人",
        "author": "刘应时",
        "content": "半路梅花作峭寒，怀人无地着愁酸。\n幽居独得春风力，补缀林塘渐可观。",
        "dynasty": "宋",
        "collection_info": null
    },
    {
        "uuid": "7c880dbaa457ef31af51ef9298be6a9f",
        "title": "梅林即事四首  其一",
        "author": "刘应时",
        "content": "入眼溪山记旧游，春风篱落只供愁。\n断肠䔩䔩飘香雪，短笛一声谁倚楼。",
        "dynasty": "宋",
        "collection_info": null
    },
    {
        "uuid": "00db79f12377d30877361b2c8b72ee36",
        "title": "梅林即事四首  其二",
        "author": "刘应时",
        "content": "瘦减腰围尽不妨，岂堪三篾束枯肠。\n自怜尚有风流债，酷爱断桥流水香。",
        "dynasty": "宋",
        "collection_info": null
    },
    {
        "uuid": "ec72f6e80b952a5d2e500793651f9eba",
        "title": "梅林即事四首  其三",
        "author": "刘应时",
        "content": "藜杖缘溪转小桥，背风深处似相招。\n儿童指点皆惊怪，唤作枝头雪未消。",
        "dynasty": "宋",
        "collection_info": null
    },
    {
        "uuid": "4c3f39553736c056732f392e3b528ce1",
        "title": "梅林即事四首  其四",
        "author": "刘应时",
        "content": "竹坞松溪雪半埋，兴来无处着吟怀。\n茅檐尽出横斜影，寂寞黄昏月上阶。",
        "dynasty": "宋",
        "collection_info": null
    },
    {
        "uuid": "b3d0163a53a96080f6192b1a052343c1",
        "title": "怀怡云平老三首  其一",
        "author": "刘应时",
        "content": "江湖梦断十年余，尚记寒窗诵子虚。\n回首扶春堂下路，别来风月果何如。",
        "dynasty": "宋",
        "collection_info": null
    },
    {
        "uuid": "00b50c8a1b444eb63d78195eaf0aa5e1",
        "title": "怀怡云平老三首  其二",
        "author": "刘应时",
        "content": "晚阴分暝与幽窗，心旆摇摇不可降。\n隠几正为丘壑梦，半随柔橹过沧江。",
        "dynasty": "宋",
        "collection_info": null
    },
    {
        "uuid": "6fc60c0257ab19f77239c2586432dfdb",
        "title": "怀怡云平老三首  其三",
        "author": "刘应时",
        "content": "柔桑已密吴蚕老，帘幙低垂燕子飞。\n想见石栏斜点笔，海云深重湿山衣。",
        "dynasty": "宋",
        "collection_info": null
    },
    {
        "uuid": "2dfba6f45f50273e7e979fde43d97722",
        "title": "曹直夫水石短轴二首  其一",
        "author": "刘应时",
        "content": "奔流出峡响如雷，笔力浮天亦壮哉。\n吴蜀兴亡千古恨，白鸥时逐浪花来。",
        "dynasty": "宋",
        "collection_info": null
    },
    {
        "uuid": "fdfb246bc1512d9d0b57bc46534b5152",
        "title": "曹直夫水石短轴二首  其二",
        "author": "刘应时",
        "content": "清风敛霁入巴山，春涨攘人钓月湾。\n欠箇小舟青篛笠，着侬长在水云间。",
        "dynasty": "宋",
        "collection_info": null
    },
    {
        "uuid": "74072d90f237f4c1d3a2db3995929f8f",
        "title": "义上人归自武林戏作四偈  其一",
        "author": "刘应时",
        "content": "十载江湖寄此身，足香惯踏软红尘。\n梦回一笑知何有，稳卧家山寂寞滨。",
        "dynasty": "宋",
        "collection_info": null
    },
    {
        "uuid": "7197dfce2a5bd2afafe66a0ff8615329",
        "title": "义上人归自武林戏作四偈  其二",
        "author": "刘应时",
        "content": "行脚从来笑赵州，草鞋踏破竟何求。\n百千三昧无穷义，不出颐庵拄杖头。",
        "dynasty": "宋",
        "collection_info": null
    },
    {
        "uuid": "d83cf8ab8a32a446fbbcb1d1c03bc11e",
        "title": "义上人归自武林戏作四偈  其三",
        "author": "刘应时",
        "content": "老去居然懒出门，故乡零落暗消魂。\n岁寒道义唯松竹，伴我东溪沙水村。",
        "dynasty": "宋",
        "collection_info": null
    },
    {
        "uuid": "a20e1cf5aa2ad2f1adb2d1c688ff3961",
        "title": "义上人归自武林戏作四偈  其四",
        "author": "刘应时",
        "content": "身世总为闲伎俩，生前须了恶因缘。\n把茅约子归云壑，品字柴头坐说禅。",
        "dynasty": "宋",
        "collection_info": null
    },
    {
        "uuid": "db839156e18e8572f0075e18820ae802",
        "title": "谢香山禅师惠水岩新茗二首  其一",
        "author": "刘应时",
        "content": "雨暗水岩春意浓，尚思采采隔珍丛。\n睡魔正压眉楞重，珍重南屏信息通。",
        "dynasty": "宋",
        "collection_info": null
    },
    {
        "uuid": "4c21405fcf99a26820e4ad5b4f9ad8e0",
        "title": "谢香山禅师惠水岩新茗二首  其二",
        "author": "刘应时",
        "content": "赵州古佛不同时，頼有斯人慰所思。\n搜搅枯肠无一物，梦回日影上花枝。",
        "dynasty": "宋",
        "collection_info": null
    },
    {
        "uuid": "f8ceff5776282ae1479f85bd6d10881c",
        "title": "春日即事三首  其一",
        "author": "刘应时",
        "content": "春来九雨一日晴，藜杖扶人出户庭。\n柳色肯如衰俗眼，向人还似旧时青。",
        "dynasty": "宋",
        "collection_info": null
    },
    {
        "uuid": "541c766d4dafc7222f0b6ddc6aeb6684",
        "title": "春日即事三首  其二",
        "author": "刘应时",
        "content": "野草闲花无姓名，疎篱幽径渐敷荣。\n贫居阅尽人间事，只有东风不世情。",
        "dynasty": "宋",
        "collection_info": null
    },
    {
        "uuid": "0a7d397ec051ff894c7fbe21a3eba748",
        "title": "春日即事三首  其三",
        "author": "刘应时",
        "content": "二月风光渐恼人，蒙茸细雨湿花唇。\n可怜病目长憔悴，坐看纷纷万卉春。",
        "dynasty": "宋",
        "collection_info": null
    },
    {
        "uuid": "ccd99edf27162bf40793860546af9e74",
        "title": "颐庵口占",
        "author": "刘应时",
        "content": "健即观书困即眠，饭余香烬湿茶烟。\n客来莫说人间话，我是清贫无事仙。",
        "dynasty": "宋",
        "collection_info": null
    },
    {
        "uuid": "ed91c09e58a98b1810ea41d2a7a6ac3d",
        "title": "遣怀二首  其一",
        "author": "刘应时",
        "content": "小桃无力困东风，似整残粧睡思浓。\n老子愁肠正如结，苍苔满地点殷红。",
        "dynasty": "宋",
        "collection_info": null
    },
    {
        "uuid": "7ad13f9984242c3da814b03cd3334a05",
        "title": "遣怀二首  其二",
        "author": "刘应时",
        "content": "萧萧丛薄倚颓垣，颇觉舒长春昼喧。\n搜搅枯肠无好语，等闲日影过前轩。",
        "dynasty": "宋",
        "collection_info": null
    },
    {
        "uuid": "dce8b5d6c2070e8f192ac5b57cef6bec",
        "title": "县庠直舍",
        "author": "刘应时",
        "content": "午日已过人寂寂，虚斋独坐竹萧萧。\n睡魔正与诗魔战，窗外一声婆餠焦。",
        "dynasty": "宋",
        "collection_info": null
    },
    {
        "uuid": "4dc69382da90b8fa50bcee11da8aa963",
        "title": "早起",
        "author": "刘应时",
        "content": "斗转星稀夜欲阑，月魂斜堕屋头山。\n鸡声唤起十年事，尽在吟窗一枕间。",
        "dynasty": "宋",
        "collection_info": null
    },
    {
        "uuid": "6ea150b0174f38e8cfffb2b5bd81e915",
        "title": "即事",
        "author": "刘应时",
        "content": "暖云芳草媚晴川，花正娇春柳欲眠。\n老景侵寻生事拙，旧巢归燕自相怜。",
        "dynasty": "宋",
        "collection_info": null
    },
    {
        "uuid": "f1c02ef2195e3daa7295b7c2d469bfb5",
        "title": "送人还会稽",
        "author": "刘应时",
        "content": "稽山佳趣胜蓬瀛，橘里渔樵画不成。\n我欲鑑湖分一曲，烦君先与白鸥盟。",
        "dynasty": "宋",
        "collection_info": null
    },
    {
        "uuid": "64a59dcd95c87e3665b82e6e2f675057",
        "title": "郊行三首  其一",
        "author": "刘应时",
        "content": "少日襟怀眇古今，凶年乐岁不关心。\n自怜老去多忧国，白水田头问浅深。",
        "dynasty": "宋",
        "collection_info": null
    },
    {
        "uuid": "26ae354d5bd5332bf53b0392da66ecc0",
        "title": "郊行三首  其二",
        "author": "刘应时",
        "content": "西郊穑事欲迎秋，旱魃肆凶犹未收。\n卷地黑风吹雨散，稻花飘荡满天浮。",
        "dynasty": "宋",
        "collection_info": null
    },
    {
        "uuid": "74193a1dcd125705f31df0ffc6df680b",
        "title": "郊行三首  其三",
        "author": "刘应时",
        "content": "茫茫阡陌起黄埃，喜望片云衔雨来。\n霢霂未施风不息，依然白日照楼台。",
        "dynasty": "宋",
        "collection_info": null
    },
    {
        "uuid": "30b6295f19759cffb03ae9eb8f82ca34",
        "title": "霞外亭二首  其一",
        "author": "刘应时",
        "content": "诗眼眈眈细八荒，小亭徙倚湿山光。\n飞鸿影落遥岑外，兴与飞鸿更渺茫。",
        "dynasty": "宋",
        "collection_info": null
    },
    {
        "uuid": "9f132fb4d146fdc364117f3dbf6415af",
        "title": "霞外亭二首  其二",
        "author": "刘应时",
        "content": "数椽屹起枕林丘，云叶萧萧万木秋。\n一缕残红曳微日，渺然天际识归舟。",
        "dynasty": "宋",
        "collection_info": null
    },
    {
        "uuid": "2a07c22cf05242792342b035bb7dc74a",
        "title": "雪夜二首  其一",
        "author": "刘应时",
        "content": "迎春寒色愈严凝，小阁炉残冷欲冰。\n寂寞黄昏愁弔影，雪窗怕上短檠灯。",
        "dynasty": "宋",
        "collection_info": null
    },
    {
        "uuid": "68252c5ba56e435ca5d1ca7589b7d6b2",
        "title": "雪夜二首  其二",
        "author": "刘应时",
        "content": "浮云着眼不留踪，独与梅花共过冬。\n淡月故移疎影去，断魂谁杵暮山钟。",
        "dynasty": "宋",
        "collection_info": null
    },
    {
        "uuid": "2d905796d4f28702a58e103c0297f070",
        "title": "山中三首  其一",
        "author": "刘应时",
        "content": "始看红紫上花稍，倏忽春光半已消。\n最是幽窗断魂处，杜鹃啼月过山腰。",
        "dynasty": "宋",
        "collection_info": null
    },
    {
        "uuid": "8e417e4a5a7c5367ca24b7a73ab5c68f",
        "title": "山中三首  其二",
        "author": "刘应时",
        "content": "伏枥已无千里志，卧云聊作一枝栖。\n田翁笑喜桑麻长，山北山南雨意低。",
        "dynasty": "宋",
        "collection_info": null
    },
    {
        "uuid": "cb8cbc86a0a11c947e7737c56e6c2e68",
        "title": "山中三首  其三",
        "author": "刘应时",
        "content": "年来世路愈间关，且喜儿童放我閒。\n百岁光阴无一半，莱衣能得几时斑。",
        "dynasty": "宋",
        "collection_info": null
    },
    {
        "uuid": "0d21f642ec97282e444b617fae11461d",
        "title": "闻张逸人讣二首  其一",
        "author": "刘应时",
        "content": "去马来牛阅几秋，浊泾清渭只同流。\n断弦挂壁知音去，旋扑尘编有许愁。",
        "dynasty": "宋",
        "collection_info": null
    },
    {
        "uuid": "cde05bbb29ab9f97bc2c635a404dc30f",
        "title": "闻张逸人讣二首  其二",
        "author": "刘应时",
        "content": "梅子黄时麦已秋，野塘高下水交流。\n小窗声切哀鸿雁，添我怀人一段愁。",
        "dynasty": "宋",
        "collection_info": null
    },
    {
        "uuid": "1f9626f53c3e9297ef9ae08c217e1b51",
        "title": "句  其一",
        "author": "刘应时",
        "content": "世事不復问，旧书时一看。",
        "dynasty": "宋",
        "collection_info": null
    },
    {
        "uuid": "0432c6da5fdbe9124242aa0f8db59a74",
        "title": "句  其二",
        "author": "刘应时",
        "content": "烛与梅花共过冬，淡月故移踈影去。",
        "dynasty": "宋",
        "collection_info": null
    }
]