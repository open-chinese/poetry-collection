[
    {
        "uuid": "d48218afaa5a7d447523536a2bde6a46",
        "title": "偈五首  其一",
        "author": "释觉阿上人",
        "content": "航海来探教外传，要离知见脱蹄筌。\n诸方参遍草鞋破，水在澄潭月在天。",
        "dynasty": "宋",
        "collection_info": null
    },
    {
        "uuid": "033d35c8dda3f087869d8c8a10d81377",
        "title": "偈五首  其二",
        "author": "释觉阿上人",
        "content": "扫尽葛藤与知见，信手拈来全体现。\n脑后圆光彻太虚，千机万机一时转。",
        "dynasty": "宋",
        "collection_info": null
    },
    {
        "uuid": "b33390cde6ffe6a722bb228f28468d43",
        "title": "偈五首  其三",
        "author": "释觉阿上人",
        "content": "妙处如何说向人，倒地便起自分明。\n蓦然踏着故田地，倒裹幞头孤路行。",
        "dynasty": "宋",
        "collection_info": null
    },
    {
        "uuid": "828806a9ac9a598d6ea7f45b719bdcc2",
        "title": "偈五首  其四",
        "author": "释觉阿上人",
        "content": "求真灭妄元非妙，即妄明真都是错。\n堪笑灵山老古锥，当阳抛下破木杓。",
        "dynasty": "宋",
        "collection_info": null
    },
    {
        "uuid": "2855ed43e6182eac7a5f0e922839203c",
        "title": "偈五首  其五",
        "author": "释觉阿上人",
        "content": "竖拳下喝少卖弄，说是说非入泥水。\n截断千差休指注，一声归笛啰啰哩。",
        "dynasty": "宋",
        "collection_info": null
    }
]