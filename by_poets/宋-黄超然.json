[
    {
        "title": "古风",
        "author": "黄超然",
        "content": "不知乃不愠，古人叹难能。\n我谓直易事，学道非干名。\n本无求知心，愠亦何从生。\n所以茅檐下，高枕曲吾肱。\n琴书坐中友，云山门外朋。\n肺腑欣有得，耳目谅无憎。\n愿同子扬子，白首太玄经。",
        "dynasty": "宋",
        "collection_info": null
    },
    {
        "title": "遣兴",
        "author": "黄超然",
        "content": "晒麦有余粒，双鸠下庭际。\n知我无杀心，相忘两无碍。\n风暝物意乐，云薄花影晦。\n试知春色深，粗觉静可爱。\n纷纷门外客，经过不相诣。\n不邀亦不却，有酒当共醉。",
        "dynasty": "宋",
        "collection_info": null
    },
    {
        "title": "鸱枭获腐鼠",
        "author": "黄超然",
        "content": "鸱枭获腐鼠，欢喜同八珍。\n凤凰遨千仞，琅然落清音。\n事有适相值，枭遂生欢心。\n仰首噱一吓，谓凤当见侵。\n凤凰睹腐鼠，掩鼻方微颦。\n投惠且不纳，奋攫岂所任。\n昆崙有竹实，去去不可寻。",
        "dynasty": "宋",
        "collection_info": null
    },
    {
        "title": "秋夜",
        "author": "黄超然",
        "content": "秋近园林风露凉，虫声无数出颓墙。\n前朝旧事过如梦，不抵清秋一夜长。",
        "dynasty": "宋",
        "collection_info": null
    }
]