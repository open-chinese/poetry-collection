[
    {
        "uuid": "625de97b39ae4a219b86198cda96be2d",
        "title": "彭思王庙",
        "author": "任续",
        "content": "背僊眠兮芳洲，荡两桨兮碧流。\n陟崔嵬兮拜神宫，跨汗漫兮俯文虹。\n浩唱兮击鼓丝，阳阿兮屡舞。\n降神焚兮百和，尊瑶觞兮绿醑。\n九关闢兮杳云旗，回风下兮帝子来。\n周览兮故国，我与民兮相思。\n灵容兮有穆，笑灿然兮扁祥。\n风雨旸时兮岁事丰，厉鬼回兮毕方逐。\n包洞庭兮二江，扞崇山兮五岳。\n扬灵兮报祀，与山川兮长久。",
        "dynasty": "宋",
        "collection_info": null
    },
    {
        "uuid": "225d1ff6628ff95cff56a358335d4438",
        "title": "赋玩珠岩",
        "author": "任续",
        "content": "山林自空阒，游人事幽讨。\n岫幌与云关，来迹可堪扫。\n艮维矗孤峰，玉簪倚天杪。\n桂水琉璃碧，洄洑下萦绕。\n谽谺岩穴深，虬龙双夭矫。\n坤倪露幽秘，造化殚奇巧。\n胜概畜眼无，何方觅蓬岛。\n悠悠世俗情，是非苦胶扰。\n水中蟹何罪，徒劳愠心悄。\n人厄困无妄，砾石埋深窈。\n风月几年恨，山光惨萝茑。\n星郎太岳孙，长城隐南表。\n戎旃整且暇，高情恣登眺。\n郊垧拥小队，一见颜色愀。\n旧观俄顷復，洞户天重晓。\n伤心日月遒，人世几番老。\n山川不相似，岁久依然好。\n吕岩标强名，往事人能道。\n孟公谩惊座，子夏冠非小。\n桃符录余庆，邲战城濮兆。\n冥数今乃验，常情定谁考。\n哦诗纪贞石，聊侑芳尊醥。",
        "dynasty": "宋",
        "collection_info": null
    }
]