[
    {
        "uuid": "b399c278e10284c4111a0050b0cd6c9b",
        "title": "满江红 雨涩风悭",
        "author": "洪迈",
        "content": "雨涩风悭，双溪閟、几曾洋溢。\n长长是、非霞散绮，岫云凝碧。\n修禊欢游今不讲，流觞故事何从觅。\n待它时、水到却寻盟，筹输一。\n燕舞倦，莺吟毕。\n春肯住，才明日。\n池塘波绿皱，小荷争出。\n童子舞雩浑怅望，吾人提笔谁飘逸。\n记去年，修竹暮天寒，无踪迹。",
        "dynasty": "宋",
        "collection_info": null
    },
    {
        "uuid": "2111e758065afe4ccee4bdb634528992",
        "title": "临江仙 绮席流欢欢正洽",
        "author": "洪迈",
        "content": "绮席流欢欢正洽，高楼佳气重重。\n钗头小篆烛花红。\n直须将喜事，来报主人公。\n桂月十分春正半，广寒宫殿葱葱。\n姮娥相对曲阑东。\n云梯知不远，平步蹑东风。",
        "dynasty": "宋",
        "collection_info": null
    },
    {
        "uuid": "ed68423fb06a661a27ab7abca2700ceb",
        "title": "导引 寒日短",
        "author": "洪迈",
        "content": "寒日短，草露朝晞。\n仙鹤下，梦云归。\n大椿亭畔苍苍柳，怅无由、挽住天衣。\n昭阳深，暝鸦飞。\n愁带箭、恋恩栖。\n笳箫三叠奏，都人悲泪袂成帷。",
        "dynasty": "宋",
        "collection_info": null
    },
    {
        "uuid": "171db1e8a558ce02e08b172cdd27c26b",
        "title": "六州 尧传舜",
        "author": "洪迈",
        "content": "尧传舜，盛事千古难并。\n回龙驭，辞凤掖，北内别有蓬瀛。\n为天子父，册鸿名。\n万年千岁福康宁。\n春秋不说楚冥灵。\n莱衣彩戏，汉殿玉卮轻。\n宸游今不见，烟外落霞明。\n前回丁未，雾塞神京。\n正同符、光武中兴。\n擎天独力扶倾。\n定宗庙，保河山，干坤整顿庚庚。\n功成了，脱屣遗荣。\n访崆峒、空与丹庭。\n笑挹尘寰、不留行。\n吾皇哀恋，泪血洒神旌。\n肠断涛江渡，明日稽山暮云，东望元陵。",
        "dynasty": "宋",
        "collection_info": null
    },
    {
        "uuid": "09c18326d6a2c33c55e839862a673808",
        "title": "十二时・忆少年 璧门双阙转苍龙",
        "author": "洪迈",
        "content": "璧门双阙转苍龙。\n德寿俨祗宫。\n轩屏正坐，天子亲拜天公。\n仪绅笏，罗鹓鹭，粲庭中。\n仙家欢不尽，人世寿无穷。\n谁知云路，玉京成就，催返璇穹。\n转手万缘空。\n见说烟霄好处，不与下方同。\n尘合雾迷蒙。\n笙箫寥寂，楼阁玲珑。\n中兴大业，巍巍稽古成功。\n事去孤鸿。\n忍听宵柝晨锺。\n灵举驾，素帏低，杳庞茸。\n渐江潮，万神护，川后滋恭。\n因山祗事，崔嵬禹穴，此日重逢。\n柏城封。\n愁长夜、起悲风。\n歌清庙、千古诵高宗。",
        "dynasty": "宋",
        "collection_info": null
    },
    {
        "uuid": "a184371d63b1f22ae5eed74cc17381b1",
        "title": "踏莎行 院落深沈",
        "author": "洪迈",
        "content": "院落深沈，池塘寂静。\n帘钩卷上梨花影。\n宝筝拈得雁难寻，篆香消尽山空冷。\n钗凤斜敧，鬓蝉不整。\n残红立褪慵看镜。\n杜鹃啼月一声声，等闲又是三春尽。",
        "dynasty": "宋",
        "collection_info": null
    },
    {
        "uuid": "bc0793458c8291df0f20b8b20723a930",
        "title": "秋日漫兴二首  其一",
        "author": "洪迈",
        "content": "江湖久客日思家，坐觉微霜上鬓华。\n节序又催秋后鴈，风光争发雨前花。\n倦游已梦庄生蝶，不饮何忧广客蛇。\n怪底朝来衣袖薄，一川白露下蒹葭。",
        "dynasty": "宋",
        "collection_info": null
    },
    {
        "uuid": "22939c55f331cb33743567220412a094",
        "title": "秋日漫兴二首  其二",
        "author": "洪迈",
        "content": "一夕西风木叶飞，画梁落月淡余辉。\n银灯夜照还家梦，金剪亲裁寄远衣。\n霜信早随新鴈至，素书深讶故人稀。\n无因为谢东曹掾，鲈熟莼香莫便归。",
        "dynasty": "宋",
        "collection_info": null
    },
    {
        "uuid": "0620ddf40414fc2fda91c390a6e2d19f",
        "title": "庚戌正月十四日同友人丁晋年王蔚之谒普照塔",
        "author": "洪迈",
        "content": "孤塔骛霄汉，晴影金碧眩。\n重来得寓目，归枕尾残汴。\n缅怀何姓人，哀祷倾淮甸。\n是身如皎月，有水着处现。\n弹指遍大千，何止数乡县。\n惟应因缘地，聊尔共流转。\n颠危悔勒马，善涉悟觅扇。\n君看悔与悟，只在一转盼。\n至人独何心，示此祸福变。\n当知夙缘定，莫作邪道见。\n哀哉众生愚，积恶稔天谴。\n云何一朝急，頼此香火荐。\n我来适灯夕，宝蜡明邃殿。\n还揩客眼尘，重睹浮屠面。\n朝来塔上铃，告我风色便。\n平淮一回首，岸容失葱蒨。",
        "dynasty": "宋",
        "collection_info": null
    },
    {
        "uuid": "992f4a7025c77a6566f76fe3430df652",
        "title": "晓过吴县",
        "author": "洪迈",
        "content": "舟行有严程，越国常晓发。\n双艪兀残梦，起坐窥落月。\n人家岸野水，雾雨笼邃闼。\n遥怜琐窗人，欹枕听呕轧。",
        "dynasty": "宋",
        "collection_info": null
    },
    {
        "uuid": "eaf23c07e0bfa4055f64f93fa59c1d5d",
        "title": "陪余杭张无垢先生饮",
        "author": "洪迈",
        "content": "先生结屋在人境，门巷萧萧作冰冷。\n纷纷入眼不入意，坐客千言不相领。\n叩关闻我倒屣迎，重解旧榻尘埃生。\n向来妙处久不吐，一挽天汉昆崙倾。\n共说别来经世事，我言所向皆儿戏。\n胸中磈礧不用浇，便有清愁说无地。\n士林师范六一翁，先生合在伯仲中。\n愿言终赐指归处，为君敬作曾南丰。",
        "dynasty": "宋",
        "collection_info": null
    },
    {
        "uuid": "dbc66aa3f4a18ca8590a5ff5632a2baf",
        "title": "于潜道中",
        "author": "洪迈",
        "content": "山行厌荦确，理策扶敧危。\n绿野三两家，一息知可期。\n冉冉晴林端，炊烟袅晴晖。\n居民丰且乐，恐是太古遗。\n那知都邑间，百索困鞭笞。\n繁华今何有，半作道旁羸。",
        "dynasty": "宋",
        "collection_info": null
    },
    {
        "uuid": "0174b7a67f692dcd70bc63f10da2ba0e",
        "title": "度芙蓉岭",
        "author": "洪迈",
        "content": "幽泉端为谁，放溜杂琴筑。\n山深春未老，泛泛乱蕊馥。\n娟娟菖蒲花，可玩不可触。\n灵根盘翠崖，老作蛙蚓蹙。\n褰裳踏下流，濯此尘土足。\n何当饵香节，浄洗心眼肉。\n余功到方书，万卷不再读。\n晚岁穷名山，灵苗纵穿斸。",
        "dynasty": "宋",
        "collection_info": null
    },
    {
        "uuid": "45e6642e02cac89dac2eb166de42fdc4",
        "title": "信州禅月台上",
        "author": "洪迈",
        "content": "玉峯点寥廓，霄汉疑可梯。\n玉水环城阴，滟滟方拍堤。\n层台擅二美，吾策时一携。\n何当蜡我屐，更欲照以犀。\n尘劳不相赦，竟类穷途迷。\n吾生麋鹿尔，不羡驾辂骊。\n向来丘壑怀，语发人所诋。\n长安黑头公，玉勒朝金闺。\n山林出戏言，广己无端倪。\n谁收遮日手，归把耕雨犁。\n纷纷尘土中，等是舞瓮鸡。\n颇闻山水间，幽子饭藿藜。\n行当践此语，绝境同攀跻。",
        "dynasty": "宋",
        "collection_info": null
    },
    {
        "uuid": "9f32eb8e1fb9522bfc4df011080bb10d",
        "title": "送禅师往妙香寺元住云溪",
        "author": "洪迈",
        "content": "道人舍幽居，谁管溪上云。\n此身白云耳，遑暇南北分。\n颇闻妙香山，天花雨缤纭。\n宴坐丈室间，历乱旧衲纹。\n山前路悠悠，山后水沄沄。\n应观川途客，念我奔走勤。\n岂无香火缘，他年往相羣。\n饱食跛铛饭，稀摘幽涧芹。\n当令枕花台，白社掩前熏。",
        "dynasty": "宋",
        "collection_info": null
    },
    {
        "uuid": "6edfd1c71b5f567837299a7d5b3124c6",
        "title": "坐睡",
        "author": "洪迈",
        "content": "坐久睡屡兀，手失未了书。\n清风脱然至，心醒得我娱。\n起看孤隙光，了不移锱铢。\n云何短梦中，万境生须臾。\n嗟彼市朝子，百巧营其躯。\n安知非梦役，过眼灭无余。\n至人有达观，那与世贤愚。\n不须无言子，同上昆崙墟。",
        "dynasty": "宋",
        "collection_info": null
    },
    {
        "uuid": "d7ffceb8572b5612d2634a32aece4d58",
        "title": "游山光寺",
        "author": "洪迈",
        "content": "寺藏两山腹，路转百步阴。\n登高试病脚，掬冷清烦襟。\n败壁龛石刻，岁月不可寻。\n惟应查公石，俯仰阅古今。\n屋古囷枝挂，摧颓力难任。\n何当咄嗟办，嗣彼钟梵音。\n兴衰岂关吾，得酒且满斟。\n归路有溪月，揽之醒吾心。",
        "dynasty": "宋",
        "collection_info": null
    },
    {
        "uuid": "a8cc1c6f7e5f17ba8d6c89cbf249f5c2",
        "title": "送建州徐生",
        "author": "洪迈",
        "content": "人羁天地间，谁非一浮萍。\n泛然偶相值，便有离合情。\n君家武夷下，归路尘眼明。\n我生爱山者，梦寐秀色横。\n秋风送客去，把手更心倾。\n尔逢山中人，为我寄此声。",
        "dynasty": "宋",
        "collection_info": null
    },
    {
        "uuid": "15040b4a0a6b8e531007f7595e5922c6",
        "title": "赠觉师",
        "author": "洪迈",
        "content": "觉师儒门秀，脱屣世故早。\n那知轩冕味，夙悟心已槁。\n惟余章句习，心境时相恼。\n如人生于齐，而即楚乡老。\n虽遭楚人咻，微音或清好。\n固无益生死，亦未妨至道。\n家山亦何有，骯脏衣间窖。\n丛林选佛场，一掷想盆倒。\n云何慰故居，俛仰待华皓。\n他年空手归，子语吾为老。\n幸分曹溪水，万刼付一澡。",
        "dynasty": "宋",
        "collection_info": null
    },
    {
        "uuid": "76d5df857a1759f229a7fe7c03cd392e",
        "title": "休宁村落间有奇石如弹子涡所出宜养石菖蒲程德藻许以馈我以诗督之",
        "author": "洪迈",
        "content": "君家绿溪上，岸曲溪成涡。\n涡间石无数，水蹙相荡磨。\n谁尝掬而戏，一一印指螺。\n我欲往取之，拥此菖蒲窠。\n石罂注新汲，幽姿发清哦。\n夫子许饷我，往督书已多。\n愿言速寄与，起此泉石痾。",
        "dynasty": "宋",
        "collection_info": null
    },
    {
        "uuid": "0259ece49598215d3e2916e227a5363a",
        "title": "效渊明",
        "author": "洪迈",
        "content": "人生本无事，况我麋鹿姿。\n一堕世网中，永与林壑辞。\n此行独何事，岂不为寒饥。\n弱岁慕古人，颇觉世好卑。\n那知齿髮迈，终然此心违。\n春风到山泽，鱼鸟亦知时。\n我行何日休，流目瞻长岐。\n且用陶翁言，一觞聊可挥。",
        "dynasty": "宋",
        "collection_info": null
    },
    {
        "uuid": "31e2b25e3bba4d1364cdc555ff4f17ef",
        "title": "酬马退翁见示之什",
        "author": "洪迈",
        "content": "我家大江左，江水日夜东。\n遥瞻发源处，乃在西南穷。\n相望邈异境，正北一水通。\n故令我与子，迹远心自同。\n我生寡所谐，强颜红尘中。\n倦飞矫归翮，饥吟咽寒蛩。\n独欣得吾子，万虑一笑空。\n时时出秀句，醒我如风松。\n当知山泽臞，不鄙犀角丰。\n弹冠实伊始，此生各飞蓬。\n卜邻应未必，即事聊从容。",
        "dynasty": "宋",
        "collection_info": null
    },
    {
        "uuid": "78778c3ee489d3cec51fbdaff394d7cd",
        "title": "戏答胡汝能",
        "author": "洪迈",
        "content": "吾生苦中狭，与世枘凿乖。\n平生素心人，耿耿不满怀。\n汝能伯始后，游世如婴孩。\n相逢握手语，便作埙篪谐。\n时时笑谓我，如子患未涯。\n执古以规今，求合诚难哉。\n涉世幸未远，子车尚可回。\n我介足怨忌，君通绝嫌猜。\n不见山巨源，雍容居鼎台。\n不见嵇中散，绝交自可哀。\n贤愚心自了，短韵共一咍。",
        "dynasty": "宋",
        "collection_info": null
    },
    {
        "uuid": "9934a452d293aa029ff5db0ec4145985",
        "title": "谒吴公路许借论衡復留一日戏作",
        "author": "洪迈",
        "content": "幽独不自得，驾言款斋庐。\n殷勤主人情，投辖恐回车。\n辖亦不须投，此去将焉如。\n惟忧酒钱尽，使吾诗肠枯。\n会合曾几何，可復自作疎。\n更当留一夕，帐中搜异书。",
        "dynasty": "宋",
        "collection_info": null
    },
    {
        "uuid": "a170ddba7da288cf9bde6a9c7593d649",
        "title": "新秋",
        "author": "洪迈",
        "content": "幽人无与娱，耳冷百不闻。\n新米熟未知，但觉市酒醇。\n沧洲散秋色，山水逾清新。\n一醉不忍独，念我存故人。",
        "dynasty": "宋",
        "collection_info": null
    },
    {
        "uuid": "0bf4b843c9f0717ffc4f373897566c85",
        "title": "道中得雨",
        "author": "洪迈",
        "content": "吾行田野间，吁嗟连数村。\n千山收宿雨，溪作黄梅浑。\n渐看风叶底，一洗龟坼痕。\n余功被行客，稍压旱尘昏。",
        "dynasty": "宋",
        "collection_info": null
    },
    {
        "uuid": "38b165773b58798b090cc008f640170b",
        "title": "道中",
        "author": "洪迈",
        "content": "骄阳久自杀，一雨荡龟坼。\n田夫梦亦好，翻陇已幽咽。\n朝来喜相晤，一饱心已决。\n翻翻风叶乱，袅袅露芒出。\n去年禾欲秀，积潦满秋泽。\n今年岂堪旱，束手就沟壑。\n我生拙谋口，藜藿甘如蜜。\n向来真过计，忧民岂吾职。\n赤子天可怜，嗟人独何力。\n何须事儿戏，合沓来贺客。\n稍欣新稻熟，社酒行可觅。\n当同扶路翁，醉归舞南陌。",
        "dynasty": "宋",
        "collection_info": null
    },
    {
        "uuid": "97c86068c4569c79b0e2f0b969c95ced",
        "title": "无题",
        "author": "洪迈",
        "content": "前年溪上秋风时，主人酒熟烹黄鸡。\n归来醉倒睡便着，父老唤起牛羊蹊。\n此生一醉宁易得，未辨身为贵人客。\n征西将军尔何人，那用尊前惊堕帻。\n朅来闽越再经秋，闻道轩名涎已流。\n悬知得酒推不去，此客有辖何须投。\n今我正为奔走役，空想题诗满高壁。\n若逢落魄姓回人，为问何时定相觅。",
        "dynasty": "宋",
        "collection_info": null
    },
    {
        "uuid": "99c5aa565e4016c72b6231881e4d826c",
        "title": "书窗对月",
        "author": "洪迈",
        "content": "天公自厌雨，一夕开寒晴。\n霜风浄旷野，鸿落有余声。\n饥鸦得林静，霁月素窗生。\n慰开睡眼色，一洗空花横。\n故人千里余，壶浊谁与倾。\n遥知劝影杯，共此通夕情。\n今冬有奇事，三见飞玉英。\n明年溪上路，谁饷雨中耕。",
        "dynasty": "宋",
        "collection_info": null
    },
    {
        "uuid": "f498252db907a9fb071d61bf2cff2ece",
        "title": "宿野人家",
        "author": "洪迈",
        "content": "梦裏沧波摇一叶，觉时正受肩舆兀。\n人家一宿晚可投，新席槁梧香更滑。\n霜前䆉稏收百亩，稚子新能牧鹅鸭。\n我生本是个中人，挟策久矣犹能说。",
        "dynasty": "宋",
        "collection_info": null
    },
    {
        "uuid": "3e3bbf1bca830e945fd719c00673f946",
        "title": "度石栋岭",
        "author": "洪迈",
        "content": "我行欲安适，策马踰山樊。\n谷深不可瞬，危磴争猱猨。\n坡陀两山间，寂历三家村。\n茅檐青裙妇，蓬髮薪烟昏。\n敲冰那可饮，分我一掬温。\n郎樵晚未归，客至不与言。\n不奉沙头巵，肯投柳下门。\n作诗配国风，行者式其藩。",
        "dynasty": "宋",
        "collection_info": null
    },
    {
        "uuid": "23609cc619dba901732d750f8ae0e953",
        "title": "用退之韵赋新霁",
        "author": "洪迈",
        "content": "春泥窘幽步，苔上屐痕少。\n新晴一褰衣，绿叶藏啼鸟。\n方塘滟宿涨，古镜窥清晓。\n华颠忽自笑，綵羽堕惊矫。\n瞻言云中耕，缥缈穹脊绕。\n归把东皋犁，此念何日了。",
        "dynasty": "宋",
        "collection_info": null
    },
    {
        "uuid": "374fa176dc1a1d1fc30a297aba6be8aa",
        "title": "送金确然归弋阳",
        "author": "洪迈",
        "content": "昔我云溪居，送子云溪濆。\n重来问何如，笑指溪上云。\n一别四周星，坐此世故纷。\n衰颜两非昔，华髮粲可耘。\n我缠风树悲，终日无一欣。\n子乃菽水忧，尚此奔走勤。\n对床语未终，悬知便离分。\n霜风吹客袂，别意如丝棼。\n子归葛陂上，去路接乡枌。\n归梦尚随子，何当叹离羣。",
        "dynasty": "宋",
        "collection_info": null
    },
    {
        "uuid": "2c75213de5c994f8d9b971d3fb3a4d4c",
        "title": "至节日建州会詹士元",
        "author": "洪迈",
        "content": "嗟予身百忧，佳节过倥偬。\n客愁随綫增，归思与灰动。\n当年从子日，未觉百虑重。\n高堂遶床呼，一掷有余勇。\n那知客天涯，相对寒骨耸。\n岁月曾几何，鬓丝今种种。\n忍饥山药煮，附暖地炉拥。\n深藏断往还，衰病脱拜拱。\n兴言望乡关，云物方鬰滃。\n空余相属意，杯酒久不捧。",
        "dynasty": "宋",
        "collection_info": null
    },
    {
        "uuid": "2c28bfe50e061b993f4fa96ffbc890e5",
        "title": "用前韵答翁子静",
        "author": "洪迈",
        "content": "客心既岑寂，节物亦倥偬。\n幽篱菊初暗，深壑梅已动。\n古人微尺璧，顾谓寸阴重。\n欲从夫子游，掣肘媿不勇。\n松高节磊砢，鹤老格清耸。\n当知山泽臞，谁羡将相种。\n一官戏人间，丛书以自拥。\n微言闻绪余，三叹手辄拱。\n青天本寥廓，不受云雾滃。\n愿言瞻清明，茗椀不辞捧。",
        "dynasty": "宋",
        "collection_info": null
    },
    {
        "uuid": "b44e3236c8c31c4fb87c56930e70a880",
        "title": "微雨",
        "author": "洪迈",
        "content": "端居身百忧，况乃贫病俱。\n天公颇相爱，相爱雨我蔬。\n药区晓晴新，日薄生意苏。\n卫生固未必，一饱行可图。\n故园天一涯，茆荆谁为锄。\n峥嵘岁云晚，此念当何如。",
        "dynasty": "宋",
        "collection_info": null
    },
    {
        "uuid": "f21de4b153fb4f9871a4416bc236cb28",
        "title": "寄题叔父池亭",
        "author": "洪迈",
        "content": "一壑久藏胜，数椽忽开亭。\n方塘荫瓦影，浄见鲂鲤行。\n主人有嘉招，转柁失高城。\n不知几摇兀，杙舟上峥嵘。\n尊酒酌芳醁，园蔬煮柔青。\n翩翩射鸭弓，一笑翻綵翎。\n那知海陬侄，斗粟忘归耕。\n余生信萍梗，归梦识林垧。\n涨水有回波，故乡岂无情。\n一醉会有日，因之濯我缨。",
        "dynasty": "宋",
        "collection_info": null
    },
    {
        "uuid": "9dfff7f23b000593f75baf9a208037c4",
        "title": "赠谢彦翔",
        "author": "洪迈",
        "content": "我本世味薄，寸田足自营。\n年来荆棘尽，稍有梨枣萌。\n但恐骨相凡，未敢希长生。\n陈留达人后，未龀犀角盈。\n旧游记三山，幽梦彻九清。\n迩来三十年，但觉膏粱腥。\n幽寻饭绿髓，默卧诵黄庭。\n顾我尘土中，深慰夙心倾。\n仙人吴门卒，解后烦寄声。\n相期朝金阙，鹤驭何时征。",
        "dynasty": "宋",
        "collection_info": null
    },
    {
        "uuid": "d6c63d9a0e8ee027b59f994c0d5abc2e",
        "title": "考亭陈国器以家酿饷吾友人卓民表民表以饮予香味色皆清绝不可名状因为制名曰武夷仙露仍赋一首",
        "author": "洪迈",
        "content": "二年饮水闽中村，忽见玉醴倾蛮尊。\n涓涓醍醐灌热脑，耿耿沆瀣明朝暾。\n旱尘久涨尘市暗，渴梦欲挽江湖吞。\n何人远致双鲤信，知我来扣罗雀门。\n不须邀月已清绝，尚恐熨齿当微温。\n要从华池吸真液，岂独玄鬓薅愁根。\n微茫已识投辖客，妩眉似返当垆魂。\n奇功谁续伯伦颂，妙意要与渊明论。\n胸中我自有泾渭，笔下君已倾昆崙。\n诗成寄与约他日，饮君与我空瓶盆。",
        "dynasty": "宋",
        "collection_info": null
    },
    {
        "uuid": "e543f9b26479440b9c0efaf20b4b3731",
        "title": "久旱新岁乃雨",
        "author": "洪迈",
        "content": "高田土可籭，下田不受犁。\n遗蝗忧插啄，况乃麦未齐。\n赤子天自怜，沟壑忍见挤。\n雨逐新岁来，停云忽凄凄。\n莫辞三日霖，为作一尺泥。\n汪汪既没膝，滟滟仍拍堤。\n渐看蓑笠出，笑语喧畛畦。\n我欲与寓目，父老同攀跻。\n此身羣万生，扰扰舞瓮鸡。\n曾亦无几求，脱粟配羹藜。\n永言故陇耕，老眼路凄迷。\n好收敛手版，锄耰归自携。",
        "dynasty": "宋",
        "collection_info": null
    },
    {
        "uuid": "1f5004d59aece69e3f00e815a2ad7796",
        "title": "春日与卓民表陈国器步出北郊",
        "author": "洪迈",
        "content": "灼灼桃吐华，濯濯柳垂缕。\n芳菲挽人出，春力乃如许。\n嗟余闭门客，佳节过不数。\n不因可人呼，那得幽步举。\n客如山阴胜，诗作斜川语。\n谁言一尊酒，妙处合千古。\n归来读残书，耿耿霜月苦。\n空余流落心，三叹非吾土。",
        "dynasty": "宋",
        "collection_info": null
    },
    {
        "uuid": "02d68e7ad285180c0013c4c8eefcd57d",
        "title": "蔬饭",
        "author": "洪迈",
        "content": "蕨拳婴儿手，笋解箨龙蜕。\n荐羞杞菊间，采斸烟雨外。\n嗟余饭藜藿，咽塞舟泝濑。\n朝来二尾鱼，一饱良已泰。\n充肠我诚足，染指客应嘅。\n平生食肉相，萧瑟何足頼。\n王郎催牛炙，韩老忆鲸鲙。\n侠气信雄夸，戏语亦狡狯。\n吾师鲁颜子，陋巷翳蓬艾。\n执瓢不可从，一取清泉漱。",
        "dynasty": "宋",
        "collection_info": null
    },
    {
        "uuid": "f4cd8172fec4fc901b7a0dc9261d123e",
        "title": "戏赠吴知伯",
        "author": "洪迈",
        "content": "条侯得剧孟，吴楚坐可馘。\n我知无能为，失此一敌国。\n伟哉奇男子，侠气横八极。\n书生復何者，骯脏老笔墨。\n刺口论安危，事往竟何益。\n匹夫啸空野，惊尘一方塞。\n区区空有意，浩荡洗锋镝。\n何如吴王孙，语辄面浮赤。\n交游得朱亥，负贩鄙胶鬲。\n腰间铁丝箭，上镞紫塞翮。\n笑指蛇豕区，灭此而后食。\n诸公未备知，欲荐恨无力。\n明日我过君，烹牛啖社客。\n当书游侠传，令子姓名白。",
        "dynasty": "宋",
        "collection_info": null
    },
    {
        "uuid": "58260cdebf32e0b838c22a67557bc5c6",
        "title": "送僧",
        "author": "洪迈",
        "content": "空中世界纷河沙，不知底处为天涯。\n干坤百亿在指掌，触处与子同一家。\n云何犹作去来想，千里一跌毫釐差。\n坐令契阔费星纪，岭云欲寄山川遐。\n拨眉相对此何日，丈室浄扫余天花。\n诗毫辨舌久投阁，万窍寂历风无譁。\n为君游戏出三昧，妙处那復相聱牙。\n往将妙响应空谷，一任飞锡凌苍霞。",
        "dynasty": "宋",
        "collection_info": null
    },
    {
        "uuid": "0f6be5a52f296e283ff020dfb2130fe4",
        "title": "书僧房",
        "author": "洪迈",
        "content": "陆续流泉自成句，来拥红炉听山雨。\n道人更有深深处，语曲如珠蚁丝度。\n几砚无尘寒欲雾，雕盘篆破孤萤吐。\n味如嚼蜡那禁咀，茶甘未回君莫去。",
        "dynasty": "宋",
        "collection_info": null
    },
    {
        "uuid": "17075456bd328813d8ec795b24b3589c",
        "title": "题芦鴈屏",
        "author": "洪迈",
        "content": "征鸿坐何事，天遣南北飞。\n萧然如旅人，无情自相依。\n孤苇吹欲折，秋风不胜威。\n冥冥一孤鶱，空费弋者机。\n寒声落烟渚，相应不我违。\n嗟吾识此情，手纳空嘆欷。\n安知丹青师，落笔乃庶几。\n画形孰不工，画意识者稀。\n他时因吾句，购此千金挥。",
        "dynasty": "宋",
        "collection_info": null
    },
    {
        "uuid": "8f641decb85432d50e934f0d54d7fd4f",
        "title": "题临赋轩",
        "author": "洪迈",
        "content": "苍山围岑寂，下有一水奔。\n闭户卧风雨，束蒿翳篱藩。\n寥哉祇树人，心远忘世喧。\n此身自蘧庐，长物余此轩。\n鸟语幽梦断，香横经帙翻。\n未成借路行，自要窥潺湲。\n远师渊明意，不媿灵澈魂。\n月度了无迹，风行偶成痕。\n心境两清妙，尺喙何由吞。\n赋诗安所取，碧云未足论。\n何当揣朱丝，窈眇絃我言。",
        "dynasty": "宋",
        "collection_info": null
    },
    {
        "uuid": "2a8b2cafa82b0d84bb85b3b331fcf336",
        "title": "答併安江师送米",
        "author": "洪迈",
        "content": "不见道人久，天涯岁云除。\n朝来食指动，忽接送米书。\n念师折脚铛，五合未省余。\n虽无覆餗祸，尚有乞食逋。\n云何怜孤客，日受饥火驱。\n未曾贷监河，矧肯索胡奴。\n谁言斗升意，矫矫超万夫。\n嗟予事笔耕，轻弃南亩锄。\n慁烦方外客，此计良已疎。\n何时事粗了，归葺五亩居。\n生涯寄绵竹，岂即非良图。\n不为泉壤蚓，愿学江湖鱼。",
        "dynasty": "宋",
        "collection_info": null
    },
    {
        "uuid": "7cec91e12bd9090093d523d035607e29",
        "title": "陈德瑞馈新茶",
        "author": "洪迈",
        "content": "空山冥冥云雾窗，春风好梦敧残缸。\n朝来果得故人书，微凸而么犀锷双。\n贵人争买百璎珞，此心儿女久已降。\n坐观市井起攘袂，念之使我心纷庞。\n领君此意九鼎重，我虽有力安能扛。\n何时来施三昧手，慰我渴梦思长江。",
        "dynasty": "宋",
        "collection_info": null
    },
    {
        "uuid": "b916fb6dd77bb1514399156139837de7",
        "title": "次韵希旦喜雨",
        "author": "洪迈",
        "content": "骄阳挟酷暑，何啻虎而翼。\n高田土可籭，况乃耕与植。\n风伯真可讼，云合吹復拆。\n那知下土民，糟粕配橡实。\n古佛栖岩隈，旱沴岂我责。\n应缘贤令尹，闵雨丐法力。\n积阴暝山谷，流润凄几格。\n朝来贺客散，置酒浣愁疾。\n古诗成云外，险句动潜蛰。\n旋看蓑笠出，竞喜沟浍溢。\n谁言令与佛，念我一何悉。\n嗟吾困蒿藜，最觉民可恤。\n何当问牛喘，免使诉鱼失。\n九关虎豹守，怀此欲安适。\n谁哉此心同，吾饱将何日。",
        "dynasty": "宋",
        "collection_info": null
    },
    {
        "uuid": "201cf9fdac6c58b15f44c96838495a63",
        "title": "古风二首寄汪明道  其一",
        "author": "洪迈",
        "content": "紫兰初茁芽，深壑终自秀。\n骯脏萧艾中，不采则谁咎。\n儿曹逐纷华，壮士保穷陋。\n应知此词同，万世无先后。",
        "dynasty": "宋",
        "collection_info": null
    },
    {
        "uuid": "fb6f14e55116bd6bf6246a2311e75fd1",
        "title": "古风二首寄汪明道  其二",
        "author": "洪迈",
        "content": "俗士白人眼，从谁明此心。\n不欲故人见，诃我车辙深。\n萧然江上庐，客卧诗书林。\n得句不相寄，谁赏气骎骎。",
        "dynasty": "宋",
        "collection_info": null
    },
    {
        "uuid": "b70d77924e76539f9899104998c44362",
        "title": "建安道中",
        "author": "洪迈",
        "content": "吾生意行初不谋，泛泛何啻波中鸥。\n携家来作闽海梦，三年客食天南陬。\n我先人庐在何许，大江之左道阻修。\n奉新家有手足爱，隻身归扫先梧楸。\n旋当来此营斗粟，南北颠倒无时休。\n此心转与世事左，自作磨蚁将谁尤。\n安知不满达者笑，穷达一戏如观优。\n咄哉吾语亦已堕，且与造物同浮游。",
        "dynasty": "宋",
        "collection_info": null
    },
    {
        "uuid": "b9abf374dc996c3b9316d0fa92083ee4",
        "title": "书事呈元声如愚起莘三兄",
        "author": "洪迈",
        "content": "隠吏朱墨暇，饱眠北窗风。\n时呼方外客，逃暑尊酒中。\n寂寞杜拾遗，四壁口不供。\n坐取盘餐款，哀哉岂天穷。\n何如平生友，磁铁间不容。\n每怀千里驾，今作五斗逢。\n吏行散鳬鹜，楸局收鸾龙。\n共话十年旧，事往如飞蓬。\n浮荣真一戏，何者为穷通。\n应须河汉语，浄洗芥蒂胸。\n仆夫适在门，客醉尊亦空。\n更为后日约，及此芙蓉红。",
        "dynasty": "宋",
        "collection_info": null
    },
    {
        "uuid": "870b3c80ccdc57faa164419e8714375a",
        "title": "寄题起莘家义轩",
        "author": "洪迈",
        "content": "贞观盛德后，余庆未渠央。\n旧闻闽海家，欲纵燕山芳。\n教子嗣先训，开轩翼中堂。\n地偏市朝远，几浄书简香。\n先生陈太丘，饭糜百忧忘。\n弟子俱羯胡，不闻触屏僵。\n一变豪侠窟，遂成邹鲁乡。\n下车里门外，他年看诸郎。\n坐上纡素髮，诜诜立冠裳。\n我诗自可絃，请以侑壶觞。",
        "dynasty": "宋",
        "collection_info": null
    },
    {
        "uuid": "ea9ddac94f7a4774fe0208a87b39ea4a",
        "title": "梅花",
        "author": "洪迈",
        "content": "山深春未动，沙浅水欲冰。\n玉梅于此时，靓粧略无朋。\n露蕊欲的皪，月枝挂鬅鬙。\n俨如江汉女，可爱不可陵。\n他年江南路，晓粧犯严凝。\n寻香烟雨中，横斜插茅簦。\n却数今几日，痴如秋后蝇。\n北岭枝欲空，谁与扶一登。\n聊分窥水影，依我照字灯。\n坐使惜花梦，临风脚腾腾。\n昔如梦中蝶，今学桑下僧。\n了知菩提长，念起我何曾。",
        "dynasty": "宋",
        "collection_info": null
    },
    {
        "uuid": "ffc5e23e60d65f88d9cc0aa0b7b81bdf",
        "title": "十一月十九日与仲猷大年绰中美中饮于南台",
        "author": "洪迈",
        "content": "空山欲暝云冥冥，玉梅半开吾眼青。\n此身垂欲走尘土，聊復举酒看峥嵘。\n折腰向人不知耻，故园可锄在千里。\n金昆石友一开眉，珍重道人相料理。\n楚江东岸先人庐，竹君安否久无书。\n归欤何时应白首，我若食言如此酒。",
        "dynasty": "宋",
        "collection_info": null
    },
    {
        "uuid": "ac052818d238888d277eb31dd5eecbf0",
        "title": "春社斋禁连雨不止赋呈梦得",
        "author": "洪迈",
        "content": "岁丰农犹饥，岁恶何可说。\n哀哉半菽氓，罪岁同一舌。\n年时旱尘涨，臈尽不见雪。\n青皇忽雨我，万顷麦苗活。\n令尹民父母，沟壑思手挈。\n祈年祓斋居，有酒不忍设。\n那知桃李径，狼籍香泥滑。\n芳意一如此，坐恐及鶗鴂。\n郊原伫开晴，出劳南亩馌。\n秋成已在眼，一醉宇宙豁。\n更呼湔裙人，劝此侧帽客。\n和公斜川诗，磨石镵岁月。",
        "dynasty": "宋",
        "collection_info": null
    },
    {
        "uuid": "8e61188db07427807be027727f52e171",
        "title": "次韵梦得见示长篇  其一",
        "author": "洪迈",
        "content": "雉驯不因媒，鸠暖自呼妇。\n诗成桃李阴，知是霹雳手。\n簿书我亦厌，丘壑渠自有。\n却怜支离疏，饱食得薪槱。\n俗夫尝世味，甘苦半哕呕。\n知公超然处，心迹两无垢。\n愁阴老芳物，虫鸟故相诱。\n浪蕋费收拾，柔条可结揉。\n岂无我辈人，一醉开笑口。\n那知市门底，客倦枕两肘。\n眼高可人稀，命蹇亨运偶。\n平生愿执鞭，见谓余小友。\n细观岂弟心，宜在帝左右。\n却来尘埃中，寂寞对五柳。\n鷇音藏鹄羽，正待荆鸡剖。\n学政容窥谱，问字当载酒。\n虚名翻误梦，恐坐箕与斗。\n言诗终不称，永媿赋琼玖。",
        "dynasty": "宋",
        "collection_info": null
    },
    {
        "uuid": "ffc3889494db80e91c52b57e101ffabb",
        "title": "次韵梦得见示长篇  其二",
        "author": "洪迈",
        "content": "身閒书有味，吏傲俗不亲。\n小窗据物表，扫尽心眼尘。\n令尹垂珠玉，敲门唤行春。\n作意向芳物，吾车曾未巾。\n愁阴入病骨，鸠妇声亦嗔。\n冥冥三日雨，桃李迹已陈。\n空余深枝间，一一青子新。\n秾芳殿春晚，犹堪慰佳辰。\n酴醿晓粧靓，芍药醉脸匀。\n白萼簪袅袅，风枝倒粼粼。\n言当呼短舞，抵掌回双颦。\n年来得相从，稍觉安沉沦。\n岂不挂俗事，察公极清真。\n眼中醉乡路，风味良独醇。\n流光不容玩，尺璧何足珍。\n漓俗益可厌，愿言勤问津。",
        "dynasty": "宋",
        "collection_info": null
    },
    {
        "uuid": "d0a7d885569855160b9b367ebba26388",
        "title": "牡丹酴醿各一首呈周宰  其一",
        "author": "洪迈",
        "content": "珍藂压朝露，无人羞欲敧。\n春风醉香骨，绰约不自持。\n谁怜曲肱人，一笑遗絃姿。\n不言意可了，君醉当勿疑。",
        "dynasty": "宋",
        "collection_info": null
    },
    {
        "uuid": "602188cbe8e034a2ed8668b22ca449be",
        "title": "牡丹酴醿各一首呈周宰  其二",
        "author": "洪迈",
        "content": "妆淡洗逾靓，肌香熏不成。\n皎然月露姿，一笑午景晴。\n聊移梦蝶床，相对户不扃。\n谁令风雨暴，睡起春纵横。",
        "dynasty": "宋",
        "collection_info": null
    },
    {
        "uuid": "10fa884fc1231ff7c337451e6d2d5428",
        "title": "次韵梦得浅红芍药长句",
        "author": "洪迈",
        "content": "十日愁阴病不出，卧看春归无计惜。\n诗翁遣送淮海春，衰眼熨开云雾拆。\n胭脂注脸匀未遍，肉红借酒生春色。\n了知造物着意深，倾倒春工不余力。\n年来不顾溱洧女，载酒非公復安适。\n且将妙句写余妍，欲立佳名付精识。\n一春颇困歌湮没，回首纷华三太息。\n愿言乞与洗心方，归对炉香诵周易。",
        "dynasty": "宋",
        "collection_info": null
    },
    {
        "uuid": "40ec3b78c4ebce29582e8a635122c902",
        "title": "宿禅寂院",
        "author": "洪迈",
        "content": "梦中一叶摇江湖，困睡不觉身篮舆。\n眼明佛屋丽丹碧，瓦鸱铁凤凌空虚。\n疲民日者困苛索，半作頳尾相濡鱼。\n鹈鹕数罟两不置，肯念竭泽明年无。\n道人谁与办此事，斤琢千指开渠渠。\n颇疑如幻三昧力，上方手揽归吾庐。\n了知舌本法轮转，咄嗟檀施争奔输。\n不辞割爱一念善，谁谓岁恶穷民愚。\n书生袖手对沟壑，力不能援心烦纡。\n事无大小成者少，谈说治乱何区区。\n调卑絃急诚龃龉，凿圆枘方尤阔疎。\n古今罪岁同一口，抚掌一笑皆愚儒。",
        "dynasty": "宋",
        "collection_info": null
    },
    {
        "uuid": "28289f096aaac2c62e2403d2d40c99dc",
        "title": "诗约范直夫游万叶寺观瀑泉",
        "author": "洪迈",
        "content": "范侯隠下吏，夙尚本丘园。\n身投攫金市，聚书以自藩。\n炯然如孤月，不受黄流浑。\n要知句律工，竞病何足论。\n我生羣末俗，泾渭同一源。\n同心无楚越，倾盖如弟昆。\n人生各有役，不暇捧一尊。\n风蒲挂南浦，念欲东南奔。\n对床定何夕，青灯照晤言。\n悬知吟诗处，千尺银河翻。",
        "dynasty": "宋",
        "collection_info": null
    },
    {
        "uuid": "3981574da9771e513020444c4a97a5f0",
        "title": "次韵梦得见示之什",
        "author": "洪迈",
        "content": "居楚求齐音，美恶不同土。\n諠豗俗物华，鲜復有佳处。\n时从玉璧人，商略穷万古。\n诗如粟牛戏，误得摩顶许。\n望道渺逾远，浮生真暂寓。\n忍持尺璧阴，空作秋虫语。\n微言倘倾倒，河汉濯肺腑。\n向来说诗口，自此行可杜。",
        "dynasty": "宋",
        "collection_info": null
    },
    {
        "uuid": "64c4890dfbaa4024a19bed454d544de0",
        "title": "送瓯宁魏生赴武举",
        "author": "洪迈",
        "content": "建安少年请缨客，横槊赋诗两无敌。\n辞家去作入彀英，气拂天狼夜无迹。\n庙堂尺棰鞭羌雏，智名勇功付壮夫。\n引弓没羽世自有，敢闻上策当何如。",
        "dynasty": "宋",
        "collection_info": null
    },
    {
        "uuid": "e23ace44f059caf42c3698b2d7a85d3d",
        "title": "陈仲仁止止堂",
        "author": "洪迈",
        "content": "以我有限景，逐彼无涯知。\n失足践畏途，投身试危机。\n舟车日奔覆，定无丘与夷。\n万古践此辙，嗟我与谁归。\n仲仁古静者，怀璧照褐衣。\n名途尝一戏，回首羞前非。\n心如得坎水，不受狂风吹。\n功名忧不免，当復定何之。\n请观本无作，今復止者谁。\n筑堂市门侧，着书园不窥。\n蓬藋深一丈，图书周四围。\n时有好事人，载酒问所疑。\n攫金奋敏手，倚市夸妍姿。\n回光时自照，何者非吾师。",
        "dynasty": "宋",
        "collection_info": null
    },
    {
        "uuid": "f787b0f3ab09eff054ec57d2a09e0ea9",
        "title": "送志宏西上",
        "author": "洪迈",
        "content": "九州眼一槩，余子真琐琐。\n岳立㟝嵝中，喜此高岋峨。\n如公吾辈人，取友一到我。\n挥毫赋垂天，风雨卷蓬颗。\n相期八表游，未觉夙心左。\n解龟醉江阁，酒面山月堕。\n起瞻帝乡云，感叹不成坐。\n何须飞霞佩，自办凌风舸。\n瀛洲渺溟渤，万里一掀簸。\n缄诗寄天涯，秉烛对新火。\n那知市门仙，斗禄事么么。\n空余肠九迴，上疏何日果。",
        "dynasty": "宋",
        "collection_info": null
    },
    {
        "uuid": "736cc0c12cdd41904c463909167ac530",
        "title": "有怀舍弟逢年时归婺源以诗督之",
        "author": "洪迈",
        "content": "木落天未霜，君归定何时。\n相思如惊鹊，中夜未安枝。\n梦中见阿连，锵然咏新诗。\n寤惊衰叶翻，道是步屐移。\n揽衣下中庭，风露浩淼瀰。\n遥知客衣薄，归来一何迟。\n平生短檠灯，相对忽解颐。\n万古一舒卷，佳处良在兹。\n是中及物心，上与稷契期。\n援古以自例，自矢无乃痴。\n夜叉叱九阍，侧足不敢窥。\n坐令一寸心，日抱二柄疑。\n迟君商量此，免得儿辈嗤。\n况乃绿髮亲，倚门鬓欲丝。\n狶膏非凤喙，车辖无可脂。\n再拜寿杯分，斑衣舞参差。\n秋芳未云歇，采采黄金蕤。\n万钟不足乐，古人岂我欺。",
        "dynasty": "宋",
        "collection_info": null
    },
    {
        "uuid": "102bc2ce658bda9917d25ce81b48a80c",
        "title": "九月十七日夜度蔡道岭宿弥勒院",
        "author": "洪迈",
        "content": "月出度松岭，露香霏羽衣。\n肃肃夜气清，苍苍烟径微。\n川光浴秋容，萝影挂夕辉。\n冰轮碾空阔，飞辙无因依。\n拟掬星渚波，恐触天孙机。\n偓佺何时见，沆瀣聊独挥。\n未应青霞志，即与素愿违。\n稍休尘外踪，想此岩下扉。\n清吟写万籁，妙想绝百非。\n不须河汉言，尽解纷华围。\n飞仙亦戏剧，玄学乃庶几。\n鰲山切丹极，岁晚行将归。",
        "dynasty": "宋",
        "collection_info": null
    },
    {
        "uuid": "4ce0996d175244985c628dbda3556580",
        "title": "游郑圃",
        "author": "洪迈",
        "content": "城郭不去眼，而得林壑娱。\n低徊抚壮心，欲吐无与俱。\n铿然一枝筇，细磴半樵渔。\n挽衣竟与饮，不省谁为吾。",
        "dynasty": "宋",
        "collection_info": null
    },
    {
        "uuid": "c3ec9ab11c3ae4d2a942f62a383e7e0f",
        "title": "女贫苦难妍",
        "author": "洪迈",
        "content": "女贫苦难妍，士贫苦难高。\n了知论此者，不识一世豪。\n此身百斛鼎，流俗欲手操。\n宁当舍其中，局促计所遭。\n颇疑有若人，骯脏栖蓬蒿。\n考槃一丘壑，光景不可韬。\n斯人不我忘，空復踰垣逃。\n轩裳亦云华，唾去如腥臊。\n哀哉夸毗子，扰扰冠猿猱。\n恬无齐世心，闵默死滔滔。\n朅来事斗禄，俛仰身桔槔。\n一官戏人间，几何非餮饕。\n谁言眷此帻，掷去轻秋毫。\n区区欲骄士，一哭嗟儿曹。",
        "dynasty": "宋",
        "collection_info": null
    },
    {
        "uuid": "228df8fd30aff4d7094369df06dd3495",
        "title": "溪南梅花",
        "author": "洪迈",
        "content": "巉巉石径鸣枯筇，意行诘曲无西东。\n心知幽壑梅已动，一枝寄我曾未蒙。\n清香横路忽惊顾，冰蕊的皪蛮烟中。\n有如佳人久去眼，邂逅相得情何穷。\n蔬畦压霜翠羽乱，已觉雪片栖丰茸。\n嗟我辜此来已晚，攀条嚼蕊聊从容。\n玉仙游戏下尘世，绝艷一洗汞铅空。\n不知阆苑在何许，叱回风驭无匆匆。\n溪寒沙浄迷俛仰，坐待山月来朦胧。\n岂无尊酒相暖热，锦裘起舞如惊鸿。\n仇池老仙羽化久，妙曲三迭余仙风。\n归时醉倒不知卧，明日来此谁能同。",
        "dynasty": "宋",
        "collection_info": null
    },
    {
        "uuid": "62f1e9bd44f1a2f660f43018e966dd0b",
        "title": "再和求首座",
        "author": "洪迈",
        "content": "道人昔曳匡庐筇，五老负雪湓江东。\n犯寒贪觅玉梅句，虽有衲被何曾蒙。\n归来苦雨熟梅子，卷裓深卧蛮烟中。\n诗传绝境忽入手，置我乡国情何穷。\n十年不蹈江上路，漠漠海气昏貂茸。\n异乡岁晚慰流落，一笑頼此冰雪容。\n峤南绝唱谁敢和，骑鲸人去尘寰空。\n昆墟下视堪笑闵，雕琢肝肾愁匆匆。\n那知幽子云雨上，风斤玉斧修朣胧。\n读诗令我一回首，杳若目送孤飞鸿。\n何时晤语折铛侧，坐听万籁号天风。\n拈花特地两颜解，他时与子真参同。",
        "dynasty": "宋",
        "collection_info": null
    },
    {
        "uuid": "0d2f1b7143ed61ae369b348cfab3e41a",
        "title": "奉酬令德寄示长句",
        "author": "洪迈",
        "content": "閒官屋舍如幽栖，寒苦余业偿盐虀。\n忽闻鹊声作破竹，尺书入手谁所赍。\n交游胜绝似公少，矫矫鸾凤依蒿藜。\n青冥侧足在咫尺，谁使狡狯捐其梯。\n秋风溪上共尊酒，摆落羁束忘畛畦。\n红裳起舞意未足，缺月衔岭星河低。\n只今跌宕走尘土，清梦往復无山蹊。\n新诗惊怪烂盈幅，笔力拗怒蟠虹蜺。\n遥知盘礴小窗底，得丧已着一理齐。\n此生同困造物戏，未觉与世谁云泥。\n虽无绝唱追白雪，頼有妙契如灵犀。\n一笑从公岂无日，挽袖相属空玻璃。\n不须俗物败真赏，但觅佳处同攀跻。",
        "dynasty": "宋",
        "collection_info": null
    },
    {
        "uuid": "3c1cc769f18af222f22e132b9c9ab1eb",
        "title": "答林康民见和梅花诗",
        "author": "洪迈",
        "content": "寒崦人家碧溪尾，一树江梅卧清泚。\n仙姿不受白眼污，风敛天香瘴烟裏。\n向来休沐偶无事，惟我亦游二三子。\n弯碕曲径一携手，冻雀惊飞莫能委。\n班荆劝客少延伫，酌酒赋诗相料理。\n多情入骨怜闵殊，休倚横斜嚼冰蕊。\n至今清梦挂残月，强作短歌传素齿。\n韵高尚恨白难称，頼有君诗清且美。\n天涯岁晚感乡物，归欤何时路千里。\n枕楼一笛雪漫空，回首江亭泪如洗。",
        "dynasty": "宋",
        "collection_info": null
    },
    {
        "uuid": "6614efb30fe60f76a1b65e0939971788",
        "title": "上丁余膰置酒招绰中德粲逢年",
        "author": "洪迈",
        "content": "我生无几求，毕愿老葭菼。\n谁令事斗禄，饭粝羹不糁。\n书生亦可怜，微物有先感。\n朝来食指动，膰肉丰咀啖。\n恭惟鲁司寇，道大长壈坎。\n空余祠千载，不救陈蔡惨。\n永言百世师，愿学吾岂敢。\n当饥不忘歌，既饱復何憾。\n安能如王孙，长物贮颐颔。\n急呼讲肆人，一醉舍铅椠。\n相携桃李径，历乱蹴红毵。\n言强三尺喙，气溢一身胆。\n平生超然处，独嗜逾昌歜。\n诗成持寄君，莫遗儿辈览。",
        "dynasty": "宋",
        "collection_info": null
    },
    {
        "uuid": "19be2759217cbd502a32468c4087b6fa",
        "title": "用绰中韵送正臣正臣欲归隠而无资故广其意以告识者",
        "author": "洪迈",
        "content": "华裾锦领乌纱帻，气盖当年五陵侠。\n胸中磈礧不可平，拂衣归来抱长铗。\n轩然寄傲楸枰间，长恨坐隠非云山。\n相逢笑我眷微粟，我归未可君何难。\n世人钱作牛吼音，谁能立谈寿千金。\n空令拥鼻诵招隠，知君心在仙峯阴。\n故山自叹无归期，作诗但拟渊明词。\n却愁他日林下信，千里寄我惟当归。",
        "dynasty": "宋",
        "collection_info": null
    },
    {
        "uuid": "41e01f9e5d12872cbf574c9008ccee86",
        "title": "秋怀六首  其一",
        "author": "洪迈",
        "content": "庭柯一叶失，风挟凉气归。\n湛湛陂水清，芙蕖脱红衣。\n非无岑寂士，句法妙玄晖。\n独怀履霜戒，德人贵知微。",
        "dynasty": "宋",
        "collection_info": null
    },
    {
        "uuid": "048c54daf9a57afa3f22ac70ccbba119",
        "title": "秋怀六首  其二",
        "author": "洪迈",
        "content": "真儒六经学，文字聊解纷。\n长孺弃诸侯，汉庭相公孙。\n儿口乳未干，妄作黑白分。\n谁能领斯会，事往风中云。",
        "dynasty": "宋",
        "collection_info": null
    },
    {
        "uuid": "fbd3987621691a94584c0e08951bcf6c",
        "title": "秋怀六首  其三",
        "author": "洪迈",
        "content": "导江自岷山，源浅觞可滥。\n下集大小川，千丈水府暗。\n策策井桐寒，炯炯窗月淡。\n后生抱奇志，黄墨勤点勘。",
        "dynasty": "宋",
        "collection_info": null
    },
    {
        "uuid": "41f9d81ebbc0ac941a0546bea94a3672",
        "title": "秋怀六首  其四",
        "author": "洪迈",
        "content": "市朝富危机，匹夫死冯河。\n何如狎鸥子，烟雨同一波。\n行藏各有趣，不在相诋诃。\n我师陋巷人，千古冠四科。",
        "dynasty": "宋",
        "collection_info": null
    },
    {
        "uuid": "e44e6faa6774b173820114b840052c19",
        "title": "秋怀六首  其五",
        "author": "洪迈",
        "content": "穿堵超玉绳，倒影夜窗寂。\n火云一洗空，月露清欲滴。\n幽人负疴卧，起坐三叹息。\n归同对床笫，晤语永佳夕。",
        "dynasty": "宋",
        "collection_info": null
    },
    {
        "uuid": "60f52fc291633b38b1314f32babc5a32",
        "title": "秋怀六首  其六",
        "author": "洪迈",
        "content": "掩窗耿不寐，道人亦无悰。\n故山新稻香，粥曾警枯桐。\n梦中信了了，推枕闻西风。\n少迟穉金壮，归善与子同。",
        "dynasty": "宋",
        "collection_info": null
    },
    {
        "uuid": "f2a42fa7421a2e83267cfd8ad1d6becd",
        "title": "逢年与德粲同之温陵谒大智禅师医作四小诗送之  其一",
        "author": "洪迈",
        "content": "丈室掩槐夏，与君同卧疴。\n平生莫逆人，裹饭谁见过。\n跰𨇤起鑑井，万古寂不波。\n观心要知是，造物如吾何。",
        "dynasty": "宋",
        "collection_info": null
    },
    {
        "uuid": "b72dc4f0bca1e1b43285283f11914e5a",
        "title": "逢年与德粲同之温陵谒大智禅师医作四小诗送之  其二",
        "author": "洪迈",
        "content": "六年别故山，松竹故无恙。\n此身已天涯，飘走復何向。\n清源老医师，砭楼出投状。\n勿辞一往勤，挹彼上池涨。",
        "dynasty": "宋",
        "collection_info": null
    },
    {
        "uuid": "4b52060d457390bbf19ba8bc4d4f5716",
        "title": "逢年与德粲同之温陵谒大智禅师医作四小诗送之  其三",
        "author": "洪迈",
        "content": "石梁跨蚝山，永与方壶久。\n凭君持一杯，往酹济川手。\n遥知相携处，溟渤浸箕斗。\n作诗问大钧，犹有斯人否。",
        "dynasty": "宋",
        "collection_info": null
    },
    {
        "uuid": "a841af7791b36af7a3280d4b094da830",
        "title": "逢年与德粲同之温陵谒大智禅师医作四小诗送之  其四",
        "author": "洪迈",
        "content": "山河我四大，物我同一体。\n谁为苦疾痒，搔按不容拟。\n多生抱此念，耿耿未云已。\n那知知鱼乐，更有濠梁子。",
        "dynasty": "宋",
        "collection_info": null
    },
    {
        "uuid": "68ead14c5d952f293f41dc1859bbae95",
        "title": "与陈彦时会华严道人偶书",
        "author": "洪迈",
        "content": "屋头烟云屯，屋下波涛諠。\n团圞坐已久，起扣丹霞门。\n客至苦舌强，目击翻无言。\n元龙湖海士，怀哉夙契敦。\n清坐鼎足峙，妙语流潺湲。\n君游华严海，贝叶手自翻。\n此心于身世，鸟度空无痕。\n笑吾流浪中，久被业识吞。\n读书谈古今，绮语生祸根。\n望道渺未见，况乃躐其藩。\n职卑困掣肘，见溺不得援。\n未知造物心，颇復哀黎元。\n近窥贤稷意，未敢遽掩关。\n躬耕亦细事，会要五亩园。\n释羁牛在牧，驾鼓马伏辕。\n居然见优劣，不比鱼熊膰。\n持问跏趺人，一笑霜眉掀。\n相携妙峰顶，暝色窥远村。\n解衣略辈行，班坐搴芳荪。\n欲归意未已，幽径相与扪。\n苍崖出玉醴，不受瘴毒温。\n愿言同酌此，我语庶不谖。",
        "dynasty": "宋",
        "collection_info": null
    },
    {
        "uuid": "6d0ef910e69f7b2b5b4a9394b9b5b2e4",
        "title": "书栟榈院壁",
        "author": "洪迈",
        "content": "侧身西来度千山，列仙仙去空孱颜。\n斗升自役应笑我，何苦诘曲戏尘寰。\n归耕无田仕难合，疑此二柄首尾间。\n摩挲崖石三叹息，我心安得如汝顽。",
        "dynasty": "宋",
        "collection_info": null
    },
    {
        "uuid": "43a6f2bbc1d01b783c4d82fe607f61bc",
        "title": "次志宏韵督成寿置酒",
        "author": "洪迈",
        "content": "归耕食吾言，回首媿江水。\n方争扬子席，谁置穆生醴。\n邓侯倾盖旧，小寝艺桃李。\n走书约啖我，涎迸啮唇齿。\n朝来独何事，怒色剧染指。\n虽微射鸿游，顾有捩手鬼。\n平生谈天口，得酒便锋起。\n年来病不觞，但要讴贴耳。\n真成画蛇足，足就酒空矣。\n樊川吐怨句，想见紫云美。\n何时咄嗟办，一醉吾亦拟。\n噂沓听羣儿，口实争笑鄙。",
        "dynasty": "宋",
        "collection_info": null
    },
    {
        "uuid": "975565c219f744d4a8ac81d96d8dbf40",
        "title": "寄题分绣阁",
        "author": "洪迈",
        "content": "新阁何隆隆，经营自兹岁。\n其前山送青，其下竹交翠。\n景物日夕佳，登临春秋异。\n治中公事暇，领客共留憩。\n四座欢相酬，寿主珍重意。\n向来蓬瀛上，视此毋乃媿。\n主称客意好，是事幸且置。\n拄颊饱看山，朝来殊爽致。",
        "dynasty": "宋",
        "collection_info": null
    },
    {
        "uuid": "1bced3974d3ec8935cde7e69cb51a142",
        "title": "送制置使王刚中帅蜀",
        "author": "洪迈",
        "content": "上都门外垂杨陌，叶叶经霜不堪折。\n春光犹未到梅花，何物当扳送行客。\n路人惊问去者谁，高牙大纛争光辉。\n君王应念蜀父老，故辍侍臣来紫微。\n明光起草文章手，却听元戎报刁斗。\n回首翔鸾一梦中，玉箫缓送成都酒。\n邛郲九折何足驱，慷慨功名真丈夫。\n成都花锦君莫恋，早晚归凯持钧枢。",
        "dynasty": "宋",
        "collection_info": null
    },
    {
        "uuid": "2dcfcb7648282e05336fdd277b2ea0b6",
        "title": "车驾幸玉津园晚归进诗",
        "author": "洪迈",
        "content": "五更犹自雨如麻，无限都人仰翠华。\n翻手作云方怅望，举头见日共惊嗟。\n天公的有施生妙，帝力堪同造物夸。\n上苑春光无尽藏，何须羯鼓更催花。",
        "dynasty": "宋",
        "collection_info": null
    },
    {
        "uuid": "1d08647b69c10a36eb7cfef248f216b5",
        "title": "王龟龄王嘉叟木藴之同过小园用郡圃植花韵",
        "author": "洪迈",
        "content": "节到中和暖尚赊，东风随处起芳华。\n自惭翳翳松三径，相对萧萧马五花。\n老去醉乡为日月，年来痼疾在烟霞。\n午桥别墅归公手，早定淮西取白麻。",
        "dynasty": "宋",
        "collection_info": null
    },
    {
        "uuid": "b78e7e28dad22f4b6ea20db0a0f1ca12",
        "title": "送杨简迁国子博士",
        "author": "洪迈",
        "content": "杨君解墨绶，去作国子师。\n邑人十万户，遮道婴儿啼。\n曩岁天旱苦，赤地无余遗。\n饥殍千百辈，上山争采薇。\n采薇有时尽，讵能救长饥。\n慨然顾自任，舍我将告谁。\n昧爽出厅事，日暮忘旋归。\n大家贮陈粟，出粜不敢迟。\n偷儿纷狗鼠，锄治如平时。\n一意摩手抚，如子得母慈。\n明年麰麦登，比屋无流移。\n史牒载循吏，于今亲见之。\n我亦受一廛，惜哉轻语离。\n桥山未迄役，酌饯疎酒巵。\n聊述路人颂，持作送君诗。",
        "dynasty": "宋",
        "collection_info": null
    },
    {
        "uuid": "8833f1b7616072a04a56cba14d1e67c0",
        "title": "朝天菊",
        "author": "洪迈",
        "content": "但见荼䕷能上架，那知甘菊解朝天。\n亭亭秀出风烟上，冷落东篱却可怜。",
        "dynasty": "宋",
        "collection_info": null
    },
    {
        "uuid": "270eadd5740897cc982e2717e252822b",
        "title": "与叶晦叔同考校诸生锁宿贡院作",
        "author": "洪迈",
        "content": "沈沈广厦清如水，市声人声不到耳。\n一閒十日岂天赐，惭媿纷纷白袍子。\n相逢更得金玉人，久矣眼中无此士。\n连床夜语不成寐，往往鷄声忽惊起。\n是中差乐真难名，昔者相过安得此。\n但怜时节不相谋，正堕清明寒食裏。\n梨花已空海棠谢，外间物色知余几。\n只恐风雨摧折之，负此一春吾过矣。\n谢公寻山饱閒暇，应笑腐儒黏故纸。\n锦囊得句应已多，万一相思频寄似。",
        "dynasty": "宋",
        "collection_info": null
    },
    {
        "uuid": "a5b954f53ec3729610d9c41cd0b6c543",
        "title": "上清宫",
        "author": "洪迈",
        "content": "振策衝暮云，携琴宿仙境。\n松风生夜凉，萝月散秋影。\n洞远落猿声，溪清鸣鹤顶。\n中宵梦仙翁，乘车停翠岭。\n狮子身五色，鸾凤互相引。\n上有朱幡幢，金碧不可省。\n风吹云璈徧，顾我忽而哂。\n遗以丹篆文，再拜豁心领。\n明当谢浮荣，飘然从结轸。",
        "dynasty": "宋",
        "collection_info": null
    },
    {
        "uuid": "aa17ca09f4bb0891c418f9e7059a5d64",
        "title": "和朱子渊石柏诗",
        "author": "洪迈",
        "content": "海底灵根石效奇，山经地志不曾知。\n凝红幻出珠千颗，染紫装成玉一枝。\n鹤骨龙姿随质见，鸾栖凤宿与香宜。\n元戎高唱真难和，愧我年来笔力衰。",
        "dynasty": "宋",
        "collection_info": null
    },
    {
        "uuid": "4131a8b7e2b1263429ec6c1444595f71",
        "title": "宣琐",
        "author": "洪迈",
        "content": "禁门深锁寂无譁，浓墨淋漓两相麻。\n唱彻五更天未晓，一池月浸紫薇花。",
        "dynasty": "宋",
        "collection_info": null
    },
    {
        "uuid": "be7b253075f37dd4f0bb07af0cf64f33",
        "title": "琵琶亭",
        "author": "洪迈",
        "content": "香山居士头欲白，秋风吹作湓城客。\n眼看世事等虚空，云梦胸中无一物。\n举觞独醉天为家，诗成万象遭梳爬。\n不管时人皆欲杀，夜深江上听琵琶。\n贾胡老妇儿女语，泪湿青衫如着雨。\n此公岂作少狂梦，与世浮沉聊尔汝。\n我来后公三百年，浔阳至今无管絃。\n长安不见遗音寂，依旧康庐翠扫天。",
        "dynasty": "宋",
        "collection_info": null
    },
    {
        "uuid": "e2517805f649983d963f0d7daa9367f7",
        "title": "清閟堂",
        "author": "洪迈",
        "content": "昔闻王子猷，借宅亦种竹。\n此君固可喜，人亦清不俗。\n伯氏贫而癯，一饭不饱肉。\n堂前自经始，护此无尽绿。\n一官岁强半，余日如转烛。\n待其长稚子，而已牵归毂。\n何由享嘉荫，偿我志愿足。\n应烦彼邦人，日报平安幅。",
        "dynasty": "宋",
        "collection_info": null
    },
    {
        "uuid": "86abf8dbbb5d143e01e7f1d8ff5fe10b",
        "title": "有怀大兄正字",
        "author": "洪迈",
        "content": "今日思兄弟，江东望浙东。\n别离无奈久，书札且频通。\n雨湿芭蕉碧，风干薜荔红。\n何时尊酒共，夜语小窗中。",
        "dynasty": "宋",
        "collection_info": null
    },
    {
        "uuid": "9cbcf63b07c9abde842873b41b7caa02",
        "title": "峡州",
        "author": "洪迈",
        "content": "自昔夷陵争战地，时平不復问干戈。\n三游洞裏寻遗迹，至喜亭前足雅歌。",
        "dynasty": "宋",
        "collection_info": null
    },
    {
        "uuid": "a921920122af84a4dd99840fc87f8c92",
        "title": "赴建安守泛舟游九曲",
        "author": "洪迈",
        "content": "武夷之山如画图，中有玉洞藏仙都。\n一溪穿空舞澎湃，九曲度尽方盘纡。\n细看直疑路中断，已转始觉川平铺。\n诸峯削成鸟亦怖，危磴岂復人能踰。\n机岩学馆第传授，鼓楼石床知有无。\n坐令丹梯化一鹤，又唤立笋成三姑。\n游人来观但借问，道士指说犹惊呼。\n神君曾孙在何许，想见幔亭空药炉。\n千崖万壑心赏倦，正喜松风清坐隅。\n归舟瞥然箭脱手，醉目眩我双明珠。",
        "dynasty": "宋",
        "collection_info": null
    },
    {
        "uuid": "c81edc1ed4b16addc719dfc0919f43e3",
        "title": "诗一首",
        "author": "洪迈",
        "content": "集仙仙客问生涯，买得渔舟度岁华。\n案有黄庭尊有酒，少风波处便为家。",
        "dynasty": "宋",
        "collection_info": null
    },
    {
        "uuid": "b7607f06e017cb365dbcfc2839fde431",
        "title": "送王龟龄自着作丞外补",
        "author": "洪迈",
        "content": "不奈诸公厌石渠，年年送客意何如。\n直言饱诵刘蕡策，大意争传贾谊书。\n今日朝廷唯主圣，异时风俗要人鉏。\n须君早晚归遗补，莫恋王门久曳裾。",
        "dynasty": "宋",
        "collection_info": null
    },
    {
        "uuid": "97041bf589bc0aed386ce643bd84b4be",
        "title": "送沈虞卿秘监将漕江东二首  其一",
        "author": "洪迈",
        "content": "天上图书羣玉府，仙晨日月道家山。\n行行合在烟霄地，去去犹参论譔班。\n使者绣衣看更好，从官华橐未应悭。\n褰帷了却江东事，不到终更便赐环。",
        "dynasty": "宋",
        "collection_info": null
    },
    {
        "uuid": "ba72809c6640bd4b39620e3cf6232efb",
        "title": "送沈虞卿秘监将漕江东二首  其二",
        "author": "洪迈",
        "content": "无復同趋尺五天，湖山佳处想联翩。\n看君挥手谢送者，使我销魂惟黯然。\n闪雨不成张祖席，停云空自寄诗篇。\n过家莫作多时住，闻道东人正可怜。",
        "dynasty": "宋",
        "collection_info": null
    },
    {
        "uuid": "cdc84db3ed614aa6ff026a973c29fa7f",
        "title": "送通判范朝散秩满造朝  其一",
        "author": "洪迈",
        "content": "打鼓发姑孰，送君朝帝乡。\n风流夸半刺，耆旧忆襄阳。\n别酒不成醉，征途能底忙。\n只应旗脚转，趁此麦天凉。",
        "dynasty": "宋",
        "collection_info": null
    },
    {
        "uuid": "23ce99ce84ee502fa19e0291987bc765",
        "title": "送通判范朝散秩满造朝  其二",
        "author": "洪迈",
        "content": "我欲菟裘老，推排强典州。\n同官有才俊，坐啸得遨游。\n便作烟霄去，知难郡县留。\n画船看不见，江水自东流。",
        "dynasty": "宋",
        "collection_info": null
    },
    {
        "uuid": "6de9e82c3ad5b422c9b2fca41ebbe62b",
        "title": "送王诚之舍人使北方得挥字",
        "author": "洪迈",
        "content": "岁晏滞急景，霜雪日霏霏。\n家居尚无奈，何况披征衣。\n舍人使持节，正尔辞帝畿。\n扬鞭出门去，言面无几微。\n中朝第一人，沙漠今宣威。\n朔庭天骄子，应觉眼见希。\n青春反南辕，花柳相光辉。\n雍容对宣室，便可持枢机。\n蛾眉含笑迎，酌酒争劳归。\n金碗大如斗，客醉时一挥。",
        "dynasty": "宋",
        "collection_info": null
    },
    {
        "uuid": "85e7e650afa2afea5ea8deec38861802",
        "title": "送王舍人制置四川",
        "author": "洪迈",
        "content": "昭代推人杰，谁登上将坛。\n君王念方面，侍从辍儒冠。\n魏阙成高拱，梁州远监观。\n九天开幕府，万里入征鞍。\n往昔先多士，归欤乐考槃。\n中年思贾谊，见晚叹严安。\n禁掖侵霄汉，秋空刷羽翰。\n文章变龙虎，班级上鸳鸾。\n谋帅西南急，登庸岁月宽。\n智谋回睿眷，节制妙朝端。\n风采今如此，家声定不刊。\n雪山方始重，蜀道几曾难。\n地迥江惊急，云孤峡怒蟠。\n梅花春欲动，水国暮生寒。\n行路艰初起，筹边策未殚。\n郫筒无惜醉，岷芋且加餐。\n乡曲霑投分，蓬莱忝备官。\n丹心空自喜，青眼独相看。\n此地从公别，何时话夜阑。\n归来消息近，鹏背一朝抟。",
        "dynasty": "宋",
        "collection_info": null
    },
    {
        "uuid": "d54460d29bc48a019b2848257df8fcfe",
        "title": "邢台怀古",
        "author": "洪迈",
        "content": "蕞尔邢侯国，巍然昭义军。\n未能为晋重，忽已被梁分。\n壤沃连三郡，时移出四君。\n苍茫怀古意，群丑谩纷纭。",
        "dynasty": "宋",
        "collection_info": null
    },
    {
        "uuid": "902d5d9e893fb790f7fb3963d930f327",
        "title": "自鸣山",
        "author": "洪迈",
        "content": "文安陆子幽栖日，张氏诸贤尽执经。\n自昔衣冠仪里闬，至今诗礼擅家庭。\n岩阴夏阁风泉白，溪曲春畴雨稻青。\n天上真人蹑鳬舄，移文休勒此山名。",
        "dynasty": "宋",
        "collection_info": null
    },
    {
        "uuid": "c87e8b69279cd472811cd728f3738f11",
        "title": "题蒋亿极目楼",
        "author": "洪迈",
        "content": "楼下高低万井烟，楼头极目思悠然。\n山围风景无余地，户接星河不尽天。\n闽岭百重通北路，楚江千里繫东船。\n客星先自留连在，惭愧郎官叶县贤。",
        "dynasty": "宋",
        "collection_info": null
    },
    {
        "uuid": "09f49c3e32f0271cfe1968072d54e1bb",
        "title": "野处亭",
        "author": "洪迈",
        "content": "莫厌攻台万杵声，芝亭入望得双声。\n快邀明月无余地，俯瞰澄江不碍城。\n花雨着人迷杖屦，松风呼梦遶厢荣。\n弟兄丘壑平生事，付与鸣琴一再行。",
        "dynasty": "宋",
        "collection_info": null
    },
    {
        "uuid": "5427104f9d41252df29ef614914cda74",
        "title": "剩溪别墅",
        "author": "洪迈",
        "content": "龙停休忆柳垂堤，正喜高风集剩溪。\n流水直随青嶂下，孤烟更在白云西。\n村舂接响声相赴，浦树连云望自迷。\n无限新诗兼有酒，可能容我醉时题。",
        "dynasty": "宋",
        "collection_info": null
    },
    {
        "uuid": "754372649509f4c900d2c06cd006ee33",
        "title": "秀川馆联句",
        "author": "洪迈",
        "content": "江声床摇寒，山色窗拗绿。\n归舟着沙边，客梦遶乡曲。\n簪盍豁秋悲，筵开从夜卜。\n黄花散疎篱，苍竹围破屋。\n诗豪争击铜，谈剧屡消烛。\n借君五言城，洗我万斛愁。\n主人意无穷，客子去敢速。\n杯宽怯鲸吞，词涩媿貂续。\n注瓦亦倾银，联珠仍缀玉。\n天迥月明洲，霜清风陨木。\n飞齐水击鹏，挥退日斜鵩。\n臭味漆投胶，芬芳兰间菊。\n味甘一脔尝，话胜十年读。\n未用赋骊驹，方看举鸿鹄。\n行当岁九迁，勿惮昼三宿。\n妙语子蝉嫣，孤踪吾鹿独。\n一老上星辰，三君进鳬鹜。\n平生仰高山，此夕霑剩馥。\n飞龙十九章，金马三千牍。\n傥非论石渠，定是讐天禄。\n笔健翻狂澜，辩雄喷飞瀑。\n抄传疲小胥，侍立倦更仆。\n力举六鳌连，肘运千兔秃。\n庖厨洗玉盘，萍豆鄙金谷。\n岂无麟脯羞，亦有熊蹯熟。\n不须罗羶荤，安用穷水陆。\n搜寻到蹲鸱，饪饤兼苜蓿。\n但畏酒樽空，宁知更漏促。\n劝频难固辞，意厚敢虚辱。\n一一罄缾罍，纷纷吐茵蓐。\n茶甘旋汲江，火活乍然竹。\n聊烹顾渚吴，更试蒙山蜀。\n清风生玉川，石鼎压师服。\n忍醉兴方新，语离情转笃。\n明朝转船头，西风饱帆腹。\n去橹响呕哑，归车声轣辘。\n墨突谅难黔，曹装行復促。\n便扬武林镳，勿恋番江筑。\n圣神搅权纲，贤俊登肃穆。\n君恩晋接三，臣职坤用六。\n夷路合腾骧，上心资启沃。\n吾道竟何忧，斯文欣有属。\n执政犹股肱，天官乃眉目。\n当阶红药翻，规地青蒲伏。\n遥知此数途，历徧财一蹙。\n长吟美且箴，细酌寿而祝。\n端期千一逢，毋讳再三渎。\n德进朝廷尊，河润京师福。\n前修庶拍肩，能事当继躅。\n君无废此篇，随车编卷轴。",
        "dynasty": "宋",
        "collection_info": null
    },
    {
        "uuid": "4336f2dfc42024582e8b6be38afd0556",
        "title": "句  其一",
        "author": "洪迈",
        "content": "愿储医国三年艾，不博江心百炼铜。",
        "dynasty": "宋",
        "collection_info": null
    },
    {
        "uuid": "108c53c5cc406423574cd13807500d60",
        "title": "句  其二",
        "author": "洪迈",
        "content": "天上长留滕六在，人间会有葛三来。",
        "dynasty": "宋",
        "collection_info": null
    },
    {
        "uuid": "fad75b6727b0db808365eb296d92c989",
        "title": "句  其三",
        "author": "洪迈",
        "content": "居然丈室巧剸裁，截竹为楹不染埃。",
        "dynasty": "宋",
        "collection_info": null
    },
    {
        "uuid": "31103eef84a94cd0573b5fff0e17f737",
        "title": "句  其四",
        "author": "洪迈",
        "content": "怀人空结九回肠。",
        "dynasty": "宋",
        "collection_info": null
    },
    {
        "uuid": "626e87a8da3550d3f0d0db19e6654854",
        "title": "句  其五",
        "author": "洪迈",
        "content": "谩遶清流欲浣衣。",
        "dynasty": "宋",
        "collection_info": null
    }
]