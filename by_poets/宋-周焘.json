[
    {
        "uuid": "d221c31fd94ea187474d2e94b6b55720",
        "title": "游天竺观激水",
        "author": "周焘",
        "content": "拳石耆婆色两青，竹龙驱水转山鸣。\n夜深不见跳珠碎，疑是檐间滴雨声。",
        "dynasty": "宋",
        "collection_info": null
    },
    {
        "uuid": "0ba8f533776ebbccd74de826fb86c67c",
        "title": "诗一首",
        "author": "周焘",
        "content": "东山蜡屐坏车轮，小草青知山外香。\n园柳鸣禽唤幽梦，惠连诗句更何人。",
        "dynasty": "宋",
        "collection_info": null
    },
    {
        "uuid": "ed1a944936e98bdb710cab8ac82c532f",
        "title": "题罗汉院小阁",
        "author": "周焘",
        "content": "匹马招提晚憩鞍，前村箫鼓饯余寒。\n谁知小阁栏干曲，却得梅花正面看。",
        "dynasty": "宋",
        "collection_info": null
    },
    {
        "uuid": "67acb89b76e676d331cf9a04be9f2bfc",
        "title": "再宿次前韵",
        "author": "周焘",
        "content": "重来端復解征鞍，清夜溪风六月寒。\n欲写经行二年事，平林须入画图看。",
        "dynasty": "宋",
        "collection_info": null
    },
    {
        "uuid": "240c89ad0dcfdb3e3dc80e3c31c20156",
        "title": "和吴拭暑雪轩",
        "author": "周焘",
        "content": "崇台穷石照，气味乐偷闲。\n南陆朱明驭，西阑白雪山。\n茶瓯回舌本，麈尾落谈间。\n欲缀风烟句，弥高不可攀。",
        "dynasty": "宋",
        "collection_info": null
    },
    {
        "uuid": "baa45d6e095d6312a57790ccb899136f",
        "title": "合江亭  其一",
        "author": "周焘",
        "content": "共思赤脚踏层冰，聊适江皋兴自清。\n昨夜雨云驱浊暑，晓来烟水快新晴。\n山疑九迭张云势，滩激千岩落布声。\n巾履从来在丘壑，愿陪闲日此间行。",
        "dynasty": "宋",
        "collection_info": null
    },
    {
        "uuid": "e158add50d8788c6c5ffead69bce7027",
        "title": "合江亭  其二",
        "author": "周焘",
        "content": "却暑追随水上亭，东郊乘晓戴残星。\n余歌咽筦来幽浦，薄雾疏烟入画舲。\n兴发江湖驰象魏，情钟原隰咏飞令。\n故溪何日垂纶去，天末遥岑寸寸青。",
        "dynasty": "宋",
        "collection_info": null
    }
]