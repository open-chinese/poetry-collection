[
    {
        "title": "偈",
        "author": "释道全",
        "content": "一搥打透无尽藏，一切珍宝吾皆有。\n拈来普济贫乏人，免使波咤路边走。",
        "dynasty": "宋",
        "collection_info": null
    },
    {
        "title": "秋晓",
        "author": "释道全",
        "content": "飘飘枫叶草萋萋，云压天边雁阵低。\n何处水村人起早，橹声摇月过桥西。",
        "dynasty": "宋",
        "collection_info": null
    },
    {
        "title": "题法安院",
        "author": "释道全",
        "content": "半生梦想到山宫，此日殷勤兴莫穷。\n寺在烟霏空翠裏，人游水墨画图中。\n青松夹道晓云合，黄叶满山秋露浓。\n满眼新诗酬未尽，再来宁愧锦囊空。",
        "dynasty": "宋",
        "collection_info": null
    },
    {
        "title": "题林景思权巢  其一",
        "author": "释道全",
        "content": "不嫌茅把盖头低，为爱平檐野雪迷。\n自与芦花梦明月，夜寒空误鹤来栖。",
        "dynasty": "宋",
        "collection_info": null
    },
    {
        "title": "题林景思权巢  其二",
        "author": "释道全",
        "content": "田地虚明不受尘，巢中人是箇中人。\n勿言一色浑无迹，月到梅梢亦转身。",
        "dynasty": "宋",
        "collection_info": null
    },
    {
        "title": "题宝严寺",
        "author": "释道全",
        "content": "出郭二十里，过山三用村。\n竹深疑有寺，路僻不知门。\n万木辞穷腊，三峰占落曛。\n灵源正脉在，惭愧有云孙。",
        "dynasty": "宋",
        "collection_info": null
    }
]