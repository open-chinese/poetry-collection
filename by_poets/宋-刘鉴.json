[
    {
        "uuid": "06879dc81f336ccaa61be20ccc84e426",
        "title": "贺新郎 曾作莺迁贺",
        "author": "刘鉴",
        "content": "曾作莺迁贺。\n道玉皇、久敕薇垣，分君星颗。\n只待好年好时日，约束东风吹堕。\n到今日、看来真个。\n恰好丁年翁七十，五云间、太乙吹藜火。\n青一点，杉溪左。\n太翁阴隲天来大。\n后隆山、层一层高，层层突过。\n簪绂蝉联孙又子，眼里人家谁那。\n算只有、臞翁恁么。\n孙陆机云翁卫武，便履声、毡复尚书坐。\n拚几许，犀钱果。",
        "dynasty": "宋",
        "collection_info": null
    },
    {
        "uuid": "bd7dbce6e36defb85f6fd481395d848c",
        "title": "满江红 袅袅春幡",
        "author": "刘鉴",
        "content": "袅袅春幡，恰十日、又逢元夕。\n人正在、景清堂上，金樽娱客。\n蜡炬红摇花外竹，宝香情透梅边石。\n听儿童、父老说青原，东风国。\n平易政，人皆悦。\n真实念，天知得。\n想旌旗一路，又添春色。\n满眼变成金色界，举头身近琼楼月。\n问明年、何处着鳌山，蓬莱北。",
        "dynasty": "宋",
        "collection_info": null
    }
]