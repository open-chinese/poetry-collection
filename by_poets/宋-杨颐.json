[
    {
        "title": "游虎丘",
        "author": "杨颐",
        "content": "尽日凭高步台阁，意气飘然摆羁缚。\n灵踪绝迹万千状，群玉排青插寥廓。\n点头巨石势欲动，突立试剑峭如削。\n剑池在岭不惮浚，造化神工巧镌凿。\n寒湫耿耿浸云根，大旱烧云源不涸。\n跳珠喷激莹无痕，百斛珠玑缀疏箔。\n丹青妙手画不到，一点尘埃无处着。\n僧居占尽佳山景，楼殿高低半丹雘。\n午斋寂寂山风幽，续断风摇四檐铎。\n始疑东海转鳌背，蓬莱弱流在西角。\n千岩万壑看不厌，自谓它山尽糟粕。\n我来因作神仙尉，得舍尘寰少盘礴。\n不因仙客为先容，争得看山这一脚。\n乃知世俗徒扰扰，不若甘心处恬薄。\n长啸拂衣归去来，旧山亦有云泉约。",
        "dynasty": "宋",
        "collection_info": null
    }
]