[
    {
        "uuid": "879b64a629c34ffc96766cc8861636f8",
        "title": "江南寒食",
        "author": "穆修",
        "content": "江南水国春光饶，清明上巳多招邀。\n花阴连络青草岸，柳色掩映红栏桥。\n歌调讴哑杂吴俗，髻鬟疏削传南朝。\n谁怜北客归未去，楚魄湘魂惟暗消。",
        "dynasty": "宋",
        "collection_info": null
    },
    {
        "uuid": "b79f5f895f8f7e4370b7f3945b7e9acf",
        "title": "送毛得一秀才归淮上  其一",
        "author": "穆修",
        "content": "江天梅雨昼萧萧，送别愁吟白纻谣。\n处士才高融未荐，骚人魂断玉方招。\n自伤枥骥心千里，空羡冥鹏志九霄。\n酒罢征鞍迢递去，不堪回首木兰桡。",
        "dynasty": "宋",
        "collection_info": null
    },
    {
        "uuid": "0f80e59edd18caa84b08e88eafc7b596",
        "title": "送毛得一秀才归淮上  其二",
        "author": "穆修",
        "content": "君归迢递淮西路，我客萧条秋浦城。\n恻恻相看復恻恻，行行送别重行行。\n途中猿鸟哀声断，马上云山远碧横。\n富贵穷通俱未决，直倾樽酒沃离情。",
        "dynasty": "宋",
        "collection_info": null
    },
    {
        "uuid": "d8d54de08da6a877bb5fa8fe80729cc0",
        "title": "食鱼",
        "author": "穆修",
        "content": "南有嘉鱼异，常趋四月期。\n江天专伺至，烟网密争垂。\n乍戏汀苹末，初循水荇湄。\n竞摇轻舴艋，寛罩碧涟漪。\n占浦搜深藻，空波出素髭。\n数头余赤质，二色类银姿。\n货鬻斯为切，鲜腴敢暇知。\n青钱邀价值，华屋市新奇。\n珠沫缘条煦，霜鳞逐刃堕。\n扣颅琼聚骨，剖腋锦分肌。\n味佐芳菘惬，香参苦笋宜。\n羮瓯融腻玉，脍筯罥寒丝。\n湘鱓非吾偶，河鲂孰与夷。\n荐新奚尚鲔，稔毒即殊{鱼几}。\n鲈讶休官易，鲭嫌醒酒迟。\n自当频佐膳，所惜易过时。",
        "dynasty": "宋",
        "collection_info": null
    },
    {
        "uuid": "f340b4629203fc2ed5410fb1f98914c7",
        "title": "鲁从事清晖阁",
        "author": "穆修",
        "content": "庾郎真好事，溪阁斩新开。\n水石精神出，江山气色来。\n疏烟分鹭立，远霭见帆迴。\n公退资清兴，閒吟倚槛裁。",
        "dynasty": "宋",
        "collection_info": null
    },
    {
        "uuid": "d91f0d25c935b1f2dbec9918571d7237",
        "title": "送葛源之太和主簿",
        "author": "穆修",
        "content": "勿嘆从卑位，聊欣适去情。\n秋风九月急，飞鸟一帆轻。\n鲙斫江鳞活，杯尝楚酿清。\n欢华莫回首，宠辱正堪惊。",
        "dynasty": "宋",
        "collection_info": null
    },
    {
        "uuid": "c60640597739ce4416243f285617005d",
        "title": "送灵师归吴",
        "author": "穆修",
        "content": "灵师殊可尚，颇不类浮屠。\n託迹虽依佛，留心独喜儒。\n风尘倦京洛，水石隐句吴。\n破寺杉松老，南归旧隐孤。",
        "dynasty": "宋",
        "collection_info": null
    },
    {
        "uuid": "01c8c27cd1babb70e9f5e417ae895c7e",
        "title": "江南春",
        "author": "穆修",
        "content": "杜若溪边待钓船，怨红伤翠助鹂鹃。\n战回春事青蒲剑，买破韶光绿荇钱。\n千嶂远围芳草国，一江晴浸断霞天。\n未知多感多愁客，何处偷寻瓮底眠。",
        "dynasty": "宋",
        "collection_info": null
    },
    {
        "uuid": "63c192a804d5601f52880f228e38ceeb",
        "title": "寒食",
        "author": "穆修",
        "content": "江边又寒食，伧客奈离襟。\n恨满王孙草，愁多望帝禽。\n鷄毬轻薄事，歌酒宴游心。\n尽付吴儿辈，惟知屏迹深。",
        "dynasty": "宋",
        "collection_info": null
    },
    {
        "uuid": "7c03ed78ed7c42dbd64410944937f18f",
        "title": "江上送陈翘还无为",
        "author": "穆修",
        "content": "江上寂寥春雨晴，江边冉冉春潮平。\n相逢未尽斗酒醉，相送又速孤舟行。\n篁竹穷锁秋浦郡，烟波渺隔无为城。\n音尘两地不千里，勿使负君金玉声。",
        "dynasty": "宋",
        "collection_info": null
    },
    {
        "uuid": "29d29d4eb7547262429f5830bee7c468",
        "title": "残春病酲",
        "author": "穆修",
        "content": "风檐窣窣燕哰哰，卧对残芳起郁陶。\n乍困游车春尚在，未扶醒枕日初高。\n烦肠屡沃痟难解，病髪慵簪痒更搔。\n欲为风光轻赋别，正无憀赖染江毫。",
        "dynasty": "宋",
        "collection_info": null
    },
    {
        "uuid": "a371238224020679f9f990f3f0aed743",
        "title": "书事觉庵",
        "author": "穆修",
        "content": "惠泽涵濡四海同，微生曾莫预昆虫。\n不参品物陶镕外，独作穷人盖载中。\n深穽已颠犹磷石，危苕将箨更推风。\n一家寄命嗟无地，何负明神与上穹。",
        "dynasty": "宋",
        "collection_info": null
    },
    {
        "uuid": "df3d70d5780ef4056128017c1d48576b",
        "title": "和毛秀才江墅幽居好十首  其一",
        "author": "穆修",
        "content": "江墅幽居好，当门看水田。\n凫鸥閒夕照，秔稻秀原烟。\n野屐无完齿，山衣有败肩。\n遥闻双阙下，箫鼓乐丰年。",
        "dynasty": "宋",
        "collection_info": null
    },
    {
        "uuid": "26d21fac3db45b1c5ae5221ceeb3c398",
        "title": "和毛秀才江墅幽居好十首  其二",
        "author": "穆修",
        "content": "江墅幽居好，南塘枕野亭。\n菰蒲颤风绿，菱荇盖波青。\n繫苇一渔艇，翘烟双雪翎。\n相携二三叟，扶醉不曾醒。",
        "dynasty": "宋",
        "collection_info": null
    },
    {
        "uuid": "d8dfc12a4a8dab3bd6d9c3d5dfd0da48",
        "title": "和毛秀才江墅幽居好十首  其三",
        "author": "穆修",
        "content": "江墅幽居好，溪山数里长。\n径通茶坞绿，门枕橘园香。\n藉石还胜榻，听松不让簧。\n閒游惊里巷，自作隐沦装。",
        "dynasty": "宋",
        "collection_info": null
    },
    {
        "uuid": "34cd3a089cf314e2cb14505b9d370fb8",
        "title": "和毛秀才江墅幽居好十首  其四",
        "author": "穆修",
        "content": "江墅幽居好，老农时款扉。\n浊醪时共醉，野话坦无机。\n山雨欲到槛，竹风先满衣。\n溪南秋更乐，稻熟又鱼肥。",
        "dynasty": "宋",
        "collection_info": null
    },
    {
        "uuid": "bae3515c9c4e52d8392329d374d6a082",
        "title": "和毛秀才江墅幽居好十首  其五",
        "author": "穆修",
        "content": "江墅幽居好，宾来定不愁。\n酒醲新出榨，鱼活旋离鈎。\n移席追松影，调琴和涧流。\n陶然方外乐，名教絷何由。",
        "dynasty": "宋",
        "collection_info": null
    },
    {
        "uuid": "436e25e3abebd1980d1e50fba3906aa5",
        "title": "和毛秀才江墅幽居好十首  其六",
        "author": "穆修",
        "content": "江墅幽居好，柴关带竹篱。\n田头饷耕后，树裏灌园时。\n邻静鸣秋织，樵閒对野棋。\n扺巇非我事，大笑引苏锥。",
        "dynasty": "宋",
        "collection_info": null
    },
    {
        "uuid": "8746c2bcc7f5f60d5552ceef71800e24",
        "title": "和毛秀才江墅幽居好十首  其七",
        "author": "穆修",
        "content": "江墅幽居好，名山对九华。\n疏篁十余亩，古屋两三家。\n碓下鸡争黍，篱根虺逐蛙。\n水边閒送目，独鸟在秋槎。",
        "dynasty": "宋",
        "collection_info": null
    },
    {
        "uuid": "9280b0c8cd0402ecbe44b48f99a03aab",
        "title": "和毛秀才江墅幽居好十首  其八",
        "author": "穆修",
        "content": "江墅幽居好，何妨鄙事添。\n神随山父赛，筮学野人占。\n露草牛羊喜，秋霖黍豆嫌。\n短墙衰柳下，寒水半渠淹。",
        "dynasty": "宋",
        "collection_info": null
    },
    {
        "uuid": "084f4e910c9df9c7828ffbe88733b6f2",
        "title": "和毛秀才江墅幽居好十首  其九",
        "author": "穆修",
        "content": "江墅幽居好，身如醉伯伦。\n浮名抛可得，荒宴罢何因。\n酩酊乘篮舆，逍遥岸角巾。\n人间莫回首，容僞不容真。",
        "dynasty": "宋",
        "collection_info": null
    },
    {
        "uuid": "83c06677f2e2aef89df9a5bbff630ce8",
        "title": "和毛秀才江墅幽居好十首  其一○",
        "author": "穆修",
        "content": "江墅幽居好，人閒晚最孤。\n鱼临溪树钓，鸟隔水烟呼。\n野竹挂薜荔，山花睡鹧鸪。\n画工能状出，羞杀辋川图。",
        "dynasty": "宋",
        "collection_info": null
    },
    {
        "uuid": "c6764aef00eddbe428520e4ec0e8cd63",
        "title": "烛",
        "author": "穆修",
        "content": "一箔珠帘掩映垂，房栊清染麝香枝。\n佳人盼影横哀柱，狎客分光缀艷诗。\n禁锁翠明初唱漏，宫窗红短尚围棋。\n长宵且秉欢游去，无限风情见古辞。",
        "dynasty": "宋",
        "collection_info": null
    },
    {
        "uuid": "0a7bbbe3ad79aab017f2d047605ff019",
        "title": "过西京",
        "author": "穆修",
        "content": "西京千古帝王宫，无限名园水竹中。\n来恨不逢桃李日，满城红树正秋风。",
        "dynasty": "宋",
        "collection_info": null
    },
    {
        "uuid": "20ac42f8924b3b12b4e8333e80bead33",
        "title": "赋催粧",
        "author": "穆修",
        "content": "严粧应在绣闺中，似斗春芳拆晓风。\n试问夭桃临碧沼，何如艷质对青铜。",
        "dynasty": "宋",
        "collection_info": null
    },
    {
        "uuid": "6c866bf95ac89f753f008ca8df26f536",
        "title": "送孙立东游",
        "author": "穆修",
        "content": "诗笔知名曾苦刻，文章多难久飘流。\n睢阳纵酒黄金尽，提剑东方暂一游。",
        "dynasty": "宋",
        "collection_info": null
    },
    {
        "uuid": "bbd4aabd99f79dc9f2c4ff2469836fdd",
        "title": "村郭寒食雨中作",
        "author": "穆修",
        "content": "寂寥村郭见寒食，风光更着微雨遮。\n秋韆闲垂愁稚子，杨柳半湿眠春鸦。\n白社皆惊放狂客，青钱尽送沽酒家。\n眼前不得醉消遣，争奈恼人红杏花。",
        "dynasty": "宋",
        "collection_info": null
    },
    {
        "uuid": "185521f1314a852a901ef80dc92e4ab7",
        "title": "清明连上巳",
        "author": "穆修",
        "content": "改火清明度，湔衫上巳连。\n芳辰来属续，游事困联翩。\n酒帐经旬直，花司併日权。\n侠儿狂不足，犹恨促春妍。",
        "dynasty": "宋",
        "collection_info": null
    },
    {
        "uuid": "1ec24135095eac9e9dcd1501ab4ddf89",
        "title": "合欢芍药",
        "author": "穆修",
        "content": "熏风对拆香心破，浩露双滋粉面新。\n油碧车中同载女，菱花鑑裏并粧人。\n皇英帝子钟遗艷，琬琰宫姬託后身。\n谁道独呈芳瑞晚，也胜常调牡丹春。",
        "dynasty": "宋",
        "collection_info": null
    },
    {
        "uuid": "0f23f697275a8af292400f2a5afafa2b",
        "title": "故侯园",
        "author": "穆修",
        "content": "池馆早来瓦砾存，路傍看取故侯园。\n身前便作荒凉计，祗树芳菲不树恩。",
        "dynasty": "宋",
        "collection_info": null
    },
    {
        "uuid": "e93bd55bf1b72933a653b37cc1dcc1ca",
        "title": "送定师南游",
        "author": "穆修",
        "content": "营营学佛徒，皆喜訾吾道。\n怜师独异羣，儒艺知探讨。\n诵诗三四章，往往见词藻。\n玉璞在琢磨，不难成至宝。\n知予本好古，身服仁义老。\n勤请送行诗，安足慰枯槁。\n别时汝颍路，凉叶经秋早。\n南游何当还，江潭无限好。",
        "dynasty": "宋",
        "collection_info": null
    },
    {
        "uuid": "79269e01872212f0cfdc609da599ed68",
        "title": "送人至边寨",
        "author": "穆修",
        "content": "岂惮河湟远，男儿效主恩。\n穷边人不到，孤戍自分屯。\n马放胡沙暖，烽传塞日昏。\n军前初谒帅，戎服走辕门。",
        "dynasty": "宋",
        "collection_info": null
    },
    {
        "uuid": "842754f2fee4c9e77345794d8e79c5b8",
        "title": "巨盗",
        "author": "穆修",
        "content": "嗣皇登位始凝旒，巨盗寻并相印收。\n汉室有灵诛贼冀，舜廷无患放凶兜。\n猨狙岂称周公任，豺虎犹寛巷伯投。\n愿斩都衡谢天下，不然何用正王猷。",
        "dynasty": "宋",
        "collection_info": null
    },
    {
        "uuid": "277001e9dbebb7fb2ef7e7f9b5857838",
        "title": "汝阴偶书呈一二知己",
        "author": "穆修",
        "content": "汝阴穷掾计何疏，四十无成坐讽书。\n不务功名师捭阖，独将仁义守蘧庐。\n敢同贾傅希前席，况异邹生託后车。\n除泥诸公时一醉，等閒犹且忘归欤。",
        "dynasty": "宋",
        "collection_info": null
    },
    {
        "uuid": "33f0a5e465b1ba92d24acfaf32c46934",
        "title": "除夜",
        "author": "穆修",
        "content": "灯前清泪落衣间，守岁分为客是閒。\n老母今春年七十，寿觞争忍对慈颜。",
        "dynasty": "宋",
        "collection_info": null
    },
    {
        "uuid": "71a3f3f9116454a07a23d4e252e4717e",
        "title": "城南五题 郊步",
        "author": "穆修",
        "content": "野水岸边逢草歇，平林烟畔逐花行。\n雨晴南陌尘埃洗，倍觉风光夺眼明。",
        "dynasty": "宋",
        "collection_info": null
    },
    {
        "uuid": "e2b3470bc86c590fcef1e9387d192fb5",
        "title": "城南五题 独游",
        "author": "穆修",
        "content": "水曲临幽独杖藜，郫筒香入乱花携。\n轻肥不得寻春意，动要笙歌逐马蹄。",
        "dynasty": "宋",
        "collection_info": null
    },
    {
        "uuid": "a17128ad6911f0a07f9c48ac383b0018",
        "title": "城南五题 贵侯园",
        "author": "穆修",
        "content": "名园虽是属侯家，任客閒游到日斜。\n富贵位高无暇出，生人空看折来花。",
        "dynasty": "宋",
        "collection_info": null
    },
    {
        "uuid": "626a12fad2d009a0773fff533ca50a61",
        "title": "城南五题 朱亥墓",
        "author": "穆修",
        "content": "閒登朱亥游侠墓，却望梁王歌吹台。\n台上墓边芳草绿，游人心事立徘徊。",
        "dynasty": "宋",
        "collection_info": null
    },
    {
        "uuid": "fcc54616de11875c4481628f86d5d31c",
        "title": "城南五题 玉津园",
        "author": "穆修",
        "content": "君王未到玉津游，万树红芳相倚愁。\n金锁不开春寂寂，落花飞出粉墙头。",
        "dynasty": "宋",
        "collection_info": null
    },
    {
        "uuid": "ec80c3fbdcab3c985d8b1a495858d3e1",
        "title": "灯",
        "author": "穆修",
        "content": "杳杳有时当永恨，依依何处照閒眠。\n静临客枕愁寒雨，远逐鱼篷秋暝烟。\n纤影乍欹还復立，冷花时结不成圆。\n销魂犹忆江楼夜，曾对离觞赋短篇。",
        "dynasty": "宋",
        "collection_info": null
    },
    {
        "uuid": "dd1cf70208bc1594601841d9cab96e9d",
        "title": "登莒子台",
        "author": "穆修",
        "content": "莒国丘垄在，莒台荆棘深。\n凭高一极目，怀古重伤心。\n平楚苍烟暝，遇风白日沈。\n谁论客怀抱，灌木自悲吟。",
        "dynasty": "宋",
        "collection_info": null
    },
    {
        "uuid": "bc2cbea628d5cdaa806682d4300e9ac7",
        "title": "希言官舍种花",
        "author": "穆修",
        "content": "纔初看君栽小园，已报新花着桃李。\n感时睠物情何多，发咏长篇託兴比。\n为言桃李富花实，君子盛德尤所似。\n蒨蒨相倚临芳辰，辅导春功如宰揆。\n旁有百卉争妍舒，特烦花匠施劂剞。\n夸红斗紫亦可怜，各事繁华一时尔。\n繁盛宁将此花同，令人慕翫狂不已。\n羲和奔御催春归，祗得衔杯且欢喜。\n君看灼灼枝上英，半杂泥尘成落蕊。\n盛衰不独草木然，人事悠悠尽如此。",
        "dynasty": "宋",
        "collection_info": null
    },
    {
        "uuid": "4939563bf80365af001136120dc58d72",
        "title": "登女郎台  其一",
        "author": "穆修",
        "content": "台前流水眼波明，台上閒云鬓叶轻。\n莫把姑苏远相比，不曾亡国只倾城。",
        "dynasty": "宋",
        "collection_info": null
    },
    {
        "uuid": "0e92f5855e89cd1eff50983fa71fc856",
        "title": "登女郎台  其二",
        "author": "穆修",
        "content": "女郎名字本风流，好与州人作胜游。\n倘使此台呼丑女，汝阴城裏一荒丘。",
        "dynasty": "宋",
        "collection_info": null
    },
    {
        "uuid": "8187b0b1d6bd08263b073a8322871272",
        "title": "友人烧笋之约未赴",
        "author": "穆修",
        "content": "久约烧林笋，何时会胜园。\n未尝清气味，每厌俗盘飱。\n渐痛烟犀老，方怜露锦繁。\n如何玉川子，苦惜箨龙冤。",
        "dynasty": "宋",
        "collection_info": null
    },
    {
        "uuid": "c592289bd42c031d4c17b0e02fc4157e",
        "title": "别谷熟尉李七同年",
        "author": "穆修",
        "content": "骑驴登县门，屑屑復何言。\n留馆竺干舍，屡携梅福尊。\n凶荒岐路梗，冰雪岁时昏。\n明日别君去，依然蓬迹奔。",
        "dynasty": "宋",
        "collection_info": null
    },
    {
        "uuid": "054be29896adf04bb6c537755de55132",
        "title": "樊博士化州监盐",
        "author": "穆修",
        "content": "监鹾已非职，况復极南之。\n莫识州名化，徒闻水涉灕。\n树惊人面果，俗骇鸟言夷。\n去去唯强饭，岁还岁可期。",
        "dynasty": "宋",
        "collection_info": null
    },
    {
        "uuid": "a12f67f7626f49652a20f576346a9802",
        "title": "丙寅春雨",
        "author": "穆修",
        "content": "天地开春晖，羣阴争闭之。\n行行二月路，寒威切人肌。\n淫雨恣凌虐，淹旬下无时。\n顽云扫復合，直向平地垂。\n蒸人共愁嘆，万物皆疮痍。\n众木有芳华，摧沮不得施。\n青苞敛绛萼，同向枝上萎。\n民麦悲已病，泥中聊参差。\n嘉谷失播种，虽晴谅胡为。\n蠢彼田中氓，岂惟念身饥。\n州县责常赋，嗷嗷诉之谁。\n幸不为盗起，多应尽流离。\n吁嗟致此异，其咎安所尸。\n悒悒穷巷士，屏身伏茅茨。\n读书抗前古，得失心颇窥。\n天理不难究，可以人事知。\n且欲上其说，惧非己所宜。\n有职彼尚默，未当僭汝卑。\n勉汝无妄言，言出祸汝随。\n谁识此怀抱，独自空嗟嘻。",
        "dynasty": "宋",
        "collection_info": null
    },
    {
        "uuid": "112514d5e81ebb8bba1203108cd9f60c",
        "title": "赠适公上人",
        "author": "穆修",
        "content": "喜得师消耗，从僧问不休。\n苦吟成白髪，多病寄沧洲。\n道气閒尤胜，书锋晚更遒。\n相思二千里，阻别十三秋。\n六合劳生耳，休追万事不。\n云萝荒旧隐，知友落新丘。\n想嘆欧生逝，应闻李氏忧。\n寻思祗如此，必竟欲何求。\n未即无言问，方期勿药瘳。\n终为嵩少约，筑室共夷犹。",
        "dynasty": "宋",
        "collection_info": null
    },
    {
        "uuid": "d3e8ba8d69ba52435f9f7d23a8f73a80",
        "title": "一百五日同周越陈永锡游吉祥僧舍",
        "author": "穆修",
        "content": "痛饮方期数百杯，寻芳何事又空回。\n花愁酒困春无着，却讶野僧萧寺来。",
        "dynasty": "宋",
        "collection_info": null
    },
    {
        "uuid": "c2d4449a50e6a16c5646dfc6edff143f",
        "title": "题李士言秀才别贮帕",
        "author": "穆修",
        "content": "兰薫麝浥轻绡帕，略许携持又索还。\n题破白云深有意，要传消息到巫山。",
        "dynasty": "宋",
        "collection_info": null
    },
    {
        "uuid": "7790732f9c68440fb95355c43e6d7d4c",
        "title": "南陌",
        "author": "穆修",
        "content": "南陌一雨后，东风三月天。\n残花乱芳草，轻絮散春烟。\n景色真愁绝，欢悰重弃捐。\n伥伥有余恨，醽醁讵能蠲。",
        "dynasty": "宋",
        "collection_info": null
    },
    {
        "uuid": "dd40f2fa7c6b44d5243432425273f51c",
        "title": "雨中牡丹",
        "author": "穆修",
        "content": "万金期胜赏，三月破秾芳。\n妬忌巫娥雨，摧残洛苑香。\n怨啼甄后玉，寒出贵妃汤。\n掩敛无聊极，谁来替断肠。",
        "dynasty": "宋",
        "collection_info": null
    },
    {
        "uuid": "5d5e373f0b8794e94e7c8589506904f9",
        "title": "思边",
        "author": "穆修",
        "content": "去年何时君别妾，南园绿草飞蝴蝶。\n今岁何时妾忆君，西山白雪暗秦云。\n玉关此去三千里，欲寄音书那可闻。",
        "dynasty": "宋",
        "collection_info": null
    },
    {
        "uuid": "96f9cb096609df88afbe3405406b362d",
        "title": "闻报自崖徙雷成一章",
        "author": "穆修",
        "content": "从来崖贬断还期，闻徙警雷众共疑。\n却讶有虞刑政错，四凶何事不量移。",
        "dynasty": "宋",
        "collection_info": null
    },
    {
        "uuid": "b6ee5ff2efe14dda190bd7384872cd49",
        "title": "秋浦会遇",
        "author": "穆修",
        "content": "龊龊幽遐地，栖栖会遇人。\n穷愁艰理胜，羁旅易情亲。\n岂意当漂谪，兹谐卜并邻。\n温温窥表粹，晏晏奉嬉嚬。\n直道谈端闢，横流语下堙。\n绮文何斐迭，瑰行亦璘玢。\n敦分初投漆，交言乍饮醇。\n操心忠义合，开口肺肝陈。\n共昧随时理，俱成迷患因。\n祸来非造次，语及自酸辛。\n众奋漂山舌，孤縻坐狱身。\n诋诬惟腷臆，锻炼正逡巡。\n囚任桐棺跃，冤宁斗剑伸。\n君牵成狠翟，我患构奸秦。\n巧纵铦刀笔，幽争誷鬼神。\n精诚怀皎日，悲愤贯高旻。\n素誓端清检，期无取玷沦。\n斩刍尝鼓箧，卧藁先书绅。\n侧璧疑曾辨，鈎金法所循。\n得情奚示喜，伏念不忘旬。\n粗评三章直，何辞一马贫。\n决曹诚自任，司举仰谁论。\n膺破藏奸柱，纲埋翦暴轮。\n存心固慨慕，有位敢希遵。\n骥騄程初发，虹蜺气未振。\n沮磨圭失色，萋菲锦争新。\n肯或奇虚刃，翻成害实宾。\n木招孤秀伐，珠掇暗投嗔。\n跖蹻同非圣，敦犨众忌洵。\n棘心终妬蕙，蓬首不羞螓。\n冶媚皆貍貉，跳梁并狡㕙。\n不无嫌虎据，的是恶鹰瞵。\n合力邪攻正，连谋僞訾真。\n蝇声移栝榻，蚁漏垫嶙峋。\n抵玉为凡砾，摧松作弊神。\n椎埋眢直堕，排陷堵潜填。\n卑湿终投谊，愁忧遂放均。\n吁辜賖盖幕，照覆隔蟾踆。\n流落穷山崦，夷犹积水垠。\n望家惟霣泣，向国祗低颦。\n艰毒天崩杞，邅危岁在辰。\n庭帏偏屺岵，伯仲邈瓛琎。\n愧未鸱夷死，渐如浑敦嚚。\n睢盱摇尾兽，宛转曝腮鳞。\n已叹栖迟郡，尤居寂寞滨。\n土风传细碎，心事遘凶屯。\n城郭周□援，人烟簇野津。\n贾樯通劲越，商颿彻瓯闽。\n溪妇收菰米，村娃货竹薪。\n回头波渺渺，动足石磷磷。\n再见来巢乙，频闻入市寅。\n满林垂啸狖，当面走惊麕。\n水寺传将久，沙禽渐欲驯。\n无心从碌碌，任志守谆谆。\n早作慵洮盥，宵眠独叹呻。\n机床閒笔格，窗牖乱书筠。\n旧葛那支暑，贫炊莫续晨。\n未尝游井闬，况復出城闉。\n悒悒危肠溃，昏昏病目瞤。\n梅蒸衣醭黦，瘴触面黧皴。\n未免鸡猜鹤，徒希鹊庇鹑。\n素鹅求庾悦，碧鹳事韦诜。\n讵识开三雅，奚谁指一囷。\n欢无官局事，病免府趋尘。\n避路深藏拙，忘机独任纯。\n鸢轻饥鸑鷟，驽诮瘦麒麟。\n瑕谪连城宝，惊疑照席珍。\n泥蟠蚖肆若，涂曳蝘嘲频。\n机弛千钧絭，刚摧百炼镔。\n愠忧宜悄悄，谗吠更狺狺。\n渐豆多闻耳，全胶欲语唇。\n已甘钟律哑，难斗釜雷震。\n近叹非辜者，还称被谴臻。\n堪持言自解，姑以命相询。\n顿觉穷通外，殊惊得丧冺。\n岂烦怀鲁汶，并说忘岐豳。\n兹共追随日，时逢物景春。\n杂花明浦屿，细草染郊畛。\n绣羽来穿柳，粧鬟去采苹。\n画船江泛泛，铜鼓野鼘鼘。\n荷芰卷生渚，芜菁秀出壣。\n丛暄茶正发，秧暖稻初匀。\n远去寻芳径，閒留坐翠濒。\n小蛮聊倒榼，独茧暂垂缗。\n烟杪闻啼魄，沙壖过祭獱。\n道宫披古碣，僧阁凭雕楯。\n滞迹惭鱼鸟，归怀谢茗莼。\n谁怜秦逐客，自耻晋缧臣。\n学忆居州里，文曾力组紃。\n曾仓祛秕稗，任苑薙荆榛。\n壮节轻宗悫，奇才轹卞彬。\n赋毫摛藻绘，诗墨洒玭琳。\n始角词塲胜，争驰羲毂辚。\n战瘤知景陷，盟手敢他捘。\n勇俟邀圭爵，功期取鼎茵。\n乡书先鹗祢，省荐半龙荀。\n艺窃登廷试，名叨擢帝宸。\n阙严趋紫贝，陛峻拜苍银。\n变化初飞壁，埏和却在钧。\n三年纡选调，一命就陶甄。\n冗骤司囹圄，卑纔服瓀珉。\n上寮非遂霸，同列异超珣。\n介立旁无援，阴排密有夤。\n堤防虽少戅，坎坷亦多逊。\n缴已能伤雁，罘仍未放麟。\n踰年留异域，肆会奉严禋。\n仰问苍苍理，难穷荡荡仁。\n良图君未聘，薄命我方湮。\n蓬藋何当返，兰荃自可纫。\n肴苏调旨膳，舂税给租缗。\n寄傲邱名麦，遗荣野号莘。\n退藏师李谧，贵显让颜竣。\n蹑蹟三高士，追狂六逸民。\n耕皋营酒秫，樵谷访琴槆。\n畚土封花墢，诛茅出果榛。\n园中持铫锸，林下设罝罠。\n至理鹏齐鷃，浮生菌等椿。\n未甘捐粪土，所幸曳丝纶。\n南面同尧禹，岩廊即甫申。\n固应容一叟，鼓腹得还淳。",
        "dynasty": "宋",
        "collection_info": null
    }
]