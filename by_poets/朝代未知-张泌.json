[
    {
        "uuid": "d13f6dc4fef0413d153ac797ebabd1e2",
        "title": "浣溪沙·钿毂香车过柳堤",
        "author": "张泌",
        "content": "钿毂香车过柳堤，桦烟分处马频嘶，为他沉醉不成泥。\n花满驿亭香露细，杜鹃声断玉蟾低，含情无语倚楼西。",
        "dynasty": null,
        "collection_info": null
    },
    {
        "uuid": "bcefb3fa9663721d13f4758c9d3f1c86",
        "title": "浣溪沙·枕障熏炉隔绣帷",
        "author": "张泌",
        "content": "枕障熏炉隔绣帷，二年终日两相思，杏花明月始应知。\n天上人间何处去，旧欢新梦觉来时，黄昏微雨画帘垂。",
        "dynasty": null,
        "collection_info": null
    },
    {
        "uuid": "44ffab5895988b5f0ca874cf3ad35fd6",
        "title": "浣溪沙·花月香寒悄夜尘",
        "author": "张泌",
        "content": "花月香寒悄夜尘，绮筵幽会暗伤神，婵娟依约画屏人。\n人不见时还暂语，令才抛后爱微颦，越罗巴锦不胜春。",
        "dynasty": null,
        "collection_info": null
    },
    {
        "uuid": "07f1c094e6ae2134cd0e2c68e3849f52",
        "title": "浣溪沙·偏戴花冠白玉簪",
        "author": "张泌",
        "content": "偏戴花冠白玉簪，睡容新起意沉吟，翠钿金缕镇眉心。\n小槛日斜风悄悄，隔帘零落杏花阴，断香轻碧锁愁深。",
        "dynasty": null,
        "collection_info": null
    },
    {
        "uuid": "e29982e85a53dfb47bafc1a1ad1e19e9",
        "title": "浣溪沙·小市东门欲雪天",
        "author": "张泌",
        "content": "小市东门欲雪天，众中依约见神仙，蕊黄香画贴金蝉。\n饮散黄昏人草草，醉容无语立门前，马嘶尘烘一街烟。",
        "dynasty": null,
        "collection_info": null
    },
    {
        "uuid": "ab2f5f4d9b41a596f9f657fbf113cb97",
        "title": "临江仙·烟收湘渚秋江静",
        "author": "张泌",
        "content": "烟收湘渚秋江静，蕉花露泣愁红。\n五云双鹤去无踪，几回魂断，凝望向长空。\n翠竹暗留珠泪怨，闲调宝瑟波中，花鬟月鬓绿云重。\n古祠深殿，香冷雨和风。",
        "dynasty": null,
        "collection_info": null
    },
    {
        "uuid": "f3600bd4df39a3b8fddfbfdfc960b22e",
        "title": "女冠子·露花烟草",
        "author": "张泌",
        "content": "露花烟草，寂寞五云三岛，春正深。\n貌减潜消玉，香残尚惹襟。\n竹疏虚槛静，松密醮坛阴。\n何事刘郎去，信沉沉。",
        "dynasty": null,
        "collection_info": null
    },
    {
        "uuid": "5bcfb87c74b7da9bcb929bbb6861b99a",
        "title": "河传·渺莽云水",
        "author": "张泌",
        "content": "渺莽云水，惆怅暮帆，去程迢递。\n夕阳芳草，千里万里，雁声无限起。\n梦魂悄断烟波里，心如醉。\n相见何处是，锦屏香冷无睡，被头多少泪。",
        "dynasty": null,
        "collection_info": null
    },
    {
        "uuid": "f7b9d343a3033b84a03e10e4993d6e9a",
        "title": "河传·红杏",
        "author": "张泌",
        "content": "红杏，交枝相映，密密蒙蒙。\n一庭浓艳倚东风，香融，透帘栊。\n斜阳似共春光语，蝶争舞，更引流莺妒。\n魂销千片玉樽前，神仙，瑶池醉暮天。",
        "dynasty": null,
        "collection_info": null
    },
    {
        "uuid": "47a658a99e258e506467da4d8a53c149",
        "title": "酒泉子·春雨打窗",
        "author": "张泌",
        "content": "春雨打窗，惊梦觉来天气晓。\n画堂深，红焰小，背兰釭。\n酒香喷鼻懒开缸，惆怅更无人共醉。\n旧巢中，新燕子，语双双。",
        "dynasty": null,
        "collection_info": null
    },
    {
        "uuid": "02592d0c08da3fa8252dd20d639abf96",
        "title": "生查子·相见稀",
        "author": "张泌",
        "content": "相见稀，喜相见，相见还相远。\n檀画荔枝红，金蔓晴蜓软。\n鱼雁疏，芳信断，花落庭阴晚。\n可怜玉肌肤，消瘦成慵懒。",
        "dynasty": null,
        "collection_info": null
    },
    {
        "uuid": "ebaf8523f5609a12a814c406229a0621",
        "title": "思越人·燕双飞",
        "author": "张泌",
        "content": "燕双飞，莺百啭，越波堤下长桥。\n斗钿花筐金匣，恰舞衣罗薄纤腰。\n东风淡荡慵无力，黛眉愁聚春碧。\n满地落花无消息，月明肠断空忆。",
        "dynasty": null,
        "collection_info": null
    },
    {
        "uuid": "2d9d4c7ef8f29e12242a5fa3b0180436",
        "title": "满宫花·花正芳",
        "author": "张泌",
        "content": "花正芳，楼似绮，寂寞上阳宫里。\n钿笼金销睡鸳鸯，帘冷露华珠翠。\n娇艳轻盈香雪腻，细雨黄莺双起。\n东风惆怅欲清明，公子桥边沉醉。",
        "dynasty": null,
        "collection_info": null
    },
    {
        "uuid": "28034fb2ee21cb1d71343eddc8042672",
        "title": "柳枝·腻粉琼妆透碧纱",
        "author": "张泌",
        "content": "腻粉琼妆透碧纱，雪休夸。\n金凤搔头堕鬓斜，发交加。\n倚着云屏新睡觉，思梦笑。\n红腮隐出枕函花，有些些。",
        "dynasty": null,
        "collection_info": null
    },
    {
        "uuid": "e4fb772f3024d1e6c87094f183a74305",
        "title": "南歌子·柳色遮楼暗",
        "author": "张泌",
        "content": "柳色遮楼暗，桐花落砌香。\n画堂开处远风凉，高卷水晶帘额，衬斜阳。",
        "dynasty": null,
        "collection_info": null
    },
    {
        "uuid": "3103109f55a894cc08632d1853c5d0cc",
        "title": "南歌子·锦荐红鸂鶒",
        "author": "张泌",
        "content": "锦荐红鸂鶒，罗衣绣凤凰。\n绮疏飘雪北风狂，帘幕尽垂无事，郁金香。",
        "dynasty": null,
        "collection_info": null
    },
    {
        "uuid": "20247eb5245f56474cd5268dce45f6e0",
        "title": "江城子·碧栏干外小中庭",
        "author": "张泌",
        "content": "碧栏干外小中庭，雨初晴，晓莺声。\n飞絮落花，时节近清明。\n睡起卷帘无一事，匀面了，没心情。",
        "dynasty": null,
        "collection_info": null
    },
    {
        "uuid": "93662bf4b185c4e1cfb1c834fe4cd7cb",
        "title": "江城子·浣花溪上见卿卿",
        "author": "张泌",
        "content": "浣花溪上见卿卿，脸波明，黛眉轻。\n绿云高绾，金族小蜻蜓。\n好是问他来得么？和笑道：莫多情。",
        "dynasty": null,
        "collection_info": null
    },
    {
        "uuid": "0c0b9fbca699a2635eb9d334aeb20ef1",
        "title": "蝴蝶儿·蝴蝶儿",
        "author": "张泌",
        "content": "蝴蝶儿，晚春时，阿娇初着淡黄衣，倚窗学画伊。\n还似花间见，双双对对飞。\n无端和泪拭胭脂，惹教双翅垂。",
        "dynasty": null,
        "collection_info": null
    }
]