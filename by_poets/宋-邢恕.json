[
    {
        "uuid": "84d9a620230d5684809dc5e339d7d4de",
        "title": "将还河北留别尧夫先生",
        "author": "邢恕",
        "content": "先生抱道隐墙东，心迹兼忘出处通。\n圮下每惭知孺子，床前曾忆拜庞公。\n已将目击存微妙，直把神交寄始终。\n此日离违限南北，萧萧班马正依风。",
        "dynasty": "宋",
        "collection_info": null
    },
    {
        "uuid": "50a3065249ec161d9b7de9e07bb159ee",
        "title": "送程给事知越州",
        "author": "邢恕",
        "content": "稽山鑑水正宜秋，笑领铜符下鹢舟。\n青琐夕郎传故事，鸿都仙客足风流。\n锦衣着去经乡国，茧纸翻成赋郡楼。\n祇恐汉廷须雅望，寇公难得隔年留。",
        "dynasty": "宋",
        "collection_info": null
    },
    {
        "uuid": "8a9702ba4b12a3091913e0f8da717b34",
        "title": "随州",
        "author": "邢恕",
        "content": "荆楚西南地，清明咫尺天。\n远山犹带雪，高柳已藏烟。",
        "dynasty": "宋",
        "collection_info": null
    },
    {
        "uuid": "ab9bce639c3f900171d1f96cabcd5faf",
        "title": "酬魏少府侍直史馆",
        "author": "邢恕",
        "content": "丽藻高郑卫，专学美齐传。\n容揄难有属，笔削少能干。",
        "dynasty": "宋",
        "collection_info": null
    },
    {
        "uuid": "33e4ce84a18e625958ce182d315d2ada",
        "title": "华严岩",
        "author": "邢恕",
        "content": "一簇僧房路屈盘，不踰城郭到林峦。\n何人为假丹青手，写入轻绡挂壁看。",
        "dynasty": "宋",
        "collection_info": null
    },
    {
        "uuid": "ed3b250c9028568c669665bfc8c1de0b",
        "title": "题愚溪",
        "author": "邢恕",
        "content": "溪流贯清江，湍濑亘百里。\n龙蛇几盘纡，雷雨忽奔驶。\n石横渠状穿凿，怪力祖谁氏。\n突如见头角，虎豹或蹲峙。\n横杠互枝柱，小艇俄纷委。\n苹藻翳泓澄，松竹荫崖涘。\n两山束鸟道，侧岸数鱼尾。\n缭然閟深幽，梵字迭危址。\n钟呗杂滩声，亭台森水底。\n凭栏几游目，杖策时临履。\n酒杓间茶铛，棋枰延昼晷。\n放怀得天倪，清啸谢尘滓。\n忽忘儿女缚，似接嬴秦子。\n顾予拙谋身，霜鬓飒垂耳。\n雅意在延龄，丹砂夙充饵。\n焉得兹结庐，帐念远桑梓。",
        "dynasty": "宋",
        "collection_info": null
    },
    {
        "uuid": "74950a71dff880fcacff7ddb1fcdbfa6",
        "title": "独游偶题",
        "author": "邢恕",
        "content": "颓然一睡足，岩溜尚潺湲。\n面几郎山郭，寂无人世喧。",
        "dynasty": "宋",
        "collection_info": null
    },
    {
        "uuid": "aa81ccc72324cb817fe9dc19afe7b166",
        "title": "游浯溪",
        "author": "邢恕",
        "content": "归舟一夜泊浯溪，晓雨丝丝不作泥。\n□石苍崖访遗刻，更磨苔藓为留题。",
        "dynasty": "宋",
        "collection_info": null
    },
    {
        "uuid": "ff8c4c96fb8a2db212fc85e47c0cbb55",
        "title": "朝阳岩绝句  其一",
        "author": "邢恕",
        "content": "濯足临澄碧，和云卧石室。\n淅沥天风生，披襟当呼吸。",
        "dynasty": "宋",
        "collection_info": null
    },
    {
        "uuid": "e34d1dd76b72616443d10a38fb799dff",
        "title": "朝阳岩绝句  其二",
        "author": "邢恕",
        "content": "岩巅风雨落泉声，岩下江流见底清。\n夹岸松筠倒流影，炊烟渔父近寒城。",
        "dynasty": "宋",
        "collection_info": null
    },
    {
        "uuid": "edc9a5925d34e41c0f99fa12b1413c5a",
        "title": "句  其一",
        "author": "邢恕",
        "content": "云容山色争奇□，远水遥天共落晖。",
        "dynasty": "宋",
        "collection_info": null
    },
    {
        "uuid": "6d72cec5e58ce05837afea677bb01e98",
        "title": "句  其二",
        "author": "邢恕",
        "content": "城隅楼榭与云平，城下溪流见底清。",
        "dynasty": "宋",
        "collection_info": null
    },
    {
        "uuid": "78dc066b3b6df827825e6d0420d59a3c",
        "title": "句  其三",
        "author": "邢恕",
        "content": "涢水带西城，城高敞郡亭。",
        "dynasty": "宋",
        "collection_info": null
    },
    {
        "uuid": "e457446bf102c23c09e4d8eca3a8e4ec",
        "title": "句  其四",
        "author": "邢恕",
        "content": "随为楚西南，郡颇富山水。",
        "dynasty": "宋",
        "collection_info": null
    }
]