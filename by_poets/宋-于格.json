[
    {
        "uuid": "60e6e54a03cdc8ce8a796271e0d2c43a",
        "title": "梅林分韵得彭字",
        "author": "于格",
        "content": "庭柯卧苍龙，阅世如聃彭。\n朔风破檀蕊，零落滋玉英。\n江空人响绝，影落千丈清。\n今代文章箓，缙云主齐盟。\n跃马觇春色，觞客江上亭。\n三嗅韵胜华，霜霰饱曾经。\n及时剥其实，可用佐大烹。\n幸因輶轩使，锡贡充广庭。\n王明傥予烛，和羹登簋铏。",
        "dynasty": "宋",
        "collection_info": null
    }
]