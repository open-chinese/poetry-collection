[
    {
        "uuid": "5d01fab87edfa87a1bb712467449c823",
        "title": "江干小雪",
        "author": "司马棫",
        "content": "枫落吴江小雪天，三三两两捕鱼船。\n蹇馿瘦马何方客，眼看风波不着鞭。",
        "dynasty": "宋",
        "collection_info": null
    },
    {
        "uuid": "9b2cfece3623fd57ab03d235ea0e1b5c",
        "title": "妾薄命",
        "author": "司马棫",
        "content": "二月春风初不恶，后园桃李先春落。\n高堂去妇对花愁，君恩非轻妾命薄。\n忆昔三星光在天，煌煌车马朱门前。\n结褵幸得事君子，愿託丝萝千万年。\n履痕纔徧君家地，相看已觉君心异。\n门外新懽一破颜，室中旧爱双垂泪。\n妾心比玉自坚贞，君眼如星到处明。\n女子睽离太山重，丈夫弃置鸿毛轻。\n莫夸绿髮红颜好，女色由来何可保。\n君不见灞上銮舆祓禊回，阿娇已向长门老。",
        "dynasty": "宋",
        "collection_info": null
    },
    {
        "uuid": "6b782fc68eb9feb0c678d1e368f9cc3c",
        "title": "春晚独游凤林园",
        "author": "司马棫",
        "content": "红英乱点绿苔钱，林影扶疏翠可怜。\n飞蝶惹残花上露，戏鱼摇碎水中天。\n金羁不见寻芳马，兰棹空停载酒船。\n送尽春归人未老，鶑啼花发又明年。",
        "dynasty": "宋",
        "collection_info": null
    },
    {
        "uuid": "079febf84d8a7b06e54312baefd93587",
        "title": "茅斋",
        "author": "司马棫",
        "content": "坐见茅斋一叶秋，小山丛桂鸟声幽。\n不知迭嶂夜来雨，清晓石楠花乱流。",
        "dynasty": "宋",
        "collection_info": null
    },
    {
        "uuid": "5e7a1b313a0ef96de73cff741a11d4d3",
        "title": "哭兄",
        "author": "司马棫",
        "content": "谁教作雁破羣飞，一舸南游遂不归。\n乍见音容悲且喜，不知魂梦是邪非。\n陟冈望远心犹在，携幼还家意已违。\n泪眼重寻丘壑去，可堪犹采故山薇。",
        "dynasty": "宋",
        "collection_info": null
    },
    {
        "uuid": "d8a181c235b3bf92d389de9b77105182",
        "title": "华亭峡道中",
        "author": "司马棫",
        "content": "山似九折坂，河非八节滩。\n跻攀復揭厉，奈此行路难。",
        "dynasty": "宋",
        "collection_info": null
    }
]