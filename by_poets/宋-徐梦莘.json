[
    {
        "uuid": "4b9275441e4e27f3ec29800c7bb0c0a4",
        "title": "弹子岩题名",
        "author": "徐梦莘",
        "content": "吾侪生江南，远近俱邻乡。\n一官皆为贫，餬口走四方。\n遇合良独难，动如参与商。\n谁知自有时，朋盍聚炎荒。\n外台参计画，幕府佐纪纲。\n出宰得壮县，分教莅郡庠。\n曹掾胜三语，簿领真仇香。\n不止似人喜，顿觉吾军张。\n合坐尊序齿，避席敬行觞。\n岩酒纵登览，杖屦陪徜徉。\n棋矢以相娱，啸歌情意长。\n举酒起祝规，爱我药石良。\n古人尚植立，君子道其常。\n平生学忠孝，余力从文章。\n临节不可夺，当官有何强。\n穷乃见节义，老当志弥刚。\n鸿鹄在寥廓，骐骥终腾骧。\n愿言各勉旃，事业要辉光。\n它日先上道，富贵无相忘。",
        "dynasty": "宋",
        "collection_info": null
    }
]