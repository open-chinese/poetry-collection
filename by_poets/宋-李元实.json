[
    {
        "uuid": "d092a8108a790d61cc3a0c47879067a8",
        "title": "送胡季昭谪象州次王卢溪送澹庵贬新州韵  其一",
        "author": "李元实",
        "content": "知公不怕鬼门关，直气横干清禁闲。\n鵰嘴明知林甫毒，鲠言要与澹庵班。\n一身渠任黄茆裏，千古名标青史间。\n非晚清朝邪正辨，紫薇红药待君还。",
        "dynasty": "宋",
        "collection_info": null
    },
    {
        "uuid": "3b02787df358a1816dc83a930ff38164",
        "title": "送胡季昭谪象州次王卢溪送澹庵贬新州韵  其二",
        "author": "李元实",
        "content": "清名传播到黄支，直节宁忧赵氏危。\n虎尾蹈时都不畏，象台到日大为奇。\n是行廊庙人皆怍，所过山川鬼亦知。\n官职本为锡底鸩，伤今正论有谁持。",
        "dynasty": "宋",
        "collection_info": null
    },
    {
        "uuid": "a0d2831b0b12574b903ff1e12122f3ad",
        "title": "再作十绝寄胡伯负兵侍仲方尚书  其一",
        "author": "李元实",
        "content": "文昌武库九霄中，翁是新州老澹翁。\n应念象台今日客，清风端与我翁同。",
        "dynasty": "宋",
        "collection_info": null
    },
    {
        "uuid": "aecd61b16008152f9fd1c349eafc08a6",
        "title": "再作十绝寄胡伯负兵侍仲方尚书  其二",
        "author": "李元实",
        "content": "公家富贵足掀天，都出新州十九年。\n若念象台今日客，方知澹老子孙贤。",
        "dynasty": "宋",
        "collection_info": null
    },
    {
        "uuid": "3882d524a939ed7813d51d0e60f64e78",
        "title": "再作十绝寄胡伯负兵侍仲方尚书  其三",
        "author": "李元实",
        "content": "官职庐陵不是无，文章更亦拟欧苏。\n若言直气横牛斗，但见人间说姓胡。",
        "dynasty": "宋",
        "collection_info": null
    },
    {
        "uuid": "bff3759a44833b4cabdd5208c866e766",
        "title": "再作十绝寄胡伯负兵侍仲方尚书  其四",
        "author": "李元实",
        "content": "赤手批鳞事最难，况渠班底一微官。\n澹翁去后能如此，当作三生石上看。",
        "dynasty": "宋",
        "collection_info": null
    },
    {
        "uuid": "0535dfc97d29089e8304ccb9206750aa",
        "title": "再作十绝寄胡伯负兵侍仲方尚书  其五",
        "author": "李元实",
        "content": "澹翁直气贯三才，入座云仍渐上台。\n料想而今闻底事，中心应亦念渠回。",
        "dynasty": "宋",
        "collection_info": null
    },
    {
        "uuid": "347972193e953ca61cf716d05fbd99cf",
        "title": "再作十绝寄胡伯负兵侍仲方尚书  其六",
        "author": "李元实",
        "content": "朝行多少气英英，不怕霜朝曲嘴鹰。\n一网而今都打尽，庐陵人且说庐陵。",
        "dynasty": "宋",
        "collection_info": null
    },
    {
        "uuid": "ceeec57292e7b155aa7c61cdb2333fc6",
        "title": "再作十绝寄胡伯负兵侍仲方尚书  其七",
        "author": "李元实",
        "content": "绍兴秦桧秉洪钧，澹老昌言斩桧秦。\n犹恨日来三四子，抗章不说斩奸臣。",
        "dynasty": "宋",
        "collection_info": null
    },
    {
        "uuid": "57e44bd721de7b45eab50fe9f8fabb48",
        "title": "再作十绝寄胡伯负兵侍仲方尚书  其八",
        "author": "李元实",
        "content": "一从艺祖握干符，元气都凭直气扶。\n若欲皇家宗社永，胡家直气岂容无。",
        "dynasty": "宋",
        "collection_info": null
    },
    {
        "uuid": "10ffebd18f4243484e7d2598ec7a5457",
        "title": "再作十绝寄胡伯负兵侍仲方尚书  其九",
        "author": "李元实",
        "content": "东西两浙及闽川，皆见鸳行有直言。\n若我江西独钳口，澹翁九地也埋寃。",
        "dynasty": "宋",
        "collection_info": null
    },
    {
        "uuid": "a2acb1e30f553a6752c196243c5375aa",
        "title": "再作十绝寄胡伯负兵侍仲方尚书  其一○",
        "author": "李元实",
        "content": "寄语朝家廊庙人，新州奇事又重新。\n肯甘富贵忘他底，应为斯人作好春。",
        "dynasty": "宋",
        "collection_info": null
    }
]