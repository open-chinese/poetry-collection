[
    {
        "uuid": "5fc0a1ad3daeca5fe5a4eb39004d2c51",
        "title": "送胡季昭谪象州次王卢溪送澹庵贬新州韵  其一",
        "author": "李元实",
        "content": "知公不怕鬼门关，直气横干清禁闲。\n鵰嘴明知林甫毒，鲠言要与澹庵班。\n一身渠任黄茆裏，千古名标青史间。\n非晚清朝邪正辨，紫薇红药待君还。",
        "dynasty": "宋",
        "collection_info": null
    },
    {
        "uuid": "c19451d2ac366ef98f0aadce6d783ae5",
        "title": "送胡季昭谪象州次王卢溪送澹庵贬新州韵  其二",
        "author": "李元实",
        "content": "清名传播到黄支，直节宁忧赵氏危。\n虎尾蹈时都不畏，象台到日大为奇。\n是行廊庙人皆怍，所过山川鬼亦知。\n官职本为锡底鸩，伤今正论有谁持。",
        "dynasty": "宋",
        "collection_info": null
    },
    {
        "uuid": "98d7ff3af419015e8a91833bdb61e753",
        "title": "再作十绝寄胡伯负兵侍仲方尚书  其一",
        "author": "李元实",
        "content": "文昌武库九霄中，翁是新州老澹翁。\n应念象台今日客，清风端与我翁同。",
        "dynasty": "宋",
        "collection_info": null
    },
    {
        "uuid": "0c01f6dafeee3107128a60181e1a3fab",
        "title": "再作十绝寄胡伯负兵侍仲方尚书  其二",
        "author": "李元实",
        "content": "公家富贵足掀天，都出新州十九年。\n若念象台今日客，方知澹老子孙贤。",
        "dynasty": "宋",
        "collection_info": null
    },
    {
        "uuid": "cbc2ea7d8ceac315d27c451ede8269ba",
        "title": "再作十绝寄胡伯负兵侍仲方尚书  其三",
        "author": "李元实",
        "content": "官职庐陵不是无，文章更亦拟欧苏。\n若言直气横牛斗，但见人间说姓胡。",
        "dynasty": "宋",
        "collection_info": null
    },
    {
        "uuid": "dcfd77a57fb9e5fa925302cafe5f22bf",
        "title": "再作十绝寄胡伯负兵侍仲方尚书  其四",
        "author": "李元实",
        "content": "赤手批鳞事最难，况渠班底一微官。\n澹翁去后能如此，当作三生石上看。",
        "dynasty": "宋",
        "collection_info": null
    },
    {
        "uuid": "9e61beba4644e120168eb348289366bb",
        "title": "再作十绝寄胡伯负兵侍仲方尚书  其五",
        "author": "李元实",
        "content": "澹翁直气贯三才，入座云仍渐上台。\n料想而今闻底事，中心应亦念渠回。",
        "dynasty": "宋",
        "collection_info": null
    },
    {
        "uuid": "204119a1f63d1e74c644ce1792e51c28",
        "title": "再作十绝寄胡伯负兵侍仲方尚书  其六",
        "author": "李元实",
        "content": "朝行多少气英英，不怕霜朝曲嘴鹰。\n一网而今都打尽，庐陵人且说庐陵。",
        "dynasty": "宋",
        "collection_info": null
    },
    {
        "uuid": "060d01694ceb528e4b26df157c3b2b28",
        "title": "再作十绝寄胡伯负兵侍仲方尚书  其七",
        "author": "李元实",
        "content": "绍兴秦桧秉洪钧，澹老昌言斩桧秦。\n犹恨日来三四子，抗章不说斩奸臣。",
        "dynasty": "宋",
        "collection_info": null
    },
    {
        "uuid": "613c40ec58328636cb196129df2b7b68",
        "title": "再作十绝寄胡伯负兵侍仲方尚书  其八",
        "author": "李元实",
        "content": "一从艺祖握干符，元气都凭直气扶。\n若欲皇家宗社永，胡家直气岂容无。",
        "dynasty": "宋",
        "collection_info": null
    },
    {
        "uuid": "d487dc111427ce0a1d1b1a79f0c6b941",
        "title": "再作十绝寄胡伯负兵侍仲方尚书  其九",
        "author": "李元实",
        "content": "东西两浙及闽川，皆见鸳行有直言。\n若我江西独钳口，澹翁九地也埋寃。",
        "dynasty": "宋",
        "collection_info": null
    },
    {
        "uuid": "b8f5ef212e8941efabfa43bf28534df1",
        "title": "再作十绝寄胡伯负兵侍仲方尚书  其一○",
        "author": "李元实",
        "content": "寄语朝家廊庙人，新州奇事又重新。\n肯甘富贵忘他底，应为斯人作好春。",
        "dynasty": "宋",
        "collection_info": null
    }
]