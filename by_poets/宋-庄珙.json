[
    {
        "title": "鑑轩",
        "author": "庄珙",
        "content": "凿地一鑑小，清照远山眉。\n不起奔雷浪，微生濯月漪。\n林深来属玉，萍碎引伊尼。\n缅想人中镜，披云覩更奇。",
        "dynasty": "宋",
        "collection_info": null
    },
    {
        "title": "深静堂  其一",
        "author": "庄珙",
        "content": "卜筑愔愔不记年，蒲团布衲夙因缘。\n一灯明灭照秋雨，残炷有无萦暮烟。\n空谷风篁自成韵，虚窗霜叶警安禅。\n昔游尚记春强半，幽鸟相呼细柳眠。",
        "dynasty": "宋",
        "collection_info": null
    },
    {
        "title": "深静堂  其二",
        "author": "庄珙",
        "content": "林泉适意可忘年，静境寥寥断俗缘。\n满户清风翻贝叶，半窗晴日袅炉烟。\n无尘虚室自生白，隠几安心即是禅。\n杖策每来乘逸兴，偷闲聊借北窗眠。",
        "dynasty": "宋",
        "collection_info": null
    }
]