[
    {
        "uuid": "08e0084e99990688cfde5d9162d1e08c",
        "title": "代人送广州刘待制",
        "author": "金君卿",
        "content": "元精生俊臣，其器疏以博。\n浑玉谢雕镌，古乐镇浮薄。\n文章发粹藴，云汉相纷搏。\n轩昂仕路间，独立羣鸡鹤。\n朝端耸风采，众听嘉蹇谔。\n缘饰吏事余，中有名教乐。\n按狱袪烦苛，馈粮得丰约。\n邛蜀号险艰，静制犹扃钥。\n归来奏成绩，高议凌霄鹗。\n往釐东南计，讵足烦精畧。\n中道发诏书，飞荣上天阁。\n抗旌出五岭，广府开巨幕。\n提封犬牙制，被海珠贝错。\n况当蛮獠衝，尚苦蜂虿蠚。\n日望公之来，坐见起民瘼。\n先声百粤外，猾寇千里却。\n行当静海隅，天步清且廓。\n栖栖外台吏，正困缰鏁缚。\n忻闻大旆过，一见如刮膜。\n下坐听语言，渴引醇酎酌。\n退嗟蝇虫痴，敢议骥尾託。\n愿公南辕还，四海霖雨作。\n嘻嘘和气行，瞬息羣动跃。\n及此分寸苗，庶几秋有穫。",
        "dynasty": "宋",
        "collection_info": null
    },
    {
        "uuid": "ce8b9510a0fa6f0fa196a022f371de89",
        "title": "南埜书怀",
        "author": "金君卿",
        "content": "险途吁可憎，浅俗寖浇竞。\n进物莫若利，趋时不如佞。\n吾道何由亨，谗人方丑正。\n予生与时戾，所赋得刚劲。\n力古耻浮文，论经斥非圣。\n强勉悦时事，难乎易天性。\n木舌不卷柔，枯株微荫映。\n沿洄避风波，进退触机穽。\n八载脱流铨，恩与万家令。\n移官瘴岭下，亲闱阻温凊。\n南荒地多暑，岚氛午犹暝。\n因思古令尹，舒惨繫民命。\n士元都下治，汲黯辞以病。\n几欲慕伊人，去就得非轻。\n虽然万夫长，亦足观以政。\n升进由渐阶，困穷亦前定。\n所以勤吏术，驱民一其行。\n澄清疏浚源，披攘塞邪径。\n吏手不得纵，奸豪无敢横。\n训染所难入，未免加笞榜。\n宿黠殊欲悛，良民适相庆。\n仅慰百里心，莫耸四海听。\n世人重苟且，耳目非卓夐。\n庸儿难共议，宁与智者争。\n咄哉蝇虫痴，不喜圭玉莹。\n尔舌徒扬箕，吾心本如镜。\n质诸古圣贤，周孔与杨孟。\n当时穷达间，犹不免讥评。\n况于吾徒者，得谤适为幸。\n丈夫抱事业，力行以待聘。\n神龙潜于渊，不耻羣蛙黾。\n骐骥絷于野，无嫌困泥泞。\n一旦亨天衢，挺身立朝廷。\n礼义张国维，威福尊君柄。\n接武皋夔际，致主勋华盛。\n名将日月垂，功与天地并。\n彼已乌足论，攎怀成笑咏。",
        "dynasty": "宋",
        "collection_info": null
    },
    {
        "uuid": "846318d8e5b865879960495295e200a1",
        "title": "双桧分题",
        "author": "金君卿",
        "content": "名蓝压城闉，巀岌耸双桧。\n得地不孤立，陵风自相对。\n根盘乖龙狞，叶剪苍璧碎。\n交柯纽顽铜，迭影森翠盖。\n劲无丝萝託，直与松柏配。\n争高丈夫气，耻学儿女态。\n雪霜正柔落，草木任颠沛。\n同心岁寒间，正色烟霞外。\n斧斤未翦拂，志节已高迈。\n出羣才可惊，有作器必大。\n考室须栋隆，济川俟舟载。",
        "dynasty": "宋",
        "collection_info": null
    },
    {
        "uuid": "613bef2fb55db0c25f4db76400298344",
        "title": "区着作湘潭旧隠有二亭焉求诗以归",
        "author": "金君卿",
        "content": "危亭揭池心，池水表且滑。\n九秋烟露浓，四面芙蓉发。\n此时浩歌去，万事不挂舌。\n把酒酣清风，投竿钓明月。",
        "dynasty": "宋",
        "collection_info": null
    },
    {
        "uuid": "fe879942e1074156944127df80063fb4",
        "title": "寄题张秀才此君亭",
        "author": "金君卿",
        "content": "一径入丛深，四轩森翠玉。\n红尘不到处，清秋长在目。\n主人厌薄官，欲蹑高士躅。\n日日念此君，招我湘江曲。",
        "dynasty": "宋",
        "collection_info": null
    },
    {
        "uuid": "dc1fa476e82f040133f981f7dc5e517e",
        "title": "题胡主簿澄清轩",
        "author": "金君卿",
        "content": "危壁敞新轩，西风满兰芷。\n披襟豁万虑，举目照千里。\n丈夫固有待，澄清不虚纪。\n勾稽职虽贱，为仁决由己。\n芳盛无良苗，源污无洁水。\n愿推天下心，先从邑中始。",
        "dynasty": "宋",
        "collection_info": null
    },
    {
        "uuid": "d371e53bb50c80960ef073727daec1d8",
        "title": "过姑孰溪观李白旧诗洎乐天弔太白坟短句因而继和",
        "author": "金君卿",
        "content": "水从照亭来，荡漾涵秋凈。\n楼台阚空渺，倒影入明镜。\n溪山久寂寥，胜游谁与并。\n新月生暮寒，讴歌发渔艇。",
        "dynasty": "宋",
        "collection_info": null
    },
    {
        "uuid": "4dbdcd13e9a822e90e9f8cb197282af3",
        "title": "凌歊台",
        "author": "金君卿",
        "content": "风流六朝士，曾此登高岑。\n太白访幽踪，飘飘成微吟。\n牧之感遗事，名字留碑阴。\n我来徒感慨，千载一披襟。",
        "dynasty": "宋",
        "collection_info": null
    },
    {
        "uuid": "fe2cbed2db6e54c28dd8d7bf72ba7e8b",
        "title": "汴渠",
        "author": "金君卿",
        "content": "洪河贯中州，随汴凿支流。\n滔滔万里来，禹浪东南浮。\n粮道所由济，日逝千斯舟。\n嗟哉隋皇帝，祸起江都游。\n先身不先民，及乐不及忧。\n远弃宗室重，死作社稷羞。\n胡为得民力，举锸成巨沟。\n后来蒙其利，厥功固难酬。\n愿思所以失，宴安仍仇雠。",
        "dynasty": "宋",
        "collection_info": null
    },
    {
        "uuid": "2558fda7c8de7d1efd7f635c903b0924",
        "title": "慈竹",
        "author": "金君卿",
        "content": "欲知慈姥心，看此矶上竹。\n四时无改易，一节念幽犹。\n蟠根石罅牢，倒影潭心绿。\n直恐霜雪姿，化为水苍玉。",
        "dynasty": "宋",
        "collection_info": null
    },
    {
        "uuid": "514d797afac4cc4afd1633f4d3bcf054",
        "title": "哭刘卿材",
        "author": "金君卿",
        "content": "人皆哭仲途，我独悲卿材。\n仲途于卿材，犹赐也与回。\n回行不可泯，孔絃有余哀。\n卿材不偶圣，人孰知贤哉。\n龙马驾鼓车，不如一驽骀。\n燕金正挂赏，痛惜骨已埋。\n操舟过君家，登山甫徘徊。\n墓树忽成拱，犯雪色不摧。\n携觞奠其下，泪涕霑苍苔。",
        "dynasty": "宋",
        "collection_info": null
    },
    {
        "uuid": "c8a89766655900deac4d69b88fedb787",
        "title": "丹阳湖",
        "author": "金君卿",
        "content": "岛树压丛云，波光铺寒雪。\n迥浸寒无暑，平空晓犹月。\n吕父已入周，范蠡未辞越。\n扁舟谁与同，浩歌几千阕。",
        "dynasty": "宋",
        "collection_info": null
    },
    {
        "uuid": "e67aacf1ff060d32273d88314236c934",
        "title": "留题杨子陆清照亭",
        "author": "金君卿",
        "content": "县舍敌幽居，萧然敞轩槛。\n高迎远峯入，下与新池阚。\n清景月生昼，寒光冰满鑑。\n狎鸟自相得，轻舠不容泛。\n对此须澄心，宜哉水为鉴。",
        "dynasty": "宋",
        "collection_info": null
    },
    {
        "uuid": "0146a97e7ccbdd479a91956ce03f48d3",
        "title": "书简寂观",
        "author": "金君卿",
        "content": "欹危烟霭间，覆压山岳半。\n境穷天地寒，气古金碧烂。\n泉源长清霁，云木杳凌乱。\n寻高下来远，白日己西窜。",
        "dynasty": "宋",
        "collection_info": null
    },
    {
        "uuid": "eb0c8431ebf7749545df8d64712eab0c",
        "title": "赠僧惟益",
        "author": "金君卿",
        "content": "益也非庸僧，黄卷粗渔猎。\n身虽阛阓中，耻与喧嚣接。\n朝弹侧楸局，暮杵青黏叶。\n妙理脱扃键，高谈腾辅颊。\n繄予困缰锁，荏苒尚吏牒。\n不见才七年，霜髭已盈镊。\n借问何所因，苦吟诗满箧。",
        "dynasty": "宋",
        "collection_info": null
    },
    {
        "uuid": "b215a769735ae2f4d12c34f7c7b48a6e",
        "title": "僧灵辩南归",
        "author": "金君卿",
        "content": "僧如灵辩者，翘枝秀丛林。\n浩荡游九州，穷奇发清吟。\n巨轴谒明光，朝奏暮拜恩。\n䓞袍拂天香，珍重如腰银。\n逸足不可羁，归云渺无根。\n清明汴口开，一叶东南奔。\n故山盘冰溪，百尺数纤鳞。\n洗耳外名教，洒然鸥鹭羣。\n应笑未归客，青衫京洛尘。",
        "dynasty": "宋",
        "collection_info": null
    },
    {
        "uuid": "e58870765dfe2af41254b2916c4cd612",
        "title": "文相生日",
        "author": "金君卿",
        "content": "圣贤不世出，会合未可知。\n朝廷余百年，天将右重熙。\n经纶须得人，公为生斯时。\n维时秋九月，爽气横海涯。\n三叶凋阶蓂，嘉梦符熊罴。\n岂特钟岳灵，囊括昴与箕。\n夹山州之望，罄竭敢自私。\n復疑于其来，释老亲抱持。\n道貌莹襁褓，公相乃余姿。\n胜衣惜寸阴，问学俱忘疲。\n过目已解悟，知妙初无师。\n峨冠践场屋，发策趋丹墀。\n儒馆聊税息，伟望临华夷。\n知公离能尽，荆公每嗟咨。\n谓与公所学，展矣无可疑。\n所忧异世习，老不见设施。\n勃兴得神考，丞弼须皋夔。\n公始在劝讲，朝夕输论思。\n君臣由一德，协合踰埙篪。\n法度日新美，小不遗毫釐。\n衔恤俄去位，虚伫同调饥。\n迨归不阅岁，再迁居近司。\n荆公镇江左，成绩忧废隳。\n润色固頼何，可但如曹随。\n一朝困憸言，补外垂士朞。\n眷倚晚益厚，爰立兹可期。\n先帝遣神游，登用多非宜。\n恭默久不言，狙诈事谩欺。\n经始稽典坟，利泽覃四维。\n反指为虚政，屏弃无孑遗。\n勋旧比共驩，东南困流离。\n高怀信安恬，国尔关盛衰。\n所增在式廓，上帝初耆之。\n年来闢四门，比德皆纷披。\n羣才得彙征，灵光动晨曦。\n而公屈方面，疑叹均一辞。\n肇此始生日，川至来繁禧。\n矧上思肯构，绳墨繄谁尸。\n典策备广庭，三节方星驰。\n归与庙堂上，百辟劳瞻仪。\n步趋谢几杖，康宁见期颐。\n阜俗犹禔身，温饱兼惸嫠。\n陶冶既礼乐，于变无浇漓。\n英声播金石，是皆出人为。\n公媲自黥劓，了不见成亏。\n庄周肆诋訿，所以尊孔尼。\n发挥自公手，千载无沉迷。\n邦人申寿祝，稚艾肩相随。\n具幸公少留，此语真愚痴。",
        "dynasty": "宋",
        "collection_info": null
    },
    {
        "uuid": "b111a2badcc78355bcaecd5bd87924ac",
        "title": "怪石",
        "author": "金君卿",
        "content": "凡物以怪见憎嫉，尔独何为人采拂。\n巉顽累迭百千状，人兽鬼魅相髣髴。\n裸蛮面缚夷吾囚，日剥风皴子胥骨。\n比干爱主心见剖，孙子兼人足先刖。\n枯龟灼墨足兆坼，蛰蛇惊春暂蟠屈。\n古器断烂犹斵雕，老木鳞皴半枯杌。\n僧轩闲杀日月长，劚地挤排破烟鬰。\n檐溜滴穷蛾子垤，蔓延引入蜗牛窟。\n我来不以尔貌取，所爱铿然最坚质。\n终当锻炼持补天，安此兀兀为玩物。",
        "dynasty": "宋",
        "collection_info": null
    },
    {
        "uuid": "a0235cb5661f5fa2491746ef3bc5edf3",
        "title": "清江台",
        "author": "金君卿",
        "content": "贡章湍险吁可惊，岸翻石走轰雷霆。\n崩奔出贑一千里，江势到此纔渊渟。\n道山仙府相照映，盘泊下饮苍龙精。\n金沙洗淘洲屿出，红紫错杂围春城。\n郡台峨空压万瓦，况值开霁宜高明。\n老郎官冷厌缰锁，亦有罇酒难独倾。\n旋烹茗粥别官佐，明朝又作新昌行。",
        "dynasty": "宋",
        "collection_info": null
    },
    {
        "uuid": "9c6d7eb98e2fe8297aafe5152672cfe5",
        "title": "寄题浮梁县丰乐亭",
        "author": "金君卿",
        "content": "百流南泻昌江浔，涵光吐润生良金。\n从前良令固无几，矧復惠政留于今。\n四十年来耆旧语，李谢刘杨遗爱深。\n高君气象又宏远，能以和易调羣心。\n政平讼简日多暇，远嚣凌俗开胸襟。\n旋治东园敞轩闼，四睇环耸千高岑。\n已占溪山足清思，更添桃李成浓阴。\n斯亭不独与民乐，乐得贤者同登临。\n嗟予万思走燕赵，弱羽归飞思故林。\n空吟绝致未能往，徙倚南风聊寄音。",
        "dynasty": "宋",
        "collection_info": null
    },
    {
        "uuid": "ea7e9db11845254b84d865f6eadeaaf6",
        "title": "留题张氏颐文阁",
        "author": "金君卿",
        "content": "鄱阳才子钟庆门，巍冠大带何纷纷。\n诚心乐道自颐养，雾豹蔚彧珍其文。\n朱栏碧瓦江之垠，更敞高阁凌烟氛。\n烟中数岫列窗牖，急雨洗出青无痕。\n乍来耳目益开爽，况日文酒酣天真。\n前年诏下起嵓隠，子直奋起轩浮云。\n不嫌官小喜及养，敛板归拜高堂亲。\n子方归宁亦同乐，与子登眺开芳樽。\n定交酌寿虽所愧，相望兰桂长清芬。",
        "dynasty": "宋",
        "collection_info": null
    },
    {
        "uuid": "d84d7651ae341dd9853466f063ef85f9",
        "title": "九日过长芦泊小港留题龙山古寺",
        "author": "金君卿",
        "content": "轻舟晚过长芦渡，西风吹帆落沙溆。\n空桑古市渔家烟，信步闲寻石城去。\n石城苦远日苦晚，崎岖半入龙山路。\n山回路转翘林处，披开白云见幽寺。\n家菊海榴矜晚芳，落华鸣泉足秋思。\n野叟耕冢出坏石，虚城埋狐井射鲋。\n老僧推门揖我入，古碣荒唐草中觑。\n仰天一笑六朝事，过鴈书天作文字。",
        "dynasty": "宋",
        "collection_info": null
    },
    {
        "uuid": "8090e8577683843b72e0209c90c5b2a2",
        "title": "留云山居呈长老元禅师",
        "author": "金君卿",
        "content": "衡阳岗阜羣龙奔，截起万仞磨天阍。\n宿云收踪着平地，星辰满轩斗可扪。\n河汉鸿涌岩泉喷，六月飞雪冰木根。\n下视吴楚区域分，众山培塿乌足云。\n我来环走竟朝曛，摆脱缰锁忘尘纷。\n更闻高论益清旷，如挹仙袂游昆崙。",
        "dynasty": "宋",
        "collection_info": null
    },
    {
        "uuid": "5600bb2e59069f62a63517174a8092c6",
        "title": "寄题张秀才此君亭",
        "author": "金君卿",
        "content": "羣山四向盘青云，山足一径萦云根。\n拂云截径敞轩槛，槛外百卉铺重茵。\n矜春哆哆弄颜色，散漫红紫何纷纷。\n主人养高不累俗，欲以清节遗子孙。\n剪花芟草植修竹，半卷画箨含霜筠。\n渐迎风露竟百亩，碧油黕地无纤尘。\n对之气思自潇洒，行吟足以穷朝曛。\n吾居接境未始到，手驰大笔胡能云。\n劝子无渝岁寒操，惟日虚心比此君。",
        "dynasty": "宋",
        "collection_info": null
    },
    {
        "uuid": "6b6ff6ad9432fb2e46567452e143c75a",
        "title": "范资政移镇杭州一百韵",
        "author": "金君卿",
        "content": "圣门高弟游渊源，当时所得惟十贤。\n科张言行政与学，兼此四者谁能然。\n公含天资得具美，出文入武材谟全。\n轩昂盛时进以道，行高德鉅齐回骞。\n发为文章动惊俗，邈与游夏争差肩。\n手凿大窍破混沌，分得清浊归坤干。\n斯文去圣日已远，泯塞不绝犹涓涓。\n公恢吾儒独振起，力引巨海吞百川。\n周旋六经后诸子，陟彼泰山望八埏。\n提携千篇去奏御，列宿环拱分经躔。\n章韶夏濩忽冥昧，琥璜圭璧惭雕镌。\n词雄语险气復锐，猛将正怒挥戈鋋。\n羣邪众枉困凌暴，辟易万里穷无边。\n飞名禁林号独步，多士仰则犹权衡。\n惟时朝廷政不一，众口噤暗同寒蝉。\n公鬰奇材未得吐，盘虹积玉胸中填。\n囊书万言究大政，径欲锻石持补天。\n自从谏言抉心胆，慷慨大论君之前。\n采诗上诵关雎化，稽古下陈无逸篇。\n材高于时众所忌，谗机巧网相包缠。\n如公之言遽见斥，嗟嗟吾道何其邅。\n上思贾生久不见，一日开悟俄诏还。\n归来復践谏诤列，正似猛矢加劲弦。\n遂登天阁承顾问，凡日三接亲邃延。\n乃眷京畿作大尹，有美闻望如庭坚。\n公言臣节矧可夺，宁方而折何能圆。\n咄哉小人正用事，亦以茅茹相引牵。\n大凡威福自人主，其下臣子敢得专。\n设若园林养材木，腐枝朽枿须剥刓。\n方今之患犹大肿，未得良药何能痊。\n大书斥言不忌讳，贯理若以珠贝穿。\n天子为之彻旒纩，乐以从谏如转旋。\n退思谓言即施设，返逆众耳遭诃訮。\n黄鹄孤飞下太液，势力不胜枭与鸢。\n遭罹纲罗不得奋，摆翮垂翅江之壖。\n身虽江湖岂云乐，与国忧戚常悁悁。\n谓时久安虑必远，往往达旦目不眩。\n俄而烽警半夜至，黠羌豕哾窥西偏。\n庙堂奇兵不施设，主帅肉食骄且孱。\n王师之行屡挫衄，边邑骚动何喧阗。\n朝廷方议择儒将，诤臣列奏飞封笺。\n起公于西代天讨，推毂以送操中权。\n奉师尊行天子命，德望远振威先零。\n指挥风行纪律定，士卒增气百十年。\n先期长戈断尔臂，随以巨杵春其咽。\n羣凶胆落禁不发，若卵压以泰华巅。\n谕以天意使安然，踧踖闻命敢不虔。\n西人父子相得喜，咸愈大疠就粥饘。\n帝曰于予荐太庙，拾得巨鼎容牲牷。\n遂以公归赞大政，思纳治道于平平。\n公言一物未云获，惴惴若己推诸渊。\n观今正得仲舒策，夫欲善治须改絃。\n公孙之才卒克用，救弊一变期朞年。\n国侨首议立谤政，习俗未久非所便。\n祁寒暑雨辅天令，嗟尔小人犹怨焉。\n甚哉仁义岂迂阔，言未及吐谗人㘋。\n边氓方復思召虎，谓以王命来旬宣。\n公扬天休布惠泽，一切苛政咸使蠲。\n期民陶然释重负，时雨骤作苏枯荐。\n被甲边士众千旅，又煦鳬藻相依沿。\n狡兔窜缩飞鸟伏，良弓收势藏诸鞬。\n时将劳还亟大用，上书愿得东南迁。\n帝曰老臣重休息，方且畀汝南阳田。\n南阳之民悦以化，焱若暖气来穷燕。\n隆冬寒严雪积苦，赤子乳负蒙裘毡。\n上方南顾孰予济，頼公往镇苏民编。\n江东百城控越绝，齐俗轻剽穷奢妍。\n三民劳力事故教，揖揖蚁蚋团腥膻。\n望公子来日以治，坐使薄恶随面悛。\n虽然一方仰其赐，安得为惠周幅员。\n吾民倥侗岂有识，瞻望德业何拳拳。\n凄然末学门下客，忆昨舍耕趋士联。\n饭蔬饮水亦云乐，勉望箕业犹桮捲。\n于时鄱阳被公化，乐以教育为民先。\n公嗟吾儒实已落，勉勉欲以经义传。\n强扶驽骀决远到，足力不骋烦笞鞭。\n渐摩师教日已久，有类污壤遭坯埏。\n良工遇物以规矩，方圆大小随陶甄。\n锻磨拂拭仅成器，未省所用何如旃。\n逢时清明辄自喜，才卵而翼思翩翾。\n幸歌嘉鱼乐贤者，数罟不弃鳙与鲢。\n区区一入太常选，谁顾尺蠖犹连蜷。\n退思生成有本末，未能岂敢忘蹄筌。\n公时提师出万里，一伏门下无由缘。\n皇皇寸禄及亲养，乃以名字归冬铨。\n度量未免习为吏，束缚日以官事煎。\n方愚动与时事戾，进退坎埳谁与怜。\n男儿三十志未就，却顾文字羞丹铅。\n营营孤飞失所託，耻与燕雀争连翩。\n愿奋羽翰脱榛棘，日逐凤鸟翔飞烟。\n跋公之门已俯附，孑孑旆旞当风褰。\n十年始得拜车下，若出秽薮游飞僊。\n公之声名世轲愈，民望其赐犹蹇连。\n况当景盛天子圣，将议明堂张九筵。\n肯如大过栋已桡，方购梁木扶其颠。\n定须笼材器所用，鸠敛天下无弃捐。\n经营架构非一干，愿得身备栭与椽。\n公归辅成此基构，手斡元化随天旋。\n致君无为坐以治，四气成顺岂有愆。\n自然民物日陶遂，返我薄俗如羲颛。",
        "dynasty": "宋",
        "collection_info": null
    },
    {
        "uuid": "6e787318e308001d6a7060f187ad0eda",
        "title": "夜泊竹篠港寄鄱阳朱安石",
        "author": "金君卿",
        "content": "江阴沧漭云四垂，风苹雨杜饶秋悲。\n孤樯转汀落处晚，渔歌傲笑鸥羣疑。\n肥鱼新酒且可挹，万绪一破忘者谁。\n惊波到枕不成梦，鸿声半夜东南飞。",
        "dynasty": "宋",
        "collection_info": null
    },
    {
        "uuid": "f78b3b28e6a2b8720145edad1dbe2282",
        "title": "和李公素舍人真州通济亭诗",
        "author": "金君卿",
        "content": "虹堤崛起开危轩，四彻空旷围山川。\n刺天万里烟树外，破浪一去风中船。\n青黄乱眼裂春锦，鸣声聒耳惊秋蝉。\n亭前深处不百尺，神物窟此犹安然。",
        "dynasty": "宋",
        "collection_info": null
    },
    {
        "uuid": "91524f153aa08ac3a59522b9c8839c29",
        "title": "和御制观龙图阁三圣御书",
        "author": "金君卿",
        "content": "累圣传真蹟，天苞炳瑞文。\n珍藏留紫禁，宝构拂丛云。\n焜耀三辰烂，周旋八体分。\n宸心追睿辙，尤念保邦勤。",
        "dynasty": "宋",
        "collection_info": null
    },
    {
        "uuid": "c620f027fa331829be0d439fe603c7d2",
        "title": "送张明远归丹阳",
        "author": "金君卿",
        "content": "此行非远别，何用惨离颜。\n纵棹溪亭外，清歌罇酒间。\n相期在西笑，从此望南还。\n归去重回首，夕阳江外山。",
        "dynasty": "宋",
        "collection_info": null
    },
    {
        "uuid": "a3e436bc194a992762ae3502404a1616",
        "title": "张子礼锁厅下第南归",
        "author": "金君卿",
        "content": "官小事如麻，去官书满车。\n干时不得荐，垂翅又还家。\n知命独无愧，沉英众所嗟。\n风波信一叶，流落向天涯。",
        "dynasty": "宋",
        "collection_info": null
    },
    {
        "uuid": "810835b3378b0deea8d55c804193bf85",
        "title": "寄题广信郑倅潜道斋",
        "author": "金君卿",
        "content": "养志浮名外，潜神圣壶中。\n诚心如自得，乐事固无穷。\n斋静横宾榻，诗成促递筩。\n英琼何以报，惟有四般同。",
        "dynasty": "宋",
        "collection_info": null
    },
    {
        "uuid": "a47aac42a43b021e48bab28fc0422add",
        "title": "淝山东归",
        "author": "金君卿",
        "content": "巨区苦行役，今日又东归。\n揽辔月盈把，出林霜满衣。\n眼看风叶乱，心逐野云飞。\n税马山前驿，长天又落晖。",
        "dynasty": "宋",
        "collection_info": null
    },
    {
        "uuid": "6ec75ae2d159a492d804cca81e5c3bbf",
        "title": "寄题毕郎中宅御书阁",
        "author": "金君卿",
        "content": "帝构笼多士，春官喜得人。\n庆氛腾宝札，睿睠宠词臣。\n敞第张层构，传家号绝珍。\n更藏书万卷，酣咏乐天钧。",
        "dynasty": "宋",
        "collection_info": null
    },
    {
        "uuid": "fa7c60593b1096ba6c019e4932526f00",
        "title": "病间偶作",
        "author": "金君卿",
        "content": "壮矣尚无成，区区京国行。\n食贫谙世态，卧病见交情。\n万事风埃过，寸心霜雪明。\n谁知丈夫志，日月照功名。",
        "dynasty": "宋",
        "collection_info": null
    },
    {
        "uuid": "6ef7841fff1c0f8e8eed41a2010d62d1",
        "title": "灵辩大师归江南",
        "author": "金君卿",
        "content": "睿讚释真筌，惟师得本原。\n歌时诗百首，祝圣颂千言。\n巨轴朝闻御，方袍夕拜恩。\n江南归旧隠，高卧老干坤。",
        "dynasty": "宋",
        "collection_info": null
    },
    {
        "uuid": "472c8a09a6af36244e9fc7caec0b9130",
        "title": "清风阁",
        "author": "金君卿",
        "content": "势压最高峯，四轩横断虹。\n江山形胜外，疆埸画图中。\n景物浩无主，尘襟到即空。\n何须迟炎暑，特地揖清风。",
        "dynasty": "宋",
        "collection_info": null
    },
    {
        "uuid": "71436c53062636e9eaa3c9b374cf5ba7",
        "title": "戚郎中红黄拒霜花",
        "author": "金君卿",
        "content": "霜晓禁寒色不摧，若论花品是奇材。\n红如锦帐香囊绽，黄似霓裳舞袖开。\n幸与畹兰同素景，耻随篱槿委轻埃。\n郡斋得地逢嘉赏，不逐羣英烂漫栽。",
        "dynasty": "宋",
        "collection_info": null
    },
    {
        "uuid": "6798cc5970ab98fe7338e205714bf149",
        "title": "题晋匡庐先生庙",
        "author": "金君卿",
        "content": "山压重江万里波，半空精铁锁嵯峨。\n先生死去云情薄，六国兴来佛事多。\n万剎金莲开碧落，一祠茅竹蔽丛萝。\n游人但逐僧归去，古隠荒凉谁肯过。",
        "dynasty": "宋",
        "collection_info": null
    },
    {
        "uuid": "a0b090061f5e7dbd332d82750c871d35",
        "title": "送广州刘待制",
        "author": "金君卿",
        "content": "光摇剑外使星还，天阁平跻侍从班。\n暂命剖符开广府，先声指日定诸蛮。\n浮江大斾翩翻去，过岭新恩次第颁。\n济俗有谋方适用，卷舒应在笑谈间。",
        "dynasty": "宋",
        "collection_info": null
    },
    {
        "uuid": "783e006a3f16c9630104b466faeb77c2",
        "title": "招王阚二同年",
        "author": "金君卿",
        "content": "偶忆去年逃暑饮，与君通夕屡忘归。\n旋沽美酒开罇渌，更买新鱼斫鲙肥。\n今日忽惊池水涨，小亭依旧柳阴围。\n停舟待月波心去，携手相过莫我违。",
        "dynasty": "宋",
        "collection_info": null
    },
    {
        "uuid": "be77d2b67078105a0fd6745e00c66b88",
        "title": "寄题六安县徐介夫园亭",
        "author": "金君卿",
        "content": "峨峨武步对精庐，潄玉寒泉灌石渠。\n醅脚满篘先腊酿，茗丛栖坞及春锄。\n清风俦侣檐前竹，黄卷生涯架上书。\n养志待时应自信，临邛人莫诮相如。",
        "dynasty": "宋",
        "collection_info": null
    },
    {
        "uuid": "c09fbdb169587e0e3de880c4eaab87ec",
        "title": "瑞金县西池双莲汪簿有诗见寄因以和之",
        "author": "金君卿",
        "content": "惠政多应草木知，藕花呈瑞向西池。\n双红共蒂初含笑，众卉千名总合奇。\n宠降帝妃妫汭日，恍迷仙佩汉皋时。\n若教潘令河阳见，肯羡东风桃李枝。",
        "dynasty": "宋",
        "collection_info": null
    },
    {
        "uuid": "dc97a9f4f3b7c7793cbe04e6cf9d2a2e",
        "title": "南塘闲泛二首  其一",
        "author": "金君卿",
        "content": "雨收平淀饮残虹，苹末无风碧印空。\n寒凈浑疑踏冰去，清光直欲贮胸中。\n客樯隠隠逐飞鸟，钓舸悠悠任转蓬。\n日暮韩堤犹极望，却将耕稼问渔翁。",
        "dynasty": "宋",
        "collection_info": null
    },
    {
        "uuid": "8c2e3d0ad04fb3f4a3b23b43f48fb3d6",
        "title": "南塘闲泛二首  其二",
        "author": "金君卿",
        "content": "水乡真箇似三吴，碧淀涵秋水鑑湖。\n十里香风起莲萼，半空飞雪下鸥雏。\n堤森古木严征仗，塞缭方田展角图。\n闲舣洛阳桥畔饮，风涛还到此中无。",
        "dynasty": "宋",
        "collection_info": null
    },
    {
        "uuid": "9ae3bfd1c4702a2a98d1512e52a29694",
        "title": "同陈郎中游南塘",
        "author": "金君卿",
        "content": "水光烟色满南塘，十里横连古战堭。\n千顷芋畦楸罫局，万章云木羽林鎗。\n渔歌闹处菱花紫，田妇归时秫穗黄。\n贤守公余行乐去，许陪旌骑问耕桑。",
        "dynasty": "宋",
        "collection_info": null
    },
    {
        "uuid": "d356a65b344de070cda1973aa7a40200",
        "title": "周涛权宰大冶以湖光亭诗见寄因和之",
        "author": "金君卿",
        "content": "面揖清光万顷陂，满檐秋色曙阴微。\n回环远岫烟中辨，片段闲云镜裏飞。\n富冶地饶民讼简，洞庭风便客舟稀。\n知君已厌江山思，亭下行吟日望归。",
        "dynasty": "宋",
        "collection_info": null
    },
    {
        "uuid": "21b62f2e9f6bce3120e1ccce9955b725",
        "title": "寄所知",
        "author": "金君卿",
        "content": "正色当官取悔尤，清时无告独包羞。\n狱中剑气犹盘鬰，火裏琴材未见收。\n自古圣贤由直道，遭时诬毁亦幽囚。\n愿持仁义为篙檝，敏手中流救覆舟。",
        "dynasty": "宋",
        "collection_info": null
    },
    {
        "uuid": "eeb06f15437415846ba3361a23bdf550",
        "title": "秋鴈",
        "author": "金君卿",
        "content": "北来南去年年事，微物还应不自由。\n缯缴多机应远谢，稻粱已饱更何求。\n潇潇风雨衡阳暮，渺渺烟波震泽秋。\n夜过边城牢闭口，断肠砧杵不禁愁。",
        "dynasty": "宋",
        "collection_info": null
    },
    {
        "uuid": "bb3dbb720680ab1545fd53cc4752e1ed",
        "title": "寄别致政王允",
        "author": "金君卿",
        "content": "羡君高尚褫朝绅，始是人间自在身。\n深坞结庐穷水石，半山开径入松筠。\n肩舆访寺常携鹤，酾酒邀朋祇垫巾。\n我欲效尤归未得，又驱疲马踏京尘。",
        "dynasty": "宋",
        "collection_info": null
    },
    {
        "uuid": "a012c79eb99b14cdf1118127bdcbb44d",
        "title": "鬰孤台",
        "author": "金君卿",
        "content": "鳞鳞万瓦遶云根，环列诸峯势独尊。\n屹若灵鳌浮海面，俨如谋将立辕门。\n赣流东汇龙蛇走，崆阜南来虎豹蹲。\n乘月偶为逃暑饮，欲扪南斗当清樽。",
        "dynasty": "宋",
        "collection_info": null
    },
    {
        "uuid": "a623aa6065f834e5f6f563ba40903564",
        "title": "南康县清暑台",
        "author": "金君卿",
        "content": "子康疎畬人皆笑，即墨孤危众所攻。\n遇主卒封齐万户，会时犹位汉三公。\n二贤养正堪忻慕，百里徒劳且晦蒙。\n闲上高台散幽鬰，独开襟袖挹清风。",
        "dynasty": "宋",
        "collection_info": null
    },
    {
        "uuid": "501c63d323850f382297e8821ecc0ab1",
        "title": "冬至日代书呈诸兄",
        "author": "金君卿",
        "content": "人人懽聚庆新阳，我独飞心恋北堂。\n薄宦飘流成底事，数年牢落在他乡。\n徒将远意凭归鴈，不及诸兄捧寿觞。\n何幸前春改官去，綵衣相逐戏亲傍。",
        "dynasty": "宋",
        "collection_info": null
    },
    {
        "uuid": "c4380a82c5375ee7a0fc2da20f3fad27",
        "title": "寄题三灵山程先生瑞墨阁",
        "author": "金君卿",
        "content": "翼舒层构倚云霞，日下无双处士家。\n千迭灵山横琬琰，八分宸笔动龙蛇。\n趋庭素业皆黄卷，揭版新诗半碧纱。\n我倦迷津欲归老，頼君曾为指仙槎。",
        "dynasty": "宋",
        "collection_info": null
    },
    {
        "uuid": "37cf0693cf8924492e2ca856db4a8e2f",
        "title": "滕王阁",
        "author": "金君卿",
        "content": "无復朱楼万幕垂，碧流青嶂似当时。\n不须越舞并秦唱，自有韩文与杜诗。\n残雪未消春到晚，彩毫争落酒行迟。\n满帘红日江天暮，隔浦一声杨柳枝。",
        "dynasty": "宋",
        "collection_info": null
    },
    {
        "uuid": "74b807d239b2fe31bc494d136a78416d",
        "title": "和曾子固闻言事谪官者",
        "author": "金君卿",
        "content": "四海疮痍剧猬毛，爱君三谏未能逃。\n所期力济生民福，不为名存信史褒。\n想见斯人心独喜，愿为君党义尤高。\n忠言已入身甘窜，始见吾徒气思豪。",
        "dynasty": "宋",
        "collection_info": null
    },
    {
        "uuid": "82edcc039018e9f9e043ff295a798583",
        "title": "送虔州知州",
        "author": "金君卿",
        "content": "所莅驱除弊一新，政成草木亦知仁。\n已书治最称循史，好蹑家声作诤臣。\n飞诏罢归漳水日，去帆催向汴堤春。\n未央赐对须南问，应记尘劳负弩人。",
        "dynasty": "宋",
        "collection_info": null
    },
    {
        "uuid": "e8d0b82618f419bf3a73b7f61befc8d8",
        "title": "离山阳阻风少憩归思浩然",
        "author": "金君卿",
        "content": "雨寒风横暂停桡，楚望亭南十里遥。\n舟刺水村衔燕尾，桥横烟市隠虹腰。\n归程不待春潮涨，孤愤难凭斗酒销。\n幸有同途江外客，不吟何以慰无聊。",
        "dynasty": "宋",
        "collection_info": null
    },
    {
        "uuid": "54a46db83431d1c18c8ee0714b27927e",
        "title": "赋得忆梅寄朱公美",
        "author": "金君卿",
        "content": "七度经春不见梅，水边亭下独徘徊。\n因思昨夜腊前雪，定是此时花盛开。\n远信浪从江外至，新声刚向笛中来。\n如何便得南归去，共把清香醉几回。",
        "dynasty": "宋",
        "collection_info": null
    },
    {
        "uuid": "3e0821f6eef62ece20c9ca9a7fab38c8",
        "title": "和周涛见寄",
        "author": "金君卿",
        "content": "薄宦留连未得归，思亲怀旧两依依。\n岭头梅信凭谁去，枕上鸿声到此稀。\n君喜及瓜催北响，我嗟垂翅倦南飞。\n何时共作东都客，不厌京尘化旅衣。",
        "dynasty": "宋",
        "collection_info": null
    },
    {
        "uuid": "781785a6bd619c3cd96287a615e63b5c",
        "title": "和介甫寄安丰张公仪之什",
        "author": "金君卿",
        "content": "前贤立事岂徒然，惠政须教振古传。\n芍水灌余三万顷，楚人祠已二千年。\n近闻令尹开新闸，不避风波上小船。\n堤筑已完舆颂洽，去时民吏重留连。",
        "dynasty": "宋",
        "collection_info": null
    },
    {
        "uuid": "16d08b048ce98a2546334da249a834ce",
        "title": "游阳府寺",
        "author": "金君卿",
        "content": "山肋盘纡一径斜，水烟深处梵王家。\n闻雷已荐鷄鸣笋，未火先尝雀舌茶。\n吟客披云题石壁，药僧和露扫松花。\n纵游向晚寻归路，渡口平沙卧古槎。",
        "dynasty": "宋",
        "collection_info": null
    },
    {
        "uuid": "527a730771f7a0709e2151414c8a5eaf",
        "title": "蒙诏书奬谕寄呈王介甫相公",
        "author": "金君卿",
        "content": "凤口衔书出九重，帝王亲赐紫泥封。\n神光下烛将飞剑，真赏重鸣既哑钟。\n砥砺若为酬睿睠，驱驰何敢嘆尘踪。\n仙翁更借提携力，竹杖由来解化龙。",
        "dynasty": "宋",
        "collection_info": null
    },
    {
        "uuid": "2739b546d54e106466260abaf7ce5557",
        "title": "重修龙兴观寄呈江吴二尊师  其一",
        "author": "金君卿",
        "content": "坛宇榛芜几十年，遗基重葺控长川。\n羽人便是双飞鹤，仙籍须增一洞天。\n蓝峤逢秋无败叶，龟池经夏有甘泉。\n操舟过客宜停棹，暂到尘襟自洒然。",
        "dynasty": "宋",
        "collection_info": null
    },
    {
        "uuid": "2b31a2619464787063e7d1b6a3ea73e1",
        "title": "重修龙兴观寄呈江吴二尊师  其二",
        "author": "金君卿",
        "content": "万户晴岚生紫烟，绝尘佳致甲昌川。\n轻舠急桨风中叶，碧瓦朱栏水底天。\n雨夜龙涎腥柱础，霜秋桂子落嵓泉。\n二师自得幽栖趣，向此灰心肯復然。",
        "dynasty": "宋",
        "collection_info": null
    },
    {
        "uuid": "b91e84d21dbaa06a016301344b8a6a27",
        "title": "和永叔颖川西湖",
        "author": "金君卿",
        "content": "名游无似郡城西，况是棠阴讼简时。\n信步桑间春去后，榜舟湖面夜归迟。\n烟波际目无穷乐，沙鸟留人逐处随。\n应为独醒须强醉，浩歌风月倒千巵。",
        "dynasty": "宋",
        "collection_info": null
    },
    {
        "uuid": "7fe25a4e3cbfd36fafa6fbb1093129cd",
        "title": "花沼分题",
        "author": "金君卿",
        "content": "寒光凈色照花林，更喜诗家共赏心。\n谢客不成春草梦，杜郎须强海棠吟。\n惟忧别去歌云散，不管愁来鬓雪侵。\n且试主人新酒令，片红飘琖十分斟。",
        "dynasty": "宋",
        "collection_info": null
    },
    {
        "uuid": "820dc5f933168125a77ed03bbaaae35f",
        "title": "和永叔芍药",
        "author": "金君卿",
        "content": "不逐羣花散漫开，风前一笑尚淹回。\n使人便有留春意，对尔强须衔酒杯。\n时与乐并真胜会，笔缘情赋尽高才。\n如何只得新诗看，也似南园纵赏来。",
        "dynasty": "宋",
        "collection_info": null
    },
    {
        "uuid": "677d2bffa33c83eee89cb2a5f9beb863",
        "title": "题赠南台山院主吉大师",
        "author": "金君卿",
        "content": "三纪修行箬笠僧，布衣褴褛髮鬅鬙。\n邑人与卜幽栖处，象法能通最上乘。\n常宿灵嵓敲玉磬，旋营精剎布金绳。\n江西望镇称台岭，使者重来喜共登。",
        "dynasty": "宋",
        "collection_info": null
    },
    {
        "uuid": "13f5b3cba701d5d97ff922ea1a503ee5",
        "title": "黄通有诗见寄因以答之",
        "author": "金君卿",
        "content": "一别俄然十二春，男儿志气可因循。\n简编少见承平日，世路稀逢磊落人。\n未免驱驰从县道，已甘荣悴任天钧。\n惟君知我须同醉，且喜清时禄逮亲。",
        "dynasty": "宋",
        "collection_info": null
    },
    {
        "uuid": "15bf79ec3ca999d84278eac3146837b4",
        "title": "题披云阁",
        "author": "金君卿",
        "content": "仕路无如衣綵荣，喜闻弦诵日趋庭。\n欲光子道兼三乐，须念家传重一经。\n已敞高斋临水镜，更张层构倚山屏。\n佳名切砺男儿志，手抉浮云见日星。",
        "dynasty": "宋",
        "collection_info": null
    },
    {
        "uuid": "0c303799217485a87f83a00c1a729e13",
        "title": "挽仁宗皇帝词  其一",
        "author": "金君卿",
        "content": "广轮三万里声明，四海讴歌号太平。\n恭己爱慈同汉景，息民宽厚似周成。\n九郊上帝天和应，载飨明堂孝意精。\n惟有升中独谦德，只应留待嗣君行。",
        "dynasty": "宋",
        "collection_info": null
    },
    {
        "uuid": "306ea82b03c9f00863f169f42a1c3f1b",
        "title": "挽仁宗皇帝词  其二",
        "author": "金君卿",
        "content": "优贤从谏致时雍，舜目尧眉俨睟容。\n灵算格天齐睿考，瑞元开筴倍神宗。\n梦迴綵仗归霓阙，愁入宫声咽暮钟。\n臣子诉号空殒血，鼎湖无路许攀龙。",
        "dynasty": "宋",
        "collection_info": null
    },
    {
        "uuid": "0e000082a785eb78c1d6271a7c90e926",
        "title": "挽仁宗皇帝词  其三",
        "author": "金君卿",
        "content": "慈俭身先治道间，未尝论罚不从宽。\n成功日比尧年盛，与子人知夏鼎安。\n凭几遗音伤万古，抱弓衔恨泣千官。\n昭陵柏老伊川竭，宫掖三千泪始干。",
        "dynasty": "宋",
        "collection_info": null
    },
    {
        "uuid": "1970d9a694a35d628d36d668f70ec8d2",
        "title": "挽仁宗皇帝词  其四",
        "author": "金君卿",
        "content": "深仁醴泽浃威灵，最是櫜兵与缓刑。\n坐接迩僚均父子，手挥宸翰走风霆。\n臣心未报空号慕，蒭牧无知亦涕零。\n视古诸侯从俭约，忍思遗诏尚丁宁。",
        "dynasty": "宋",
        "collection_info": null
    },
    {
        "uuid": "fe84ae5d10b71a1c62cb15232927e0eb",
        "title": "挽仁宗皇帝词  其五",
        "author": "金君卿",
        "content": "亿万民灵四百州，衔恩哀慕几时休。\n惜回长夜钧天梦，归侍仙都泰帝游。\n苍野路遥斑竹恨，翠微宫冷白杨秋。\n国人雨泣西郊暮，烟惨风悲亦为愁。",
        "dynasty": "宋",
        "collection_info": null
    },
    {
        "uuid": "3d200aeb1e138440cc7ad14699ced8fe",
        "title": "感梦因接梦中所得诗句",
        "author": "金君卿",
        "content": "我后同尧舜，君臣咏载歌。\n天颜春日煦，庭列众星罗。\n雅奏钧音合，秾香瑞气和。\n逢辰膺帝睠，既醉任颜酡。\n荐翣珍蒲异，仪庭舞兽多。\n太平无一事，图报顾如何。",
        "dynasty": "宋",
        "collection_info": null
    },
    {
        "uuid": "9a3c8cc2c1bb0243942411a5b7f3a277",
        "title": "梦赋诗寻得唐韵册检看见恩字韵",
        "author": "金君卿",
        "content": "太平无事日，藩服尽宾门。\n九奏张新乐，千官奉至尊。\n光华逢舜旦，赓载诵尧言。\n在沼祥麟萃，来庭彩凤翻。\n需云和气应，宝兽异香喷。\n下列容霑醉，何从报主恩。",
        "dynasty": "宋",
        "collection_info": null
    },
    {
        "uuid": "048fa3d04efc42592637e89f024abf2f",
        "title": "和陈屯田秋雨",
        "author": "金君卿",
        "content": "雨势正漫漫，空阶滴未残。\n重阴连地暗，爽气逼人寒。\n柱础因云润，池鱼得水懽。\n晓畦蔬甲绽，夜枕瓦声干。\n乱片飞林箨，衰红泣砌兰。\n前溪有归客，清思发毫端。",
        "dynasty": "宋",
        "collection_info": null
    },
    {
        "uuid": "d5f735ccd93f6e67a336329ea93090ff",
        "title": "文相生日",
        "author": "金君卿",
        "content": "羲御三星次，尧蓂九叶开。\n霄躔符有道，天骥下呈才。\n气思凌诸谢，渊源过二崔。\n光华逢日月，腾跃契云雷。\n迅步登文阶，严声凛柏台。\n幽潜均照烛，精胆破姦回。\n地重图书府，人瞻柱石才。\n堂基峻廉陛，鼎味仰盐梅。\n师钺方谋郄，枢庭喜得裴。\n往平蛟穴去，还入凤池来。\n元化经纶内，真儒事业恢。\n威名摄穷裔，美利泽枯荄。\n阴德天须佑，精诚日可迴。\n祥光纔偶圣，妖彗不为灾。\n全粹圭无玷，晶明斗有魁。\n龙旆聊偃息，鸿渚暂徘徊。\n重倚周分陕，丰功稷启邰。\n国医先药石，庙酌首罇罍。\n促召君前膝，图勋位正槐。\n羣情欣爱日，憸党极寒灰。\n王礼修尝禘，天官总货财。\n劘民归砥砺，播物就坯胎。\n动植逢时若，君臣咏喜哉。\n两京繄屏翰，大政辍公台。\n上德皆宣布，邦经一制裁。\n人和鳬煦藻，兵肃鴈衔枚。\n诞月君恩重，娱宾骑从陪。\n寒飈从激冽，乔岳镇崔嵬。\n金鑑光长满，霜松劲不摧。\n下寮违几席，并寒走风埃。\n劳瘁鱼将涸，覉孤雉在䍙。\n何当备驱策，犹冀竭驽骀。\n共庆歌岩石，无阶献寿杯。\n矧留天睠久，行听玺书催。\n黼衮荣三入，膏霖霈九垓。\n如收东阁士，愿与北山莱。",
        "dynasty": "宋",
        "collection_info": null
    },
    {
        "uuid": "c7e71c015546bb7ba0b62b73c594686f",
        "title": "韩相生日",
        "author": "金君卿",
        "content": "商飈迎素律，兑泽荐元精。\n象顺奎钧烂，天钟义气清。\n千龄将圣偶，冢辅为时生。\n粹藴森羣玉，冲襟贮四瀛。\n大方捐朴斵，淳辨復韶韺。\n先帝龙飞日，朝阳凤一鸣。\n振文齐木铎，保国敌金城。\n旧德方图任，鸿钧正倚平。\n具瞻归峻岳，众口说和羹。\n固结君臣分，穷探礼乐情。\n用人兼畎亩，得士尽豪英。\n省罚蠲茶法，均徭审地征。\n镇浮还美俗，恤隠起疲氓。\n考古渊源博，含章气思宏。\n太平论极至，坠典悉兴行。\n文物期三代，规摹小二京。\n纳忠高子孟，任重等阿衡。\n国本重离正，身谋一羽轻。\n殊方想风烈，曒日照功名。\n嗣圣嘉深识，明神格至诚。\n官仪端表宪，圭瑞竦桓楹。\n邦揆车遵辖，时髦鹿在萍。\n戍亭无警燧，廓庙有奇兵。\n达节天须佑，真儒道始亨。\n黄裳坤德静，玉铉鼎功成。\n坐致唐虞旦，前无丙魏声。\n昌期逢庆诞，睿宠极光荣。\n烨烨台符应，诜诜喜气盈。\n南岩同久固，西昴共晶明。\n史克歌眉寿，芳风愿载赓。",
        "dynasty": "宋",
        "collection_info": null
    },
    {
        "uuid": "0a6b5c789ae3aa179f31fb256b4ec395",
        "title": "宿德兴周秀才书阁",
        "author": "金君卿",
        "content": "十室所可重，喜君吾道同。\n因过一携手，醉卧六经中。",
        "dynasty": "宋",
        "collection_info": null
    },
    {
        "uuid": "509a2c7227e130c6b36c6c2926910688",
        "title": "谢朱公美遗瓜酒",
        "author": "金君卿",
        "content": "龙蹄甘美蚁头香，远远缄封遣老郎。\n便向嵓亭逃暑去，恨无人共把觥觞。",
        "dynasty": "宋",
        "collection_info": null
    },
    {
        "uuid": "85c094aeb886eec1c676c2c824e10a31",
        "title": "双溪",
        "author": "金君卿",
        "content": "双派飞来一镜寒，合流南注息惊湍。\n雨余山脚云收尽，两幅青绡绕翠峦。",
        "dynasty": "宋",
        "collection_info": null
    },
    {
        "uuid": "030892ac3a1d3dc8f3095e54c7b006d3",
        "title": "盛暑偶游旷亭书于再生樟石碣之阴",
        "author": "金君卿",
        "content": "万里雄风海峤来，客襟聊为旷亭开。\n千年古木清阴合，若比庄椿是美材。",
        "dynasty": "宋",
        "collection_info": null
    },
    {
        "uuid": "10522744c23e51f8f641203f5dd0d14a",
        "title": "寄别朱公美",
        "author": "金君卿",
        "content": "三载乡坊义最亲，驱车还是走京尘。\n虽无士会兼人智，犹有临歧赠策人。",
        "dynasty": "宋",
        "collection_info": null
    },
    {
        "uuid": "2cf26e01ab3434f0feeb6da76fb01422",
        "title": "石龟塘",
        "author": "金君卿",
        "content": "石化神龟不计年，方塘依旧冽寒泉。\n氛埃不到真仙境，拟倩麻姑种碧莲。",
        "dynasty": "宋",
        "collection_info": null
    },
    {
        "uuid": "5e34b6850189299f8cb64d1d2e4ed0bd",
        "title": "南塘",
        "author": "金君卿",
        "content": "二月江南烟雨多，南塘一夜涨春波。\n堤边游女最归晚，争引渔舟作棹歌。",
        "dynasty": "宋",
        "collection_info": null
    },
    {
        "uuid": "af29680eb7f1fe439912d51c495fecc9",
        "title": "留题分宜前山吴隠士白云亭  其一",
        "author": "金君卿",
        "content": "面挹晴光锦绣川，却临苍涧玉声涓。\n逸民自有山中乐，不问山前令尹贤。",
        "dynasty": "宋",
        "collection_info": null
    },
    {
        "uuid": "f9be25288b98914d7c2660e82ea72cc5",
        "title": "留题分宜前山吴隠士白云亭  其二",
        "author": "金君卿",
        "content": "江上青山山上泉，酌泉烹茗白云间。\n长官不扰民无讼，共喜登临一日闲。",
        "dynasty": "宋",
        "collection_info": null
    },
    {
        "uuid": "a72500a115b38f7c2af2d1376b145c2a",
        "title": "水心亭分题",
        "author": "金君卿",
        "content": "雨脚新收晚照开，水心亭上一曾来。\n红裙只解邀人醉，竞折新荷当酒杯。",
        "dynasty": "宋",
        "collection_info": null
    },
    {
        "uuid": "257c35563de91c447ed3022cfed45cdb",
        "title": "金沙亭",
        "author": "金君卿",
        "content": "亭阚方池物物新，花中名品富长春。\n诗僧用意栽培处，四季常教有主人。",
        "dynasty": "宋",
        "collection_info": null
    },
    {
        "uuid": "258c84de6d133bb233d4e4da226a68c9",
        "title": "五色雀",
        "author": "金君卿",
        "content": "晨氛澄霁海风调，綵绚珍禽入绛霄。\n闻说舜庭方作乐，可容飞舞听箫韶。",
        "dynasty": "宋",
        "collection_info": null
    },
    {
        "uuid": "37c179f83b47e059bb04d2fc09b6162e",
        "title": "义乌",
        "author": "金君卿",
        "content": "徒知感义海边州，未效精衷已白头。\n苑囿清阴无限好，栖身容借一枝不。",
        "dynasty": "宋",
        "collection_info": null
    },
    {
        "uuid": "a31026a826b402254f36815ff8c0c17f",
        "title": "赠南华拱禅师",
        "author": "金君卿",
        "content": "祖叶雕零四百年，法灯今见拱师传。\n堂头海会僧三百，昼课莲经暮叩禅。",
        "dynasty": "宋",
        "collection_info": null
    },
    {
        "uuid": "aae1b9b11b0b433a9a8869bc98745ad6",
        "title": "池亭避暑",
        "author": "金君卿",
        "content": "新花犹未出圆荷，月射风翻卷翠波。\n对酒强须通夕醉，暑天清景此为多。",
        "dynasty": "宋",
        "collection_info": null
    },
    {
        "uuid": "10d487a21a6208093e5ec6ed4701d4c0",
        "title": "和张公达端见寄",
        "author": "金君卿",
        "content": "殷勤寄语张夫子，休爱三山胜处游。\n闻说诏书催入觐，便须飞步上鳌头。",
        "dynasty": "宋",
        "collection_info": null
    },
    {
        "uuid": "3d96b79cc8d98765beba2949651b5936",
        "title": "和康甫兄见寄",
        "author": "金君卿",
        "content": "梦想南亭倚翠岑，手栽松竹已成阴。\n白云不是无留意，出得山来四海心。",
        "dynasty": "宋",
        "collection_info": null
    },
    {
        "uuid": "36a1fb3789de745578064ac5635fbdd3",
        "title": "李白坟",
        "author": "金君卿",
        "content": "谢公山下见孤坟，下阚平江万顷云。\n尽日舣舟空怅望，谪仙风骨在遗文。",
        "dynasty": "宋",
        "collection_info": null
    },
    {
        "uuid": "33bb3c21ae7ed58dfdbcbf1737e9cdd4",
        "title": "偶书茭湖院",
        "author": "金君卿",
        "content": "波漾晴光入户庭，隔湖烟扫髻螺青。\n老僧犹厌当官道，面壁焚香昼诵经。",
        "dynasty": "宋",
        "collection_info": null
    },
    {
        "uuid": "e1cf5edfbd031e1b636a09536c132bb1",
        "title": "赠成秘校",
        "author": "金君卿",
        "content": "四门嵓下一翘英，满腹诗书学已成。\n讲义羣庠初应辟，绛帷罗列尽诸生。",
        "dynasty": "宋",
        "collection_info": null
    },
    {
        "uuid": "1b89b1c56c85c30e99676a7b07635a08",
        "title": "病起",
        "author": "金君卿",
        "content": "黄祖城边下石船，蕉林暗地雨如烟。\n只知问俗求民瘼，却愧经旬卧瘴天。",
        "dynasty": "宋",
        "collection_info": null
    },
    {
        "uuid": "a31c7ac83e41c5f93eac24443dc13c32",
        "title": "金竹峯",
        "author": "金君卿",
        "content": "重重岩崿插晴空，云际丛开菡萏峯。\n疑是葛仙归洞府，移将江上九芙蓉。",
        "dynasty": "宋",
        "collection_info": null
    },
    {
        "uuid": "26798f456d2c77148c4b8392e2d6843e",
        "title": "大云仓阻风",
        "author": "金君卿",
        "content": "走越游梁万里回，却临江渡已残梅。\n归帆未落青溪尾，云压寒风水面来。",
        "dynasty": "宋",
        "collection_info": null
    },
    {
        "uuid": "907eaa83dd050b65e5c2a0dae9c34dc4",
        "title": "石",
        "author": "金君卿",
        "content": "地隘风波势已惊，更容顽险暗中倾。\n自嗟忠信犹防患，却任舟人委曲行。",
        "dynasty": "宋",
        "collection_info": null
    },
    {
        "uuid": "35f5c1f2b34ec86fbc02d9f1dd9d42fb",
        "title": "披襟台",
        "author": "金君卿",
        "content": "紫微行乐不到处，绝胜何人共赏心。\n况是难逢开口笑，强须携手一披襟。",
        "dynasty": "宋",
        "collection_info": null
    },
    {
        "uuid": "79c4b21fa2874bb8d094235a4c5c1701",
        "title": "留应圣宫",
        "author": "金君卿",
        "content": "松扫醮坛青羽盖，杉围精馆碧油幢。\n葛张二老今何许，云外归来鹤一双。",
        "dynasty": "宋",
        "collection_info": null
    },
    {
        "uuid": "67961167ace3385e86b3d99ebe4c1c9a",
        "title": "题晞上人齐物堂",
        "author": "金君卿",
        "content": "莫论西竺与南华，了得真筌只一家。\n声色外来无物我，茫茫名利是空花。",
        "dynasty": "宋",
        "collection_info": null
    },
    {
        "uuid": "9e99166d322110f7ff8c35c4250baf36",
        "title": "题公定兄滴翠亭",
        "author": "金君卿",
        "content": "数岫翠岚浓欲滴，一轩静境阒无尘。\n暑风满枕日高起，谁识羲皇傲世人。",
        "dynasty": "宋",
        "collection_info": null
    },
    {
        "uuid": "a4be6c0703057192ebd091c20ed29273",
        "title": "真珠亭",
        "author": "金君卿",
        "content": "新寺回廊入翠微，亭前珠树斗芳菲。\n寄言游者休披采，还似人怀薏苡归。",
        "dynasty": "宋",
        "collection_info": null
    },
    {
        "uuid": "e8a78911d5e7f1ee225a7120e99710d7",
        "title": "池州",
        "author": "金君卿",
        "content": "秋浦南边绝点埃，碧围烟嶂一屏开。\n当时小杜行吟处，重见高阳骑从来。",
        "dynasty": "宋",
        "collection_info": null
    },
    {
        "uuid": "6f75a59dc5e581f17b625ca0cd27e394",
        "title": "晚过黄池村",
        "author": "金君卿",
        "content": "轻风剪烟素，绳绳萦嵓阿。\n白鸟相间飞，野容秋外多。\n颓日忽返照，霎若春气和。\n惊帆无落势，又欲衝除过。\n水行本善利，一苇安如梭。\n却笑利名途，甚矣风中波。",
        "dynasty": "宋",
        "collection_info": null
    },
    {
        "uuid": "570b9d96d5a596c2ab094019bf004bba",
        "title": "和人悯道傍冻馁者",
        "author": "金君卿",
        "content": "天意正成物，民心犹怨寒。\n风霜草木死，田野稻粱干。\n何谓耕桑者，而无衣褐完。\n因思饵胡费，把笔谩悲酸。",
        "dynasty": "宋",
        "collection_info": null
    }
]