[
    {
        "title": "鹧鸪天 莫惜花前泥酒壶",
        "author": "陈耆卿",
        "content": "莫惜花前泥酒壶。\n沙场千步锦平铺。\n将军闲试临边手，按出吴宫小阵图。\n清露里，晓霜馀。\n娇红淡白更怜渠。\n人间落木萧萧下，独倚秋江画不如。",
        "dynasty": "宋",
        "collection_info": null
    },
    {
        "title": "鹧鸪天 艳朵珍丛间舞衣",
        "author": "陈耆卿",
        "content": "艳朵珍丛间舞衣。\n蹴球场外打红围。\n小舆穿入花深处，且住簪花醉一卮。\n秋欲尽，最怜伊。\n江梅未破菊离披。\n情知不与韶华竞，回首西风怨阿谁。",
        "dynasty": "宋",
        "collection_info": null
    },
    {
        "title": "閒居杂兴六首  其一",
        "author": "陈耆卿",
        "content": "万化逐流水，一往不復回。\n昨日栏中花，今晨安在哉。\n焚香心如冰，未受寒暑催。\n赠花以片言，自落还自开。",
        "dynasty": "宋",
        "collection_info": null
    },
    {
        "title": "閒居杂兴六首  其二",
        "author": "陈耆卿",
        "content": "稷契不明经，伊傅不决科。\n方册镌勋名，千古光不磨。\n百年等一死，自立须嵯峨。\n啾啾候虫鸣，辛苦如之何。",
        "dynasty": "宋",
        "collection_info": null
    },
    {
        "title": "閒居杂兴六首  其三",
        "author": "陈耆卿",
        "content": "墙西几篔筜，我昔手所种。\n年来饱风露，锦綳纷错综。\n种善如种竹，此语合擎诵。\n眇然方寸间，仁不可胜用。",
        "dynasty": "宋",
        "collection_info": null
    },
    {
        "title": "閒居杂兴六首  其四",
        "author": "陈耆卿",
        "content": "我不学楚人，滋兰以自馥。\n亦未羡东陵，种瓜以混俗。\n富贵自有时，贫贱宁可欲。\n达则济四海，穷则独善足。",
        "dynasty": "宋",
        "collection_info": null
    },
    {
        "title": "閒居杂兴六首  其五",
        "author": "陈耆卿",
        "content": "狂飙捲春去，永日送夏来。\n天地一剧戏，役人如婴孩。\n借使长青春，人生能几回。\n仰羡松心坚，雪裏常崔嵬。",
        "dynasty": "宋",
        "collection_info": null
    },
    {
        "title": "閒居杂兴六首  其六",
        "author": "陈耆卿",
        "content": "炉烟上疎櫺，闭户白日静。\n尧舜亦人耳，万善吾所性。\n纸上空支离，言外独辉映。\n一笑千载宽，此乐无终竟。",
        "dynasty": "宋",
        "collection_info": null
    },
    {
        "title": "以新凉入郊墟为韵简叶孟我丈  其一",
        "author": "陈耆卿",
        "content": "日月不相贷，四序如昏晨。\n话秋即秋随，化工一何神。\n今年既悲秋，明年復怀春。\n人心有去来，天道无故新。",
        "dynasty": "宋",
        "collection_info": null
    },
    {
        "title": "以新凉入郊墟为韵简叶孟我丈  其二",
        "author": "陈耆卿",
        "content": "警夜听鸣蛩，聒午闻啼螀。\n不知谁使令，万态俱悠扬。\n宋玉辩已非，欧阳赋何忙。\n正念有冰壶，日日如此凉。",
        "dynasty": "宋",
        "collection_info": null
    },
    {
        "title": "以新凉入郊墟为韵简叶孟我丈  其三",
        "author": "陈耆卿",
        "content": "世事如车轮，可旋不可执。\n得者未须歌，失者何劳泣。\n我观人心躁，甚如西风急。\n役役几时休，山林可深入。",
        "dynasty": "宋",
        "collection_info": null
    },
    {
        "title": "以新凉入郊墟为韵简叶孟我丈  其四",
        "author": "陈耆卿",
        "content": "平生一饱足，大宴非珍肴。\n秋月拓绮罗，秋风奏笙匏。\n问此有何乐，无乐乐乃高。\n琴书足匡坐，干旌谢在郊。",
        "dynasty": "宋",
        "collection_info": null
    },
    {
        "title": "以新凉入郊墟为韵简叶孟我丈  其五",
        "author": "陈耆卿",
        "content": "萧散不耐事，常甘宾客疎。\n不见叶夫子，我心却踌躇。\n愿勿寒前盟，相从带经锄。\n羲黄未埃尘，周孔不丘墟。",
        "dynasty": "宋",
        "collection_info": null
    },
    {
        "title": "种菊",
        "author": "陈耆卿",
        "content": "手种黄金花，摩挱待其成。\n朝来风雨过，万彙秋竛竮。\n起问花知不，独立常亭亭。\n尝于清霜下，退然得此生。\n南山与东篱，我亦学渊明。\n久落尘网中，问花花不譍。",
        "dynasty": "宋",
        "collection_info": null
    },
    {
        "title": "和芥庵韵",
        "author": "陈耆卿",
        "content": "孟轲谈一本，孔子号无我。\n圣贤超警趣，不作流俗堕。\n故能贯堪舆，中立而不颇。\n黄冠宗无为，衲子只打坐。\n言若高峭甚，又与圣贤左。\n须于真实处，大海稳扶柁。\n须于疑似间，曲户牢着锁。\n世道震遂泥，人心履俱跛。\n竞作夔怜蚿，徒劳螟祝臝。\n芥庵之心镜，渊珠光彻颗。\n常时足欢娱，此日类坎轲。\n乃能贞其颐，不为名利朶。\n敲棋声落枰，哦诗气摧垜。\n此外澹一视，泰山如草蓏。\n未妨师孔孟，匪涉佛老惰。\n汩余抱孤戆，匪惟絷庸琐。\n涉世虽云阔，诣理犹未妥。\n正性水下月，邪焰风中火。\n因子当自强，朝闻夕死可。",
        "dynasty": "宋",
        "collection_info": null
    },
    {
        "title": "夷齐咏",
        "author": "陈耆卿",
        "content": "商道昔波荡，周王网九围。\n二子如冥鸿，翩然独高飞。\n周粟固可耻，薇亦周之薇。\n云胡挟孤愤，了不悟众诽。\n天地有正气，日月无斜晖。\n惜哉权一字，谬误无已时。\n武德纣之虐，贤者诚知之。\n为欲扶此教，之死不愿违。\n吁嗟臣道薄，千载常凄其。\n欲上西山望，草际露未晞。",
        "dynasty": "宋",
        "collection_info": null
    },
    {
        "title": "种麦",
        "author": "陈耆卿",
        "content": "新谷未升陈谷罄，宵人托麦以为命。\n今年种麦如去年，去年满屋今空田。\n吁嗟皇天毋乃戾，去年浙右当死岁。\n湘中死寇淮死兵，留得东州仅旒缀。\n只今艰食遽如斯，岂是造化有乘除。\n我无一语活四海，对之泣下徒霑裾。\n催租官吏如束湿，里正打门急復急。\n眼中安得豳风图，绘出麦田蓑与笠。",
        "dynasty": "宋",
        "collection_info": null
    },
    {
        "title": "题汤正仲墨梅",
        "author": "陈耆卿",
        "content": "閒庵笔底回三春，平生爱为梅写真。\n只今龙钟已八十，双瞳挟电摇青旻。\n芒鞋辙迹半天下，学语儿曹读君画。\n孤根踞铁几经年，转作平梢月倒挂。\n我家破屋同蜗牛，素壁悬来春復秋。\n试携纤练觅天巧，门外观者何其稠。\n真花着雪苔枝丑，君为描摸应添瘦。\n朝开暮落春不留，岂若墨本堪不朽。\n临风静玩意趣长，何当烂熳挥满床。\n孤山老人醉中见，便欲信手赋暗香。",
        "dynasty": "宋",
        "collection_info": null
    },
    {
        "title": "东郊",
        "author": "陈耆卿",
        "content": "要拓郊原眼，短筇扶我东。\n秧寒针怯水，麦熟浪酣风。\n古寺荒烟外，孤禽落照中。\n得醪嫌独醉，犹及灌园翁。",
        "dynasty": "宋",
        "collection_info": null
    },
    {
        "title": "梦林雪巢",
        "author": "陈耆卿",
        "content": "感旧空黄叶，经时又绿苔。\n未应天上去，犹解梦中来。\n雪亦本幻尔，巢今安在哉。\n淋浪诗万轴，花鸟自惊猜。",
        "dynasty": "宋",
        "collection_info": null
    },
    {
        "title": "过龙潭澳",
        "author": "陈耆卿",
        "content": "久阔松楸信，因为龙澳来。\n四山黄恋叶，一水绿澄苔。\n地旷樵声出，天寒雁影回。\n无人且无酒，清坐兴悠哉。",
        "dynasty": "宋",
        "collection_info": null
    },
    {
        "title": "磨镜",
        "author": "陈耆卿",
        "content": "蠹蚀宁堪久，挂揩长恨迟。\n浮云手底尽，明月眼中移。\n鑑垢浑能治，心尘不解医。\n休云磨者贱，此是主人师。",
        "dynasty": "宋",
        "collection_info": null
    },
    {
        "title": "春日书怀",
        "author": "陈耆卿",
        "content": "閒来情思浩无涯，徙倚东窗日未斜。\n乍雨乍晴鶑唤柳，不寒不暖蝶穿花。\n读书有味慵拖杖，觅句新成自煮茶。\n未必贵游知此趣，乘除合付野人家。",
        "dynasty": "宋",
        "collection_info": null
    },
    {
        "title": "送叶子春赴官慈溪",
        "author": "陈耆卿",
        "content": "眼边英气鬰嵯峨，甫及同堂奈别何。\n正以簿书观道力，且于言动卜天和。\n圣门克己勤登岸，后学褆身感逝波。\n三载归来话新益，梅花仍向腊前多。",
        "dynasty": "宋",
        "collection_info": null
    },
    {
        "title": "和清臣病后韵",
        "author": "陈耆卿",
        "content": "契阔芝眉两月中，往寻一笑思春融。\n知君近日能寻乐，款我昨宵多发蒙。\n快得联诗到侯喜，何当载酒过扬雄。\n交情须作霜松老，莫学翻翻桃李风。",
        "dynasty": "宋",
        "collection_info": null
    },
    {
        "title": "九日阻雨晚晴二首  其一",
        "author": "陈耆卿",
        "content": "秋气重阳故故深，临栏极目一披襟。\n紫萸黄菊常年事，冷雨凄风此日心。\n节物将迎人易老，尘埃追逐我难任。\n笑驱万虑归何有，独自低头课楚吟。",
        "dynasty": "宋",
        "collection_info": null
    },
    {
        "title": "九日阻雨晚晴二首  其二",
        "author": "陈耆卿",
        "content": "年年此日竞跻攀，今日柴门雨遣关。\n不见白衣人送酒，难偕乌帽客登山。\n鸦声不断遥天暮，鸟影争迴落照间。\n未识明年谁健在，逢时只合暂开颜。",
        "dynasty": "宋",
        "collection_info": null
    },
    {
        "title": "寿章参政",
        "author": "陈耆卿",
        "content": "声名早已压人寰，手握枢机鬓未斑。\n嘉会宛如鱼在水，远猷直放马归山。\n风生帷幄深沉处，春在边陲广莫间。\n闻说吴儿眠正熟，月明夜户不曾关。",
        "dynasty": "宋",
        "collection_info": null
    },
    {
        "title": "与二三友游天庆观",
        "author": "陈耆卿",
        "content": "适兴相携步晚凉，琳宫因得纵徜徉。\n月翻杨柳尽头影，风擢芙蓉闹处香。\n纵论从来难得友，清游似此喜逢场。\n石栏坐久笑分袂，无酒浑疑在醉乡。",
        "dynasty": "宋",
        "collection_info": null
    },
    {
        "title": "挽陈知县",
        "author": "陈耆卿",
        "content": "为讯华亭鹤唳无，琴声断处客悲渠。\n日边消息花争闹，露下光阴柳变疎。\n未嘆子云新第宅，最怜定国旧门闾。\n风檐读罢閒居赋，向后何人奉板舆。",
        "dynasty": "宋",
        "collection_info": null
    },
    {
        "title": "挽王吉父知县",
        "author": "陈耆卿",
        "content": "不把升沉挂舌端，排空剑气逼人寒。\n竟锄卉服功良易，及试花封事转难。\n病骨欲从閒裏过，长身仍作梦中看。\n醒庵文献知多少，一子雍容尚耐官。",
        "dynasty": "宋",
        "collection_info": null
    },
    {
        "title": "代挽何知县二首  其一",
        "author": "陈耆卿",
        "content": "一第声名动冕旒，渊源家学自梁丘。\n谁知雨化青衿日，最解风驰紫塞秋。\n幕府石洪嗟不作，河阳潘岳竟成休。\n鴈行无復云边讯，愁绝萱堂正白头。",
        "dynasty": "宋",
        "collection_info": null
    },
    {
        "title": "代挽何知县二首  其二",
        "author": "陈耆卿",
        "content": "才非似舅辱心知，露豁襟期喜溢眉。\n县组秦淮久依託，宾筵建邺又追随。\n闻君驯雉未多日，洎我分鱼已后时。\n徒对絃歌诵遗爱，西风涕泪强裁诗。",
        "dynasty": "宋",
        "collection_info": null
    },
    {
        "title": "读商君传二首  其一",
        "author": "陈耆卿",
        "content": "大信之信本不约，至诚之诚乃如神。\n欲识唐虞感通处，泊然无物自相亲。",
        "dynasty": "宋",
        "collection_info": null
    },
    {
        "title": "读商君传二首  其二",
        "author": "陈耆卿",
        "content": "计事应须远作程，快心多酿后灾成。\n遁来关下无人舍，正为商君法太行。",
        "dynasty": "宋",
        "collection_info": null
    },
    {
        "title": "咏史  其一",
        "author": "陈耆卿",
        "content": "沛公家业本无能，休责渠曹不治生。\n看取帝王他日事，方知俗眼未分明。",
        "dynasty": "宋",
        "collection_info": null
    },
    {
        "title": "咏史  其二",
        "author": "陈耆卿",
        "content": "赤族诚非汉道洪，违时贾祸亦缘公。\n最怜老却从陈豨，不道先曾闢蒯通。",
        "dynasty": "宋",
        "collection_info": null
    },
    {
        "title": "代和陈郎中丹桂三首  其一",
        "author": "陈耆卿",
        "content": "千古陵阳芳桂丛，凌风擎出蕊珠宫。\n渥丹自是天然质，不学桃花点注红。",
        "dynasty": "宋",
        "collection_info": null
    },
    {
        "title": "代和陈郎中丹桂三首  其二",
        "author": "陈耆卿",
        "content": "春兰媿死菊羞黄，世上龙涎不敢香。\n独有含香人晚步，搘筇一笑倚斜阳。",
        "dynasty": "宋",
        "collection_info": null
    },
    {
        "title": "代和陈郎中丹桂三首  其三",
        "author": "陈耆卿",
        "content": "露沐烟梳冉冉时，朗然新月似蛾眉。\n傍人尽向天边觅，不信蟾宫在树枝。",
        "dynasty": "宋",
        "collection_info": null
    },
    {
        "title": "和黄临海咏雪",
        "author": "陈耆卿",
        "content": "剪水纷纷扑面来，须臾洒满旧琼台。\n今年不用笺丹极，闻说金穰百室开。",
        "dynasty": "宋",
        "collection_info": null
    },
    {
        "title": "似村",
        "author": "陈耆卿",
        "content": "缚茅本不傍孤村，尽日焚香深闭门。\n陌上红尘高没马，谁知巢父箇中存。",
        "dynasty": "宋",
        "collection_info": null
    },
    {
        "title": "读经口占",
        "author": "陈耆卿",
        "content": "盘诰通凡民，风雅出贱隶。\n后世诸老生，怀疑以没世。\n喧呶挟训诂，洋溢满天地。\n多闻岂无取，大义恐憔悴。\n譬彼医之工，用药不相比。\n未足以愈病，或者反致祟。\n我欲刊众讹，引之于平易。\n当世无圣人，谁其哀此志。",
        "dynasty": "宋",
        "collection_info": null
    },
    {
        "title": "夜坐",
        "author": "陈耆卿",
        "content": "空庭杳已夜，孤坐悄无言。\n雨后山疑活，云中月欲吞。\n清愁难独遣，古意与谁论。\n听罢琴中操，呼童早闭门。",
        "dynasty": "宋",
        "collection_info": null
    },
    {
        "title": "闻湖寇",
        "author": "陈耆卿",
        "content": "淮上兵戈血染川，浙河饿莩骨盈船。\n又闻寇盗湖南起，不觉迟回夜半眠。\n食肉贵人无恙否，剥肤巧吏尚依然。\n吾皇圣德如天大，谁采吾言作奏篇。",
        "dynasty": "宋",
        "collection_info": null
    },
    {
        "title": "访赵公戴",
        "author": "陈耆卿",
        "content": "西原僊境即西山，流水桃花隔世间。\n自笑重来湖海客，红尘惹到白云关。",
        "dynasty": "宋",
        "collection_info": null
    }
]