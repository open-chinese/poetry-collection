[
    {
        "uuid": "cd33be8d18c0b1c971d1bd436a33daee",
        "title": "题西湖山岩二首  其一",
        "author": "林㟽",
        "content": "咫尺移文唤即应，此亭便可配韩亭。\n溪流横过一湾碧，山色平分两岸青。\n落日钟声鸣远树，半空塔影倒寒汀。\n云烟满目皆亲种，留与邦人作画屏。",
        "dynasty": "宋",
        "collection_info": null
    },
    {
        "uuid": "1ba8cbf701e5503fb65c8a2e33912e00",
        "title": "题西湖山岩二首  其二",
        "author": "林㟽",
        "content": "坐对高舂放晚衙，舂米和石也穿芽。\n鸥边云阔三千顷，树杪烟横数万家。\n贮月未圆松琐碎，怯风无力竹欹斜。\n叮咛好护湖山景，养得阴成宿莫鸦。",
        "dynasty": "宋",
        "collection_info": null
    },
    {
        "uuid": "af8b2332e02cef9c729c9aea46097d90",
        "title": "登潮阳东山",
        "author": "林㟽",
        "content": "小雨上东山，层层着意看。\n寻泉行处僻，就石坐来寒。\n赤舄归周旦，苍山起谢安。\n功能成底事，一抹莫云残。",
        "dynasty": "宋",
        "collection_info": null
    },
    {
        "uuid": "56a5f0c6bcdb5bc52261f7e17424a72b",
        "title": "九日题潮阳县斋",
        "author": "林㟽",
        "content": "去岁重阳尚故乡，今朝官舍又重阳。\n人情不似黄花好，处处相逢一种香。",
        "dynasty": "宋",
        "collection_info": null
    },
    {
        "uuid": "17584269aeade29c46f490f6c1ea2b19",
        "title": "重闢西湖  其一",
        "author": "林㟽",
        "content": "镜奁平处小桥西，桥外轻鸥掠镜飞。\n凿破青云放山出，拨开碧藓引湖归。\n带烟插柳阴虽瘦，趁雨栽荷绿已肥。\n欲借禽鱼祝君寿，君恩宽大此情微。",
        "dynasty": "宋",
        "collection_info": null
    },
    {
        "uuid": "bb9a2336c492bf1caaffd511d32986c6",
        "title": "重闢西湖  其二",
        "author": "林㟽",
        "content": "新堤喜绕几纡萦，挈榼携壶出满城。\n萍破烟纹容棹过，石开云罅看人行。\n亭浮横照波中影，僧拾残霞树杪声。\n不必凤凰山上问，此山东向面湖平。",
        "dynasty": "宋",
        "collection_info": null
    }
]