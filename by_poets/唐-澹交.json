[
    {
        "uuid": "de84ad9903ecfbf5e835fe6c4d6c7e96",
        "title": "效古",
        "author": "澹交",
        "content": "荣辱又荣辱，一何翻与覆。\n人生百岁中，孰肯死前足。\n玄鬓忽如丝，青丛不再绿。\n自古争名徒，黄金是谁禄。",
        "dynasty": "唐",
        "collection_info": null
    },
    {
        "uuid": "89a31268cdb5f68eb015721da527a20b",
        "title": "病后作",
        "author": "澹交",
        "content": "未得忘身法，此身终未安。\n病肠犹可洗，瘦骨不禁寒。\n药少心情饵，经无气力看。\n悠悠片云质，独对夕阳残。",
        "dynasty": "唐",
        "collection_info": null
    },
    {
        "uuid": "0f0a7094584488c1fc77acc9b9f60720",
        "title": "写真",
        "author": "澹交",
        "content": "图形期自见，自见却伤神。\n已是梦中梦，更逢身外身。\n水花凝幻质，墨彩染空尘。\n堪笑予兼尔，俱为未了人。",
        "dynasty": "唐",
        "collection_info": null
    },
    {
        "uuid": "9ec69766e342efdec64f0da178810539",
        "title": "望樊川",
        "author": "澹交",
        "content": "万树叶初红，人家树色中。\n疎钟摇雨足，积水浸云容。\n雪碛回寒雁，村灯促夜舂。\n旧山归未得，生计欲何从？（《古今图书集成·职方典》五二○《西安府部》）。",
        "dynasty": "唐",
        "collection_info": null
    }
]