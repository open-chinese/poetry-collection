[
    {
        "uuid": "134b098c63c7a57c35ab7f41f3e5e7d7",
        "title": "皇帝閤春帖子  其一",
        "author": "许应龙",
        "content": "日向皇都永，冰从太液融。\n青阳纔转律，物物被和风。",
        "dynasty": "宋",
        "collection_info": null
    },
    {
        "uuid": "8ec089f7c7365bf348b0c389178a547e",
        "title": "皇帝閤春帖子  其二",
        "author": "许应龙",
        "content": "宽大书方布，欢声四海同。\n阳春如有脚，造物不言功。",
        "dynasty": "宋",
        "collection_info": null
    },
    {
        "uuid": "c6b20356ea138f32c4b578a2be730a6a",
        "title": "皇帝閤春帖子  其三",
        "author": "许应龙",
        "content": "圣德干坤大，皇图日月长。\n远人咸畏慕，国势寖安强。",
        "dynasty": "宋",
        "collection_info": null
    },
    {
        "uuid": "bc0536ae4992afbb464c2f5c9d84a2c2",
        "title": "皇帝閤春帖子  其四",
        "author": "许应龙",
        "content": "金华綵胜年年巧，柏酒椒盘岁岁新。\n恭愿吾皇千万寿，四时无日不阳春。",
        "dynasty": "宋",
        "collection_info": null
    },
    {
        "uuid": "f2caaa4def40b44ba04222f0fd3339d0",
        "title": "皇帝閤春帖子  其五",
        "author": "许应龙",
        "content": "三白从来兆岁丰，几看瑞雪舞回风。\n苍龙挂阙农祥正，击壤行歌我稼同。",
        "dynasty": "宋",
        "collection_info": null
    },
    {
        "uuid": "d8dbc9c5d4b922fc901be9b6f62f1e63",
        "title": "皇帝閤春帖子  其六",
        "author": "许应龙",
        "content": "东风昨夜扫氛埃，四表咸欣寿域开。\n都护已飞三捷奏，凌烟同上万年杯。",
        "dynasty": "宋",
        "collection_info": null
    },
    {
        "uuid": "5a547da8699a3f2783381157e23efbb1",
        "title": "皇后閤春帖子  其一",
        "author": "许应龙",
        "content": "一气转洪钧，阳和触处新。\n上林春更早，草木已精神。",
        "dynasty": "宋",
        "collection_info": null
    },
    {
        "uuid": "66ab2eb4423d236a14751029b6dadfc3",
        "title": "皇后閤春帖子  其二",
        "author": "许应龙",
        "content": "一岁两逢春，皇都景物新。\n发生何处早，甲拆验庄椿。",
        "dynasty": "宋",
        "collection_info": null
    },
    {
        "uuid": "d840510a59a72fb5f158a0da27411803",
        "title": "皇后閤春帖子  其三",
        "author": "许应龙",
        "content": "椒殿霞觞举，金花拆胜鲜。\n年年庆佳节，眉寿祝绵延。",
        "dynasty": "宋",
        "collection_info": null
    },
    {
        "uuid": "c9bcf5b57845aea4ac9cebea3f7fc0c6",
        "title": "皇后閤春帖子  其四",
        "author": "许应龙",
        "content": "日融阆苑红初露，冰泮瑶池碧半涵。\n管取新年多胜事，当知风化自周南。",
        "dynasty": "宋",
        "collection_info": null
    },
    {
        "uuid": "4a745ca6d3b3d62426894506da332700",
        "title": "皇后閤春帖子  其五",
        "author": "许应龙",
        "content": "腊前三白兆年丰，即更弥旬雪满空。\n岁籥未经春已到，从今物物被和风。",
        "dynasty": "宋",
        "collection_info": null
    },
    {
        "uuid": "e4fc49be64db2cad124ce875b2d8e97f",
        "title": "贵妃閤春帖子  其一",
        "author": "许应龙",
        "content": "木德新回律，琼壶暖不冰。\n举头闻鹊喜，翔舞下觚棱。",
        "dynasty": "宋",
        "collection_info": null
    },
    {
        "uuid": "217b65e6e0c2f069c7e6c42bd6bc8d8c",
        "title": "贵妃閤春帖子  其二",
        "author": "许应龙",
        "content": "月射璇题烂，风传玉漏清。\n仰瞻云汉表，辉润四星明。",
        "dynasty": "宋",
        "collection_info": null
    },
    {
        "uuid": "4dc3f91056584fde08af960bf33e5aa7",
        "title": "贵妃閤春帖子  其三",
        "author": "许应龙",
        "content": "昨夜东风入律新，朝来蕙露凈无尘。\n玉觞椒酒陪欢宴，总道今春胜旧春。",
        "dynasty": "宋",
        "collection_info": null
    },
    {
        "uuid": "173efed543ed05aad3374ce26692c68a",
        "title": "贵妃閤春帖子  其四",
        "author": "许应龙",
        "content": "贤哉淑德继鸡鸣，密赞关雎美化行。\n夙夜若为勤警戒，始终一念欲相成。",
        "dynasty": "宋",
        "collection_info": null
    },
    {
        "uuid": "42cd90209a7aec9cf7830e489a8f28d9",
        "title": "贵妃閤春帖子  其五",
        "author": "许应龙",
        "content": "翠管银罂旧事传，新春剩喜在新年。\n巧裁綵胜迎佳节，更祝君王寿万千。",
        "dynasty": "宋",
        "collection_info": null
    },
    {
        "uuid": "78cb3ab4e8101c0dd7d72b6209232c78",
        "title": "皇帝閤端午帖子  其一",
        "author": "许应龙",
        "content": "卑服即康功，君王俭德隆。\n却颁罗与葛，恩渥被羣工。",
        "dynasty": "宋",
        "collection_info": null
    },
    {
        "uuid": "6d604ea9fedd959227be31037a72e82b",
        "title": "皇帝閤端午帖子  其二",
        "author": "许应龙",
        "content": "内外期无患，兢兢理万几。\n延英勤讲论，遑恤汗沾衣。",
        "dynasty": "宋",
        "collection_info": null
    },
    {
        "uuid": "94f79b53bd78127bff219d222daec9d5",
        "title": "皇帝閤端午帖子  其三",
        "author": "许应龙",
        "content": "清凈无他好，歌风舞舜琴。\n阜财并解愠，总是爱民心。",
        "dynasty": "宋",
        "collection_info": null
    },
    {
        "uuid": "e465363a8526e722951d30a399af59dc",
        "title": "皇帝閤端午帖子  其四",
        "author": "许应龙",
        "content": "离明赫赫正当中，万物咸欣长养风。\n陇麦已登蚕又熟，更多膏泽兆年丰。",
        "dynasty": "宋",
        "collection_info": null
    },
    {
        "uuid": "5f613495a2690968bb0ff336a9e0ef19",
        "title": "皇帝閤端午帖子  其五",
        "author": "许应龙",
        "content": "诞敷文德洽寰区，赳赳明明运庙谟。\n自是不争应善胜，何须更佩辟兵符。",
        "dynasty": "宋",
        "collection_info": null
    },
    {
        "uuid": "8bc3af5ffd98939c938b9583e71295c2",
        "title": "皇帝閤端午帖子  其六",
        "author": "许应龙",
        "content": "殿阁凉生昼景长，翠烟缥渺御炉香。\n经帷讲罢看章疏，至昃犹闻食未遑。",
        "dynasty": "宋",
        "collection_info": null
    },
    {
        "uuid": "901bd7e518855bdf947e69af1da6a744",
        "title": "皇后閤端午帖子  其一",
        "author": "许应龙",
        "content": "玉切菖蒲细，金包黍角香。\n年年庆佳节，燕衎侍君王。",
        "dynasty": "宋",
        "collection_info": null
    },
    {
        "uuid": "b3fd2377ea906dcc631c054adb45cb79",
        "title": "皇后閤端午帖子  其二",
        "author": "许应龙",
        "content": "宝篆烟轻绕，瑶台日正中。\n等闲调玉瑟，聊助舜琴风。",
        "dynasty": "宋",
        "collection_info": null
    },
    {
        "uuid": "9c0cb298a315a5289380f99c034cdf01",
        "title": "皇后閤端午帖子  其三",
        "author": "许应龙",
        "content": "重午宫衣赐百工，香罗迭雪葛含风。\n谁知此日荣恩被，端自称丝效茧功。",
        "dynasty": "宋",
        "collection_info": null
    },
    {
        "uuid": "57f8764e6f52516e9157dbb0c63f666a",
        "title": "皇后閤端午帖子  其四",
        "author": "许应龙",
        "content": "辟邪不用符为佩，续命何须綵结丝。\n逮下徽音继樛木，穰穰福履已来绥。",
        "dynasty": "宋",
        "collection_info": null
    },
    {
        "uuid": "5bb36fee5c91cc44a6e9fc61274d0594",
        "title": "皇后閤端午帖子  其五",
        "author": "许应龙",
        "content": "三千玉女斗羣芳，并蓄兼收百药良。\n咸愿东皇与西母，无穷眉寿等天长。",
        "dynasty": "宋",
        "collection_info": null
    },
    {
        "uuid": "edb29e862f5c19c12cbfdfaec53fdde4",
        "title": "贵妃閤端午帖子  其一",
        "author": "许应龙",
        "content": "撷秀斗羣芳，兼收百药良。\n不因仁及物，庶草曷蕃昌。",
        "dynasty": "宋",
        "collection_info": null
    },
    {
        "uuid": "544f8f8482a9870b09c98db19846e3b3",
        "title": "贵妃閤端午帖子  其二",
        "author": "许应龙",
        "content": "淑德仪宫阃，天教受祉繁。\n艾人暨桃印，奚用更悬门。",
        "dynasty": "宋",
        "collection_info": null
    },
    {
        "uuid": "e5994f50fccf597760719bd352b575c4",
        "title": "贵妃閤端午帖子  其三",
        "author": "许应龙",
        "content": "丹篆钗符綵缕鲜，承恩侍宴玉皇前。\n一年一度为端午，此去应须亿万年。",
        "dynasty": "宋",
        "collection_info": null
    },
    {
        "uuid": "ae4c638c3bbc097d1c0f5191e812f676",
        "title": "贵妃閤端午帖子  其四",
        "author": "许应龙",
        "content": "裁成御服进君王，雾縠云绡迭雪香。\n却效葛覃躬节用，不忘澣濯旧衣裳。",
        "dynasty": "宋",
        "collection_info": null
    },
    {
        "uuid": "94d32a5e402859c9509451c3ebe0d3d8",
        "title": "贵妃閤端午帖子  其五",
        "author": "许应龙",
        "content": "槛有榴花沼有莲，南熏拂拂晚凉天。\n六宫莫度新翻曲，只理云和伴舜絃。",
        "dynasty": "宋",
        "collection_info": null
    },
    {
        "uuid": "7d1de2ee9689dea7904321cfbaa3b58a",
        "title": "次韵张太博方得余所遗二程先生集辨二程戏邵子语",
        "author": "许应龙",
        "content": "文字未科斗，图书未龟龙。\n灿然天地间，此理触处逢。\n是谓象之祖，而为数之宗。\n昊羲古神圣，先得人所同。\n文因而繇之，旦出亦并雄。\n讫于我孔圣，天命滋益恭。\n浑然一理贯，密察而从容。\n辞变于象占，四者固所崇。\n推时以知变，象占在其中。\n荒荒秦汉后，学者昧所从。\n不以灾异会，则以虚无通。\n天开周氏子，易道乃復东。\n动静静復动，终始始而终。\n上承千年绪，下起百世风。\n同时有邵子，讲道于伊嵩。\n天地之运化，阴阳之无穷。\n即物验消长，先机知吉凶。\n邵子极道数，独立几无戎。\n二程阐周孔，为时开蒙蒙。\n其归则一耳，昧者结忡忡。\n学之将奈何，矧余倍颛蒙。\n要知羲皇心，须踏周孔踪。",
        "dynasty": "宋",
        "collection_info": null
    },
    {
        "uuid": "b911e48ed2051ca152aa1ed64c7f1910",
        "title": "送天台李守",
        "author": "许应龙",
        "content": "天台罹洚水，平陆几成渊。\n经理阅再禩，民瘼犹未痊。\n将令田里安，须得牧守贤。\n畴咨能俾乂，佥曰蓬莱仙。\n君侯宽且明，履节金石坚。\n吏事素精敏，公心无党偏。\n分符膺重寄，为政将奚先。\n租赋盍蠲减，狱讼无淹延。\n姦黠须禁戢，阨穷当悯怜。\n庶销愁嘆声，播作谣颂传。\n使华闻有命，丹书下日边。\n復使兹郡民，鼓舞戴二天。\n政成彻丹扆，驿召归甘泉。\n嗟予十载间，稠迭同班联。\n学馆暨郎省，昕夕相周旋。\n喜君驾朱轓，恨我违英躔。\n同寅举饯觞，佳句联华笺。\n枯肠强搜索，缀缉仅成篇。",
        "dynasty": "宋",
        "collection_info": null
    },
    {
        "uuid": "49ec34c94a4dbb4a283974eeb69a8ee9",
        "title": "送杨郎中守嘉兴",
        "author": "许应龙",
        "content": "君昨倅嘉禾，施设皆儒者。\n千里称廉平，六邑荷宽假。\n海沂虽頼祥，宣室俄思贾。\n召还甫再朞，出守荣五马。\n旧治闻重来，懽呼溢田野。\n正苦夏日炎，将沐秋霖洒。\n君侯宽且明，义利审取舍。\n愿推一片心，大作万间厦。\n苛敛戒分肥，严刑去衣赭。\n当令愁嘆声，转作诗歌写。\n如君梁栋才，一麾宁久把。\n祇虞席未温，又赋公归雅。",
        "dynasty": "宋",
        "collection_info": null
    },
    {
        "uuid": "acd0fe9426dcf6bba335dc353cd33583",
        "title": "送人赴仓台",
        "author": "许应龙",
        "content": "帝念畿甸民，财力俱有限。\n俗吏肆贪残，侵渔荡赀产。\n致治在得贤，刺史尤当拣。\n明公如范滂，清节迈杨绾。\n疏宠畀仓台，一道俱刮眼。\n籴贵望公平，敛苛冀公刬。\n察吏贵精明，临民当敬简。\n高才固优为，伫见鸠功僝。\n将令愁嘆民，喜至笑声莞。\n绣节暂驰驱，玉堂资着譔。\n行矣促公归，饯行聊举盏。",
        "dynasty": "宋",
        "collection_info": null
    },
    {
        "uuid": "33249c887b4c52100e3d67eb866e81a4",
        "title": "赠韩倅",
        "author": "许应龙",
        "content": "凤城久矣钦韩公，华胄重来振祖风。\n关决藩条明且恕，待人接物春融融。\n散为和气徧南土，雨顺年丰民按堵。\n海沂虽喜頼王祥，骥足治中难久驻。\n向来文惠倅瀛洲，藉藉声名动冕旒。\n愿君凌厉绍前美，南涧事业当同休。\n于今且庆生申旦，敬爇瓣香祈鹤算。\n中秋节近月婵娟，正好平分通夕宴。\n君家自有旧毡青，合上星辰听履声。\n明年此会知何处，宣劝黄封下帝廷。",
        "dynasty": "宋",
        "collection_info": null
    },
    {
        "uuid": "2da18802e094dfac86c89faf854eeb03",
        "title": "赠林倅",
        "author": "许应龙",
        "content": "元是清都紫府仙，出为名世应半千。\n发矢两科俱中的，英名烜赫斗横天。\n鄞水富沙典芹泮，黜浮崇雅文风焕。\n沙阳之政宽而明，吏不忍欺民不玩。\n双飞鳬舄造皇州，三台八座俱挽留。\n辞荣避宠姑别驾，恬退高节前无俦。\n千里提封勤赞理，恕以待人严律己。\n一轮秋月照无私，百尺春潭清见底。\n须知作善天降祥，俾耆而艾寿而臧。\n萱闱朱颜映苍鬓，诜诜兰玉如鸾翔。\n匪伊丹诏日边至，策足乌台陟端揆。\n年年衮绣舞莱衣，瑶池屡献蟠桃瑞。",
        "dynasty": "宋",
        "collection_info": null
    },
    {
        "uuid": "981588169d9678ff34d1eb6b25124202",
        "title": "代上何枢密",
        "author": "许应龙",
        "content": "宋元宪公王沂公，妙龄擢第魁南宫。\n清华历徧升谏省，雍容二府亮天工。\n却敛经纶来望郡，一镇天雄一镇郓。\n政声洋溢彻宸聪，丹诏紫泥催入觐。\n庙堂端委秉钧衡，致君尧舜风俗醇。\n至今景佑皇佑治，振荡人耳如雷霆。\n巍巍勋绩谁能继，三嘆真贤生不世。\n岂知今日元枢公，矫翼天衢更凌厉。\n礼闱得隽冠羣英，旋登言路撄龙鳞。\n运筹帷幄参宥密，翻私雨露泽全闽。\n生平出处总相契，左揆尚虚天有意。\n宣麻指日下彤廷，整顿干坤迈前美。\n萱堂正富八十春，綵衣辉映衮衣新。\n二公荣贵虽同辙，如此盛事真无伦。\n先子姓名叨附骥，况復团司同典记。\n遗簪堕履傥未捐，惠顾尚期逮孙子。\n鲰生鼓箧趋贤关，朔风急劲修涂艰。\n坱圠洪钧转一气，为借阳和先破寒。",
        "dynasty": "宋",
        "collection_info": null
    },
    {
        "uuid": "ffa61f452771c1fa4d51912a1a0e5763",
        "title": "饯王郎中赴湖南仓",
        "author": "许应龙",
        "content": "明明天子御丹扆，首择英贤将使指。\n湖湘以南阙仓台，环顾在廷谁足倚。\n蓬山兰省辍名流，礼乐光华共心企。\n看看六辔载驰驱，爰度爰诹逮田里。\n散财发廪苏阨穷，扬善举贤律贪鄙。\n第恐崇台未突黔，趣上亨衢诏泥紫。\n与君同齿復同寅，那更着庭绍英轨。\n交情金石久益坚，人虽渐远心则迩。\n衡阳鴈过可传书，时愿刘公贻一纸。",
        "dynasty": "宋",
        "collection_info": null
    },
    {
        "uuid": "dbee879640ebdb3f2a89fe23b50dca9a",
        "title": "贺同知生辰",
        "author": "许应龙",
        "content": "訾陬之月如阳春，君臣庆会应昌辰。\n虹星牛渚将诞圣，崧高维岳先生申。\n日角珠庭辉绿鬓，仙风道骨真宣靖。\n才凌铁干四十围，量狭银潢三万顷。\n端委枢庭赞化工，制胜谋谟谈笑中。\n九扈告成村墅月，一尘不警戍楼风。\n勋名元是青毡旧，衮衮名公谁出右。\n黄麻昕夕下彤廷，玉带貂蝉辉衮绣。\n曈眬瑞日上公槐，宣劝黄封天上来。\n剩喜千秋佳节近，需云復宴凤凰台。\n福禄固知公自有，不待占星问牛斗。\n鲰生只备三千诗，留取年年祝公寿。",
        "dynasty": "宋",
        "collection_info": null
    },
    {
        "uuid": "7ea6d34eb674d2ea5cae3581782e934a",
        "title": "代上庠同舍上廷评",
        "author": "许应龙",
        "content": "忆昔弱冠游芹宫，颍川先生振文风。\n跹跹媚学比如栉，抠衣执经函丈中。\n何人才识最奇伟，惟公表裏珪璋粹。\n学精姬公经国书，赋飘司马凌云气。\n词场价涌荐争魁，赐也何如敢望回。\n一别星霜踰十阅，侧耳誉声轰如雷。\n翩翩荐鹗翔西淛，一飞直上黄金阙。\n排云披腹呈琅玕，蟾窟仙枝径攀折。\n枳棘难淹鸾凤栖，金科得隽易如携。\n趋归立拜廷评命，青琐黄扉指日跻。\n屈指曩年同砚席，五人已作龙门客。\n乡书黉舍多有之，碌碌未能着奇节。\n着鞭无若祖生先，策足要津仪班联。\n自笑尘踪犹隠雾，拭目亨衢问天渊。\n绨袍恋恋故人意，堕履遗簪未捐弃。\n不求而荐佩私恩，高谊如公今有几。\n虽然前事已参差，荷借邹生律再吹。\n苦无好语为公谢，抖擞枯肠成此诗。",
        "dynasty": "宋",
        "collection_info": null
    },
    {
        "uuid": "3184a830614ca253db722bbca6e97f95",
        "title": "凤池立碑纪事",
        "author": "许应龙",
        "content": "阅尽衣冠盛事图，三魁同郡古来无。\n词科得隽真鸿笔，仙籍联荣总鉅儒。\n此日姓名辉石刻，他年步武接天衢。\n浯溪更把元勋勒，藉藉休声震八区。",
        "dynasty": "宋",
        "collection_info": null
    },
    {
        "uuid": "7fd7618541b48a87d3a2e6eb3886e3a5",
        "title": "赠郑枢密",
        "author": "许应龙",
        "content": "丘壑方将窈窕寻，肯贪斗印耀黄金。\n几颁中扆留行诏，莫返元枢勇退心。\n红旆分藩虽足乐，丹诚恋阙自难禁。\n浮云出岫知无意，祇恐苍生望更深。",
        "dynasty": "宋",
        "collection_info": null
    },
    {
        "uuid": "0f17d92663e1d677403987241d18872c",
        "title": "拜赐宫花纪恩诗  其一",
        "author": "许应龙",
        "content": "济济跄跄蔼缙绅，祝尧均效华封人。\n觞称凤阙懽声沸，花锡鸾枝内样新。\n露叶巧裁隋苑彩，天葩先借汉宫春。\n举头仰戴君恩重，好尽忠诚报紫宸。",
        "dynasty": "宋",
        "collection_info": null
    },
    {
        "uuid": "879bdb78103233b9e8dd0c71d981784b",
        "title": "拜赐宫花纪恩诗  其二",
        "author": "许应龙",
        "content": "不用凉州羯鼓催，阳和已逐小春来。\n谁将万点花间艷，都向百官头上开。\n样巧剩裁隋苑彩，影摇斜蘸汉宫杯。\n玉阶再拜君恩重，洋溢懽声遍九垓。",
        "dynasty": "宋",
        "collection_info": null
    },
    {
        "uuid": "98f26d9d809cebae2b98963125190fb5",
        "title": "和权郡重九韵",
        "author": "许应龙",
        "content": "铃斋静暇锁棠阴，幽壑何妨窈窕寻。\n咳唾珠玑辉众目，铮鏦琴瑟乐宾心。\n引杯非为黄花醉，设席欣逢皂盖临。\n来岁茱萸赐朝士，看君鲸吸玉壶斟。",
        "dynasty": "宋",
        "collection_info": null
    },
    {
        "uuid": "3270f00c09ee6e6fcce5b5eac33e7ba2",
        "title": "和闽帅  其一",
        "author": "许应龙",
        "content": "龙飞天子揽英雄，旧德欣逢泰道通。\n丹诏果然颁北阙，綵舟行矣驾东风。\n雨余杉径新添绿，暖入花粧旋姹红。\n待得湖边春色满，我公已在凤池中。",
        "dynasty": "宋",
        "collection_info": null
    },
    {
        "uuid": "99de1531403786fe2ace674f1845fa37",
        "title": "和闽帅  其二",
        "author": "许应龙",
        "content": "新凿南湖接海潮，油幢领客泛兰桡。\n那知半夜雨声急，却放新晴物色饶。\n尽日登临陪步武，高谈洒落挹风标。\n阳春白雪真难和，泚笔惟书道路谣。",
        "dynasty": "宋",
        "collection_info": null
    },
    {
        "uuid": "1d3ff1068523086d53df124dcc95d4c1",
        "title": "和邹守鹿鸣宴",
        "author": "许应龙",
        "content": "贤守声名重泰山，肯将曲学误儒冠。\n相期素节终身履，不道青云得路难。\n多士联翩阊阖去，忠言凌厉雪霜寒。\n朱轓指日归枫禁，廷策烦公具眼看。",
        "dynasty": "宋",
        "collection_info": null
    },
    {
        "uuid": "e014c9e4367ecd54e9747ad125c9fd0c",
        "title": "馆中和赏桂诗",
        "author": "许应龙",
        "content": "喜陪盛集桂丛间，拟赋新诗未敢先。\n忽拜清篇真寡和，难将拙语更争妍。\n枝头烂漫黄金粟，席上风流紫府僊。\n凡骨岂容攀俊轨，也沾剩馥醉花前。",
        "dynasty": "宋",
        "collection_info": null
    },
    {
        "uuid": "8760426a229d6e0aadfab373758f2407",
        "title": "挽节使少保  其一",
        "author": "许应龙",
        "content": "一节忠勤绍祖风，貂蝉七叶擅华宗。\n版曹羡利巍迁秩，强敌知名特敛容。\n荐士半跻青琐闼，为民数奏皂囊封。\n龙旗虎节今何在，纪绩还须仗蔡邕。",
        "dynasty": "宋",
        "collection_info": null
    },
    {
        "uuid": "15e738f312f8ba3466f1354e7b22a26b",
        "title": "挽节使少保  其二",
        "author": "许应龙",
        "content": "衮衣赤舄我公归，共傒登庸翊政机。\n枫禁荐颁天语渥，薤歌我嘆露华晞。\n真王未復青毡旧，亚保空余紫诰辉。\n突兀麒麟图绘处，仰瞻遗像倍歔欷。",
        "dynasty": "宋",
        "collection_info": null
    },
    {
        "uuid": "dbc0d3065b99fc114ff4cd991a544236",
        "title": "挽李文昌  其一",
        "author": "许应龙",
        "content": "颙颙德望重朝廷，况有胸中千万兵。\n蛮獠未擒宵旰虑，轺车一出笑谈平。\n囊封力沮和戎议，制阃咸推料敌精。\n壮志未酬天不憗，空余草木识威名。",
        "dynasty": "宋",
        "collection_info": null
    },
    {
        "uuid": "80f730d6253e0e13538f6dc25fbedc8f",
        "title": "挽李文昌  其二",
        "author": "许应龙",
        "content": "盛名从古号难居，公独峥嵘四纪余。\n禁陛几年闻曳履，帅垣三度拜除书。\n寿祺合享千龄永，往事俄惊一梦如。\n久矣辱知惭未报，仰瞻丹旐倍欷歔。",
        "dynasty": "宋",
        "collection_info": null
    },
    {
        "uuid": "3c7a82cefcecf5f8f4f2d554bf4abf6b",
        "title": "潘上舍父挽诗  其一",
        "author": "许应龙",
        "content": "狗苟蝇营笑俗情，机心降尽倒风旌。\n人生六袠不为夭，家累千金能享成。\n老去月评推吉德，生前天爵谢虚荣。\n悲风瑟瑟飞丹旐，行道歔欷亦失声。",
        "dynasty": "宋",
        "collection_info": null
    },
    {
        "uuid": "4bc6ea3d30a6e06d1994c2e61d1b7b1f",
        "title": "潘上舍父挽诗  其二",
        "author": "许应龙",
        "content": "兰玉贤关隽誉飞，词场几见捷音驰。\n登云将慰椿庭望，陟岵俄惊薤露悲。\n荣养痛嗟今日隔，嘉封頼有异时追。\n前冈已卜牛眠地，螭首行镌九尺碑。",
        "dynasty": "宋",
        "collection_info": null
    },
    {
        "uuid": "c661a41ebcbe874464ea83dfc395ee66",
        "title": "夫人黄氏挽诗",
        "author": "许应龙",
        "content": "枢庭勇退古无前，内助端由妇德贤。\n燠馆凉台供燕乐，衮衣褕翟庆联翩。\n虽云生死皆同岁，犹恨徜徉未百年。\n遥想铭旌摇曳处，江山草木亦凄然。",
        "dynasty": "宋",
        "collection_info": null
    },
    {
        "uuid": "50f11a80985b072d0bf2a6838cbc88e2",
        "title": "代同舍上郎中  其一",
        "author": "许应龙",
        "content": "人物依然吕洞宾，冰霜风骨玉精神。\n退朝花底千官散，标格如公有几人。",
        "dynasty": "宋",
        "collection_info": null
    },
    {
        "uuid": "d58d689c6bd0fd9ea5d1e02aa2d4ca84",
        "title": "代同舍上郎中  其二",
        "author": "许应龙",
        "content": "能赋人人说颍川，谁知妙诀已亲传。\n词场屡草干将句，掷地金声震九天。",
        "dynasty": "宋",
        "collection_info": null
    },
    {
        "uuid": "9b738777e457d52e0a0da57388bcd7e5",
        "title": "代同舍上郎中  其三",
        "author": "许应龙",
        "content": "逸气飘飘正妙年，纵横礼乐扫三千。\n胪传玉陛星辰晓，姓字巍居鼎甲先。",
        "dynasty": "宋",
        "collection_info": null
    },
    {
        "uuid": "c705767a435b894f4c037361ece4dc76",
        "title": "代同舍上郎中  其四",
        "author": "许应龙",
        "content": "父子同时践禁涂，一门荣耀世间无。\n愿凭曹霸丹青笔，绘入衣冠盛事图。",
        "dynasty": "宋",
        "collection_info": null
    },
    {
        "uuid": "1f3693525b3ee49cc13589d7051d3869",
        "title": "代同舍上郎中  其五",
        "author": "许应龙",
        "content": "册府方羊冠列仙，粉闱深处烂星躔。\n黄扉已设屏风隔，会见丝纶下日边。",
        "dynasty": "宋",
        "collection_info": null
    },
    {
        "uuid": "eac85683a18a72d9de9c860fc0b2813e",
        "title": "题西岩寺  其一",
        "author": "许应龙",
        "content": "第一岩前风景殊，山僧去后野云孤。\n归来不费丝毫力，幻出天宫一画图。",
        "dynasty": "宋",
        "collection_info": null
    },
    {
        "uuid": "d2f8a4d4d6445b62b0b725dd95849e84",
        "title": "题西岩寺  其二",
        "author": "许应龙",
        "content": "修行极则到心安，静处忙中只一般。\n谈笑打开新铺席，此身元不离蒲团。",
        "dynasty": "宋",
        "collection_info": null
    },
    {
        "uuid": "a7fbb5f8e6026ba635b90271818a8672",
        "title": "自嘆",
        "author": "许应龙",
        "content": "仆诉无衣婢诉饥，老妻终日不开眉。\n十年待得齐瓜熟，又似齐瓜未熟时。",
        "dynasty": "宋",
        "collection_info": null
    },
    {
        "uuid": "2b0807be0150ccf3c0e46ffc6ed2c59f",
        "title": "荠菜",
        "author": "许应龙",
        "content": "拨雪挑来叶转青，自删自煮作杯羹。\n宝阶香砌何曾识，偏向寒门满地生。",
        "dynasty": "宋",
        "collection_info": null
    },
    {
        "uuid": "1c6fd15f40d160d06bffb6c2a0900b1c",
        "title": "东庵广福禅院",
        "author": "许应龙",
        "content": "十年不到雪峰山，寂寂春风昼掩关。\n千载祖师无尽意，门前流水绿回环。",
        "dynasty": "宋",
        "collection_info": null
    }
]