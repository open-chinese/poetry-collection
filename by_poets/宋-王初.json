[
    {
        "uuid": "0399cf5dc22b58a90bb4a0853a1c94d5",
        "title": "延平天庆观",
        "author": "王初",
        "content": "剑化江边彩构新，层台不染玉梯尘。\n千章隐篆标龙简，一曲空歌降凤钧。\n岚气湿衣云叶晚，天香飘户月枝春。\n盟金早晚闻仙语，学种三芝伴羽人。",
        "dynasty": "宋",
        "collection_info": null
    },
    {
        "uuid": "fb26831439d5be158f7394a0a98171b4",
        "title": "书秋",
        "author": "王初",
        "content": "千里南云度塞鸿，秋云无迹淡平空。\n人间玉岭清霄月，天上银河白昼风。\n潘赋登山魂易断，楚歌遗佩怨何穷。\n往来未得如张翰，欲脍霜鲸碧海东。",
        "dynasty": "宋",
        "collection_info": null
    },
    {
        "uuid": "2ad1c98f0d935df6811d6a11c24ba479",
        "title": "春日咏梅花  其一",
        "author": "王初",
        "content": "靓妆纔罢粉痕新，迢递风回散玉尘。\n若遣有情应怅望，翠兼残雪又兼春。",
        "dynasty": "宋",
        "collection_info": null
    },
    {
        "uuid": "10fa2a55b836d89b4686f9fe802645e1",
        "title": "春日咏梅花  其二",
        "author": "王初",
        "content": "青帝来时值远芳，残花残雪尚交光。\n隔年拟待春消息，得见春风已断肠。",
        "dynasty": "宋",
        "collection_info": null
    },
    {
        "uuid": "282e45fbf5faaba3865e68b1ad5eb8b7",
        "title": "七夕",
        "author": "王初",
        "content": "榆叶飘零碧汉流，玉蟾珠露两清秋。\n仙家若有单栖恨，莫向银台半夜游。",
        "dynasty": "宋",
        "collection_info": null
    },
    {
        "uuid": "d9b80ac2031969f52ee141c5ff943f3e",
        "title": "送陈校勘入宿",
        "author": "王初",
        "content": "日落风回卷碧霓，方蓬一夜拆龙泥。\n银台级级连清汉，桂子香浓月杵低。",
        "dynasty": "宋",
        "collection_info": null
    },
    {
        "uuid": "35773973468c1dc109ce06a25145664e",
        "title": "舟次汴堤",
        "author": "王初",
        "content": "曲岸兰八雁飞起，野客维舟碧烟裏。\n竿头五两转天风，白日杨花满流水。",
        "dynasty": "宋",
        "collection_info": null
    }
]