[
    {
        "uuid": "9e9e1d425a3515c97a5fae315a5efebc",
        "title": "题会江驿",
        "author": "徐清叟",
        "content": "高阁盈千尺，征人借一栖。\n水连天上下，山会浙东西。\n炊甑荣枯幻，浮云出处齐。\n感时心欲醉，风雨更凄迷。",
        "dynasty": "宋",
        "collection_info": null
    },
    {
        "uuid": "fb87e6e84343046a6cfaf3589a539c99",
        "title": "和高庙浄明院梅岩御制韵二首  其一",
        "author": "徐清叟",
        "content": "千年奎画照苍霞，酬唱官梅竹外斜。\n恭想皇灵天阙上，归疆犹惜洛阳花。",
        "dynasty": "宋",
        "collection_info": null
    },
    {
        "uuid": "0d5aecd674e95bd62ac94f8b9fc3c6c7",
        "title": "和高庙浄明院梅岩御制韵二首  其二",
        "author": "徐清叟",
        "content": "偶因祀事访丹霞，寺古山深石径斜。\n衝冻细寻梅信息，枝头喜见状元花。",
        "dynasty": "宋",
        "collection_info": null
    },
    {
        "uuid": "fe92aca22308562bd9b1b97ae96716ae",
        "title": "赠建宁妓唐玉",
        "author": "徐清叟",
        "content": "上国新行巧样花，一枝聊插鬓云斜。\n娇羞未肯从郎意，故把芳容半面遮。",
        "dynasty": "宋",
        "collection_info": null
    },
    {
        "uuid": "8e988e64b812304d19457cec44238330",
        "title": "癸丑十月二日上天竺寺祈晴",
        "author": "徐清叟",
        "content": "金泥滑滑溅雕鞍，虔走禋祠谒宰官。\n积雨水添湖面阔，久阴云护岭头寒。\n妨收是处田家苦，开霁何时后土干。\n现出日光须佛力，少令忧国寸心宽。",
        "dynasty": "宋",
        "collection_info": null
    },
    {
        "uuid": "1390158460a07801f84c6aaac2cd9a6c",
        "title": "寄贾平章",
        "author": "徐清叟",
        "content": "扑面京尘鬓影华，杜鹃声底客思家。\n久陪宰相堂中食，五拜夫人庙裏花。\n和气熏蒸由地主，孤根容易发天葩。\n双壶走迸悭琼报，聊寄头纲六餠茶。",
        "dynasty": "宋",
        "collection_info": null
    },
    {
        "uuid": "4aebe4c2ddfa7f4cb9dc26b07048f851",
        "title": "赠常庵江羽士",
        "author": "徐清叟",
        "content": "九曲溪头活计，三生石上精魂。\n沓沓閒云何处，空山明月啼猿。",
        "dynasty": "宋",
        "collection_info": null
    }
]