[
    {
        "uuid": "1c081472229fd49e59598bae558f66bf",
        "title": "偈颂九首  其一",
        "author": "释玿",
        "content": "鹊既鸣鹊鹊，鸦则鸣鸦鸦。\n禾山四打鼓，赵州三吃茶。\n春来花处处，云散月家家。\n达磨当年无板齿，祇应特地过流沙。",
        "dynasty": "宋",
        "collection_info": null
    },
    {
        "uuid": "ca08f27890f1fd770fda00821ee87ecb",
        "title": "偈颂九首  其二",
        "author": "释玿",
        "content": "五五二十五，乖龙不为雨。\n沙石欲生烟，稻麻将槁死。\n山僧有箇七字顶轮王陀罗尼，能破龙宫。\n开蛰户，斥雷师，驱电母，布慈云而洒甘露。\n唵苏噜悉唎苏噜。",
        "dynasty": "宋",
        "collection_info": null
    },
    {
        "uuid": "ea340ff4efc5044ee439ad33542f317f",
        "title": "偈颂九首  其三",
        "author": "释玿",
        "content": "云山偶尔遭攧，臂痛不可胜言。\n府教挥金办供，殷勤咨请谈禅。\n禅禅，不在拈槌竖拂，亦非作用周旋。\n不在扬眉瞬目，亦非文字语言。\n祇据现成公案，自然七方八圆。\n在云门得之，则曰一句三句。\n在法眼得之，则曰惟心法门。\n在沩仰得之，则曰父慈子孝。\n在临济得之，则曰三要三玄。\n在曹洞得之，则有偏正回互。\n在天下老和尚得之，则有问答机缘。\n在云山得之，则全提正令于人天之上。\n在府教学士得之，则致吾君于尧舜之前。\n在现前大众得之，则随宜应用。\n在太孺人黄氏得之，则生于忉利诸天。\n禅禅，绵绵密密，密密绵绵。\n渡水胡僧无膝裤，东村王老屋头穿。\n拈来一一中的，不妨似箭离絃。\n脱或踌躇拟议，迢迢十万八千。",
        "dynasty": "宋",
        "collection_info": null
    },
    {
        "uuid": "138cb17be7de02ba8d280bd46cb97510",
        "title": "偈颂九首  其四",
        "author": "释玿",
        "content": "语是谤，寂是诳。\n不语不寂，转增虚妄。\n春风吹落桃李花，淡烟疎雨笼青嶂。",
        "dynasty": "宋",
        "collection_info": null
    },
    {
        "uuid": "7eb886f1bea25aed3cab4c02a88ac1cd",
        "title": "偈颂九首  其五",
        "author": "释玿",
        "content": "向来云岫访雷峰，朔风吹雪落长松。\n今日雷峰访云岫，无限春光满岩窦。\n机锋互换主宾分，八两元来重半斤。",
        "dynasty": "宋",
        "collection_info": null
    },
    {
        "uuid": "ccff3c9d94fe9e85cc6c5e47694ebafc",
        "title": "偈颂九首  其六",
        "author": "释玿",
        "content": "垦土诛茆作佛宫，栽田博饭与君同。\n梦中十载因缘尽，又拄乌藤过别峰。\n临岐一句如何说，此去平分江上月。\n千里同风事宛然，云山虽别何曾别。\n别不别，鹭鸶飞入寒江雪。",
        "dynasty": "宋",
        "collection_info": null
    },
    {
        "uuid": "334f5125c9386698c58cb2c5affaae78",
        "title": "偈颂九首  其七",
        "author": "释玿",
        "content": "与么文彩，甚生标格。\n直下承当，迥超言默。",
        "dynasty": "宋",
        "collection_info": null
    },
    {
        "uuid": "4d4778ba7809159198658e1e51b69026",
        "title": "偈颂九首  其八",
        "author": "释玿",
        "content": "休卜度，世间那有扬州鹤。\n一身与世等委蛇，万事随缘即安乐。\n无意来时却宛然，有心用处还应错。\n错错错，莫莫莫，近日秋林多叶落。\n铁牛飞过洞庭湖，西山走入滕王阁。",
        "dynasty": "宋",
        "collection_info": null
    },
    {
        "uuid": "bce973f714c4c31cd97b1309631dbfd5",
        "title": "偈颂九首  其九",
        "author": "释玿",
        "content": "一拳拳到黄鹤楼，一踢踢翻鹦鹉洲。\n玉麟掣断黄金锁，大丈夫儿得自由。",
        "dynasty": "宋",
        "collection_info": null
    },
    {
        "uuid": "ac4ff8d08ec99baae37ed3dcc9de09d5",
        "title": "颂古三十一首  其一",
        "author": "释玿",
        "content": "文死罔明休卜度，瞿昙女子谩鍼锥。\n推倒铁山归去也，纵横十字更由谁。",
        "dynasty": "宋",
        "collection_info": null
    },
    {
        "uuid": "9677993fba8767accf6f85e9c38117ca",
        "title": "颂古三十一首  其二",
        "author": "释玿",
        "content": "相逢打鼓弄琵琶，须是还他两会家。\n曲罢不知何处去，夕阳斜映暮天霞。",
        "dynasty": "宋",
        "collection_info": null
    },
    {
        "uuid": "d995adfe96621ebba4f79889d453e82c",
        "title": "颂古三十一首  其三",
        "author": "释玿",
        "content": "身世悠悠不繫舟，得随流处且随流。\n今朝有酒今朝醉，明日无钱明日愁。",
        "dynasty": "宋",
        "collection_info": null
    },
    {
        "uuid": "68fda95967817b6423b2b1e92878736e",
        "title": "颂古三十一首  其四",
        "author": "释玿",
        "content": "梦中要渡深溪水，伎俩多般进不能。\n蓦地觉来伎俩尽，床头山月已三更。",
        "dynasty": "宋",
        "collection_info": null
    },
    {
        "uuid": "d00e11b7dae406bafd065b2d616c6948",
        "title": "颂古三十一首  其五",
        "author": "释玿",
        "content": "喝声绝处怒雷收，丧尽家风一不留。\n总是战争收拾得，却因歌舞破除休。",
        "dynasty": "宋",
        "collection_info": null
    },
    {
        "uuid": "005aed59c13fc161067d88989ea652da",
        "title": "颂古三十一首  其六",
        "author": "释玿",
        "content": "大雄山下老狐精，千古丛林恼杀人。\n若遇金毛师子子，看伊无处着浑身。",
        "dynasty": "宋",
        "collection_info": null
    },
    {
        "uuid": "1863b48f96144a4f8527485f449288db",
        "title": "颂古三十一首  其七",
        "author": "释玿",
        "content": "是贼识贼精识精，南泉无过强惺惺。\n赵州礼拜归堂去，前箭犹轻后箭深。",
        "dynasty": "宋",
        "collection_info": null
    },
    {
        "uuid": "f2690e9b1e6bc12aa4adbd5d06afd557",
        "title": "颂古三十一首  其八",
        "author": "释玿",
        "content": "家财丧尽没丝毫，祇箇一身犹恨多。\n却向池阳最深处，杀人空手不持刀。",
        "dynasty": "宋",
        "collection_info": null
    },
    {
        "uuid": "2424bc7017b6fdbda5625be7235828db",
        "title": "颂古三十一首  其九",
        "author": "释玿",
        "content": "前得得，后不得，一贯谁知两五百。\n雨桧萧萧，风松瑟瑟。\n隔山人听鹧鸪词，错认胡笳十八拍。",
        "dynasty": "宋",
        "collection_info": null
    },
    {
        "uuid": "3b3ea31a0c2ddab873893eda55b1ebbe",
        "title": "颂古三十一首  其一○",
        "author": "释玿",
        "content": "此儿活计口皮边，点着风驰与电旋。\n谩说镇州萝卜大，何曾亲见老南泉。",
        "dynasty": "宋",
        "collection_info": null
    },
    {
        "uuid": "bbd803e78c9a3e039fc19f1968cba3af",
        "title": "颂古三十一首  其一一",
        "author": "释玿",
        "content": "当机转处不踌躇，琉璃盘裏走明珠。\n赵州老子村校书，一条拄杖两人舁。",
        "dynasty": "宋",
        "collection_info": null
    },
    {
        "uuid": "a5669585bd2dfe81d0d68b12ad74b70b",
        "title": "颂古三十一首  其一二",
        "author": "释玿",
        "content": "庭前柏树子，一二三四五。\n窦八布衫穿，禾山解打鼓。",
        "dynasty": "宋",
        "collection_info": null
    },
    {
        "uuid": "84c63c7585a5080f2443bd43ff92af4d",
        "title": "颂古三十一首  其一三",
        "author": "释玿",
        "content": "无直路，却萦纡。\n赵州东壁上，依旧挂葫芦。\n有张公吃村酒，李公醉不醒。",
        "dynasty": "宋",
        "collection_info": null
    },
    {
        "uuid": "09979436dd3dddfd5a106c9d9b9727c4",
        "title": "颂古三十一首  其一四",
        "author": "释玿",
        "content": "利刀截断命根，跳出狐群狗队。\n拈起万煅蒺藜，铁额铜头粉碎。",
        "dynasty": "宋",
        "collection_info": null
    },
    {
        "uuid": "210e8918f4db6670c70bbf3677d97b60",
        "title": "颂古三十一首  其一五",
        "author": "释玿",
        "content": "拶到悬崖撒手时，七斤衫重有谁知。\n寒来暑往浑无用，挂在赵州东院西。",
        "dynasty": "宋",
        "collection_info": null
    },
    {
        "uuid": "5fd9cc071cf33d7eba012ef16aa5af5b",
        "title": "颂古三十一首  其一六",
        "author": "释玿",
        "content": "明日大悲院裏斋，铁围山岳尽衝开。\n猪头象鼻，乌觜鱼腮。\n石人抚掌呵呵笑，寒山拾得在天台。",
        "dynasty": "宋",
        "collection_info": null
    },
    {
        "uuid": "96ee3a9c03aa6625e4d475b0f7ad2ba8",
        "title": "颂古三十一首  其一七",
        "author": "释玿",
        "content": "劫火光中共唱酬，随波逐浪谩悠悠。\n剖尽衷肠人不会，草鞋拈取盖龟休。",
        "dynasty": "宋",
        "collection_info": null
    },
    {
        "uuid": "71401878cadcce6d43c33ff6f6d3e687",
        "title": "颂古三十一首  其一八",
        "author": "释玿",
        "content": "投子投子，机轮无阻。\n要吞即吞，要吐即吐。\n若还殢齿粘牙，争得超今迈古。",
        "dynasty": "宋",
        "collection_info": null
    },
    {
        "uuid": "132aa085d60b5194f7653a7b35e9a760",
        "title": "颂古三十一首  其一九",
        "author": "释玿",
        "content": "有是父兮有是子，同条生也同条死。\n三世如来烈焰堆，互换说法元如此。\n莫颠言，休倒语，截断葛藤须荐取。",
        "dynasty": "宋",
        "collection_info": null
    },
    {
        "uuid": "11aaf7c3ce0c50dc4977eee4d324b376",
        "title": "颂古三十一首  其二○",
        "author": "释玿",
        "content": "塞北千人帐，江南万斛船。\n菩提窝裏坐，总谓是虚传。",
        "dynasty": "宋",
        "collection_info": null
    },
    {
        "uuid": "84ac513a5985bea079163569224e745c",
        "title": "颂古三十一首  其二一",
        "author": "释玿",
        "content": "曹山不如，花根本艷。\n不如曹山，虎体元班。\n江南地暖，塞北春寒。\n一把柳丝收不得，和烟搭在玉阑干。",
        "dynasty": "宋",
        "collection_info": null
    },
    {
        "uuid": "901791687ced1b305a8a3e2084fd4846",
        "title": "颂古三十一首  其二二",
        "author": "释玿",
        "content": "隔，穿耳胡僧眼睛黑。\n东院西边是赵州，观音院裏安弥勒。",
        "dynasty": "宋",
        "collection_info": null
    },
    {
        "uuid": "59d9681c59b4a10d828fead8d9551f35",
        "title": "颂古三十一首  其二三",
        "author": "释玿",
        "content": "北禅夜分岁，特地巧安排。\n维那出隻手，线去又丝来。\n田郎催拍板，鲍老舞三台。\n若教行正令，活作一坑埋。",
        "dynasty": "宋",
        "collection_info": null
    },
    {
        "uuid": "72f4fcd3562f587fa80e01ab48565c2c",
        "title": "颂古三十一首  其二四",
        "author": "释玿",
        "content": "苦中乐，乐中苦，大唐打鼓新罗舞。\n寒山烧火满头灰，却笑丰干倒骑虎。",
        "dynasty": "宋",
        "collection_info": null
    },
    {
        "uuid": "70e65e8e7aa01e2747553fdc587515e2",
        "title": "颂古三十一首  其二五",
        "author": "释玿",
        "content": "有主有宾，有礼有乐。\n得失是非，如何摸索。\n纔摸索，无上醍醐成毒药。\n君不见大鹏展翼盖十洲，投窗之物空啾啾。",
        "dynasty": "宋",
        "collection_info": null
    },
    {
        "uuid": "307f5b5c0769f1f6469e4881744c69ef",
        "title": "颂古三十一首  其二六",
        "author": "释玿",
        "content": "一人牙如剑树，一人口似血盆。\n一拳还一踢，一踢报一拳。\n亚竖摩酰顶门眼，不妨亲踏上头关。",
        "dynasty": "宋",
        "collection_info": null
    },
    {
        "uuid": "e7bf7d9064ac254beb9f1f23b188b672",
        "title": "颂古三十一首  其二七",
        "author": "释玿",
        "content": "我手何似佛手，堪笑紫湖养狗。\n撞着焦尾大虫，性命输他一口。",
        "dynasty": "宋",
        "collection_info": null
    },
    {
        "uuid": "a0a4158b4a04e70f47c8aa9993347506",
        "title": "颂古三十一首  其二八",
        "author": "释玿",
        "content": "我脚何似驴脚，拟议知君大错。\n进前欲饮醍醐，已似遭他毒药。",
        "dynasty": "宋",
        "collection_info": null
    },
    {
        "uuid": "94f19ffb5cee5fc0e99da06c35cb5954",
        "title": "颂古三十一首  其二九",
        "author": "释玿",
        "content": "人人尽有生缘，且非夷狄中原。\n镇府出大萝卜，赵州亲见南泉。",
        "dynasty": "宋",
        "collection_info": null
    },
    {
        "uuid": "356700b0379c2bd3fe7dc986b6a000a8",
        "title": "颂古三十一首  其三○",
        "author": "释玿",
        "content": "佛手驴脚生缘，生缘驴脚佛手。\n李公醉倒街头，元是张公吃酒。\n黄龙山裏老婆禅，恰似河阳新妇丑。",
        "dynasty": "宋",
        "collection_info": null
    },
    {
        "uuid": "e9065fc0ab67871ddfd5eb5a0710ebe7",
        "title": "颂古三十一首  其三一",
        "author": "释玿",
        "content": "唇上必并班豹剥，舌头当的帝都丁。\n自古上贤犹不识，造次凡流岂可明。",
        "dynasty": "宋",
        "collection_info": null
    }
]