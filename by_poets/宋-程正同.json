[
    {
        "uuid": "b64e5af259f5da323642cc57edd83297",
        "title": "贺新郎 久矣无循吏",
        "author": "程正同",
        "content": "久矣无循吏。\n自当年、弘宽去后，风流谁继。\n律令喜为鹰击勇，无复柔桑驯雉。\n何幸见、真儒小试。\n手种海棠三百本，有几多、遗爱人须记。\n潘岳县，未为贵。\n文章政事通枫陛。\n看傅岩、霖雨岁旱，要须均施。\n玉色温其山似立，气禀新秋清厉。\n便好据、经纶要地。\n却笑庞才非百里，骤天衢、自合还天骥。\n卮酒祝，八千岁。",
        "dynasty": "宋",
        "collection_info": null
    },
    {
        "uuid": "6643f820a40ac1e5e7df67a5ae05bb86",
        "title": "沁园春 富敌陶猗",
        "author": "程正同",
        "content": "富敌陶猗，才卑贾马，气吞曹刘。\n更妓娱安石，东山名胜，樽盈文举，北海风流。\n事冷千年，身兼八子，豪举伊谁与匹俦。\n应还笑，为天将降任，未欲东周。\n优游。\n宁久淹留。\n管蓬矢桑弧志早酬。\n有棠棣联芳，庭萱不老，砌兰擢秀，蟾桂传秋。\n要颂椿龄，若将柏叶，婢膝奴颜应合羞。\n直须是，功名期会，同跨鳌头。",
        "dynasty": "宋",
        "collection_info": null
    },
    {
        "uuid": "eeab54cdb3b86cd0d49d4c7339c01a0a",
        "title": "满庭芳 五柳先生",
        "author": "程正同",
        "content": "五柳先生，宦情无几，赋成归去来兮。\n吾归何所，任运且随时。\n曾向高人问道，清妙处、已悟希夷。\n谁能羡，胸中芥子，容易纳须弥。\n竹林，新职事，神交狂客，志慕天随。\n但能乐天知命，夫复何疑。\n多谢故人念我，平安报、不必纲维。\n饮君酒，愿君同寿，此外本无为。",
        "dynasty": "宋",
        "collection_info": null
    },
    {
        "uuid": "393a0d3cc21010a79a6b999350454820",
        "title": "思越人・朝天子 曾把隋珠抵鹊来",
        "author": "程正同",
        "content": "曾把隋珠抵鹊来。\n拓弓花下不虚开。\n醉馀戏把行人弹，堪笑齐王谩筑台。\n穿兔手，落雕材。\n狭斜衢路共徘徊。\n流星一点高飞处，笑坐金鞍歌落梅。",
        "dynasty": "宋",
        "collection_info": null
    },
    {
        "uuid": "f78982bc3335c3698236b39a1f5da777",
        "title": "朝中措 少年不入利名场",
        "author": "程正同",
        "content": "少年不入利名场。\n花柳作家乡。\n一片由甲口觜，几多耍俏心肠。\n周郎学识，秦郎风度，柳七文章。\n聊借生绡一幅，与君写尽行藏。",
        "dynasty": "宋",
        "collection_info": null
    }
]