[
    {
        "uuid": "599708cac35092c267fef99d3f8e95b0",
        "title": "光风霁月亭",
        "author": "吕人龙",
        "content": "江边回首见峥嵘，砥柱颓波气象狞。\n三面好山俱觌面，一泓寒绿不闻声。\n月从康节诗边吐，风向包羲易裏生。\n如此生涯天未老，更须着脚外间行。",
        "dynasty": "宋",
        "collection_info": null
    },
    {
        "uuid": "8680158f62e151a24937136fb94d0432",
        "title": "上融堂",
        "author": "吕人龙",
        "content": "直道人间未可孤，朝廷有意用真儒。\n故将通鑑烦司马，不使春秋欠董狐。\n握节米猪高节不，盗名齐豹得名无。\n若商败狄鏖秦事，先轸何尝是匹夫。",
        "dynasty": "宋",
        "collection_info": null
    },
    {
        "uuid": "df30d4b1b57fadb66618eab25fa86a86",
        "title": "题钓台  其一",
        "author": "吕人龙",
        "content": "钓台还是先生物，洛汭今非汉帝家。\n过客不知兴废事，又驰车马入京华。",
        "dynasty": "宋",
        "collection_info": null
    },
    {
        "uuid": "4f9972a1b9bf91e89d72b91fe8af0264",
        "title": "题钓台  其二",
        "author": "吕人龙",
        "content": "万古寒潭数曲山，红尘不到白鸥閒。\n先生自是生涯淡，却厌浮云满世间。",
        "dynasty": "宋",
        "collection_info": null
    },
    {
        "uuid": "6421ba53495cbfdcaafb05b47a2f5fa6",
        "title": "春归",
        "author": "吕人龙",
        "content": "过却清明艷冶天，梨花飞雪柳森烟。\n欲凭鶑燕留春住，无奈东风信杜鹃。",
        "dynasty": "宋",
        "collection_info": null
    },
    {
        "uuid": "6094737313ff31f728ed90aae362d5eb",
        "title": "宿建兴寺",
        "author": "吕人龙",
        "content": "路入招提晚更深，万山秋老薄寒生。\n芙容枝上无多雨，自把孤怀滴到明。",
        "dynasty": "宋",
        "collection_info": null
    }
]