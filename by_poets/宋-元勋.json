[
    {
        "uuid": "31275bb377b33e726c3b670f5218f6c3",
        "title": "和朱利宾题妙智院",
        "author": "元勋",
        "content": "放怀对客初寻笑，满目开花未放愁。\n望远此情天不尽，名山何得逐穷幽。",
        "dynasty": "宋",
        "collection_info": null
    },
    {
        "uuid": "226c55fbad946b8c1b36b500632b1ba4",
        "title": "题灵岩各景 紫云岩",
        "author": "元勋",
        "content": "历翠扪苍坚，不犯尘衣涴。\n暗香何处花，松下微风过。\n当有道人来，霏烟承宝坐。",
        "dynasty": "宋",
        "collection_info": null
    },
    {
        "uuid": "a6bcd2c133ad61a08dad36262c05315e",
        "title": "题灵岩各景 夕阳洞",
        "author": "元勋",
        "content": "东风送花归，曳杖云可倚。\n泉石符宿缘，相见作欢喜。\n西瞻少迟留，天末霞成绮。",
        "dynasty": "宋",
        "collection_info": null
    },
    {
        "uuid": "1637626bb29e387be33d84a05c6cf049",
        "title": "题灵岩各景 朝阳岩",
        "author": "元勋",
        "content": "烟磴入风路，欹危转深冥。\n通明忽到眼，石自太古青。\n仙人故台在，何处乘云骈。",
        "dynasty": "宋",
        "collection_info": null
    },
    {
        "uuid": "7233f34251b56a79a73bed69ac8d3050",
        "title": "题灵岩各景 明心洞",
        "author": "元勋",
        "content": "僧房尚闻声，云扃已通步。\n观身空翠间，宿霭避巾屦。\n不须蹑回踪，径自通仙路。",
        "dynasty": "宋",
        "collection_info": null
    },
    {
        "uuid": "8cde29a2e8665a3d3506e3d1cf2ecb85",
        "title": "题灵岩各景 涟漪洞",
        "author": "元勋",
        "content": "畏心恐灵居，空渺不可际。\n奇石坠惊云，凉坐得少憩。\n何曾落花流，自隔人间世。",
        "dynasty": "宋",
        "collection_info": null
    },
    {
        "uuid": "0e6f250f01622d6be157b192ff155010",
        "title": "题灵岩各景 碧云洞",
        "author": "元勋",
        "content": "踏流遡风寒，危径仅可伛。\n中空遂闳深，翠润欲垂雨。\n人间知何时，石乳观万古。",
        "dynasty": "宋",
        "collection_info": null
    },
    {
        "uuid": "0a13e7f4a5955864cfb4c5bdf3ba301f",
        "title": "灵岩",
        "author": "元勋",
        "content": "诸仙深窟宅，石门限尘寰。\n空洞初不碍，风扉敞云关。\n高广几何许，百夫可回环。\n谁託遗蹟在，溟蒙烟雾间。\n羽驾此来往，朝贡想清班。\n西风翠屏近，藤萝莫容攀。\n因循再阅岁，建见亦以艰。\n旧闻剑门好，形势摧夷蛮。\n今兹固殊特，独冠江南山。\n少陵惜未到，我语凭谁删。",
        "dynasty": "宋",
        "collection_info": null
    },
    {
        "uuid": "a543a8085e1c2f2ba53e8a6b8be4274d",
        "title": "题白帝庙诗并序",
        "author": "元勋",
        "content": "楚山中到三峡开，长江浩浩从西来。\n奫沦巨浸吞万派，淫预杰立高崔嵬。\n鲸波回薄山羊角，征鼙掺迭鸣春雷。\n蹴石岩壁势益狠，怒涛骇浪争鸣豗。\n舟师绝叫不容瞬，风满孰敢施樯桅。\n龙骧蒙衝量万斛，梢濆撇漩如枯荄。\n昔闻有神司正直，江潭祠宇留山隈。\n羞牢酾斝荐诚恳，幽鉴冀蒙神所哀。\n跋柁鼓檝驶东骛，忽忽已过巫阳台。\n巴徼炎瘴昼如雾，汤燖赫日昏风霾。\n欻然晴皎射峭壁，翠光冶滟无纤埃。\n联娟岚光落衣袂，飞云容与风䬐䬐。\n祝融之祥古亦有，神之报与良丰哉。\n嗟余陷阱岂无谓，九死宁知祸有胎。\n触机直前靡顾后，壬人资从或嫌猜。\n燎原之势既炎烈，垂涎膏血如狼豺。\n盻刀阴顾肆舞勇，胁肩谄笑如诙俳。\n违道奸径躐禁橐，尽网异议为梯媒。\n旋踵已为鬼矙室，俄惊白骨到苍苔。\n人胜有时天亦宜定，肸蠁疏网常恢恢。\n险夷百折坚一节，君恩浩荡天昭回。",
        "dynasty": "宋",
        "collection_info": null
    }
]