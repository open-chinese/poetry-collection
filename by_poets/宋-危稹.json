[
    {
        "uuid": "96350585f353ec553763aef2106c0d86",
        "title": "水龙吟 洛阳九老图中",
        "author": "危稹",
        "content": "洛阳九老图中，当时司马年犹小。\n争如今夕，举杯相劝，十人齐寿。\n已幸同庚，何分雌甲，本无多少。\n但有头可白，无愁可解，只如此、都赢了。\n庆礼十年还又，更十年、依前难老。\n尽教百岁，做人高祖，见孙白首。\n却要从今，探梅脚健，看山眼好。\n赖天公，顿得东园长在，陪歌陪酒。",
        "dynasty": "宋",
        "collection_info": null
    },
    {
        "uuid": "e5888cd24f9c13c5b080ef99e9af426c",
        "title": "渔家傲 老去诸馀情味浅",
        "author": "危稹",
        "content": "老去诸馀情味浅。\n诗词不上闲钗钏。\n宝幌有人红两靥。\n帘间见。\n紫云元在梨花院。\n十四条弦音调远。\n柳丝不隔芙蓉面。\n秋入西窗风露晚。\n归去懒。\n酒酣一任乌巾岸。",
        "dynasty": "宋",
        "collection_info": null
    },
    {
        "uuid": "cdba2a9897be3dfc73c360c2e167f300",
        "title": "沁园春 籍甚声名",
        "author": "危稹",
        "content": "籍甚声名，门阑相种，文章世科。\n算当年瑞世，正当夏五，仙家毓德，全是春和。\n底事屏星，着之海峤，奈此腾骧骥足何。\n君知否，看飞来丹诏，径上鸾坡。\n殷勤携酒相过。\n要滟滟浮君金叵罗。\n叹同心相契，古来难觅，二年同处，意总无它。\n如此平分，更教添个，也自清风明月多。\n拼沈醉，任光浮绿鬓，笑满红涡。",
        "dynasty": "宋",
        "collection_info": null
    },
    {
        "uuid": "88d290a490640316908f72642d38b2eb",
        "title": "借诗话于应祥弟有不许点抹之约作诗戏之",
        "author": "危稹",
        "content": "我有读书癖，每喜以笔界。\n抹黄饰句眼，施朱表事派。\n此手定权衡，众理析畎浍。\n历历灿可观，开卷如画绘。\n知君笃友于，因从借诗话。\n过手有约言，不许一笔坏。\n自语落我耳，便觉意生械。\n明朝试静观，议论颇澎湃。\n读到会意处，时时欲犯戒。\n将举手復止，火侧禁搔疥。\n技痒无所施，闷怀时一噫。\n只可捲还君，如此读不快。\n千驷容可轻，君抱亦少隘。\n昨问鸡林人，尚有此编卖。\n典衣须一收，吾炙当痛嘬。",
        "dynasty": "宋",
        "collection_info": null
    },
    {
        "uuid": "c3799fcfaf05d61af2ee701bd71cccea",
        "title": "上隆兴赵帅",
        "author": "危稹",
        "content": "买宅须买千万邻，季雅喜得王僧珍。\n买山百万復谁与，襄阳节度真主人。\n我生兀兀钻蠹简，不肯低头植资产。\n缀名虎榜二十年，依旧酸寒广文饭。\n绿鬓半作星星华，岂堪风雨犹无家。\n大鹏小鷃各自适，只有鸿鴈长汀沙。\n弟昆团栾虽足乐，老屋萧条不堪着。\n玉堂便是无骨相，也合专侬一丘壑。\n近来卜筑穷冥搜，十里而近依松楸。\n骊龙塘上邓家丘，半山老人所钓游。\n半山天下文章伯，邓家声名亦辉赫。\n断碑犹在古墙阴，好句曾经写山色。\n买邻得此天所予，独欠山资无觅处。\n平生駡钱作阿堵，仓卒呼渠宁肯顾。\n君侯地位高入云，笔所到处皆成春。\n万间广厦芘许远，岂无一室栖贫身。\n王邓故处为邻曲，更得赵侯钱买屋。\n便哦诗句谢山神，饮水也胜樽酒绿。",
        "dynasty": "宋",
        "collection_info": null
    },
    {
        "uuid": "b32b34c6b37c04ffba0525fe3d23e814",
        "title": "鹤",
        "author": "危稹",
        "content": "楚楚雪衣明，烟霞径裏行。\n不管陶令野，有节伯夷清。\n一见消尘虑，相亲长道情。\n秋风着梧叶，时作九皋声。",
        "dynasty": "宋",
        "collection_info": null
    },
    {
        "uuid": "4528b62a12f1ab986569cb5134809183",
        "title": "王架阁夙有棋癖尝于和篇中讥其不工架阁颇讳恶其说復次韵戏之",
        "author": "危稹",
        "content": "刘伶耽于酒，渊明玩于菊。\n君乃癖于文，爱棋尤更笃。\n文高新掌故，棋只前秘读。\n我昨却莱兵，书法谨夹谷。\n不知君讳之，护名如护玉。\n耻鼓赵王瑟，欲举渐离筑。\n明发疾呼予，开枰数反覆。\n盛气欲吞敌，厉响亦惊俗。\n失利頳凑颊，得隽喜填腹。\n势固健于常，手终弱于仆。\n君名高天下，此特一不足。\n小负毋重争，旁观有静瞩。\n大明昧于小，月固不胜烛。\n切勿罪刘五，此笔兢所录。",
        "dynasty": "宋",
        "collection_info": null
    },
    {
        "uuid": "b16c9fe78df6481dccceb3178718c6fe",
        "title": "题杨妃牙痛图",
        "author": "危稹",
        "content": "痛入香龈是不禁，三郎心痛亦何深。\n当时更有唇亡处，自是君王不动心。",
        "dynasty": "宋",
        "collection_info": null
    },
    {
        "uuid": "63658bb38dc13bdb2a130fb21f51f3f1",
        "title": "挽同年胡司门",
        "author": "危稹",
        "content": "期集盟惟旧，交承契更深。\n雨声春共酌，灯影夜同吟。\n接武方尧殿，招魂遽楚音。\n尤怜哭君日，来纳惜时金。",
        "dynasty": "宋",
        "collection_info": null
    },
    {
        "uuid": "4de4f0ba27517097bd02fe3d55f5ed42",
        "title": "藕花中未开之荷穿叶而出",
        "author": "危稹",
        "content": "风清宴瑶池，正拥万姬醉。\n忽有青衫人，穿仗献封事。",
        "dynasty": "宋",
        "collection_info": null
    },
    {
        "uuid": "67fa331daea6f0b09b1ffe470eb74e42",
        "title": "春日有感三首  其一",
        "author": "危稹",
        "content": "春入长安百万家，湖边无日不香车。\n一株柳色吾无分，看杀庭前荠菜花。",
        "dynasty": "宋",
        "collection_info": null
    },
    {
        "uuid": "d0162cbc9d6450410aa9ae0f201be2e5",
        "title": "春日有感三首  其二",
        "author": "危稹",
        "content": "看书数叶眼花旋，推过熏炉去打眠。\n五十压头衰白尽，书无灵圣事茫然。",
        "dynasty": "宋",
        "collection_info": null
    },
    {
        "uuid": "ecb2282d5675162cc1db84ba348c1896",
        "title": "春日有感三首  其三",
        "author": "危稹",
        "content": "情知老却流鶑了，争奈狂如蛱蝶何。\n尚有紫薇红药在，佳人休唱怨春歌。",
        "dynasty": "宋",
        "collection_info": null
    },
    {
        "uuid": "776d9970c904d1ca27e57baf04f024a0",
        "title": "上雷漕",
        "author": "危稹",
        "content": "破裘芒履晚山前，手抱乌桐白玉絃。\n闻道知音在高处，一声弹入紫微天。",
        "dynasty": "宋",
        "collection_info": null
    },
    {
        "uuid": "369c0faafc775dcfefc86d26f3682c8e",
        "title": "经从丰城谒于房州于令侍姬歌舞进酒二首  其一",
        "author": "危稹",
        "content": "蛾眉对歌舞凉伊，舞身还逐歌声齐。\n捲花万段忽进酒，斗高蝴蝶飞来低。",
        "dynasty": "宋",
        "collection_info": null
    },
    {
        "uuid": "5f0121ff4a7850afb68f3204b0b24a8a",
        "title": "经从丰城谒于房州于令侍姬歌舞进酒二首  其二",
        "author": "危稹",
        "content": "更有佳人在空谷，能唱春风天上曲。\n何时得上金玉堂，一声飞度龙吟竹。",
        "dynasty": "宋",
        "collection_info": null
    },
    {
        "uuid": "0b9cf0a90a6a4cb0a03449175025019a",
        "title": "送刘帅归蜀",
        "author": "危稹",
        "content": "万水朝东弱水西，先生归去老峨眉。\n人閒那得楼千尺，望得峨眉山见时。",
        "dynasty": "宋",
        "collection_info": null
    },
    {
        "uuid": "a80f65c9ec3457803be1d57a508fe194",
        "title": "赠书肆陈解元  其一",
        "author": "危稹",
        "content": "巽斋幸自少人知，饭饱官闲睡转宜。\n刚被旁人去饶舌，刺桐花下客求诗。",
        "dynasty": "宋",
        "collection_info": null
    },
    {
        "uuid": "2c93c219fdac8d0feacf75409fb1db63",
        "title": "赠书肆陈解元  其二",
        "author": "危稹",
        "content": "兀坐书林自切磋，阅人应似阅书多。\n未知买得君书去，不负君书人几何。",
        "dynasty": "宋",
        "collection_info": null
    },
    {
        "uuid": "bb9d38e72c16222997ea3c1617476767",
        "title": "题吴淑妃真子",
        "author": "危稹",
        "content": "海静江澄玉雪腮，何年和月下瑶台。\n卷中不敢端详看，曾得君王一笑来。",
        "dynasty": "宋",
        "collection_info": null
    },
    {
        "uuid": "b03fa75d8e7bfeca9605aff1befe61ac",
        "title": "春日即事",
        "author": "危稹",
        "content": "麦风翻陇泼浓绿，花露滴枝粘老红。\n小立楼头检春事，一丝暖日坠青虫。",
        "dynasty": "宋",
        "collection_info": null
    },
    {
        "uuid": "ff9ecfb49e52d6fef51a3d8f5c5a5883",
        "title": "闻鶑",
        "author": "危稹",
        "content": "天上金衣侣，还能贶草莱。\n风流晋王谢，言语汉邹枚。\n公等久安在，今从何处来。\n山禽正嘈杂，慰我日徘徊。",
        "dynasty": "宋",
        "collection_info": null
    },
    {
        "uuid": "10f55af4144f7f12ca8e5337c2584722",
        "title": "送孙行之出守衡阳",
        "author": "危稹",
        "content": "日日江头送客行，况闻君去作专城。\n心存臣子无中外，士繫朝廷有重轻。\n谏疏满怀催上道，中原万事想关情。\n戎葵到底还倾日，侧耳衡阳来鴈声。",
        "dynasty": "宋",
        "collection_info": null
    },
    {
        "uuid": "e832ce04556c9487e33e7e09518036cf",
        "title": "挽月湖二首  其一",
        "author": "危稹",
        "content": "天胡夺我老先生，轩冕丛中玉雪清。\n英石数拳归艇重，月湖千顷世缘轻。\n云山买得无余俸，句法流将不尽名。\n头白贾生非不遇，所言向已略施行。",
        "dynasty": "宋",
        "collection_info": null
    },
    {
        "uuid": "9cba0c401396d975c55ee9c385529e97",
        "title": "挽月湖二首  其二",
        "author": "危稹",
        "content": "诏书屡趣入承明，黄阁前头不肯登。\n苦欲归休同野老，本来清浄是禅僧。\n苔生文塔今成古，影挂山房唤不譍。\n犹想经行泉石处，倚岩憔悴一枯藤。",
        "dynasty": "宋",
        "collection_info": null
    },
    {
        "uuid": "252c9672d5f2c9ca929d4c5064583bf8",
        "title": "送晁告院得南康",
        "author": "危稹",
        "content": "我是康庐旧冷官，梦魂今尚忆云端。\n山将草色到天碧，泉带松声出谷寒。\n仙观几年留鹤隠，古潭有日起龙蟠。\n史君肯着诗料理，乞我蛮笺半幅看。",
        "dynasty": "宋",
        "collection_info": null
    },
    {
        "uuid": "cf65161b6c01db18b8e34ff0214dca21",
        "title": "上赵总领",
        "author": "危稹",
        "content": "一见烦公道眼明，悬知彻底五湖清。\n岂期天上张公子，犹记当年刘更生。\n几度夜深流水操，无人心认断肠声。\n平生不面却相识，黄鹤楼前今一鸣。",
        "dynasty": "宋",
        "collection_info": null
    },
    {
        "uuid": "cbbf60b0dff26cb60062996e1183f240",
        "title": "接客篇",
        "author": "危稹",
        "content": "接客接客，高亦接，低亦接。\n大儿稳善会传茶，小儿踉蹡能作揖。\n家人不用翦髻云，我典唐书充馔设。\n唐书典了犹可赎，宾客不来门户俗。",
        "dynasty": "宋",
        "collection_info": null
    },
    {
        "uuid": "19cfa0c133586becc5ee4acb779b9d7b",
        "title": "郭公篇",
        "author": "危稹",
        "content": "郭公郭公，闻尔失国春秋时，何事到此犹悲啼。\n郭公前言亡国故，当时只缘臣子误。\n百年社稷不得归，而今家住柘冈西。\n满目春风都是恨，声声说与齐侯知。\n国亡矣，君勉之。",
        "dynasty": "宋",
        "collection_info": null
    },
    {
        "uuid": "9536b58c9ae5a16556dae906ff8f3fc6",
        "title": "妇叹",
        "author": "危稹",
        "content": "记得萧郎登第时，谓言即日凤皇池。\n而今老等閒官职，日欠人钱夜欠诗。",
        "dynasty": "宋",
        "collection_info": null
    },
    {
        "uuid": "381885ba49f6bd12fe048e886e986239",
        "title": "牵牛花",
        "author": "危稹",
        "content": "青青柔蔓遶修篁，刷翠成花着处芳。\n应是折从河鼓手，天孙斜插鬓云香。",
        "dynasty": "宋",
        "collection_info": null
    },
    {
        "uuid": "0a43140376afbe01f7cdfe9955c6a98c",
        "title": "送柴中行出守章贡",
        "author": "危稹",
        "content": "力为君王乞得州，补天未了石还收。\n人才自系国轻重，吾道亦关公去留。\n殿角纔辞槐影日，船头便转荻花秋。\n竞夸祖帐都门外，谁识眉攒杜甫愁。",
        "dynasty": "宋",
        "collection_info": null
    },
    {
        "uuid": "dc3c4725f90a16c7ae8c79d15efc64b0",
        "title": "寄真西山",
        "author": "危稹",
        "content": "有美真夫子，平生心泰和。\n令名香宇宙，厚德福山河。\n有客湖湘至，谈公政化多。\n莫侵霜鬓否，书至报如何。",
        "dynasty": "宋",
        "collection_info": null
    },
    {
        "uuid": "8a1334580d52755e15ec002b76f8cc1a",
        "title": "句  其一",
        "author": "危稹",
        "content": "马嵬路险失妃子，金谷楼高堕绿珠。",
        "dynasty": "宋",
        "collection_info": null
    },
    {
        "uuid": "11436546d826409732efb0aecefdb650",
        "title": "句  其二",
        "author": "危稹",
        "content": "梅以白为正，菊以黄为正。",
        "dynasty": "宋",
        "collection_info": null
    }
]