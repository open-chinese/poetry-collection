[
    {
        "uuid": "b0ab2ca5d6b7ac9f7a74cebb72e47066",
        "title": "题三洞",
        "author": "张大直",
        "content": "雨过熏风吹面凉，芒鞋终日水云乡。\n可怜尘绪萦人久，頼有仙源引兴长。\n山鸟无心时自语，林花有意解留香。\n村醪不惜杖头费，渴似虹霓饮练光。",
        "dynasty": "宋",
        "collection_info": null
    },
    {
        "uuid": "f58a6fe766e62a5198aad008ec5b14b6",
        "title": "题庆云东洞",
        "author": "张大直",
        "content": "箇中别是一干坤，蔼蔼祥云拥洞门。\n天柱遥知锁金阙，绛桥仍想接昆崙。\n仙人幻出珊瑚木，玉女妆成锦绣墩。\n石室霜台更奇绝，桃源从此不须论。",
        "dynasty": "宋",
        "collection_info": null
    },
    {
        "uuid": "3cab9b7c55585e6457c86cbd9fa2826e",
        "title": "题莲华西洞  其一",
        "author": "张大直",
        "content": "先生自是大罗仙，一去尘寰不记年。\n道室只今丹竈在，石窗依旧碧萝缠。\n空来莲洞闻仙乐，那得桃源驾铁船。\n欲觅当年天井路，云蒸雾罩水潺湲。",
        "dynasty": "宋",
        "collection_info": null
    },
    {
        "uuid": "67498c8291b249b5b1d87e4f3a8eb66b",
        "title": "题莲华西洞  其二",
        "author": "张大直",
        "content": "岩洞嵌空路险巘，神仙窟宅故应奇。\n涌云巧作莲幢仰，滴乳翻成石笋垂。\n琼树千年生异果，玉田四季产灵芝。\n真人隠壁君休问，驾鹤骖鸾自有时。",
        "dynasty": "宋",
        "collection_info": null
    },
    {
        "uuid": "8680bc8d80f7b94817590e08ef55b602",
        "title": "题含虚南洞",
        "author": "张大直",
        "content": "云岭嵯峨挂夕阳，含虚南洞更徜徉。\n书堂犹觉宝熏在，石铫微闻仙茗香。\n遥想钓鱼台上客，飘然驾鹤白云乡。\n洪崖有路通仙岛，当日无人报始皇。",
        "dynasty": "宋",
        "collection_info": null
    }
]