[
    {
        "uuid": "e548d3a8a1c5d20023ad6286db4382db",
        "title": "题三洞",
        "author": "张大直",
        "content": "雨过熏风吹面凉，芒鞋终日水云乡。\n可怜尘绪萦人久，頼有仙源引兴长。\n山鸟无心时自语，林花有意解留香。\n村醪不惜杖头费，渴似虹霓饮练光。",
        "dynasty": "宋",
        "collection_info": null
    },
    {
        "uuid": "3f1d29b1129dd3c6d5913179337dcbb8",
        "title": "题庆云东洞",
        "author": "张大直",
        "content": "箇中别是一干坤，蔼蔼祥云拥洞门。\n天柱遥知锁金阙，绛桥仍想接昆崙。\n仙人幻出珊瑚木，玉女妆成锦绣墩。\n石室霜台更奇绝，桃源从此不须论。",
        "dynasty": "宋",
        "collection_info": null
    },
    {
        "uuid": "b0abbc14e36ec3e30858b8788fc6617f",
        "title": "题莲华西洞  其一",
        "author": "张大直",
        "content": "先生自是大罗仙，一去尘寰不记年。\n道室只今丹竈在，石窗依旧碧萝缠。\n空来莲洞闻仙乐，那得桃源驾铁船。\n欲觅当年天井路，云蒸雾罩水潺湲。",
        "dynasty": "宋",
        "collection_info": null
    },
    {
        "uuid": "a10fe9132155378351e3ebcb5f4dfea1",
        "title": "题莲华西洞  其二",
        "author": "张大直",
        "content": "岩洞嵌空路险巘，神仙窟宅故应奇。\n涌云巧作莲幢仰，滴乳翻成石笋垂。\n琼树千年生异果，玉田四季产灵芝。\n真人隠壁君休问，驾鹤骖鸾自有时。",
        "dynasty": "宋",
        "collection_info": null
    },
    {
        "uuid": "87eb2a489f59036d1dace0bbd16c5c34",
        "title": "题含虚南洞",
        "author": "张大直",
        "content": "云岭嵯峨挂夕阳，含虚南洞更徜徉。\n书堂犹觉宝熏在，石铫微闻仙茗香。\n遥想钓鱼台上客，飘然驾鹤白云乡。\n洪崖有路通仙岛，当日无人报始皇。",
        "dynasty": "宋",
        "collection_info": null
    }
]