[
    {
        "uuid": "95897fc9e40c7a6786d3c75a1e199555",
        "title": "正宫・黑漆弩游金山寺并序",
        "author": "王恽",
        "content": "邻曲子严伯昌尝以《黑漆弩》侑酒。\n省郎仲先谓余曰：“词虽佳，曲名似未雅。\n若就以‘江南烟雨’目之，何如？”予曰：“昔东坡作《念奴曲》，后人爱之，易其名曰《酹江月》，其谁曰不然？”仲先因请余效颦，遂追赋《游金山寺》一阕，倚其声而歌之。\n昔汉儒家畜声妓，唐人例有音学。\n而今之乐府，用力多而难为工。\n纵使有成，未免笔墨劝淫为侠耳。\n渠辈年少气锐，渊源正学，不致费日力于此也。\n其词曰：苍波万顷孤岑矗，是一片水面上天竺。\n金鳌头满咽三杯，吸尽江山浓绿。\n蛟龙虚恐下燃犀，风起浪翻如屋。\n任夕阳归棹纵横，待偿我平生不足。\n曲山亦作《言怀》一词，遂继韵戏赠休官彭泽居闲久，纵清苦爱吾子能守。\n幸年来所事消磨，只有苦吟甘酒。\n平生学道在初心，富贵浮云何有？恐此身未许投闲，又待看凤麟飞走。",
        "dynasty": "元",
        "collection_info": null
    },
    {
        "uuid": "ca7f040dd94c81aeae08a5a8a9a05493",
        "title": "仙吕・后庭花晚眺临武堂",
        "author": "王恽",
        "content": "绿树连远洲，青山压树头。\n落日高城望，烟霏翠满楼。\n木兰舟，彼汾一曲，春风佳可游。",
        "dynasty": "元",
        "collection_info": null
    }
]