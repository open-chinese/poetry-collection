[
    {
        "uuid": "6d0d018879bc5e62cbbc4252b6a63e48",
        "title": "神骏歌送赵委顺就漕",
        "author": "宋蒲寿宬",
        "content": "神骏不受羁，岂知日千里。\n小试秋风前，烁烁电光起。\n何须金络脑，不用珊瑚鞭。\n徐看血汗沫，透出青连钱。\n飞去度赤水，横行抹燕山。\n持归献天子，髙列十二闲。\n渴饮水底月，饥餐草头珠。\n轻揺玉麈尾，侧碾青氍毹。\n振鬛长鸣谢伯乐，千秋万古八骏圗。",
        "dynasty": "宋",
        "collection_info": null
    },
    {
        "uuid": "66d5ad26c54e62882ea0c2a67c338e7d",
        "title": "子别母呈所翁陈先生",
        "author": "宋蒲寿宬",
        "content": "子别母，欲别牵衣意何苦。\n母有众儿俱母怜，儿无别母儿谁乳。\n海恶宁匪蛟，山饕莫如虎。\n小大不相弃，髙深自为扈。\n万古天地中，何得如母所。\n披絮成踟蹰，履霜正凄楚。\n不见城上乌，相随八九子。\n反哺何足云，慈乌乃如此。\n引翼且莫髙，短翅将千里。",
        "dynasty": "宋",
        "collection_info": null
    },
    {
        "uuid": "2089a95e4addf3141085a299f5f5d932",
        "title": "醉歌",
        "author": "宋蒲寿宬",
        "content": "有人八百岁，作鬼三千年。\n如此岂不夭，或者称其绵。\n大椿一春秋，为岁各八千。\n久矣摧为尘，朝菌犹目前。\n燕坐一息顷，直到羲农边。\n谁谓未来事如漆，未来龟镜已在先。\n天地一指掌，日月双跳丸。\n抟沙小儿戏，沧海为桑田。\n南华达生亦已死，伯伦半醉不是颠。\n读书堂上眼如月，轮扁释凿乃冁然。\n髙车本桎梏，更被绳墨牵。\n利泽苟未谐，仁义空自煎。\n有客区区老山泽，不鸣不食称神仙。\n呼来饮酒不肯饮，月明骑鹤游青天。\n举杯邀明月，舞影各自怜。\n必求至乐何者为至乐，今也不乐何用空拳拳。",
        "dynasty": "宋",
        "collection_info": null
    },
    {
        "uuid": "7b755d77517b59e8dc3b55e41ba09039",
        "title": "菊露謡",
        "author": "宋蒲寿宬",
        "content": "清晨采黄菊，露滴露花丛。\n黄花泣白露，白露晞秋风。\n秋风莫相试，菊薤心不同。\n薤露明朝落不落，黄华独老秋风中。",
        "dynasty": "宋",
        "collection_info": null
    },
    {
        "uuid": "cb3d408492af0d5ad5222f696d04a4c6",
        "title": "送刘童子试艺天京",
        "author": "宋蒲寿宬",
        "content": "硗硗头角出羣玉，炯炯瞳人剪秋漪。\n神光现作照书月，一览千古无復遗。\n殊科自可献上国，况能文艺超等夷。\n河洛圗书识藴奥，更明爻象通神蓍。\n阵分八势演古法，操弓挟矢动有仪。\n眼前大要固如此，有人头白俱不知。\n当今所重不在宝，弓旌聘召方四驰。\n岂无古人已成筭，时乖事异难设施。\n秋风边尘浩无际，纶巾羽扇思见之。\n终军弃繻繻尚在，刘晏正字字或欹。\n终身愿秉清忠节，芳猷可继大年诗。",
        "dynasty": "宋",
        "collection_info": null
    },
    {
        "uuid": "9c6e1c9b76bc42786ea80e5536c345e4",
        "title": "送沈保叔国谕试艺右庠",
        "author": "宋蒲寿宬",
        "content": "读书读心不读迹，以言易言竟何益。\n射弓射志不射箭，以力假力何足羡。\n因蹄得兔蹄安用，以虎视石虎则中。\n设科取艺良已拘，分毫得失如摴蒱。\n微官况復多绳墨，千里思驰困羁勒。\n生女嫁属他人屋，生男不出出许国。\n堂堂八尺无创瘢，如斗金印栀蜡颜。\n一条秋水持赠君，腰间愿看生风云。\n君不见唐家将相娄师德，也曾应诏红抹额。\n挝钟饮酒皆儿嬉，握拳透爪真男儿。",
        "dynasty": "宋",
        "collection_info": null
    },
    {
        "uuid": "5c01e7f94b15fb70c8b53735654c2d59",
        "title": "君不来词寄云帽上人梅坡翁",
        "author": "宋蒲寿宬",
        "content": "君不来，山中底事堪嫌猜。\n积雨愁人不可道，至今声迹何寥哉。\n竹风微动揽衣起，使我一日肠九回。\n君不来，门前日日添苍苔。",
        "dynasty": "宋",
        "collection_info": null
    },
    {
        "uuid": "53a0ebe6ba22717b2af1167ee29994a4",
        "title": "送林城山归上饶",
        "author": "宋蒲寿宬",
        "content": "平生喜诵城山句，一诵千回起狂慕。\n梦魂夜夜峨眉巅，峨眉只在家西住。\n照人楼蜃嘘青红，落笔天虬走云雾。\n冥搜古髓生润芳，坐演正声入韶濩。\n兰宫璧水俱隽功，金马玉堂岂迂歩。\n何人为呌阊阖云，试使琅玕一披露。\n男儿岂暇谋温饱，丹心要使辉青素。\n水潮方仰昌黎韩，日边又起长沙傅。\n玉山万仞髙岧嶤，丛玉琤琤悦朝暮。\n嗟哉精卫愚復愚，海石悠悠力安措。\n傍人龋齿看痴狂，持此痴狂向谁诉。\n古来离别惟有酒，此别情酸酒如醋。\n萍蓬万里终有家，而今更把家为路。",
        "dynasty": "宋",
        "collection_info": null
    },
    {
        "uuid": "358ad6adc40719e5804bf521a7c23f65",
        "title": "送孙耕山",
        "author": "宋蒲寿宬",
        "content": "梅落痴风寒赑屃，海鴈惊春动归思。\n蹇驴石磴空踟蹰，黄犊青山劳梦寐。\n千载休疑潄石讹，几人堪说种瓜事。\n南州髙士不可攀，俗吏空餐抱深媿。",
        "dynasty": "宋",
        "collection_info": null
    },
    {
        "uuid": "1b32610bf74ac38d19d7b8983e4bcb3c",
        "title": "赠日者冯鼎山",
        "author": "宋蒲寿宬",
        "content": "冯君胸中烂星斗，测人穷达谁与偶。\n得钱便据青旗亭，北斗还堪把浆酒。\n醉来访我梅花傍，索饮哦诗恣狂吼。\n平生许予皆公侯，大轴长篇玩盈手。\n不言于麓神仙人，泣雨滂沱气填口。\n与君生长醉乡国，借箸前筹为君剖。\n东坡固类韩昌黎，伯伦何如毕吏部。\n何处有酒三百壶，姓字甘书酒人簿。\n畏死安能抱仁义，贪生不解推子午。\n酒星此去住何宫，相从且作糟丘主。",
        "dynasty": "宋",
        "collection_info": null
    },
    {
        "uuid": "90c216ccb66631fb81de78471846b8d3",
        "title": "濯足瀑下",
        "author": "宋蒲寿宬",
        "content": "石峡轰轰作雷吼，白虹飞趋电光走。\n老蛟搅起阴壑藏，电雪当空射琼玖。\n禅僧倚锡疑欲飞，儿童惊呼不停口。\n山夫伸足承下沫，阴风凛凛生毛髪。\n雨飞如箭任不知，旁人休猜铁为骨。",
        "dynasty": "宋",
        "collection_info": null
    },
    {
        "uuid": "dfceb08590c1fcc110107e4713d87ea1",
        "title": "壮哉亭观龙湫作",
        "author": "宋蒲寿宬",
        "content": "雪车冰柱刘义狂，玉川更与相颉颃。\n车声羊膓几盘折，飞冰走雪何茫茫。\n天公矜此老怪物，六丁直下白昼驱阿香。\n丰龙列缺一时起，千车百柱摧靡靡。\n玉蚪银阙掀霜髯，药兔蟾宫捣瑶髓。\n涛惊浪骇不可摹，璧碎珠倾讵堪拟。\n长风吹雨一座寒，儿童不敢正面看。\n狂客何心助鼓譟，硗田万顷思波澜。\n被髪行歌惬狂想，宝华天雨宁専赏。\n炎天上火下如汤，一派清泠浃隣壤。\n劝君饮酒君莫疑，有酒不饮吾何痴。\n夜光鱼目纷纷杂错乌可辨，眼中如露如电醉来大笑俱不知。",
        "dynasty": "宋",
        "collection_info": null
    },
    {
        "uuid": "075e2411e334e69c072cf5f7c09ea65a",
        "title": "登北山真武观试泉",
        "author": "宋蒲寿宬",
        "content": "莫夸阳羡茗，在彼山之巅。\n莫夸惠山溜，试此山之泉。\n不生陆鸿渐，渴死卢玉川。\n且共春风裏，不鬬社雨前。\n雀舌最嫩弱植耳，嘉树一发如针然。\n灵苗合让武夷贡，清香不与罗浮専。\n北山古丘神所授，以泉名郡天下传。\n置邮纵可走千里，不如一掬清且鲜。\n人生适意在所便，物各有产尽随天。\n蹇驴破帽出近郭，裹茶汲井手自煎。\n泉鲜水活别无法，瓯中沸出酥雪妍。\n山中道士不识此，弹口咋舌称神仙。\n从今决意修茗事，典衣买树莳井边。\n道士且莫颠，古人作善戒所先。\n山中种茶一百顷，不如山下数畆田。\n饥餐渴饮无长物，何患敲门惊昼眠。",
        "dynasty": "宋",
        "collection_info": null
    },
    {
        "uuid": "5d2f25f58688696bc11e2d0697c459fb",
        "title": "游金山寺呈茂老",
        "author": "宋蒲寿宬",
        "content": "长江气势何雄雄，波心幻出青莲宫。\n江流万古浮不去，疑有根蒂谁能穷。\n遡流逺见一培塿，传闻壮观疑谈空。\n风帆渐迫惊诡异，金碧还遶深蒙茸。\n小船破浪与客去，繫缆阶石穿玲珑。\n门前笔架水面立，波涛日夕相撞舂。\n重楼复道费登陟，面面奇怪陡不同。\n丹徒西望耸观阁，淮海大块居其东。\n倚栏檐外水转窄，飞鸿没处明双瞳。\n与僧煮茗话今古，莫穷幻眇窥鸿蒙。\n瀛洲方丈在何许，骑牛觅牛休憧憧。\n遥指危樯夜泊处，惊飈飘簸如飞蓬。\n禅闗深闭浪打屋，夜定不动猜游龙。\n清游适值九月九，汲泉细摘黄花丛。\n水上登髙復谁信，证明頼有今逺公。\n登堂恍惚见坡印，瓣香起敬仙佛踪。\n想像形容记言语，涕零心恻生不逢。\n未穷清兴下山去，扁舟一瞬在阆风。\n作诗聊復纪游迹，来寻此迹何时重。",
        "dynasty": "宋",
        "collection_info": null
    },
    {
        "uuid": "02c17e49c67b8bdbe4f9b16d4c0b06e4",
        "title": "游西岩",
        "author": "宋蒲寿宬",
        "content": "谁扇洪炉欲煮铁，一寸如冰不曾热。\n岁寒心事梅花知，炭事如何与冰说。\n西岩结屋烟作罩，斑斑不露如隐豹。\n人生大欲刚断除，静处生涯乃仁乐。\n碧梧翠竹呈如琅玕，寒泉玉佩鸣珊珊。\n终焉为计亦不恶，岂知白日生羽翰。\n翻思一夜钟鸣时，先生髙卧如希夷。\n何人更嗔瘴鬼疟，及锋而用皆惊疑。\n荐泉采菊想遗迹，奚其与侣昌黎伯。\n薫莸已定人所知，聊把曾游纪岩石。",
        "dynasty": "宋",
        "collection_info": null
    },
    {
        "uuid": "4240fc52f952f91c7923fe4158aba3c0",
        "title": "书草屋壁",
        "author": "宋蒲寿宬",
        "content": "天地无终穷，万物乃刍狗。\n勿夸杏为梁，何如瓮作牖。\n昔闻巢氏民，仁义亦奚有。\n蠢蠢不识知，居居自醇厚。\n今来丰屋士，文法困绳纽。\n力竞蝜蝂虫，计生养狙叟。\n谁家甲第巍入云，何人鹑衣不掩肘。\n岂知鬼瞰因高明，安得春阳到穷蔀。\n蜗庐能几何，蛮触胜亦负。\n忆我柴桑翁，荒宅十余亩。\n草屋八九间，柴门五株柳。\n野水滋粳𥺌春畦，足葱韮永日。\n为琴书停云，念亲友仪秦。\n枉饶舌施龙，漫多口白衣。\n苍狗安可知，不夷不惠自可否。",
        "dynasty": "宋",
        "collection_info": null
    },
    {
        "uuid": "c315d35fc41d6078de8f0ad284a9e577",
        "title": "愁剧忽失笑",
        "author": "宋蒲寿宬",
        "content": "愁剧忽失笑，不觉心夷然。\n量珠成斗笑不卖，镕金为海愁不煎。\n蜜蜂与蓼虫，生死甘苦缘。\n今也不为乐，人有几百年。\n士龙莫笑跌落水，水中不着此笑仙。",
        "dynasty": "宋",
        "collection_info": null
    },
    {
        "uuid": "a7707445b3e3c4bb5292ac9d37155112",
        "title": "九日",
        "author": "宋蒲寿宬",
        "content": "芙蓉披靡秋水寒，呉姝越艷芳思单。\n漫把黄花事佳节，黄花不入歌舞欢。\n昔人戏马足强健，今我无酒空巑岏。\n黄花无言不可诘，青山落日明归翰。",
        "dynasty": "宋",
        "collection_info": null
    }
]