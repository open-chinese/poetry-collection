[
    {
        "uuid": "99675be6742cc0fccb08f08aad04d726",
        "title": "为子侄入宗学赋二首志喜  其一",
        "author": "赵必蒸",
        "content": "月露才华锦绣章，麟经家学独夸长。\n笑谈鏖战联三捷，此是男儿立志强。",
        "dynasty": "宋",
        "collection_info": null
    },
    {
        "uuid": "3836eba8ca7e10c20dff442a5548db21",
        "title": "为子侄入宗学赋二首志喜  其二",
        "author": "赵必蒸",
        "content": "采芹今已入宫墙，不负平生志气昂。\n更拟来科应特奏，光荣宗室姓名香。",
        "dynasty": "宋",
        "collection_info": null
    },
    {
        "uuid": "d0d8030354097a7f7b2a6bbebc73c4eb",
        "title": "答贺文杏堂韵",
        "author": "赵必蒸",
        "content": "文杏堂开华渡西，九天雨露正来肥。\n漫夸奕叶光先宅，却羡新裁出故知。\n千载暖回唐苑树，一时春足谢家枝。\n欲将俚语依金玉，把盏共论觉醉迟。",
        "dynasty": "宋",
        "collection_info": null
    },
    {
        "uuid": "fcbdd8613938c495bda6969e20d4e1fd",
        "title": "星渚赵侍郎霞城枉驾",
        "author": "赵必蒸",
        "content": "高情潇洒出风尘，华毂传呼下士频。\n独愧迂疎无别技，鸿飞冥冥任吾真。",
        "dynasty": "宋",
        "collection_info": null
    },
    {
        "uuid": "760043fe4a42618eff702d1ea58b0e9e",
        "title": "答资政赵庸斋",
        "author": "赵必蒸",
        "content": "樗栎惭非梁栋材，自甘落拓困尘埃。\n明公终日垂青眼，皓首穷年志欲灰。",
        "dynasty": "宋",
        "collection_info": null
    },
    {
        "uuid": "05e77f90cb50d7992dc18979539a1330",
        "title": "忆业师刘夫子",
        "author": "赵必蒸",
        "content": "严风砭肌骨，怵然起遐思。\n哲人已久萎，谁可作圣仪。\n吾虞刘夫子，曰维百世师。\n秉直疾邪佞，是非无所私。\n依归良有在，出处各以时。\n遭时復不偶，竟尔相睽违。\n四顾寂似阗，中心重凄其。",
        "dynasty": "宋",
        "collection_info": null
    }
]