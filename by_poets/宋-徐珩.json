[
    {
        "uuid": "f5d9804ed43bac638aff893d9bf892d6",
        "title": "醉歌",
        "author": "徐珩",
        "content": "得谁酿法乃尔佳，连引数杯极口夸。\n须臾忘物亦忘我，是非荣辱不可加。\n儿童相随拍手笑，阿翁醉也扶归家。\n平生故人赵半刺，遣骑折送园中花。\n插花饮酒不待劝，夜如何其月欲斜。\n倒着接蓠自起舞，笛声趁拍鼓三挝。\n陶陶兀兀意有得，小姬在傍双髻丫。\n驱令磨墨具纸笔，满幅大草飞龙蛇。\n妇云汝醉当止矣，明日酒醒不愧耶。",
        "dynasty": "宋",
        "collection_info": null
    },
    {
        "uuid": "6053ed5c9962e15633f06e5b5316d0d2",
        "title": "赠閤门潘舍人",
        "author": "徐珩",
        "content": "清跸声中玉笋班，五云光裏侍天颜。\n至尊端拱通明殿，上閤来从饭颗山。\n旄节行将千骑去，鬓鬚全未一根斑。\n朝迴两袖香烟满，应有诗留雉扇间。",
        "dynasty": "宋",
        "collection_info": null
    },
    {
        "uuid": "413755b44da2e4028481b599f2a5a5d0",
        "title": "和虞智父登金陵清溪阁",
        "author": "徐珩",
        "content": "叶脱林梢处处秋，壮怀易感更登楼。\n日斜钟阜烟凝碧，霜落秦淮水慢流。\n人似仲宣思故国，诗如杜老到夔州。\n十年前作金陵梦，重抚栏干说旧游。",
        "dynasty": "宋",
        "collection_info": null
    },
    {
        "uuid": "b7d833108949de091687bca7b2d5d8b5",
        "title": "以水石菖蒲赠谷堂孙漕",
        "author": "徐珩",
        "content": "菖蒲体柔弱，孤生幽涧傍。\n涧深水不滋，短叶疎而黄。\n物亦有不幸，仁者为悲伤。\n愿因水石间，移植近窗光。\n探丸起九死，焦捲復翠长。\n草木固无知，此心未能忘。",
        "dynasty": "宋",
        "collection_info": null
    },
    {
        "uuid": "670bd62c8c8935deb28b4d4ead07a7d5",
        "title": "日暮望泾水",
        "author": "徐珩",
        "content": "导源经陇阪，属汭贯嬴都。\n下濑波常急，迴圻溜亦纡。\n毒流秦卒毙，泥粪汉田腴。\n独有迷津客，怀归轸暮途。",
        "dynasty": "宋",
        "collection_info": null
    }
]