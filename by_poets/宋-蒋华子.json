[
    {
        "uuid": "9d44100955433309944b5ead105be89d",
        "title": "独客",
        "author": "蒋华子",
        "content": "独客秋江上，萧萧髪欲华。\n终风撼红树，甚雨老黄花。\n丘壠应无恙，音书不到家。\n眠孤怨遥夜，归梦遶鸥沙。",
        "dynasty": "宋",
        "collection_info": null
    },
    {
        "uuid": "b566d1fe236384a5d4ab36e6ecce8cdb",
        "title": "题孙得休居室",
        "author": "蒋华子",
        "content": "住世百来年，童颜只俨然。\n道心丹竈外，诗趣笔床边。\n瓮牖清虚府，盆池小有天。\n云关谁剥啄，端是问神仙。",
        "dynasty": "宋",
        "collection_info": null
    },
    {
        "uuid": "0c0e213942748689eb9bf6ad17de2ec5",
        "title": "笋",
        "author": "蒋华子",
        "content": "头角崭崭露，江南四月时。\n定应孤竹子，未脱老莱衣。\n怒长搘苔石，旁行过棘篱。\n不来能几日，渐学翠鸾飞。",
        "dynasty": "宋",
        "collection_info": null
    },
    {
        "uuid": "c37c62a20bff7bd8e5a392cb22b80456",
        "title": "春晚谣",
        "author": "蒋华子",
        "content": "汀洲三月杨花飞，河鲀出水江鲚肥。\n雨声翻作断肠曲，薄寒恋恋轻罗衣。\n新愁压眉双碧聚，作意挽春春不住。\n无情恨杀蜀帝魂，不劝归来劝归去。",
        "dynasty": "宋",
        "collection_info": null
    }
]