[
    {
        "uuid": "74a992db0520785e95b4b4415c80a640",
        "title": "偈颂二十一首  其一",
        "author": "释坚璧",
        "content": "日月如弹丸，顽心似坚石。\n坚石不可融，弹丸易跳掷。\n始见踏青行，相将年又极。\n谁将后夜霜，换我双鬓黑。\n有箇不老方，诸人识不识。",
        "dynasty": "宋",
        "collection_info": null
    },
    {
        "uuid": "fca6a176db7b3423d7ddb0e6a40bc4e1",
        "title": "偈颂二十一首  其二",
        "author": "释坚璧",
        "content": "晷运推移，日南长至。\n一夜东海乌龟，吞却南山鳖鼻。",
        "dynasty": "宋",
        "collection_info": null
    },
    {
        "uuid": "5b23fed52accf553849060649169f6f1",
        "title": "偈颂二十一首  其三",
        "author": "释坚璧",
        "content": "大用全提作者知，烁迦眼活电光迟。\n大悲院裏翻身处，临济甘为小厮儿。",
        "dynasty": "宋",
        "collection_info": null
    },
    {
        "uuid": "5f0e4a8c09dc601f78ade922c1fcfe2e",
        "title": "偈颂二十一首  其四",
        "author": "释坚璧",
        "content": "今朝六月中，嘉田雨沾足。\n山房冷似冰，千山拥寒玉。\n祖意不西来，法身无展缩。\n水上挂灯毬，镇州出萝卜。\n三盏不沾唇，百味皆具足。",
        "dynasty": "宋",
        "collection_info": null
    },
    {
        "uuid": "31901bec28953f076a7bdf47f4814cf2",
        "title": "偈颂二十一首  其五",
        "author": "释坚璧",
        "content": "寰中独照万机息，壸外分权六国清。\n四海晏然王化裏，不须当道话昇平。",
        "dynasty": "宋",
        "collection_info": null
    },
    {
        "uuid": "f53b4660206de80060bcc3f10b34be2c",
        "title": "偈颂二十一首  其六",
        "author": "释坚璧",
        "content": "释迦悭，迦叶富。\n欺负乎人，夸张莽卤。\n五天不纳到支那，塞壑填沟无避处。\n无避处，不遮护，汲兴相逢，如涂毒鼓。\n直须亲切一回来，莫似邯郸学唐步。",
        "dynasty": "宋",
        "collection_info": null
    },
    {
        "uuid": "d86ed71da2e7fb4a9184fa64b83a5ec1",
        "title": "偈颂二十一首  其七",
        "author": "释坚璧",
        "content": "玉象吞狮子，泥牛上绣鞍。\n御楼观射猎，不是刈茆田。",
        "dynasty": "宋",
        "collection_info": null
    },
    {
        "uuid": "d08d21251a736fd9c41d50f8b0f42129",
        "title": "偈颂二十一首  其八",
        "author": "释坚璧",
        "content": "仲冬严寒，一阳长至。\n佛祖有机关，俱落第二义。\n岂不见沩山寂子与香严，未免将泥土裏洗。",
        "dynasty": "宋",
        "collection_info": null
    },
    {
        "uuid": "b281aae7410ea4c7654cbc64eac2388e",
        "title": "偈颂二十一首  其九",
        "author": "释坚璧",
        "content": "园林宿雨不胜清，岩谷舂撞万杵鸣。\n箇裏豁开千圣眼，不闲弓矢贺昇平。",
        "dynasty": "宋",
        "collection_info": null
    },
    {
        "uuid": "35e03d56600190766e11992bfc609d25",
        "title": "偈颂二十一首  其一○",
        "author": "释坚璧",
        "content": "皓月当空，寒江不动。\n万里清光，曾非别共。\n蚌孕珠而无从，兔怀胎而非种。\n万别千差，波腾海涌。\n卷舒只在一毫端，不用浑家生奉重。",
        "dynasty": "宋",
        "collection_info": null
    },
    {
        "uuid": "a094f755ee987e0290fbb940d751c21c",
        "title": "偈颂二十一首  其一一",
        "author": "释坚璧",
        "content": "十日梅天晓未晴，千岩俱作偃溪声。\n直饶透出威音外，犹较曹山半月程。",
        "dynasty": "宋",
        "collection_info": null
    },
    {
        "uuid": "5807c3db644643e602560be3ab3e2632",
        "title": "偈颂二十一首  其一二",
        "author": "释坚璧",
        "content": "及时阳燄欲烧空，中有清凉一径通。\n众苦不来寒暑尽，铁昆崙卧水晶宫。",
        "dynasty": "宋",
        "collection_info": null
    },
    {
        "uuid": "bce2ef7dd5c4671cd85586c7663f1abb",
        "title": "偈颂二十一首  其一三",
        "author": "释坚璧",
        "content": "空手把锄头，步行骑水牛。\n凭兹陪睿算，垂拱亿千秋。",
        "dynasty": "宋",
        "collection_info": null
    },
    {
        "uuid": "19304106de971f48657703b590160892",
        "title": "偈颂二十一首  其一四",
        "author": "释坚璧",
        "content": "法法不隠藏，古今常独露。\n槐影转清阴，风催岩下雨。\n厨库对僧堂，灯笼挂露柱。\n只有一处最誵讹，半夜泥蛇吞石虎。",
        "dynasty": "宋",
        "collection_info": null
    },
    {
        "uuid": "ddcfa30e8ef4e101abbba9812c9a77f4",
        "title": "偈颂二十一首  其一五",
        "author": "释坚璧",
        "content": "树凋叶落，体露金风。\n尧眉八字，舜目重瞳。\n机如掣电者，难寻踪迹。\n口似磉盘者，蓦地相逢。\n翻地揭天休作解，新罗元在海门东。",
        "dynasty": "宋",
        "collection_info": null
    },
    {
        "uuid": "70ff20d9fc49a1e1e8b8e56abbe9bf7a",
        "title": "偈颂二十一首  其一六",
        "author": "释坚璧",
        "content": "木人夜半穿靴，难寻踪迹。\n石女天明不露，谁辨亲疎。\n枯木上一点春回，古渡头千寻寒雪。\n同门出入不来还忆渠，同气相求回来劫无说。",
        "dynasty": "宋",
        "collection_info": null
    },
    {
        "uuid": "c07ef9220b13f8c0e2b5c4c72e320eac",
        "title": "偈颂二十一首  其一七",
        "author": "释坚璧",
        "content": "金叶银茎报有秋，明珠万斛堂中收。\n自从一饱家田饭，不用埋头向外求。",
        "dynasty": "宋",
        "collection_info": null
    },
    {
        "uuid": "ba75c5622c668c8c190ac9175f6b000f",
        "title": "偈颂二十一首  其一八",
        "author": "释坚璧",
        "content": "沤澄巨浸无踪迹，月转层峦显大功。\n剎海毫芒无欠剩，空山和月撼松风。",
        "dynasty": "宋",
        "collection_info": null
    },
    {
        "uuid": "07889fdca4a0e69c52e4e9dc5cfa2321",
        "title": "偈颂二十一首  其一九",
        "author": "释坚璧",
        "content": "阴极俄惊一线回，石人岭上笑咍咍。\n摧残枯木非枯木，今日花从冷处开。",
        "dynasty": "宋",
        "collection_info": null
    },
    {
        "uuid": "ca593e167b0c18254f4115bca37f0319",
        "title": "偈颂二十一首  其二○",
        "author": "释坚璧",
        "content": "相随步步见还难，墨刷骅骝锦绣鞍。\n一夜遍行南赡部，天明依旧立江干。",
        "dynasty": "宋",
        "collection_info": null
    },
    {
        "uuid": "e00ccdfa762724ad54cd73d088c942b4",
        "title": "偈颂二十一首  其二一",
        "author": "释坚璧",
        "content": "参禅须是铁汉，着手心头便判。\n直趣无上菩提，一切是非莫管。",
        "dynasty": "宋",
        "collection_info": null
    },
    {
        "uuid": "5425ff7f7467fa502a43c26f37a472d4",
        "title": "仰山见东寺索珠",
        "author": "释坚璧",
        "content": "无言可对辉天地，无理堪伸夺夜光。\n离相离名言语道，泼天高价不寻常。",
        "dynasty": "宋",
        "collection_info": null
    },
    {
        "uuid": "2c30ae4da2719be3f1850944fe384eaa",
        "title": "洞山吃果子",
        "author": "释坚璧",
        "content": "尽力提来不等閒，要寻知己验来端。\n可怜临水探红尾，依旧茫茫失钓竿。",
        "dynasty": "宋",
        "collection_info": null
    },
    {
        "uuid": "3ad1f6df956417dc9d1814b96d186e26",
        "title": "化胡椒",
        "author": "释坚璧",
        "content": "异国传来种性殊，圆陀陀似蚌中珠。\n不□□艷照明月，自有辛香压五湖。",
        "dynasty": "宋",
        "collection_info": null
    },
    {
        "uuid": "60cc2fc471def965513a6ca1eceda4b9",
        "title": "送人",
        "author": "释坚璧",
        "content": "千寻老干无寒暑，百炼精金有变迁。\n脱尽皮毛空索索，不妨重结弟兄缘。",
        "dynasty": "宋",
        "collection_info": null
    },
    {
        "uuid": "5d413d1fceb77f4b358b32ca19578270",
        "title": "送坚知库",
        "author": "释坚璧",
        "content": "埽尽法中病，生憎佛是尘。\n堂堂一坚密，春至百花新。",
        "dynasty": "宋",
        "collection_info": null
    },
    {
        "uuid": "cd8467cdbd7d86cf6a2564025f8b592c",
        "title": "送泉州僧",
        "author": "释坚璧",
        "content": "洛阳桥下千寻水，象骨峰前万迭山。\n一口为渠吞却了，更无踪迹在人间。",
        "dynasty": "宋",
        "collection_info": null
    },
    {
        "uuid": "3b47cdcb2295a8755e72e8ca07a6d3f2",
        "title": "送人",
        "author": "释坚璧",
        "content": "六窗不着閒光景，七处休寻古佛心。\n放下不行凡圣路，敢将黄叶当黄金。",
        "dynasty": "宋",
        "collection_info": null
    },
    {
        "uuid": "3ec7b1e03b23bdaf93efcc7f806c7aa8",
        "title": "义副寺求",
        "author": "释坚璧",
        "content": "拈却义，除却法，过现未来，不消一札。\n大海波腾河四流，激湍衮衮吞三峡。\n须弥山王拊掌笑，江神河神俱𨁝跳。\n留得珊瑚对月寒，九曲明珠无孔窍。",
        "dynasty": "宋",
        "collection_info": null
    },
    {
        "uuid": "c0986080fb681fb957e371241b4658f9",
        "title": "山居二首  其一",
        "author": "释坚璧",
        "content": "瓶盂古涧冷相依，云淡山寒月色微。\n眼底宾朋聊自足，屋头猿鸟恰忘机。\n山园茶笋疎疎有，世路人情渐渐稀。\n不记化权前后际，卷帘移榻看斜晖。",
        "dynasty": "宋",
        "collection_info": null
    },
    {
        "uuid": "bb46d0ca9d42e36ca022ede8cd99d826",
        "title": "山居二首  其二",
        "author": "释坚璧",
        "content": "平生湖海竟何依，选得佳山赋式微。\n茗椀炉熏同宿学，蒲团禅板接初机。\n陂城水满芹尤滑，瓦钵肩挨粥未稀。\n睡起乌藤清兴在，不知老木挂残晖。",
        "dynasty": "宋",
        "collection_info": null
    },
    {
        "uuid": "1969915cdfa1ac2a87ee5c6c55181f31",
        "title": "赞真觉",
        "author": "释坚璧",
        "content": "三回九度，见神见鬼。\n德山一棒，痛彻骨髓。\n敲老观门，泼瓦官水。\n而今冷坐眼麻眉，错认东瓜作碓觜。",
        "dynasty": "宋",
        "collection_info": null
    },
    {
        "uuid": "323cb9b748e2b41e4514db7f8925ddde",
        "title": "赞卿老真",
        "author": "释坚璧",
        "content": "风萧萧，天空四壁。\n雨疎疎，岩花狼藉。\n干剥剥，白浪滔天。\n寂寥寥，徧界荆棘。\n漾在栖云草莽中，堪嗟大地无人识。",
        "dynasty": "宋",
        "collection_info": null
    },
    {
        "uuid": "b5adeb504482af17e86c5500abf6067e",
        "title": "自赞三首  其一",
        "author": "释坚璧",
        "content": "三际断，一亘空。\n转不转，功不功。\n迢迢物外像，矫矫岩间松。\n密密处不堪亲近，荒林裏得意相逢。",
        "dynasty": "宋",
        "collection_info": null
    },
    {
        "uuid": "4df60d6b6ac1b83e29213a0a7ac246ca",
        "title": "自赞三首  其二",
        "author": "释坚璧",
        "content": "痴不自揆，老不知休。\n提真觉雀觜杖，用曹山死猫头。\n干剥剥，冷湫湫。\n炙地熏天无气息，抛沙撒土觅冤讐。",
        "dynasty": "宋",
        "collection_info": null
    },
    {
        "uuid": "a03f01d1b9dce1cb68650e6f2ed649e6",
        "title": "自赞三首  其三",
        "author": "释坚璧",
        "content": "喻指喻马，何劳真假。\n说性说心，转见病深。\n灵山拈花，不曾动着。\n少林冷坐，徒自沈吟。\n良工欲写莫可写，汝曹敬之隔千林。\n山阴阴，水沈沈。\n苍苔雪径冷不彻，花鸟夕阳閒古今。\n真兮真兮，胡得而临。",
        "dynasty": "宋",
        "collection_info": null
    }
]