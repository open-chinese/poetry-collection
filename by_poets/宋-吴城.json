[
    {
        "uuid": "eedf74e1ade9acb5987b603da80dcbff",
        "title": "过至孝墓",
        "author": "吴城",
        "content": "过为世希氏，史牒鲜着名。\n孰谓吾之邦，有以至孝称。\n想其事双亲，诚恪通神明。\n身后一抔土，世犹不敢轻。\n乐公诚乐善，记名誓遗氓。\n偶读灵禽碑，得之嘉不胜。\n吾邦有盛德，岂宜久沉冥。\n恨不访遗冢，下拜涕泣零。\n又恨失名字，无以附汗青。\n自伤无赢赀，傍建旌孝亭。\n当使孝者见，事亲坚其诚。\n且令顽悖儿，内愧面颊頳。\n因兹或改行，为国省繁刑。\n徒将拙言句，颂咏播芳馨。\n蒿茨莫浪剪，牛羊勿妄登。\n过者宜下马，呵护烦山灵。",
        "dynasty": "宋",
        "collection_info": null
    }
]