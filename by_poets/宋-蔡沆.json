[
    {
        "title": "春日即事二首  其一",
        "author": "蔡沆",
        "content": "人生何事最为亲，不看春容不识真。\n岸柳细摇多意思，野花初破足精神。\n精神识后施为别，意思到时言语新。\n为报同侪须急赏，莫教春去始伤春。",
        "dynasty": "宋",
        "collection_info": null
    },
    {
        "title": "春日即事二首  其二",
        "author": "蔡沆",
        "content": "楼上从容晓日明，春风随意动郊垧。\n定知有象根冲漠，未信至精惟杳冥。\n万化淳时春蔼蔼，一元亨处雨零零。\n忘言共倚栏干曲，绿满周原水满汀。",
        "dynasty": "宋",
        "collection_info": null
    },
    {
        "title": "登高",
        "author": "蔡沆",
        "content": "九日登高庙阁阴，山间犬吠白云深。\n清秋空谷寒侵夜，绕屋幽林翠满岑。\n佳景随开陶令兴，雅怀犹负远公心。\n年来名利都抛却，唯有游观到处寻。",
        "dynasty": "宋",
        "collection_info": null
    },
    {
        "title": "游白鹿洞",
        "author": "蔡沆",
        "content": "古洞云封山正阴，攀藤负石此登临。\n双峰削剑雄中外，五老当头壮古今。\n入室颙瞻先圣像，登台惭愧昔时心。\n十年梦寐今方见，终老生涯只处寻。",
        "dynasty": "宋",
        "collection_info": null
    },
    {
        "title": "坐龙池观瀑布泉",
        "author": "蔡沆",
        "content": "一上巍峰独枕流，匡山爽气为君收。\n泉飞直下三千丈，池喷奔分数百州。\n浄练银河辉映阁，烟凝碧树吐成楼。\n先师巨笔悬崖石，文物风光度几秋。",
        "dynasty": "宋",
        "collection_info": null
    },
    {
        "title": "游西山",
        "author": "蔡沆",
        "content": "闻道西山胜，今朝始见山。\n鹤鸣双剑动，龙喷紫霄寒。\n人去台空古，墨灰沼未干。\n紫阳招不作，登眺共谁看。",
        "dynasty": "宋",
        "collection_info": null
    },
    {
        "title": "自咏二首  其一",
        "author": "蔡沆",
        "content": "青春不可再，白髮两三茎。\n得句非诗史，为文学雅成。\n愁多凭酒散，老至逐人行。\n开卷无相似，长吁负此生。",
        "dynasty": "宋",
        "collection_info": null
    },
    {
        "title": "自咏二首  其二",
        "author": "蔡沆",
        "content": "一病观书歇，终朝药饵亲。\n焚香葆静性，咬菜适清神。\n落燕巢低屋，饥乌噪近人。\n觅仙难换骨，贫瘦得吾真。",
        "dynasty": "宋",
        "collection_info": null
    },
    {
        "title": "闲游",
        "author": "蔡沆",
        "content": "缓步荒郊外，杖藜看耨锄。\n蓑衣蒙短褐，野饭摘残蔬。\n雨过苗花湿，云深草树疏。\n敲门无犬吠，何处觅樵渔。",
        "dynasty": "宋",
        "collection_info": null
    },
    {
        "title": "夜行舟",
        "author": "蔡沆",
        "content": "霞晚临江岸，云深不见星。\n鸟栖沙篆暗，山远暮钟鸣。\n燃火移村色，号风晚度声。\n船窗迷漏鼓，独立向天明。",
        "dynasty": "宋",
        "collection_info": null
    }
]