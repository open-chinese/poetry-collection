[
    {
        "uuid": "74d6580385f33ee0c47f73961f1fc0f1",
        "title": "夜泊李阳驿",
        "author": "高迈",
        "content": "风拂乌纱两鬓秋，李阳溪上夜停舟。\n市灯闪月闻鸣犬，城柝敲风起睡鸥。\n千里远驰承宠命，通宵不寐为民忧。\n幽怀自信清如洗，独倚篷窗看斗牛。",
        "dynasty": "宋",
        "collection_info": null
    },
    {
        "uuid": "1cd8534f7d6a0275065bba6400991455",
        "title": "勉婿史弥大",
        "author": "高迈",
        "content": "老朽归田久，鸟纱白髮新。\n经纶天下事，都属少年人。",
        "dynasty": "宋",
        "collection_info": null
    },
    {
        "uuid": "97c81c8266133f6ac9ab4dfebe3c8e23",
        "title": "建德县咏怀",
        "author": "高迈",
        "content": "日午琴堂吏散衙，不愁鬓雪点乌纱。\n讼清犴狱尘封草，人静公庭鸟啄花。\n惟愿儿童无冻馁，每令野老劝桑麻。\n圣恩未报吾心赤，肯效青门学种瓜。",
        "dynasty": "宋",
        "collection_info": null
    },
    {
        "uuid": "406552fa6d8474d4ed05785e2ecf8147",
        "title": "道傍菊",
        "author": "高迈",
        "content": "荆棘丛中是故邻，更无君子与相亲。\n含英吐秀西风裏，空把芳心向路人。",
        "dynasty": "宋",
        "collection_info": null
    },
    {
        "uuid": "08436275f5313a95a1c107d10bacbcb7",
        "title": "寒梅野雀图",
        "author": "高迈",
        "content": "阴阴榕叶覆寒梅，山径无踪尽绿苔。\n啼鸟自知安稳处，成群飞去又飞来。",
        "dynasty": "宋",
        "collection_info": null
    }
]