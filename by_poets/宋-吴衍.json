[
    {
        "uuid": "53c84793984404ef1f69ef1116f935ab",
        "title": "东岩",
        "author": "吴衍",
        "content": "满壁云涛倚太空，双崖一线路微通。\n几年胜概埋荆棘，好事山翁始发蒙。",
        "dynasty": "宋",
        "collection_info": null
    },
    {
        "uuid": "d280c8b12e17991fcc5db7607405c792",
        "title": "翠蛟亭",
        "author": "吴衍",
        "content": "一峰擎天维，下有万斛水。\n委蛇到涧壑，遇坎亦不止。\n鸣鼍忽动地，涛怒生足底。\n得非坤轴裂，惊视坐为起。\n盆倾溅珠胎，鼎沸翻玉髓。\n长蛟躩连卷，救首復救尾。\n吾庐枕清浅，徙倚每自侈。\n及兹睹奇观，目眩颡有泚。\n便欲逃世纷，置身岩穴裏。\n蓬瀛渺溟渤，对面不遗咫。\n嗟余闻道晚，今始忘仕已。\n重来三十年，恍若游故里。\n壮颜日凋瘁，浩志亦颓靡。\n载歌蜀仙诗，此老元不死。\n至今斯亭上，清风盈棐几。\n观水必观澜，是中存妙理。\n源泉何混混，有本故如此。",
        "dynasty": "宋",
        "collection_info": null
    }
]