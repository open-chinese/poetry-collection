[
    {
        "uuid": "ecc7c8d1ba7469623fa8ad7447caacb1",
        "title": "崇寿院霜钟双阁",
        "author": "韩松",
        "content": "吾闻海上多云气，万状千形各殊异。\n人间亦有亦等奇，二钟之山盖其类。\n高崖凌空上摩云，下有岩隙颇幽邃。\n料应自古水泷濯，弹空蜂房悬师鼻。\n玲珑断续瘦入骨，奇怪嶙峋復苍翠。\n身如抵掌在灵谷，又若謦咳发深隧。\n笙竽金石不一音，风浪翻腾随所寄。\n我来天晴江面平，遂得优游访天秘。\n低昂壈坎或欹侧，藤蔓盘旋青覆被。\n遥知蓬莱隔沧海，毛羽不航人莫至。\n归来困卧小蓬窗，梦想高天三十二。",
        "dynasty": "宋",
        "collection_info": null
    },
    {
        "uuid": "23a73a213a39c937b08993c46523a965",
        "title": "游栖真洞",
        "author": "韩松",
        "content": "黄冠具竹舆，邀我游栖真。\n山家杂水树，野径横荆榛。\n长松卧苍蛟，乱石错紫鳞。\n委曲至洞府，积雪开双门。\n结顶宝盖高，下可容百人。\n神仙独何之，棋局今犹存。\n翠子拂不落，衣袖生清芬。\n山间局未终，浮世三千春。\n安得从之游，一笑凌层云。",
        "dynasty": "宋",
        "collection_info": null
    },
    {
        "uuid": "62be886fa3fb1bf05a82ba58849670ab",
        "title": "游洞霄",
        "author": "韩松",
        "content": "去城十里蔚山川，慾界仙都自古传。\n一□孤撑青突兀，群峰九锁翠盘旋。\n能通玄盖分精路，未数仇池小有天。\n欲洗积年尘土恨，重来大涤访流泉。",
        "dynasty": "宋",
        "collection_info": null
    },
    {
        "uuid": "75ab3d8fbf4c4445073e48eb75158550",
        "title": "游洞霄宫  其一",
        "author": "韩松",
        "content": "苔封九锁碧琅玕，中有仙宫玉佩寒。\n阊阖忽闻呼案吏，来乘灏气跨青鸾。",
        "dynasty": "宋",
        "collection_info": null
    },
    {
        "uuid": "ac55f323ce2a2d713946242db721f079",
        "title": "游洞霄宫  其二",
        "author": "韩松",
        "content": "万木森秋晃碧宫，灵霞栖断憬晨钟。\n道人志矣黄庭界，心眼惊旧天柱峰。",
        "dynasty": "宋",
        "collection_info": null
    },
    {
        "uuid": "7b44b24b1976c3575d67ecb0d3043ce2",
        "title": "游洞霄宫  其三",
        "author": "韩松",
        "content": "芒鞋踏明月，入谷闻泉声。\n了知非人间，泠然毛骨轻。\n夜投羽士宫，道话留三更。\n凌晨访幽洞，岩穴何峥嵘。\n仙凡隔几尘，无由问霓旌。\n旧闻九锁峰，忽此眼界明。\n跻攀不可上，势与龙虎争。\n凭栏试抚掌，碧甃波纹生。\n尘缘苦未断，世路犹遐征。\n题诗来贤岩，岁晚当再行。",
        "dynasty": "宋",
        "collection_info": null
    },
    {
        "uuid": "6e36b7ebde159eca15c1366fe2a298fe",
        "title": "游洞霄宫  其四",
        "author": "韩松",
        "content": "玄冥相我作山行，捲却重阴放晓晴。\n但见峰峦互扃锁，不见宫阙隠峥嵘。\n云根洞穴篝灯入，井底波澜抚掌生。\n唤客入山还送客，淙琤犹记石泉声。",
        "dynasty": "宋",
        "collection_info": null
    },
    {
        "uuid": "889ceabae9e03a1b273662072c3bbc06",
        "title": "游大涤假宿鸣玉馆成",
        "author": "韩松",
        "content": "风动归云清，日落众山楚。\n重来兴弥深，託宿此何所。\n浪浪鸣玉泉，恍恍对床雨。\n梦断身高低，尘劳深夜语。",
        "dynasty": "宋",
        "collection_info": null
    }
]