[
    {
        "uuid": "90f84674bc77aafee4ae8d8965dbc28a",
        "title": "送王木叔黄州教职",
        "author": "戴溪",
        "content": "龙飞乙科郎，白面如琢玉。\n去作幕下士，年少二十六。\n壮心直如弦，不耐公事曲。\n宁知太守尊，棰吏惊羣目。\n太守岂不贤，去郡秉钧轴。\n铨曹有格法，那肯烦荐牍。\n依然旧官职，再傍天之麓。\n六考未作县，冷官到淮服。\n向来豪气举，斟酒能半斛。\n只今长说病，伏饮在胸腹。\n皇皇一世忧，隠隠两眉蹙。\n中年苦节省，未必不为福。\n我生更迂阔，立意要违俗。\n误使尘网缨，同君被缠束。\n两家各生子，丁壬合天禄。\n但得佳儿妇，两翁志愿足。\n岷山有旧约，相从结□□。\n明朝江上馆，持被共君宿。",
        "dynasty": "宋",
        "collection_info": null
    }
]