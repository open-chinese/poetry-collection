[
    {
        "uuid": "fa14e068459da3e670e8cad1040bd175",
        "title": "沁园春 瑞应柯山",
        "author": "周申",
        "content": "瑞应柯山，昴宿储祥，嵩岳降神。\n羡堂堂玉莹，汪汪陂量，一襟风月，满腹经纶。\n试问丹砂，聊乘凫舄，来种锦江桃李春。\n弦歌地，看吏能绰着，荐墨争新。\n从兹大振家声。\n待京国来归专秉钧。\n想宸恩初拜，北门学士，都能尽道，东阁郎君。\n雨细丝轻，梅花金重，两荚宝阶呈瑞蓂。\n称觞庆，愿莱衣衮衮，长照庄椿。",
        "dynasty": "宋",
        "collection_info": null
    },
    {
        "uuid": "8dd93aacd3c510f66eaf525ab572dd0e",
        "title": "壶中天・念奴娇 秋来两日",
        "author": "周申",
        "content": "秋来两日，因个甚、乌鹊侵晨传喜。\n却是常娥亲姊妹，降作人间佳丽。\n黛柳长青，官梅稳衬，镜里春明媚。\n花颜难老，寿杯频劝浮蚁。\n闻道潇洒才郎，天庭试罢，名挂登科记。\n昨夜凉风新过雁，还有音书来寄。\n千万楼台，三千粉黛，今在谁家醉。\n归来欢笑，一床真个双美。",
        "dynasty": "宋",
        "collection_info": null
    },
    {
        "uuid": "ff1c2f57093f99d8c108e96044f9b5b3",
        "title": "寿友人",
        "author": "周申",
        "content": "蕤宾纪月蓂初开，斗杓直指午位回。\n家家粧点垂门艾，儿童报道端午来。\n仙风偠{亻袅}温琼室，幔亭秀气重胚胎。\n夜来忽叶熊梦吉，凌晨果见生真才。\n光风霁月和可掬，天上鸑鷟真奇哉。\n五枝丹桂推独秀，满堂却更金玉堆。\n新帅问友尤笃意，庆动慈闱戏老莱。\n青毡旧物须还復，香罗细葛好事催。\n年年记取蒲切玉，瑶池醉泛蟠桃杯。",
        "dynasty": "宋",
        "collection_info": null
    }
]