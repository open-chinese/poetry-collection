[
    {
        "uuid": "2b771daa049015c47e098c677a805d0c",
        "title": "游圆通寺  其一",
        "author": "马仲珍",
        "content": "十步九憩息，行行不计程。\n径长人未尽，寺近地差平。\n古井知潮候，重云隔磬声。\n榴花半零落，碎糁石棋枰。",
        "dynasty": "宋",
        "collection_info": null
    },
    {
        "uuid": "0d9f02bf40bfcb234c8d54c2450ad94d",
        "title": "游圆通寺  其二",
        "author": "马仲珍",
        "content": "一筇吾事足，身世付科头。\n渐长石间笋，半遮林杪楼。\n云飞山欲动，木落塔如浮。\n游客未归去，松阴入茗瓯。",
        "dynasty": "宋",
        "collection_info": null
    },
    {
        "uuid": "fb200afdba49ffa681c66952aa2d317a",
        "title": "游圆通寺  其三",
        "author": "马仲珍",
        "content": "山空不隠响，一叶落还闻。\n龙去遗荒井，僧归礼白云。\n虫丝昏画壁，岚气湿炉熏。\n睡思浑无奈，茶瓯易策勋。",
        "dynasty": "宋",
        "collection_info": null
    },
    {
        "uuid": "7c6197bdd5403d8934ef23cbaf989059",
        "title": "游圆通寺  其四",
        "author": "马仲珍",
        "content": "欲坐又还起，白云随我行。\n一空皆佛性，群动共秋声。\n崩石斜分路，支冈半入城。\n明朝山下去，平地见朱甍。",
        "dynasty": "宋",
        "collection_info": null
    },
    {
        "uuid": "287b0ea9ed3b24d2cebccddb5b95e48a",
        "title": "游圆通寺  其五",
        "author": "马仲珍",
        "content": "老僧头拥雪，领客下阶行。\n尽日坐山影，有时闻市声。\n千峰平裹寺，一径背通城。\n幽访未成返，水中新月生。",
        "dynasty": "宋",
        "collection_info": null
    }
]