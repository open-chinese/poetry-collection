[
    {
        "title": "新鶑歌",
        "author": "释莹彻",
        "content": "新鶑傍檐晓更悲，孤音清吟啭柔枝。\n口边血出语未尽，岂是怨恨人不知。\n不食枯桑椹，不衔苦李花。\n偶然弄枢机，宛转凌烟霞。\n众雏飞鸣何跼促，自觇游鳞啄枯木。\n玄猿何事朝夜啼，白鹭长在汀洲宿。\n黑鵰黄鹤岂不高，金笼玉钩伤羽毛。\n三江七泽去不得，风烟日暮生波涛。\n飞去来，莫上高城头，莫下空园裏。\n城头饥乌食腥羶，空园燕雀争泥滓。\n愿为结舌含白云，五月六月一声不可闻。",
        "dynasty": "宋",
        "collection_info": null
    }
]