[
    {
        "title": "题梅山",
        "author": "张景端",
        "content": "作尉南昌日，投书北阙频。\n忠言不悟主，直节耻为臣。\n汉室多灾异，吴门念隠沦。\n挂冠忘宠辱，蒙袂出埃尘。\n虹屈英雄气，鸥羣自在身。\n永怀三洞诀，高谢九江春。\n择地开仙馆，看云翦寿巾。\n玄台秋步月，虚室夜凝真。\n无梦生芳草，留年养大椿。\n碧茸香不断，青鸟性偏驯。\n太液刀圭就，中黄道路新。\n武夷空坠马，郁木竟栖神。\n绛节虽朝帝，灵波尚济民。\n一名传旧史，千古事严禋。\n瑞气生仙药，清风付羽人。\n坛遗金鼎像，井锁玉华津。\n地接洪崖府，溪通剑水滨。\n鹤归云抖擞，龙起石鳞皴。\n已悟身为患，元期德有邻。\n青山不忘我，今日是天亲。",
        "dynasty": "宋",
        "collection_info": null
    }
]