[
    {
        "uuid": "63299301c9d028df94489ca288545c4e",
        "title": "满江红 太液芙蓉",
        "author": "王清惠",
        "content": "太液芙蓉，浑不似、旧时颜色。\n曾记得、春风雨露，玉楼金阙。\n名播兰簪妃后里，晕潮莲脸君王侧。\n忽一声、颦鼓揭天来，繁华歇。\n龙虎散，风云灭。\n千古恨，凭谁说。\n对山河百二，泪盈襟血。\n客馆夜惊尘土梦，宫车晓碾关山月。\n问嫦娥、于我肯从容，同圆缺。",
        "dynasty": "宋",
        "collection_info": null
    },
    {
        "uuid": "186616eb9fd764d2282abc5668385395",
        "title": "送水云归吴",
        "author": "王清惠",
        "content": "朔风猎猎割人面，万里归人泪如霰。\n江南江北路茫茫，粟酒千钟为君劝。",
        "dynasty": "宋",
        "collection_info": null
    },
    {
        "uuid": "386db9aadadaef2aa4a82956f7b67449",
        "title": "李陵台和水云韵",
        "author": "王清惠",
        "content": "李陵台上望，答子五言诗。\n客路八千里，乡心十二时。\n孟劳欣已税，区脱未相离。\n忽报江南使，新来贡荔枝。",
        "dynasty": "宋",
        "collection_info": null
    },
    {
        "uuid": "eb0686f5400dbd8bf7a5d61e038a5e26",
        "title": "捣衣诗呈水云",
        "author": "王清惠",
        "content": "妾命薄如叶，流离万里行。\n黄尘燕塞外，愁坐听衣声。",
        "dynasty": "宋",
        "collection_info": null
    },
    {
        "uuid": "03673db5f3b3e035558976070b2ced47",
        "title": "秋夜寄水月水云二昆玉",
        "author": "王清惠",
        "content": "万里倦行役，秋来瘦几分。\n因看河北月，忽忆海东云。",
        "dynasty": "宋",
        "collection_info": null
    },
    {
        "uuid": "47a20826edbdcc2b7541eeeb61b3d12d",
        "title": "诗一首",
        "author": "王清惠",
        "content": "愁到侬时酒自斟，挑灯看剑泪痕深。\n黄金台迥少知己，碧玉调高空好音。\n万叶秋声孤馆梦，一窗寒月故乡心。\n庭前昨夜梧桐雨，劲气潇潇入短襟。",
        "dynasty": "宋",
        "collection_info": null
    }
]