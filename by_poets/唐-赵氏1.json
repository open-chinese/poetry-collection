[
    {
        "title": "古兴",
        "author": "赵氏1",
        "content": "郁蒸夏将半，暑气扇飞阁。骤雨满空来，当轩卷罗幕。\n度云开夕霁，宇宙何清廓。明月流素光，轻风换炎铄。\n孤鸾伤对影，宝瑟悲别鹤。君子去不还，遥心欲何托。\n金菊延清霜，玉壶多美酒。良人犹不归，芳菲岂常有。\n不惜芳菲歇，但伤别离久。含情罢斟酌，凝怨对窗牖。\n霁雪舒长野，寒云半幽谷。严风振枯条，猿啼抱冰木。\n所嗟游宦子，少小荷天禄。前程未云至，悽怆对车仆。\n岁寒成咏歌，日暮栖林朴。不惮行险道，空悲年运促。",
        "dynasty": "唐",
        "collection_info": {
            "collection": "御定全唐诗",
            "volume": "卷七百九十九"
        }
    }
]