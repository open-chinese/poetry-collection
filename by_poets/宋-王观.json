[
    {
        "title": "忆黄梅 枝上叶儿未展",
        "author": "王观",
        "content": "枝上叶儿未展。\n已有坠红千片。\n春意怎生防，怎不怨。\n被我安排，矮牙床斗帐，和娇艳。\n移在花丛里面。\n请君看。\n惹清香，偎媚暖。\n爱香爱暖金杯满。\n问春怎管。\n大家拼、便做东风，总吹交零乱。\n犹肯自、输我鸳鸯一半。",
        "dynasty": "宋",
        "collection_info": null
    },
    {
        "title": "浪淘沙 素手水晶盘",
        "author": "王观",
        "content": "素手水晶盘。\n垒起仙丸。\n红绡剪碎却成团。\n逗得安排金粟遍，何似鸡冠。\n味胜玉浆寒。\n只被宜酸。\n莫将荔子一般看。\n色淡香消僝僽损，才到长安。",
        "dynasty": "宋",
        "collection_info": null
    },
    {
        "title": "天香 霜瓦鸳鸯",
        "author": "王观",
        "content": "霜瓦鸳鸯，风帘翡翠，今年早是寒少。\n矮钉明窗，侧开朱户，断莫乱教人到。\n重阴未解，云共雪、商量不了。\n青帐垂毡要密，红炉收围宜小。\n呵梅弄妆试巧。\n绣罗衣、瑞云芝草。\n伴我语时同语，笑时同笑。\n已被金尊劝倒。\n又唱个新词故相恼。\n尽道穷冬，元来恁好。",
        "dynasty": "宋",
        "collection_info": null
    },
    {
        "title": "卜算子 水是眼波横",
        "author": "王观",
        "content": "水是眼波横，山是眉峰聚。\n欲问行人去那边，眉眼盈盈处。\n才始送春归，又送君归去。\n若到江东赶上春，千万和春住。",
        "dynasty": "宋",
        "collection_info": null
    },
    {
        "title": "清平乐 黄金殿里",
        "author": "王观",
        "content": "黄金殿里。\n烛影双龙戏。\n劝得官家真个醉。\n进酒犹呼万岁。\n折旋舞彻伊州。\n君恩与整搔头。\n一夜御前宣住，六宫多少人愁。",
        "dynasty": "宋",
        "collection_info": null
    },
    {
        "title": "雨中花令 百尺清泉声陆续",
        "author": "王观",
        "content": "百尺清泉声陆续。\n映潇洒、碧梧翠竹。\n面千步回廊，重重帘幕，小枕敧寒玉。\n试展鲛绡看画轴。\n见一片、潇湘凝绿。\n待玉漏穿花，银河垂地，月上栏干曲。",
        "dynasty": "宋",
        "collection_info": null
    },
    {
        "title": "庆清朝慢・庆清朝 调雨为酥",
        "author": "王观",
        "content": "调雨为酥，催冰做水，东君分付春还。\n何人便将轻暖，点破残寒。\n结伴踏青去好，平头鞋子小双鸾。\n烟郊外，望中秀色，如有无间。\n晴则个，阴则个，饾饤得天气，有许多般。\n须教镂花拨柳，争要先看。\n不道吴绫绣袜，香泥斜沁几行斑。\n东风巧，尽收翠绿，吹在眉山。",
        "dynasty": "宋",
        "collection_info": null
    },
    {
        "title": "清平乐 宜春小苑",
        "author": "王观",
        "content": "宜春小苑。\n处处花开满。\n学得红妆红要浅。\n催上金车要看。\n君王曲宴瑶池。\n小舟掠水如飞。\n夺得锦标归去，匆匆不惜罗衣。",
        "dynasty": "宋",
        "collection_info": null
    },
    {
        "title": "木兰花令 铜驼陌上新正后",
        "author": "王观",
        "content": "铜驼陌上新正后。\n第一风流除是柳。\n勾牵春事不如梅，断送离人强似酒。\n东君有意偏撋就。\n惯得腰肢真个瘦。\n阿谁道你不思量，因甚眉头长恁皱。",
        "dynasty": "宋",
        "collection_info": null
    },
    {
        "title": "生查子 关山魂梦长",
        "author": "王观",
        "content": "关山魂梦长，塞雁音书少。\n两鬓可怜青，一夜相思老。\n归傍碧纱窗，说与人人道。\n真个别离难，不似相逢好。",
        "dynasty": "宋",
        "collection_info": null
    },
    {
        "title": "菩萨蛮 单于吹落山头月",
        "author": "王观",
        "content": "单于吹落山头月。\n漫漫江上沙如雪。\n谁唱缕金衣。\n水寒船舫稀。\n芦花枫叶浦。\n忆抱琵琶语。\n身未发长沙。\n梦魂先到家。",
        "dynasty": "宋",
        "collection_info": null
    },
    {
        "title": "江城梅花引 年年江上见寒梅",
        "author": "王观",
        "content": "年年江上见寒梅。\n暗香来。\n为谁开。\n疑是月宫、仙子下瑶台。\n冷艳一枝春在手，故人远，相思寄与谁。\n怨极恨极嗅香蕊。\n念此情，家万里。\n暮霞散绮。\n楚天碧、片片轻飞。\n为我多情，特地点征衣。\n花易飘零人易老，正心碎，那堪塞管吹。",
        "dynasty": "宋",
        "collection_info": null
    },
    {
        "title": "高阳台 红入桃腮",
        "author": "王观",
        "content": "红入桃腮，青回柳眼，韶华已破三分。\n人不归来，空教草怨王孙。\n平明几点催花雨，梦半阑、敧枕初闻。\n问东君，因甚将春，老了闲人。\n东郊十里香尘满，旋安排玉勒，整顿雕轮。\n趁取芳时，共寻岛上红云。\n朱衣引马黄金带，算到头、总是虚名。\n莫闲愁，一半悲秋，一半伤春。",
        "dynasty": "宋",
        "collection_info": null
    },
    {
        "title": "减字木兰花 瑞云仙雾",
        "author": "王观",
        "content": "瑞云仙雾。\n拂晓重重遮绣户。\n一炷清香。\n千尺流霞入寿觞。\n家门转好。\n从此应须长不老。\n来岁春风。\n看拜西枢小令公。",
        "dynasty": "宋",
        "collection_info": null
    },
    {
        "title": "红芍药 人生百岁",
        "author": "王观",
        "content": "人生百岁，七十稀少。\n更除十年孩童小。\n又十年昏老。\n都来五十载，一半被、睡魔分了。\n那二十五载之中，宁无些个烦恼。\n仔细思量，好追欢及早。\n遇酒追朋笑傲。\n任玉山摧倒。\n沈醉且沈醉，人生似、露垂芳草。\n幸新来、有酒如渑，结千秋歌笑。",
        "dynasty": "宋",
        "collection_info": null
    },
    {
        "title": "失调名 十三妮子绿窗中",
        "author": "王观",
        "content": "十三妮子绿窗中。",
        "dynasty": "宋",
        "collection_info": null
    },
    {
        "title": "临江仙 别岸相逢何草草",
        "author": "王观",
        "content": "别岸相逢何草草，扁舟两岸垂杨。\n绣屏珠箔绮香囊。\n酒深歌拍缓，愁入翠眉长。\n燕子归来人去也，此时无奈昏黄。\n桃花应是我心肠。\n不禁微雨，流泪湿红妆。",
        "dynasty": "宋",
        "collection_info": null
    },
    {
        "title": "减字木兰花 寿星明久",
        "author": "王观",
        "content": "寿星明久。\n寿曲高歌沉醉后。\n寿烛荣煌。\n手把金炉爇寿香。\n满斟寿酒。\n我意殷勤来祝寿。\n问寿如何。\n寿比南山福更多。",
        "dynasty": "宋",
        "collection_info": null
    },
    {
        "title": "减字木兰花 花筵布巧",
        "author": "王观",
        "content": "花筵布巧。\n绿绕红□花枝闹。\n朵朵风流。\n好向尊前插满头。\n此花妖艳。\n愿得年年长相见。\n满劝金锺。\n祝寿如花岁岁红。",
        "dynasty": "宋",
        "collection_info": null
    },
    {
        "title": "减字木兰花 天之美禄",
        "author": "王观",
        "content": "天之美禄。\n会饮思量平生福。\n一硕刘伶，五斗将来且解酲。\n百年长解。\n三万六千能几日。\n劝饮瑶觞。\n祝寿不如岁月长。",
        "dynasty": "宋",
        "collection_info": null
    },
    {
        "title": "减字木兰花 红牙初展",
        "author": "王观",
        "content": "红牙初展。\n象板如云遮娇面。\n曲按宫商。\n声遏行云绕画梁。\n正当衮遍。\n休唱阳关人肠断。\n劝饮流霞。\n祝寿千年转更加。",
        "dynasty": "宋",
        "collection_info": null
    },
    {
        "title": "减字木兰花 多愁早老",
        "author": "王观",
        "content": "多愁早老。\n着甚由来闲烦恼。\n休管浮名。\n安乐身康似宝珍。\n酒逢知己，好向尊前朝日醉。\n满劝瑶觥。\n祝寿如山岁岁青。",
        "dynasty": "宋",
        "collection_info": null
    },
    {
        "title": "减字木兰花 今晨佳宴",
        "author": "王观",
        "content": "今晨佳宴。\n昨夜南极星光现。\n鹤舞青霁，丹凤呈祥瑞气飘。\n仙书来诏。\n绿鬓朱颜长不老。\n满劝香醪。\n祝寿如云转转高。",
        "dynasty": "宋",
        "collection_info": null
    },
    {
        "title": "减字木兰花 角声三品",
        "author": "王观",
        "content": "角声三品。\n银漏更残将欲尽。\n盏盏华筵。\n玉粒琼瓯散又圆。\n知君洪量。\n不用推辞须一上。\n满劝殷勤。\n祝寿如同福禄星。",
        "dynasty": "宋",
        "collection_info": null
    },
    {
        "title": "减字木兰花 新秋气肃",
        "author": "王观",
        "content": "新秋气肃。\n此时仙翁曾诞育。\n禀赋应遍。\n绿□朱颜似少年。\n阶庭兰玉。\n行见儿孙俱曳绿。\n更祝遐龄。\n愿比壮椿过八千。",
        "dynasty": "宋",
        "collection_info": null
    },
    {
        "title": "减字木兰花 百年能几",
        "author": "王观",
        "content": "百年能几。\n似数巡环无了日。\n有限时光。\n玉兔金鸟晓夜忙。\n幸逢清世。\n最好排筵斟绿蚁。\n满捧金蕉。\n祝寿如松永不凋。",
        "dynasty": "宋",
        "collection_info": null
    },
    {
        "title": "减字木兰花 三皇五帝",
        "author": "王观",
        "content": "三皇五帝。\n古代英雄闲争气。\n勇猛韩彭。\n十大功劳空有名。\n休谈人我。\n大限催煎如何亸。\n前酌觥舡。\n祝寿如同海月圆。",
        "dynasty": "宋",
        "collection_info": null
    },
    {
        "title": "减字木兰花 春光景媚",
        "author": "王观",
        "content": "春光景媚。\n花褪残红炎天气。\n蝉噪高枝。\n雁叫长空雪乱飞。\n四时如箭。\n八节忙忙频改换。\n满捧金彝。\n祝寿如同海岳齐。",
        "dynasty": "宋",
        "collection_info": null
    },
    {
        "title": "减字木兰花 才鸣□鼓",
        "author": "王观",
        "content": "才鸣□鼓。\n曲奏仙音如乐府。\n美似梨园。\n一派箫韶列玳筵。\n使人清耳。\n满尘宾朋皆欢喜。\n劝饮金荷。\n祝寿延长福更多。",
        "dynasty": "宋",
        "collection_info": null
    },
    {
        "title": "游侠曲",
        "author": "王观",
        "content": "雪拥燕南道，酒阑中夜行。\n千里不见雠，怒鬚如立钉。\n出门气吹雾，南山鸡未啼。\n腰间解下聂政刀，袖中掷去朱亥椎，冷笑邯郸乳口儿。",
        "dynasty": "宋",
        "collection_info": null
    },
    {
        "title": "莫恼翁",
        "author": "王观",
        "content": "谷垂干穗豆垂角，雨足年登不胜乐。\n乌巾紫领银鬚长，白酒满杯翁自酌。\n翁醉不知秋色凉，儿捋翁鬚孙撼床。\n莫恼翁，翁年已高万事慵。",
        "dynasty": "宋",
        "collection_info": null
    },
    {
        "title": "醉眠亭",
        "author": "王观",
        "content": "松陵江畔客，筑室从何年。\n世俗徒纷纷，不知李子贤。\n在彼既不知，不如醉且眠。\n声名衮衮谁知命，醉非爱酒眠非病。\n长江浑浑无古今，群山迴合来相映。\n呼奴沽酒不可迟，买鱼斫鲙烦老妻。\n何必纫绳繫飞兔，百年长短空自知。\n直将竛虱视天地，冥冥支枕穷四时。\n九衢足尘土，朱门多是非。\n秋风老莼鲈，扁舟何日归。",
        "dynasty": "宋",
        "collection_info": null
    },
    {
        "title": "九日石庄阻雨",
        "author": "王观",
        "content": "佳节不易至，故园胡未归。\n对雨坐长叹，中心如有违。\n登高望川陆，重阴蔽云霏。\n晚禾易生耳，豆落将为萁。\n农功既莫惜，孰云佳菊开。\n掇英泛美酒，已负邻翁期。",
        "dynasty": "宋",
        "collection_info": null
    },
    {
        "title": "九日狼山",
        "author": "王观",
        "content": "山盘水转小桥通，殿角峥嵘倚乱峰。\n世上自闻真法力，岩前无復白狼踪。\n蜃喷海气昏危塔，龙戏江声杂暮钟。\n为爱赞公房外月，解鞍求宿愿从容。",
        "dynasty": "宋",
        "collection_info": null
    },
    {
        "title": "九龙岩",
        "author": "王观",
        "content": "山寒蛰龙眠忽醒，黄衣九老岩下行。\n手持屈曲千岁藤，虑惊世人藏姓名。\n山前樵子折腰迎，九老相顾笑不停。\n摧天霹雳飞一声，举目惟见烟冥冥。\n开山老僧为余说，异事传闻忘岁月。\n至今山椒泉满地，赤白绕空中不竭。\n好分余泽入千家，免使辛勤夜蹋车。",
        "dynasty": "宋",
        "collection_info": null
    },
    {
        "title": "句  其一",
        "author": "王观",
        "content": "思霑道湿黄梅雨，敢放宫恩石井冰。",
        "dynasty": "宋",
        "collection_info": null
    },
    {
        "title": "句  其二",
        "author": "王观",
        "content": "炎威不到轩窗外，冷气常存枕簟中。",
        "dynasty": "宋",
        "collection_info": null
    }
]