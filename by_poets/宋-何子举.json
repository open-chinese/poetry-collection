[
    {
        "title": "灵岩",
        "author": "何子举",
        "content": "灵岩之境最超卓，高隠翠微浸碧落。\n迢迢一径倒青松，壁立危门敞虚阁。\n敞虚阁，见寥廓，万迭青山连海角。\n山田疎密布棋文，行看远近分鳬雀。\n入虚堂，真邃寞，太古以来天所凿。\n上如屈曲老龙腰，下似空明巨鰲殻。\n豁然平铺如琢削，低不碍人高可摸。\n洞彻中开隠籁传，虚通远映飞光铄。\n烟岚前后如帘幙，洞户东西迢锁钥。\n明月宵涵两玉壶，白云晓度长银索。\n壶天春秋长不恶，琼室夏凉冬燠若。\n老僧雪夜不新炉，童子炎天尚狐貉。\n夜静风清冰露薄，天碧境寒河汉烁。\n泠泠风吹叱斗牛，浩浩清声生万壑。\n我欲飞王乔之鳬，呼丁令之鹤。\n架羽仗之轻车，奏灵台之妙乐。\n披星机绘素以为衣，举金茎沆瀣以为酌。\n呼羣仙以遨游，休此岩而宴乐。\n酒容渔父参，棋许樵夫着。\n不知乌之东飞，兔之西跃。\n相将远逐无穷滨，逍遥永脱尘缘缚。",
        "dynasty": "宋",
        "collection_info": null
    },
    {
        "title": "清渭八景 清渭晴岚",
        "author": "何子举",
        "content": "清渭盘旋似太行，岚光过雨鬰苍苍。\n氤氲如雾凌空起，缥缈随风到处扬。\n谷转孤村芳树绿，水流双涧落花香。\n兴来秣马寻高隠，泉石徜徉乐更长。",
        "dynasty": "宋",
        "collection_info": null
    },
    {
        "title": "清渭八景 箭山晚翠",
        "author": "何子举",
        "content": "日落衔山照画屏，箭山鬰鬰岁寒青。\n昂霄巨榦成梁栋，裂石盘根长茯苓。\n风撼碧涛惊鹤梦，雷轰铁锁悦龙形。\n由来秀荫观音庙，血食千年显电灵。",
        "dynasty": "宋",
        "collection_info": null
    },
    {
        "title": "清渭八景 北涧双流",
        "author": "何子举",
        "content": "华溪有水绿如苔，迎会双溪右涧来。\n二派合流川两道，四山环拥翠千堆。\n寻源未许停渔棹，修禊应堪泛羽杯。\n夹岸桃花开烂漫，落红随浪泛天台。",
        "dynasty": "宋",
        "collection_info": null
    },
    {
        "title": "清渭八景 指崖一览",
        "author": "何子举",
        "content": "指崖屹立镇山川，万丈巍巍势插天。\n风日双清时有限，干坤一览景无边。\n东西两岘丹青献，南北羣峰紫翠连。\n我欲凌风登绝顶，一声铁笛叫飞仙。",
        "dynasty": "宋",
        "collection_info": null
    },
    {
        "title": "清渭八景 桐畈犁耕",
        "author": "何子举",
        "content": "村北村南布谷声，豳风歌罢足关情。\n携朋日向东园酌，佩犊时从谷口耕。\n花雨一犁春信早，稼云万顷岁功成。\n君王正此招贤用，胡不当初显姓名。",
        "dynasty": "宋",
        "collection_info": null
    },
    {
        "title": "清渭八景 派溪钓隠",
        "author": "何子举",
        "content": "派溪有水碧无瑕，结屋临溪钓隠家。\n穉子敲鍼依柳树，扁舟罢钓泊芦花。\n子陵辞汉千年远，尚父归周两鬓华。\n祇恐客星难障掩，一竿未足了生涯。",
        "dynasty": "宋",
        "collection_info": null
    },
    {
        "title": "清渭八景 大陇秋云",
        "author": "何子举",
        "content": "迢迢大陇似眠牛，多少村庄筑此丘。\n玄室幽深埋玉树，晓云飞遶护松楸。\n栖迟每入林閒渺，变化长从海上浮。\n正是苍生多渴望，作为霖雨济田畴。",
        "dynasty": "宋",
        "collection_info": null
    },
    {
        "title": "清渭八景 高村夜月",
        "author": "何子举",
        "content": "缓步高村纳晚凉，徘徊更觉景难忘。\n一轮月照碧梧影，万壑风飘丹桂香。\n苏子何须游赤壁，羣仙正好泛琼觞。\n洞箫吹彻东方白，玉兔还留不夜光。",
        "dynasty": "宋",
        "collection_info": null
    }
]