[
    {
        "title": "瑞龙吟 城南路",
        "author": "杨泽民",
        "content": "城南路。\n凝望映竹摇风，酒旗标树。\n郊原游子停车，问山崦里，人家甚处。\n去还伫。\n徐见画桥流水，小窗低户。\n深沈绿满垂杨，芳阴娅姹，娇莺解语。\n多谢佳人情厚，卷帘羞得，庭花飘舞。\n可谓望风知心，倾盖如故。\n犹殢香玉，休赋断肠句。\n堪怜处、生尘罗袜，凌波微步。\n底事匆匆去。\n为他系绊，离情万绪。\n空有愁如缕。\n忆桃李春风，梧桐秋雨。\n又还过却，落花飘絮。",
        "dynasty": "宋",
        "collection_info": null
    },
    {
        "title": "琐窗寒 倦拂鸳衾",
        "author": "杨泽民",
        "content": "倦拂鸳衾，羞临鹊鉴，懒开窗户。\n韶华暗度，又过妒花风雨。\n掩熏炉、怕闻旧香，柳阴只有黄莺语。\n似向人、欲说离愁，因念未归行旅。\n春暮。\n知何处。\n便不念芳年，正当三五。\n轻衫快马，去逐狂朋怪侣。\n便罗帷、香阁顿忘，枕边要语曾记否。\n趁芳时、即早归来，尚可殢清俎。",
        "dynasty": "宋",
        "collection_info": null
    },
    {
        "title": "风流子 佳胜古钱塘",
        "author": "杨泽民",
        "content": "佳胜古钱塘。\n帝居丽、金屋对昭阳。\n有风月九衢，凤皇双阙，万年芳树，千雉宫墙。\n户十万，家家堆锦绣，处处鼓笙簧。\n三竺胜游，两峰奇观，涌金仙舸，丰乐霞觞。\n芙蓉城何似，楼台簇中禁，帘卷东厢。\n盈望虎貔分列，鸳鹭成行。\n向玉宇夜深，时闻天乐，绛霄风软，吹下炉香。\n惟恨小臣资浅，朝觐犹妨。",
        "dynasty": "宋",
        "collection_info": null
    },
    {
        "title": "渡江云 渔乡回落照",
        "author": "杨泽民",
        "content": "渔乡回落照，晚风势急，骛鹭集汀沙。\n解鞍将憩息，细径疏篱，竹隐两三家。\n山肴野蔌，竞素朴、都没浮华。\n回望时，绕村流水，万点舞寒鸦。\n休嗟。\n明年秋暮，一叶扁舟，望平川北下。\n应免劳、尘巾乌帽，宵炬红纱。\n青蓑短棹长江碧，弄几曲、羌管吹葭。\n人借问，鸣桹便入芦花。",
        "dynasty": "宋",
        "collection_info": null
    },
    {
        "title": "应天长 夭桃弄粉",
        "author": "杨泽民",
        "content": "夭桃弄粉，繁杏透香，依然旧日颜色。\n奈彼妒花风雨，连阴过寒食。\n金钗试寻妙客。\n正昼永、院深人寂。\n善歌更解舞，传闻触处声藉。\n当日俊游时，屡向平康，吟咏共题壁。\n自后纵经回曲，难寻阿姨宅。\n芳华苑，罗绮陌。\n怎断得、怪踪狂迹。\n惯来往，柳外花间，莺燕都识。",
        "dynasty": "宋",
        "collection_info": null
    },
    {
        "title": "荔枝香 瞰水自多佳处",
        "author": "杨泽民",
        "content": "瞰水自多佳处。\n春未去。\n绣桷斗起凌空，隐隐笼轻雾。\n已飞画栋朝云，又卷西山雨。\n相与。\n共煮新茶取花乳。\n开宴处。\n俯北榭、临南浦。\n迤扁逦舟，双浆棹歌齐举。\n座上嘉宾，妙句无非赋鹦鹉。\n莫惜高烧蜡炬。",
        "dynasty": "宋",
        "collection_info": null
    },
    {
        "title": "荔枝香 未论离亭话别",
        "author": "杨泽民",
        "content": "未论离亭话别，涕先泫。\n旋涤瑶觯，深挹芳醪，凝愁满眼。\n偎人大白须卷。\n歌遍。\n三劝。\n记得当时送□远。\n素蟾屡明晦，彩云易散。\n后约难知，又却似、阳关宴。\n乌丝写恨，帕子分香为郎翦。\n愿郎安信频遣。",
        "dynasty": "宋",
        "collection_info": null
    },
    {
        "title": "还京乐 春光至",
        "author": "杨泽民",
        "content": "春光至，欲访清歌妙舞重为理。\n念莺轻燕怯媚容，百斛明珠须费。\n算枕前盟誓。\n深诚密约堪凭委。\n意正美，娇眼又洒，梨花春泪。\n记罗帷底。\n向鸳鸯、灯畔相偎，共把前回，词语咏味。\n无端浪迹萍蓬，奈区区、又催行李。\n忍重看、小岸柳梳风，江梅鉴水。\n待学鹣鹣翼，从他名利荣悴。",
        "dynasty": "宋",
        "collection_info": null
    },
    {
        "title": "扫花游・扫地游 素秋渐老",
        "author": "杨泽民",
        "content": "素秋渐老，正叶落吴江，雁横南楚。\n暮霞散缕。\n听寒蝉断续，乱鸦鼓舞。\n客舍凄清，那更西风送雨。\n又东去。\n过野杏小桥，都在元处。\n心事天未许。\n似误出桃源，再寻仙路。\n去年燕俎。\n记芳腮妒李，细腰束素。\n事没双全，自古瓜甜蒂苦。\n欲停伫。\n奈江头、早催行鼓。",
        "dynasty": "宋",
        "collection_info": null
    },
    {
        "title": "解连环 塞鸿难托",
        "author": "杨泽民",
        "content": "塞鸿难托。\n奈云深雾阔，水遥山邈。\n感两情、浑若连环，念恩爱厚深，利名浮薄。\n便好归来，怎禁得、许多萧索。\n免恹恹瘦减，漫滞寝饘，枉费汤药。\n伊心料应未若。\n对香消兽吻，月转楼角。\n凭便是、铁石心肠，有当日盟言，怎忍辜却。\n冶叶倡条，尚自得、连枝双萼。\n不成将、异葩艳卉，便教谢落。",
        "dynasty": "宋",
        "collection_info": null
    },
    {
        "title": "玲珑四犯 韵胜江梅",
        "author": "杨泽民",
        "content": "韵胜江梅，笑杏俗桃粗，空眩妖艳。\n尽屏铅华，天赋翠眉丹脸。\n门闭昼永春长，看燕子、并飞撩乱。\n叹岁华若箭频换。\n深院有谁能见。\n夜来初得同相荐。\n便门阑、瑞烟葱茜。\n天然素质真颜色，直是惊人眼。\n曾向众里较量，似六个、骰儿六点。\n应自来恨闷，和想忆，都消散。",
        "dynasty": "宋",
        "collection_info": null
    },
    {
        "title": "丹凤吟 荏苒秋光虚度",
        "author": "杨泽民",
        "content": "荏苒秋光虚度，玩月池台，登高楼阁。\n风传霜信，遍送晓寒侵幕。\n凄凉细雨，洒窗飘户，漏永更长，枕单衾薄。\n梦里惊鸿唤起，坐对寒釭，犹听晨漏残角。\n先自宿酲似病，共愁造合滋味恶。\n虽有丁宁语，怕旁人多口，还类金铄。\n如斯情绪，戚戚怎禁牢落。\n纵欲凭江鱼寄往，漫霜毫频握。\n几时得见，诸事都记着。",
        "dynasty": "宋",
        "collection_info": null
    },
    {
        "title": "满江红 袅娜身材",
        "author": "杨泽民",
        "content": "袅娜身材，经行处、金莲涉足。\n晨妆罢，黛眉新晕，素腰如束。\n丹脸匀红香在臂，秀肌腻滑凉生肉。\n记那回、同赌选花图，赢全局。\n相思病，休殢卜。\n辜负却，杨枝曲。\n漫榴花堆火，翠阴笼屋。\n菡萏方池闲艳蕊，画堂未许归云宿。\n任利名、踪迹久尘埃，教谁扑。",
        "dynasty": "宋",
        "collection_info": null
    },
    {
        "title": "瑞鹤仙 依山仍负郭",
        "author": "杨泽民",
        "content": "依山仍负郭。\n有松桂扶疏，烟霞渺漠。\n一年自成落。\n奈孤踪还系，蝇头蜗角。\n休嗤句弱。\n赋郊居、何让沈约。\n记乡人过我，傩立阼阶，酒行先酌。\n远映江山奇胜，下瞰重湖，上飞高阁。\n风帘絮幕。\n筑新槛，种花药。\n幸瓜期已近，秋风归去，免得奔驰味恶。\n待开池、剩起林亭，共同宴乐。",
        "dynasty": "宋",
        "collection_info": null
    },
    {
        "title": "西平乐 圃韭畦蔬",
        "author": "杨泽民",
        "content": "圃韭畦蔬，嫩鸡野腊，邻酝稚子能赊。\n罗幕新裁，画楼高耸，松梧柳竹交遮。\n应便作归休计去，高揖渊明，下视林逋，到此如何，又走风沙。\n都为啼号累我，思量事、未遂即咨嗟。\n连年奔逐，旁州外邑，舟楫轻扬，鞭□倾斜。\n仍冒触、烟岚邃险，风雪纵横，每值初寒在路，炎暑登车，空向长途度岁华。\n消减少年，英豪气宇，潇洒襟怀，似此施为，纵解封侯，宁如便早还家。",
        "dynasty": "宋",
        "collection_info": null
    },
    {
        "title": "浪淘沙慢 禁城外",
        "author": "杨泽民",
        "content": "禁城外，青青细柳，翠拂高堞。\n征鼓催人骤发。\n长亭渐觉宴阕。\n情绪似丁香千百结。\n忍重看、手简亲折。\n听怨举离歌寄深意，新声更清绝。\n心切。\n暮天塞草烟阔。\n正乍裛轻尘，新睛后，汨汨清渭咽。\n闻西度阳关，风致全别。\n玉杯屡竭。\n思故人千里，唯同明月。\n扶上雕鞍还三叠。\n那堪第四声未歇。\n念蟾魄、能圆还解缺。\n况人事、莫苦悲伤悴艳色。\n归来复见头应雪。",
        "dynasty": "宋",
        "collection_info": null
    },
    {
        "title": "忆旧游 念区区远宦",
        "author": "杨泽民",
        "content": "念区区远宦，带月侵晨，燃烛中宵。\n在昔曾游遍，过三湘下浙，二水通潇。\n小舟暂辍兰棹，羸马复鞭摇。\n但旧日雄图，平生壮气，往往潜消。\n迢迢。\n向年事，记艳质平堤，曾共听镖。\n醉□游沙市，被疏狂伴侣，朝暮相招。\n怎知后约难再，牛女隔星桥。\n待远结双成，他时去窃千岁桃。",
        "dynasty": "宋",
        "collection_info": null
    },
    {
        "title": "蓦山溪 当年苏小",
        "author": "杨泽民",
        "content": "当年苏小，家住苕溪尾。\n一棹采莲归，悄羞得、鸳鸯飞避。\n苹洲蓼岸，花脸两难分，崖半倚。\n风乍起。\n荡漾烟光里。\n平生强项，未肯轻鱼水。\n溪上偶相逢，这一段、风情怎已。\n纫兰解佩，不负有情人，金尊侧，罗帐底。\n占尽人间美。",
        "dynasty": "宋",
        "collection_info": null
    },
    {
        "title": "少年游 金炉喷兽枕敧山",
        "author": "杨泽民",
        "content": "金炉喷兽枕敧山。\n衾帐不知寒。\n数片飞花，初临窗外，犹作堕梅看。\n明年此际应东去，藤轿逐征鞍。\n山水屏中，莺花堆里，相与下临安。",
        "dynasty": "宋",
        "collection_info": null
    },
    {
        "title": "少年游 三分芳髻拢青丝",
        "author": "杨泽民",
        "content": "三分芳髻拢青丝。\n花下见仙姿。\n殢雨情怀，沾风踪迹，相见恨欢迟。\n能言艳色如桃李，曾折最先枝。\n冶叶丛中，闲花堆里，那有者相知。",
        "dynasty": "宋",
        "collection_info": null
    },
    {
        "title": "秋蕊香 向晓银瓶香暖",
        "author": "杨泽民",
        "content": "向晓银瓶香暖。\n宿蕊犹残娇面。\n风尘一缕透窗眼。\n恨入春山黛浅。\n短书封了凭金线。\n系双燕。\n良人贪逐利名远。\n不忆幽花静院。",
        "dynasty": "宋",
        "collection_info": null
    },
    {
        "title": "渔家傲 秾李素华曾缟昼",
        "author": "杨泽民",
        "content": "秾李素华曾缟昼。\n当年独冠群芳秀。\n今日再来眉暗斗。\n谁人后。\n追思恰似章台柳。\n先自病来迟唧溜。\n肌肤瘦减宽襟袖。\n已是无聊仍断酒。\n徘徊久。\n者番枉走长亭候。",
        "dynasty": "宋",
        "collection_info": null
    },
    {
        "title": "渔家傲 未把金杯心已恻",
        "author": "杨泽民",
        "content": "未把金杯心已恻。\n少年病酒还成积。\n一昨宦游来水国。\n心知得。\n陶陶大醉何人识。\n日近偶然频燕客。\n尊前巾帽时敧仄。\n致得沈疴盟枕席。\n吾方适。\n从今更不尝涓滴。",
        "dynasty": "宋",
        "collection_info": null
    },
    {
        "title": "南乡子 乘月上高楼",
        "author": "杨泽民",
        "content": "乘月上高楼。\n一片清光浩莫收。\n帘卷好风知客意，飕飕。\n山自纵横水自流。\n却绕古城头。\n尘事匆匆得少休。\n遥送征鸿千里外，明眸。\n消尽人间万种愁。",
        "dynasty": "宋",
        "collection_info": null
    },
    {
        "title": "望江南・忆江南 寻胜去",
        "author": "杨泽民",
        "content": "寻胜去，驱马上南堤。\n信脚不知人远近，醉眠犹劝玉东西。\n归帽任冲泥。\n春雨过，农事在瓜蹊。\n野卉无名随路满，山禽着意傍人啼。\n鼓角已悲凄。",
        "dynasty": "宋",
        "collection_info": null
    },
    {
        "title": "浣溪沙 芳蕊鬅松夹道垂",
        "author": "杨泽民",
        "content": "芳蕊鬅松夹道垂。\n珠幢玉节下瑶池。\n异香团就小花儿。\n应念裴航佳句好，休论白傅送行悲。\n月娥亲自送仙衣。",
        "dynasty": "宋",
        "collection_info": null
    },
    {
        "title": "浣溪沙 原上芳华已乱飞",
        "author": "杨泽民",
        "content": "原上芳华已乱飞。\n林间佛日却晖晖。\n一花六叶殿春归。\n身外色香空荏苒，鼻端消息正霏微。\n禅林曲几坐忘时。",
        "dynasty": "宋",
        "collection_info": null
    },
    {
        "title": "浣溪沙 金粟蒙茸翠叶垂",
        "author": "杨泽民",
        "content": "金粟蒙茸翠叶垂。\n月宫仙种下天涯。\n儿曹攀折有云梯。\n枕畔幽芳醒睡思，炉中换骨脱金泥。\n待持金翦怕儿啼。",
        "dynasty": "宋",
        "collection_info": null
    },
    {
        "title": "迎春乐 池边刺竹初成屋",
        "author": "杨泽民",
        "content": "池边刺竹初成屋。\n拨芳瓮、酒初熟。\n奈巾车秣马催人速。\n还又伴、孤云宿。\n蜗角蝇头相窘束。\n满眼地、水青山绿。\n要解别来愁，除是再偎香玉。",
        "dynasty": "宋",
        "collection_info": null
    },
    {
        "title": "迎春乐 沈吟暗想狂踪迹",
        "author": "杨泽民",
        "content": "沈吟暗想狂踪迹。\n亲曾作、燕堂客。\n赏春风、共醉垂杨陌。\n云鬓亸、金钗侧。\n对酒何曾辞大白。\n十年后、音尘俱息。\n今日走江西，空怅望、荆湖北。",
        "dynasty": "宋",
        "collection_info": null
    },
    {
        "title": "点绛唇 流水泠泠",
        "author": "杨泽民",
        "content": "流水泠泠，闭门时候廉纤雨。\n菱歌齐举。\n风暖飘香絮。\n一叶扁舟，过尽莺啼处。\n空凝伫。\n到头辛苦。\n暮色闻津鼓。",
        "dynasty": "宋",
        "collection_info": null
    },
    {
        "title": "一落索 水与东风俱秀",
        "author": "杨泽民",
        "content": "水与东风俱秀。\n一池春皱。\n满庭花卉尽芳菲，只有朵、江梅瘦。\n谱里知名自久。\n真情难有。\n纵然时下有真情，又还似、章台柳。",
        "dynasty": "宋",
        "collection_info": null
    },
    {
        "title": "一落索 识尽人间甘苦",
        "author": "杨泽民",
        "content": "识尽人间甘苦。\n不如归去。\n先来孤馆客愁多，更倾下、连宵雨。\n尽日登山绕树。\n禄非尺素。\n竹鸡啼了杜鹃啼，甚都在、人愁处。",
        "dynasty": "宋",
        "collection_info": null
    },
    {
        "title": "满庭芳 春过园林",
        "author": "杨泽民",
        "content": "春过园林，雨馀池沼，嫩荷点点青圆。\n昼长人静，芳树欲生烟。\n一径幽通邃竹，松风漱、石齿溅溅。\n平生志，功名未就，先觅五湖船。\n不如，归去好，良田二顷，茅舍三椽。\n任高歌月下，痛饮花前。\n果解忘情寄意，又何在、频抚无弦。\n烟波友，扁舟过我，相伴白鸥眠。",
        "dynasty": "宋",
        "collection_info": null
    },
    {
        "title": "隔浦莲近拍 桑阴柔弄羽葆",
        "author": "杨泽民",
        "content": "桑阴柔弄羽葆。\n莲渚芳容窈。\n翠叶浓障屋，绵蛮时啭黄鸟。\n闲步挼嫩草。\n鱼儿闹。\n作队游苹沼。\n画屏小。\n纱厨簟枕，接挼沈醉犹倒。\n华胥境界，燕子几声催晓。\n携手兰房未步到。\n还觉。\n衷情知向谁表。",
        "dynasty": "宋",
        "collection_info": null
    },
    {
        "title": "法曲献仙音 汀蓼收红",
        "author": "杨泽民",
        "content": "汀蓼收红，井梧凋绿，呖呖征鸿南度。\n静听寒砧，闷敧孤枕，蟾光夜深窥户。\n露暗滴、芭蕉重，潇潇本非雨。\n砌蛩语。\n怎知人、漏长无寐，因念游子，路修道又阻。\n早起懒晨妆，自秋来、眉黛谁妩。\n净几明窗，但无憀、空对蛮素。\n早知伊、别后恁久，悔教伊去。",
        "dynasty": "宋",
        "collection_info": null
    },
    {
        "title": "选官子・选冠子 塞雁呼云",
        "author": "杨泽民",
        "content": "塞雁呼云，寒蝉噪晚，绕砌夜蛩凄断。\n迢迢玉宇，耿耿银河，明月又歌团扇。\n行客暮泊邮亭，孤枕难禁，一窗风箭。\n念松荒三迳，门低五柳，故山犹远。\n堪叹处。\n对敌风光，题评景物，恶句斐然挥染。\n风埃世路，冷暖人情，一瞬几分更变。\n唯有芳姿为人，歌意尤深，笑容偏倩。\n把新词拍段，偎人低唱，凤鞋轻点。",
        "dynasty": "宋",
        "collection_info": null
    },
    {
        "title": "侧犯 九衢艳质",
        "author": "杨泽民",
        "content": "九衢艳质，看来怎比他闲靓。\n清韵。\n似照水横斜暮临镜。\n林间顿画阁，花底藏芳径。\n幽静。\n将绛烛、高烧照双影。\n琼瑶皓素，未及肌肤莹。\n伊试省。\n我从今、还肯再孤另。\n记取兰房，夜深人迥。\n窗外月照，一方天井。",
        "dynasty": "宋",
        "collection_info": null
    },
    {
        "title": "塞翁吟 院宇临池水",
        "author": "杨泽民",
        "content": "院宇临池水，桥边绕水胧□。\n桥左右，水西东。\n水木两芙蓉。\n低疑洛浦凌波步，高如弄玉凌空。\n叶百叠，蕊千重。\n更都染轻红。\n冲冲。\n能消尽，忧心似结，看艳色、浑如梦中。\n为爱惜芳容未尽，好移去，满插家园，特与培封。\n年年对赏美质，朝朝披玩香风。",
        "dynasty": "宋",
        "collection_info": null
    },
    {
        "title": "苏幕遮 日烘晴",
        "author": "杨泽民",
        "content": "日烘晴，风却暑。\n帘幕中间，紫燕呢喃语。\n嫩竹新荷初沐雨。\n曲栏幽轩，四面明窗举。\n夏初临，春又去。\n不愿封侯，祗怕为羁旅。\n溪上故人无恙否。\n欲唱菱歌，发棹归南浦。",
        "dynasty": "宋",
        "collection_info": null
    },
    {
        "title": "浣溪沙 南国幽花比并香",
        "author": "杨泽民",
        "content": "南国幽花比并香。\n直从初夏到秋凉。\n素馨茉莉占时光。\n梅□正寒方着蕊，芙蓉过暑即空塘。\n个中春色最难量。",
        "dynasty": "宋",
        "collection_info": null
    },
    {
        "title": "浣溪沙 一径栽培九畹成",
        "author": "杨泽民",
        "content": "一径栽培九畹成。\n丛生幽谷免敧倾。\n异芳止合在林亭。\n馥郁国香难可拟，纷纭俗眼不须惊。\n好风披拂雨初晴。",
        "dynasty": "宋",
        "collection_info": null
    },
    {
        "title": "浣溪沙 仙子何年下太空",
        "author": "杨泽民",
        "content": "仙子何年下太空。\n凌波微步笑芙蓉。\n水风残月助惺忪。\n矾弟梅兄都在眼，银台金盏正当胸。\n为伊一醉酒颜红。",
        "dynasty": "宋",
        "collection_info": null
    },
    {
        "title": "浣溪沙 风递馀花点素缯",
        "author": "杨泽民",
        "content": "风递馀花点素缯。\n日烘芳炷下萝藤。\n为谁雕琢碎春冰。\n玉蕊观中犹得誉，木樨岩下尚驰声。\n何如高架任伊凭。",
        "dynasty": "宋",
        "collection_info": null
    },
    {
        "title": "点绛唇 雨歇方塘",
        "author": "杨泽民",
        "content": "雨歇方塘，清圆一一风荷举。\n舣舟南浦。\n忘却来时路。\n醉拍春衫，便欲随君去。\n犹回顾。\n阿蛮樊素。\n更有留人处。",
        "dynasty": "宋",
        "collection_info": null
    },
    {
        "title": "诉衷情 眼前时果漫堆盘",
        "author": "杨泽民",
        "content": "眼前时果漫堆盘。\n莫是又贪酸。\n因何近来销减，微褪脸霞丹。\n还只为，枕衾闲。\n泪痕斑。\n我能医疗，一服收功，只霎时间。",
        "dynasty": "宋",
        "collection_info": null
    },
    {
        "title": "风流子 行乐平生志",
        "author": "杨泽民",
        "content": "行乐平生志，方从事、未出已思归。\n叹欢宴会同，类多暌阻，冶游踪迹、还又参差。\n年华换，利名虚岁月，交友半云泥。\n休忆旧游，免成春瘦，莫怀新恨，恐惹秋悲。\n惟思行乐处，几思为春困，醉枕罗衣。\n何事暗辜芳约，偷负佳期。\n念待月西厢，花阴浅浅，倚楼南陌，云意垂垂。\n别后顿成消黯，伊又争知。",
        "dynasty": "宋",
        "collection_info": null
    },
    {
        "title": "华胥引 征车将动",
        "author": "杨泽民",
        "content": "征车将动，愁不成歌，对颦翠叶。\n静掩兰房，香铺卧鸭烟罢唼。\n别后羞看霓裳，更把筝休轧。\n频数更筹，乍寒孤枕偏怯。\n尝为霜髭，弄纤纤、向人轻镊。\n旧词新句，幽窗时时并阅。\n药饵衣衾，愁顿放、一番行箧。\n朝晚归家，又烦春笋重叠。",
        "dynasty": "宋",
        "collection_info": null
    },
    {
        "title": "宴清都 早作听晨鼓",
        "author": "杨泽民",
        "content": "早作听晨鼓。\n征车动、画桥乘月先度。\n邻鸡唱晓，人家未起，尚扃柴户。\n沙边塞雁声遥，料不见、当时伴侣。\n似怎地、满眼愁悲，秋如宋玉难赋。\n休论爱合暌离，微官系缚，期会良苦。\n封侯万里，金堆北斗，不如归去。\n欢娱渐入佳趣，算画在、屏帏邃处。\n仗小词、说与相思，伊还会否。",
        "dynasty": "宋",
        "collection_info": null
    },
    {
        "title": "四园竹 残霞殿雨",
        "author": "杨泽民",
        "content": "残霞殿雨，皞气入窗扉。\n井梧堕叶，寒砌叫蛩，秋满屏帏。\n罗袖匆匆叙别，凄凉客里，异乡谁更相知。\n念伊其。\n当时芍药同心，谁知又爽佳期。\n直待金风到后，红叶秋时。\n细写情辞。\n何用纸。\n又却恐、秋深叶渐稀。",
        "dynasty": "宋",
        "collection_info": null
    },
    {
        "title": "齐天乐 护霜云澹兰皋暮",
        "author": "杨泽民",
        "content": "护霜云澹兰皋暮，行人怕临昏晚。\n皓月明楼，梧桐雨叶，一片离愁难翦。\n殊乡异景，奈频易寒暄，屡更茵簟。\n案牍纷纭，夜深犹看两三卷。\n平川回棹未久，简书还授命，又催程限。\n贡浦南游，桃江西下，还是水行陆转。\n天寒雁远。\n但独拥兰衾，枕檀谁荐。\n再促征车，月华犹未敛。",
        "dynasty": "宋",
        "collection_info": null
    },
    {
        "title": "木兰花・玉楼春 奇容压尽群芳秀",
        "author": "杨泽民",
        "content": "奇容压尽群芳秀。\n枕臂浓香犹在袖。\n自从草草为传杯，但觉厌厌长病酒。\n堤上路长官柳瘦。\n愁在月明霜落后。\n须知斗帐夜寒多，早趁西风回鹢首。",
        "dynasty": "宋",
        "collection_info": null
    },
    {
        "title": "霜叶飞 朔风严紧",
        "author": "杨泽民",
        "content": "朔风严紧，长空布、同云低黯天表。\n更堪中夕振寒威，敧枕风声悄。\n望皓洁、窗纱向晓。\n珠帘才上银钩小。\n听美人都惊□，老尽群山，远近相照。\n深意劝客金尊，皑皑千里，琼台瑶圃重到。\n绮罗香暖恣欢娱，暂尔宽怀抱。\n更几朵、梅花开了。\n巡檐聊与花相调。\n算瑞气、丰穰兆。\n来岁强如，旧年多少。",
        "dynasty": "宋",
        "collection_info": null
    },
    {
        "title": "蕙兰芳・蕙兰芳引 池亭小",
        "author": "杨泽民",
        "content": "池亭小，帘幕初下，散飞凫骛。\n乍风约云开，遥障几眉横绿。\n画桥架月，映四岸、垂杨遮屋。\n绕翠栏满槛，尽是新栽花竹。\n风送荷香，凉生冰簟，岂畏炎燠。\n便催唤双成，看舞相时丽曲。\n及瓜虽近，要娱我目。\n教后人行乐，亦非吾独。",
        "dynasty": "宋",
        "collection_info": null
    },
    {
        "title": "塞垣春 绣阁临芳野",
        "author": "杨泽民",
        "content": "绣阁临芳野。\n向晚把、花枝卸。\n世间寻觅，除是图画。\n这欢娱已系人心也。\n更翰墨、新挥洒。\n展蛮笺、明窗底，把□心事都写。\n谢女与檀郎，清才对、真态俱雅。\n凤枕乐春宵，绛帷度秋夜。\n便同云黯淡，冰霰纵横，也并眠鸳衾下。\n假使过炎暑，共将罗扇把。",
        "dynasty": "宋",
        "collection_info": null
    },
    {
        "title": "丁香结 梅雨犹清",
        "author": "杨泽民",
        "content": "梅雨犹清，冷风乘急，遥送万丝斜陨。\n听水翻雷迅。\n冒雾湿，但觉衣裘皆润。\n乱山烟嶂外，轻寒透、未免强忍。\n崎岖危石，耸峭峻岭，都齐行尽。\n指引。\n看负弩旌旗，谩卷空、排素阵。\n向晚收云，黎明见日，渐生红晕。\n堪叹萍泛浪迹，□事无长寸。\n但新来纤瘦，谁信非因病损。",
        "dynasty": "宋",
        "collection_info": null
    },
    {
        "title": "氐州第一 潇潇寒庭",
        "author": "杨泽民",
        "content": "潇潇寒庭，深院绣盖，佳人就中娇小。\n半额装成，纤腰浴罢，初着铢衣缥缈。\n徐整鸾钗，向凤鉴、低徊斜照。\n情态方浓，憨痴不管，绿稀红老。\n阆苑春回花枝少。\n漫微步、芳丛频绕。\n密意难窥，幽欢未讲，时把琵琶抱。\n但多才强傅粉，何须用、千金买笑。\n一枕春酲，笑巫阳、朝云易晓。",
        "dynasty": "宋",
        "collection_info": null
    },
    {
        "title": "解蹀躞 一掬金莲微步",
        "author": "杨泽民",
        "content": "一掬金莲微步。\n堪向盘中舞。\n主人开阖，呼来慰行旅。\n暂时略得舒怀，事如橄榄，馀甘卒难回苦。\n惹愁绪。\n便□偎人低唱，如何当奇遇。\n怎生真得、欢娱效云雨。\n有计应不为难，待□押出门时，却教休去。",
        "dynasty": "宋",
        "collection_info": null
    },
    {
        "title": "少年游 鸾胎麟角",
        "author": "杨泽民",
        "content": "鸾胎麟角，金盘玉箸，芳果荐香橙。\n洛浦佳人，缑山仙子，高会共吹笙。\n挥毫便扫千章曲，一字不须更。\n绛阙瑶台，星桥云帐，全胜少年行。",
        "dynasty": "宋",
        "collection_info": null
    },
    {
        "title": "庆春宫・高阳台 曲渚澜生",
        "author": "杨泽民",
        "content": "曲渚澜生。\n遥峰云敛，据鞍又出江城。\n青子垂枝，翠阴遮道，乍闻一两蝉声。\n素蟾犹在，但惟有、长庚殿星。\n征夫前路，应怪劳生，尘事相萦。\n年来厌逐时迎。\n千里追寻，两鬓凋零。\n佳景良辰，无憀虚度，谁怜客里凄清。\n不如归去，任儿辈、功名遂成。\n旧欢重理，莫笑渊明，却赋闲情。",
        "dynasty": "宋",
        "collection_info": null
    },
    {
        "title": "醉桃源・阮郎归 十年依旧破衫青",
        "author": "杨泽民",
        "content": "十年依旧破衫青。\n空书制敕绫。\n但知心似玉壶冰。\n牛衣休涕零。\n聊蹇傲，莫升腾。\n毋为附骥蝇。\n前山可数且徐行。\n不须催去程。",
        "dynasty": "宋",
        "collection_info": null
    },
    {
        "title": "醉桃源・阮郎归 大都修炼似蒸沙",
        "author": "杨泽民",
        "content": "大都修炼似蒸沙。\n阴阳失两家。\n正如飞鳖舞长蛇。\n宁知饮月华。\n回老貌，假群娃。\n熏蒸成绛霞。\n但教心地不倾斜。\n巢中能养鸦。",
        "dynasty": "宋",
        "collection_info": null
    },
    {
        "title": "点绛唇 岸草离离",
        "author": "杨泽民",
        "content": "岸草离离，暮天雨过添清润。\n小舟移近。\n怕得江头信。\n无奈风高，雁字难成阵。\n思排闷。\n管弦难趁。\n怎解心头恨。",
        "dynasty": "宋",
        "collection_info": null
    },
    {
        "title": "夜游宫 一叶飘然下水",
        "author": "杨泽民",
        "content": "一叶飘然下水。\n船头转、已行十里。\n冷落杯盘荐梅子。\n又经过，岭边村，江上市。\n那更轻帆底。\n一路上、翠飘红坠。\n深夜方眠五更起。\n说相思，试挥毫，还满纸。",
        "dynasty": "宋",
        "collection_info": null
    },
    {
        "title": "夜游宫 泪眼偎人强敛",
        "author": "杨泽民",
        "content": "泪眼偎人强敛。\n鲛绡上、尚馀斑点。\n别后何愁不相见。\n只愁伊，被旁人，施暗箭。\n致得心肠转。\n教令得、神魂撩乱。\n那更日疏又日远。\n恁时节，想难为，看我面。",
        "dynasty": "宋",
        "collection_info": null
    },
    {
        "title": "诉衷情 侵晨呵手怯清霜",
        "author": "杨泽民",
        "content": "侵晨呵手怯清霜。\n闲写两三行。\n都将旧游新恨，收拾入行装。\n人乍别，路尤长。\n漫嗟伤。\n不如归去，只者温柔，便是仙乡。",
        "dynasty": "宋",
        "collection_info": null
    },
    {
        "title": "伤情怨・清商怨 娇痴年纪尚小",
        "author": "杨泽民",
        "content": "娇痴年纪尚小。\n试晚妆初了。\n自戴黄花，开奁还自照。\n临岐离思浩渺。\n道未寒、须管来到。\n记取叮咛，教人归且早。",
        "dynasty": "宋",
        "collection_info": null
    },
    {
        "title": "红林擒近 轻有鹅毛体",
        "author": "杨泽民",
        "content": "轻有鹅毛体，白如龙脑香。\n琼笋缀飞桷，冰壶鉴方塘。\n浑如瑶台阆苑，更无茅舍蓬窗。\n画阁自有梅装。\n贪耍罢弹簧。\n鼓舞沽酒市，蓑笠钓鱼乡。\n遐观自乐，吾心何必濠梁。\n待乔木都冻，千山尽老，更烦玉指劝羽觞。",
        "dynasty": "宋",
        "collection_info": null
    },
    {
        "title": "红林擒近 梅信初回暖",
        "author": "杨泽民",
        "content": "梅信初回暖，风棱犹壮寒。\n禾稼响圭璧，帘旌隐琅玕。\n门外群山尚满，窗前数片馀残。\n冻底潜有鱼翻。\n东风渐生澜。\n杖策扶半醉，燕寝有馀欢。\n儿童自捧，皑皑调蜜盈盘。\n兆丰穰和气，来呈美瑞，莫同轻薄飞絮看。",
        "dynasty": "宋",
        "collection_info": null
    },
    {
        "title": "满路花・促拍满路花 双眼滟秋波",
        "author": "杨泽民",
        "content": "双眼滟秋波，两脸凝春雪。\n尊前初见处，琴心绝。\n千磨百难，石上琼簪折。\n人非天样阔。\n车马难通，奈何没个关节。\n深盟密约，啮臂曾流血。\n须知弦断有，鸾胶接。\n别离日久，转觉归心切。\n先把新词说。\n憔悴相容，怕伊相见难别。",
        "dynasty": "宋",
        "collection_info": null
    },
    {
        "title": "解语花 星桥夜度",
        "author": "杨泽民",
        "content": "星桥夜度，火树宵开，灯月光交射。\n翠檐铜瓦。\n相辉映、隐隐绛霞飘下。\n风流艳雅。\n向柳陌、纤纤共把。\n筵宴时、频酌香醪，宝鸭喷沈麝。\n已是欢娱尽夜。\n对芳时堪画，条倡叶冶。\n鸳灯诗帕。\n嬉游看、到处骤轮驰马。\n十千换也。\n惟好事、寸心难谢。\n听九衢、三市行歌，到晓钟才罢。",
        "dynasty": "宋",
        "collection_info": null
    },
    {
        "title": "倒犯 黛眉新扫",
        "author": "杨泽民",
        "content": "黛眉新扫。\n芳容衬缟。\n佳人在、翠帘深窈。\n逡巡遽赠诗语，因询屏帏悄。\n道自有、蓝桥美质诚堪表。\n倩纤纤、捧芳醥。\n琴剑度关，望玉京人，迢迢天样窵。\n下马叩靖宇，见仙女、云英小。\n算冠绝、人间好。\n饮刀圭、神丹同得道。\n感向日，夫人指示相垂照。\n寿齐天后老。",
        "dynasty": "宋",
        "collection_info": null
    },
    {
        "title": "大酺 渐雨回春",
        "author": "杨泽民",
        "content": "渐雨回春，风清夏，垂柳凉生芳屋。\n馀花犹满地，引蜂游蝶戏，慢飞轻触。\n院宇深沈，帘栊寂静，苍玉时敲疏竹。\n雕梁新来燕，恣呢喃不住，似曾相熟。\n但双去并来，漫萦幽恨，枕单衾独。\n仙郎去又速。\n料今在、何许停双毂。\n任梦想、频登台榭，遍倚阑干，水云千里空流目。\n纵遇双鱼客，难尽写、别来心曲。\n媚容幸倾城国。\n今日何事，还又难分麰菽。\n寸心天上可烛。",
        "dynasty": "宋",
        "collection_info": null
    },
    {
        "title": "玉烛新 梨花寒食后",
        "author": "杨泽民",
        "content": "梨花寒食后。\n被丽日和风，一时开就。\n蒙蒙雨歇，香犹嫩、渐觉芳心彰漏。\n墙头月下，似旧日莺莺相候。\n纤手为、攀折翘枝，轻盈露沾红袖。\n风流出浴杨妃，向海上何人，更询安否。\n百花任斗。\n应粉艳、未减杏粗梅瘦。\n肤丰肉秀。\n□可与群芳推首。\n□方待、酣饮花前，轻歌缓奏。",
        "dynasty": "宋",
        "collection_info": null
    },
    {
        "title": "花犯 百花中",
        "author": "杨泽民",
        "content": "百花中，夭桃秀色，堪餐作珍味。\n武陵溪上，□宋玉墙头，全胜姝丽。\n去年此日佳人倚。\n凝情心暗喜。\n恨未得、合欢鸳帐，归来犹半被。\n寻春记前约因□，题诗算怎耐、相思憔悴。\n攀玩对、东君道，莫教轻坠。\n尖纤向、鬓边戴秀，芳艳在、多情云翠里。\n看媚脸、与花争好，休夸空觅水。",
        "dynasty": "宋",
        "collection_info": null
    },
    {
        "title": "丑奴儿・采桑子 冰姿冠绝人间世",
        "author": "杨泽民",
        "content": "冰姿冠绝人间世，傲雪凌霜。\n蕊点檀黄。\n更看红唇间素妆。\n清芬不是先桃李，桃李无香。\n回出林塘。\n万木丛中独秉阳。",
        "dynasty": "宋",
        "collection_info": null
    },
    {
        "title": "水龙吟 腻金匀点繁英",
        "author": "杨泽民",
        "content": "腻金匀点繁英，好风更与花为地。\n梅魂蕙魄，素馨□长，酴醿请避。\n拍塞清香，远闻十里，如何藏闭。\n笑东篱嫩菊，空攒细蕊，祗供得、重阳泪。\n争似青青叶底。\n傍西窗、时复轻吹。\n玉炉换骨，宝瓶熏梦，幽人睡起。\n管领秋光，留连佳景，几多新意。\n怕姮娥、不□蟾宫桂种，□高枝比。",
        "dynasty": "宋",
        "collection_info": null
    },
    {
        "title": "六丑 叹浓欢易散",
        "author": "杨泽民",
        "content": "叹浓欢易散，便忍把、恩情抛掷。\n恁时寸心，惟思生翅翼。\n别后踪迹。\n不定如萍泛，暂抛江沔，又留连京国。\n芳容料见尤光泽。\n共赏青楼，同游绮陌。\n皆曾痛怜深惜。\n纵鳞鸿托意，云水犹隔。\n兰房深寂。\n映轻红淡碧。\n翠竹名花底、同燕息。\n杯盘屡肯留客。\n见真诚厚爱，意深情极。\n乌纱翦为新冠帜。\n谁知道、荏苒尘埃带抹，任他倾侧。\n朝云信、且候潮汐。\n但寸心、未改伊人在，应须近得。",
        "dynasty": "宋",
        "collection_info": null
    },
    {
        "title": "虞美人 层层楼阁熏风暖",
        "author": "杨泽民",
        "content": "层层楼阁熏风暖。\n花里香苞短。\n清芬不逐火云消。\n看了一重姿媚、一重娇。\n几回池上寻芳径。\n惊见波中影。\n似将千叶再苞封。\n肠断昭阳一笑、付飞鸿。",
        "dynasty": "宋",
        "collection_info": null
    },
    {
        "title": "虞美人 小池芳蕊初开遍",
        "author": "杨泽民",
        "content": "小池芳蕊初开遍。\n恰似新妆面。\n扁舟一叶过吴门。\n只向花间高卧、度朝昏。\n浮萍点缀因风絮。\n更共鸳鸯语。\n花间有女恰如云。\n不惜一生常作、采花人。",
        "dynasty": "宋",
        "collection_info": null
    },
    {
        "title": "兰陵王 翠竿直",
        "author": "杨泽民",
        "content": "翠竿直。\n一叶扁舟漾碧。\n澄江上、几度啸日迎风，怡怡钓秋色。\n渔乡共水国。\n都属沧浪傲客。\n烟波外，风笠雨蓑，才掷丝纶便千尺。\n飘然去无迹。\n恣脚扣双船，帆挂轻席。\n盈钩香饵鱼争食。\n更拨棹葭岸，放篙菱浦，才过新栅又旧驿。\n占江南江北。\n堪恻。\n利名积。\n算纵有豪华，难比清寂。\n须知此乐天无极。\n有一斗芳酒，数声横笛。\n芦花深夜，半醉里、任露滴。",
        "dynasty": "宋",
        "collection_info": null
    },
    {
        "title": "蝶恋花 蜡尽江南梅发后",
        "author": "杨泽民",
        "content": "蜡尽江南梅发后。\n万点黄金，娇眼初窥牖。\n曾见渭城人劝酒。\n嫩条轻拂传杯手。\n料峭东风寒欲透。\n暗点轻烟，便觉添疏秀。\n莫道故人今白首。\n人虽有故心无旧。",
        "dynasty": "宋",
        "collection_info": null
    },
    {
        "title": "蝶恋花 初过元宵三五后",
        "author": "杨泽民",
        "content": "初过元宵三五后。\n曲槛依依，终日摇金牖。\n瘦损舞腰非为酒。\n长条聊赠垂鞭手。\n几叶小梅春已透。\n信是风流，占尽人间秀。\n走马章台还举首。\n可人标韵强如旧。",
        "dynasty": "宋",
        "collection_info": null
    },
    {
        "title": "蝶恋花 寂寞春残花谢后",
        "author": "杨泽民",
        "content": "寂寞春残花谢后。\n落絮轻盈，点点穿风牖。\n浓绿阴中人买酒。\n凉生午扇都停手。\n叶密啼莺飞不透。\n要咏清姿，除是凭才秀。\n往日周郎为唱首。\n今将高韵重翻旧。",
        "dynasty": "宋",
        "collection_info": null
    },
    {
        "title": "蝶恋花 百卉千花都绽后",
        "author": "杨泽民",
        "content": "百卉千花都绽后。\n浥露依风，翠影笼芳牖。\n杏脸桃腮匀着酒。\n青红相映如携手。\n一段帘丝风约透。\n妆点亭台，表里俱清秀。\n几度长提频矫首。\n青青颜色新如旧。",
        "dynasty": "宋",
        "collection_info": null
    },
    {
        "title": "西河 形势地",
        "author": "杨泽民",
        "content": "形势地。\n岳阳事见图记。\n因山峭拔耸孤城，画楼涌起。\n楚吴巨泽坼东南，惊涛浮动空际。\n半天楼栏翠倚。\n记人凤舸难系。\n空馀细草没章华，但存故垒。\n二妃祠宇隔黄陵，精魂遥接云水。\n蟹鱼橘柚渐上市。\n是当年屈宋乡里。\n别有老仙高世。\n袖青蛇屡入，都无人对。\n唯有枯松城南里。",
        "dynasty": "宋",
        "collection_info": null
    },
    {
        "title": "三部乐 浓绿丛中",
        "author": "杨泽民",
        "content": "浓绿丛中，露半坼芳苞，自然奇绝。\n水亭风槛，正是蕤宾之月。\n固知道、春色无多，但绛英数点，照眼先发。\n为君的皪，尽是重心千叶。\n红巾又成半蹙。\n试寻双寄意，向丽人低说。\n但将一枝，插着翠环丝发。\n映秋波、艳云近睫。\n知厚意、深情更切。\n赏玩未已，看叶下、珍味还结。",
        "dynasty": "宋",
        "collection_info": null
    },
    {
        "title": "菩萨蛮 吟风敲遍阑干曲",
        "author": "杨泽民",
        "content": "吟风敲遍阑干曲。\n极目澄江千顷绿。\n长笛下扁舟。\n一声人倚楼。\n床头醅正发。\n帐底人如雪。\n月色夜来看。\n可堪霜信寒。",
        "dynasty": "宋",
        "collection_info": null
    },
    {
        "title": "品令 日长风静",
        "author": "杨泽民",
        "content": "日长风静。\n浓香在、珠帘花影。\n棋具对着明窗近。\n未排角势，鸦鹭先分阵。\n双叠远山非有恨。\n正藏机休问。\n便如喝采争堂印。\n局番无定。\n有幸君须尽。",
        "dynasty": "宋",
        "collection_info": null
    },
    {
        "title": "玉楼春 笔端点染相思泪",
        "author": "杨泽民",
        "content": "笔端点染相思泪。\n尽写别来无限意。\n祗知香阁有离愁，不信长途无好味。\n行轩一动须千里。\n王事催人难但已。\n床头酒熟定归来，明月一庭花满地。",
        "dynasty": "宋",
        "collection_info": null
    },
    {
        "title": "满路花・促拍满路花 愁得鬓丝斑",
        "author": "杨泽民",
        "content": "愁得鬓丝斑，没得心肠破。\n上梢恩共爱，忒过火。\n一床锦被，将为都包裹。\n刚被旁人隔，不似鸳鸯，等闲常得双卧。\n非无意智，触事应偏左。\n那堪名与利，相羁锁。\n一番记着，一夜还难过。\n伊还思念我。\n等得归来，恁时早早来呵。",
        "dynasty": "宋",
        "collection_info": null
    }
]