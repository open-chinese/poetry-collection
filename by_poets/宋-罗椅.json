[
    {
        "uuid": "e436c4254505b165bc6ef751c29d3e42",
        "title": "清平乐 明虹收雨",
        "author": "罗椅",
        "content": "明虹收雨。\n两桨能吴语。\n人在江南荷叶浦。\n采得苹花无数。\n梦中舞燕栖鸾。\n起来烟渚风湾。\n一点愁眉天末，凭谁刬却春山。",
        "dynasty": "宋",
        "collection_info": null
    },
    {
        "uuid": "e1c50098cce6f5a4b345408a89f4c74a",
        "title": "八声甘州 甚匆匆岁月",
        "author": "罗椅",
        "content": "甚匆匆岁月，又人家、插柳记清明。\n正南北高峰，山传笑响，水泛箫声。\n吹散楼台烟雨，莺语碎春晴。\n何地无芳草，惟此青青。\n谁管孤山山下，任种梅竹冷，荐菊泉清。\n看人情如此，沉醉不须醒。\n问何时、樊川归去，叹故乡、七十五长亭。\n君知否，洞云溪竹，笑我飘零。",
        "dynasty": "宋",
        "collection_info": null
    },
    {
        "uuid": "dc4209dd7cd360704a054e8e524b4ccd",
        "title": "柳梢青 萼绿华身",
        "author": "罗椅",
        "content": "萼绿华身，小桃花扇，安石榴裙。\n子野闻歌，周郎顾曲，曾恼夫君。\n悠悠羁旅愁人。\n似飘零、青天断云。\n何处销魂，初三夜月，第四桥春。",
        "dynasty": "宋",
        "collection_info": null
    },
    {
        "uuid": "f368d609894cc708b9ad0ca3f0787e4d",
        "title": "更漏子 晚潮生",
        "author": "罗椅",
        "content": "晚潮生，凉月细。\n一抹远山无蒂。\n收越棹，起吴樯。\n人间何限忙。\n石头城，西北角。\n杳杳天低鹘落。\n浑不似，此波光。\n清歌催夕阳。",
        "dynasty": "宋",
        "collection_info": null
    },
    {
        "uuid": "715e374aad1402b92457fc0c0e2eea36",
        "title": "折齿歌",
        "author": "罗椅",
        "content": "春衫未成锦机语，棠棣半花凤一羽。\n象床雪综小龙梭，细穴银光吐冰缕。\n西邻郎君东海归，芙蓉露白杏雨肥。\n十二栏边说幽怨，劝织南浦双鸳飞。\n匿兰含蕙无消息，春酲彤霞乱玉色。\n小龙嘘出风雨声，奔腾触裂双白石。\n白石国城三十六，女子军来两城覆。\n鸾歌猿啸强低昂，北户风来如箭镞。\n章台公子真豪纵，能以微词相感动。\n郎君辄莫更痴肠，忍作肝心可人痛。",
        "dynasty": "宋",
        "collection_info": null
    },
    {
        "uuid": "a5868e0ddeb741e591e72375969df022",
        "title": "挑濠歌",
        "author": "罗椅",
        "content": "满城挑濠五更起，城头直挑到城尾。\n一弯一转春蛇长，围人方圆三十里。\n去年十月霜凄凄，挑濠人立霜中嗁。\n今年一春春雨多，泥滑将奈挑濠何。\n只今清明霜不若，皇天何时收雨脚。\n几人带雨濠上啼，半湿半饥春病疟。\n雨之久，可以晴。\n濠之长，可以城。\n只愁挑得濠始竟，公家又有守濠令。",
        "dynasty": "宋",
        "collection_info": null
    },
    {
        "uuid": "75ff5f05dccec7ae5819db4deaba5204",
        "title": "田蛙歌",
        "author": "罗椅",
        "content": "虾蟆，虾蟆，汝本吾田蛙。\n渴饮吾稻根水，饥食吾禾穟花。\n池塘雨初霁，篱落月半斜。\n啁啁又向他人叫，使我惆怅悲无涯。\n虾蟆对我说，使君休怨嗟。\n古田千年八百主，如今一年换一家。\n休怨嗟，休怨嗟。\n明年此日君见我，不知又是谁田蛙。",
        "dynasty": "宋",
        "collection_info": null
    },
    {
        "uuid": "2d0e7409d2749d564822fe7230340fd8",
        "title": "题信丰县城门六首 拱日",
        "author": "罗椅",
        "content": "桃红抱城东，武山排闼入。\n杲日出扶桑，橘红蘸溪湿。\n公退倚朱栏，万象俱收拾。\n无数唤舟人，沙头雁行入。",
        "dynasty": "宋",
        "collection_info": null
    },
    {
        "uuid": "f8462d8edf639f944f2f68ab7acf0b0f",
        "title": "题信丰县城门六首 安成",
        "author": "罗椅",
        "content": "门前杨柳树，长繫波头船。\n隔岸几人家，青林吐炊烟。\n飞鸟逐林间，游鱼跃深渊。\n物各适其性，于人胡不然。",
        "dynasty": "宋",
        "collection_info": null
    },
    {
        "uuid": "b15f1f78d7d161959401cee5105f7bd2",
        "title": "题信丰县城门六首 禾丰",
        "author": "罗椅",
        "content": "城西路平夷，五更近水南。\n旭日明高冈，瑞烟锁丛杉。\n时和岁丰稔，归人多醉酣。\n仙台玉箫声，对景思鸾骖。",
        "dynasty": "宋",
        "collection_info": null
    },
    {
        "uuid": "28eae237352d8e4b88c57183b757ecab",
        "title": "题信丰县城门六首 清平",
        "author": "罗椅",
        "content": "行行西復西，稍喜市声静。\n征夫指前路，望望梅花岭。\n淡烟鸡犬村，落日牛羊径。\n忽见荷锄人，唤起归田兴。",
        "dynasty": "宋",
        "collection_info": null
    },
    {
        "uuid": "949f038f277ee19f4ecb41f77cd7f780",
        "title": "题信丰县城门六首 民信",
        "author": "罗椅",
        "content": "南山天马来，南城下盘踞。\n前撞古寺钟，后雕谯楼鼓。\n我来俯崔巍，山灵相呼舞。\n年丰民物熙，细听闾阎语。",
        "dynasty": "宋",
        "collection_info": null
    },
    {
        "uuid": "5d715b5a9b1e0f7cc45e60506607ff77",
        "title": "题信丰县城门六首 朝天",
        "author": "罗椅",
        "content": "驾言出北门，长桥拱门外。\n双溪东西来，到此而始汇。\n人言似章贡，玉虹夹其背。\n拟作合江亭，景物无小大。",
        "dynasty": "宋",
        "collection_info": null
    },
    {
        "uuid": "3091f2c775bb18a7d511a38dce1d060e",
        "title": "次刘孟元见贽韵二首  其一",
        "author": "罗椅",
        "content": "不见碧瑶叟，年龄二十余。\n儿今亦耆旧，孙復抱诗书。\n后浪催人老，长笺不我疏。\n眼中谁有此，雅雅更鱼鱼。",
        "dynasty": "宋",
        "collection_info": null
    },
    {
        "uuid": "961ee58df4f49ac0c035c7b644a72e42",
        "title": "次刘孟元见贽韵二首  其二",
        "author": "罗椅",
        "content": "久坐不知夜，饥鼯窥瓦檠。\n诗徒我乐国，酒不打愁城。\n白雪夫君句，黄花老我情。\n商量能任不，胜欲饮公荣。",
        "dynasty": "宋",
        "collection_info": null
    },
    {
        "uuid": "a9ba221fe253ab720b3395653d22d3f9",
        "title": "冷泉亭",
        "author": "罗椅",
        "content": "老木碧毵毵，幽亭着两三。\n山飞不到地，空处遂为岩。\n古塔开苍藓，清泉滴暮岚。\n游人莫来此，渠正试春衫。",
        "dynasty": "宋",
        "collection_info": null
    },
    {
        "uuid": "a5181d69d0aa58f2d90b3b56719328a7",
        "title": "溪南春晓",
        "author": "罗椅",
        "content": "行逢二三月，春映掌中杯。\n绿久山犹浅，花寒雨未开。\n谁能奈愁得，拌不上楼来。\n更莫看云坐，潇湘有雁回。",
        "dynasty": "宋",
        "collection_info": null
    },
    {
        "uuid": "d49fa71d3a937711f5b82a97f85a692e",
        "title": "寄答楷侄",
        "author": "罗椅",
        "content": "时秋四壁冷，片纸百回看。\n字古微侵隶，吟清不到寒。\n人生快意有，天下好时难。\n涧水光如月，吾琴尔去弹。",
        "dynasty": "宋",
        "collection_info": null
    },
    {
        "uuid": "c8218ad41da13f41be33a51fa302150f",
        "title": "秋日杂兴二首  其一",
        "author": "罗椅",
        "content": "秋山何言哉，万物兴自阑。\n昔翳春空云，今作道上斑。\n况此江浦蕙，几何不为菅。\n幽泉大自在，映月泻潺湲。",
        "dynasty": "宋",
        "collection_info": null
    },
    {
        "uuid": "4228ed9d11892f977507d2d60988b94d",
        "title": "秋日杂兴二首  其二",
        "author": "罗椅",
        "content": "跃鱼甚微细，解转秋江漪。\n一静未满刻，一动辄移时。\n岂由鱼乐乎，或是水性之。\n商量未渠稳，风急芦花低。",
        "dynasty": "宋",
        "collection_info": null
    },
    {
        "uuid": "035e8ab7c4b37d3384b467dd0c92c62f",
        "title": "题方武城诗卷",
        "author": "罗椅",
        "content": "斯人怀妙质，事事合唐贤。\n命短于长吉，吟情似阆仙。\n寒鸦政鸣噪，独鹤已蹁跹。\n落日山亭下，沈思一怆然。",
        "dynasty": "宋",
        "collection_info": null
    },
    {
        "uuid": "4a10f08ed4fc6ff99dcd7ee524b11ea5",
        "title": "谒赵东野",
        "author": "罗椅",
        "content": "水树摇窗榻见天，空花换尽我依然。\n吟情豁处因闻道，隠趣深来颇入禅。\n不以耳听何用洗，且无琴在底须絃。\n未知遇得开关否，破费沧江月一船。",
        "dynasty": "宋",
        "collection_info": null
    },
    {
        "uuid": "ecdbe11f97a6eb6d8451409d5b82889a",
        "title": "次欧振仲见贽韵",
        "author": "罗椅",
        "content": "紫兰剩有无离骚，梅花不见见水曹。\n眇焉何许是人物，枉子秣马行林皋。\n古人相逢未易得，紫燕西飞东伯劳。\n吟余切莫谈时事，正搅春思分二毛。",
        "dynasty": "宋",
        "collection_info": null
    },
    {
        "uuid": "90cb0ec2e2eab2f5bc696c3e09c2290a",
        "title": "寄危骊塘赠以古鑑二首  其一",
        "author": "罗椅",
        "content": "百尺楼头山雨长，梦提白髮濯沧浪。\n从渠金带花成簇，何处鱼羹饭不香。\n语妙囊中了今古，骚成肘后繫潇湘。\n山寒岁晚兰苗盛，欲当包茅献草堂。",
        "dynasty": "宋",
        "collection_info": null
    },
    {
        "uuid": "8a5563f976721ffbba16a453cb69d0d2",
        "title": "寄危骊塘赠以古鑑二首  其二",
        "author": "罗椅",
        "content": "涧底春冰偶不融，风前凝作水晶宫。\n古人心事如此鑑，今代眼明惟有公。\n落月还应照太白，秋江只合瞰涪翁。\n送君去貌骊塘影，影见疏梅飐晚风。",
        "dynasty": "宋",
        "collection_info": null
    },
    {
        "uuid": "dd8aca79a98ac4025c5c8105c977aa2f",
        "title": "谢南剑黄使君赠松纹剑",
        "author": "罗椅",
        "content": "使君袖裏玉渊虬，曾截蛮江江上流。\n海立山摇三尺外，风盲雨怪一时休。\n民元不许佩牛犊，客政何妨弹蒯缑。\n遮莫尘清便回使，青山犹赦郅支头。",
        "dynasty": "宋",
        "collection_info": null
    },
    {
        "uuid": "fe76ad8d22ca8d6b2b67a17564a8bafd",
        "title": "白莲花",
        "author": "罗椅",
        "content": "白鸾仙人按羽衣，曲中弄影江南漪。\n江妃闭置未许归，一把青寒萦玉丝。\n玉丝蝉连不禁折，折着透根仍透叶。\n风流极处绝成愁，君不见秋扇团圆似明月。",
        "dynasty": "宋",
        "collection_info": null
    },
    {
        "uuid": "8ed9a5ab1ccc7d6d1e4c89e814883e72",
        "title": "江石",
        "author": "罗椅",
        "content": "势横截江虎踞足，白龟却行冯夷哭。\n大川当时波沄沄，石也如此受命独。\n水石击撞无了时，因危见节乃见奇。\n世间大有胡广辈，欠读涧民江石诗。",
        "dynasty": "宋",
        "collection_info": null
    },
    {
        "uuid": "3fc6de53137c640dc6b3ec56c2cf58c2",
        "title": "题圆觉寺小轩",
        "author": "罗椅",
        "content": "禅子安排定不痴，数拳石映半泓池。\n岩如大厦元生就，水似人心未动时。\n二月春深梅不觉，五更风起桧先知。\n青林野寺西湖路，直得先生一首诗。",
        "dynasty": "宋",
        "collection_info": null
    },
    {
        "uuid": "ffb42651ef014408b307e374531cb0b6",
        "title": "远游",
        "author": "罗椅",
        "content": "因梦吴云赋远游，江花扶柁水悠悠。\n半轮月散千山影，一叶舟胜万斛愁。\n天气渐于寒食近，春风祗到牡丹休。\n水程孤冷难为夜，起吸沧江当拍浮。",
        "dynasty": "宋",
        "collection_info": null
    },
    {
        "uuid": "3d6b99096d86878dc9b41b7d166c9fd0",
        "title": "题信丰县览秀亭",
        "author": "罗椅",
        "content": "燕贺初成百尺台，一新粉堞更周迴。\n水流东北交虹去，山自西南拥翠来。\n瓦缝参差千户密，市城翕聚六门开。\n宾俦眺望从今始，佳气随风入酒杯。",
        "dynasty": "宋",
        "collection_info": null
    },
    {
        "uuid": "a16612d2cda553f6fea310e562df3cad",
        "title": "元旦试笔",
        "author": "罗椅",
        "content": "闻道黄河彻底清，千年气数此分明。\n尧民商耉浑蹉过，输与残生见太平。",
        "dynasty": "宋",
        "collection_info": null
    },
    {
        "uuid": "20acef5ca7b5e80d4f12f1696244c5aa",
        "title": "题向伯侨吴松雪霁图三首  其一",
        "author": "罗椅",
        "content": "暖来日晒冰滑，恨极天寒竹修。\n云开梵铎相诉，水活渔船自流。",
        "dynasty": "宋",
        "collection_info": null
    },
    {
        "uuid": "0ff55c962b2aa6e5f56bc66ae886a610",
        "title": "题向伯侨吴松雪霁图三首  其二",
        "author": "罗椅",
        "content": "天上清流云片，人间名胜吴松。\n两贤相厄已甚，頼有斜阳半峯。",
        "dynasty": "宋",
        "collection_info": null
    },
    {
        "uuid": "4d5dad3639f99303261e1628e109d1f8",
        "title": "题向伯侨吴松雪霁图三首  其三",
        "author": "罗椅",
        "content": "天随漫解理艇，不惯霜后霜前。\n幸自竹篙閒着，抛来借与邻船。",
        "dynasty": "宋",
        "collection_info": null
    },
    {
        "uuid": "0c50cb5f56e9677f3c433870d160393c",
        "title": "孙氏女哀词三章  其一",
        "author": "罗椅",
        "content": "秋风萧飒兮白露零，汝坟何在兮何草为青。\n昨秋此日兮犹冀汝生，洒墨我别兮人间父子之情。\n我枯如腊兮涕更纵横。",
        "dynasty": "宋",
        "collection_info": null
    },
    {
        "uuid": "f151b432a2e6f3a131764a7a27146142",
        "title": "孙氏女哀词三章  其二",
        "author": "罗椅",
        "content": "秋风萧飒兮白露晞，五十年闺闼兮宁识马嘶。\n衔辔迫人兮魂为之飞，归来一空兮不死何为。\n谁为此祸兮使汝当之。",
        "dynasty": "宋",
        "collection_info": null
    },
    {
        "uuid": "6ade3f5da06ad75a3a4e331afccc4368",
        "title": "孙氏女哀词三章  其三",
        "author": "罗椅",
        "content": "秋风萧飒兮白露下，岂不日月兮照我下土。\n持此白头兮言归何所，默已不堪兮哭微更苦。\n儿孙为吾一恸兮万万古。",
        "dynasty": "宋",
        "collection_info": null
    },
    {
        "uuid": "ce166497ef3166e643e33c8d34544dfc",
        "title": "瞌睡诗",
        "author": "罗椅",
        "content": "瞌睡从何来，譬若风雨至。\n曲几不待凭，虚櫺那暇寄。\n应人眉强撑，伸手扇已坠。\n径游华胥国，欲见混沌帝。\n齁齁自成腔，兀兀更有味。\n息疎疑暂醒，气窒还扶醉。\n儿童欲恼翁，摇膝问某字。\n吻间仅一答，言下已復寐。\n杂然拍手笑，欲嗔嗔不遂。\n何曾参佛祖，先会点头意。\n何曾逢曲车，流涎已沾袂。\n不省较短长，谁能问兴替。\n阴天百怪舞，开口辄差异。\n三百六十日，何似长瞌睡。",
        "dynasty": "宋",
        "collection_info": null
    },
    {
        "uuid": "6b9edfe7b7b24c1397f9b95edf0376a3",
        "title": "读曾景建四诗",
        "author": "罗椅",
        "content": "骚客诗翁死有灵，君行亦足慰飘零。\n甫云来共长沙醉，原谓何如泽畔醒。\n一瓣谁堪续香供，四诗今拟当埋名。\n黄花红叶秋天晚，想见潇湘野鹜汀。",
        "dynasty": "宋",
        "collection_info": null
    },
    {
        "uuid": "e5707fcf3727f5f647a171bdcb6418e8",
        "title": "绝句二首  其一",
        "author": "罗椅",
        "content": "岩青树绿坱兮轧，涧落云寒折以清。\n二月山矾九月桂，江南处处得闲行。",
        "dynasty": "宋",
        "collection_info": null
    },
    {
        "uuid": "680c7a626e096733721291080f81bf7a",
        "title": "绝句二首  其二",
        "author": "罗椅",
        "content": "楚山叶脱洞庭波，纫落毛兮制薜萝。\n欲识千秋万古意，前人此句后人哦。",
        "dynasty": "宋",
        "collection_info": null
    },
    {
        "uuid": "f1fabe2f6e613f46b54de6411a94f7ef",
        "title": "见陈制帅子华二首  其一",
        "author": "罗椅",
        "content": "北山老子勉斋翁，总把经纶付我公。\n胸次诗书行杲日，兵前草木转春风。\n五溪衣服桑麻尽，万里东南烟火空。\n直待此行料理着，却镌歌颂对闽中。",
        "dynasty": "宋",
        "collection_info": null
    },
    {
        "uuid": "f663f6658f437adc9d9c76c269392da5",
        "title": "见陈制帅子华二首  其二",
        "author": "罗椅",
        "content": "奇功毕竟属吾曹，狄武襄无诸葛豪。\n翠羽葆行禽孟获，金龙衣在失侬高。\n春生洲渚千麾出，麦熟崆峒万矢櫜。\n从此南人不反矣，犂边犊是带边刀。",
        "dynasty": "宋",
        "collection_info": null
    },
    {
        "uuid": "47fedc3422d5d2fd71607442bdd88242",
        "title": "寄云巢",
        "author": "罗椅",
        "content": "芰制荷衣不御寒，古人持以傲罗纨。\n隠虽有味非中道，出本无心始耐看。\n钓濑不妨侵帝坐，跨鲸何似对金銮。\n先生出手前贤上，莫恋松风十二盘。",
        "dynasty": "宋",
        "collection_info": null
    },
    {
        "uuid": "d3e2194d3ab74274112b63da0b3d8384",
        "title": "寄杜南安子野",
        "author": "罗椅",
        "content": "松竹林中琴一枝，妖岚散作半江漪。\n县于庾岭梅差近，政看圜扉草便知。\n熟事无多迎客早，清吟未了放衙迟。\n朔云野雪沧江远，不得相从且寄诗。",
        "dynasty": "宋",
        "collection_info": null
    },
    {
        "uuid": "82bc719dca8f7640989c06bb6e9476ce",
        "title": "酬杨休文",
        "author": "罗椅",
        "content": "未交君臂得君诗，一掬清寒已可知。\n写就榴皮书壁字，吟成松上步虚词。\n卧看山月凉生梦，饥嚼梅花香透脾。\n幞被携琴不可晚，江郊今政雪来时。",
        "dynasty": "宋",
        "collection_info": null
    },
    {
        "uuid": "bba01c262116fa9e9265716e29b3cc4a",
        "title": "江水",
        "author": "罗椅",
        "content": "江云粘水湿西风，冷落汀洲起夜鸿。\n甚欲吟秋少才思，不如岸北岸南枫。",
        "dynasty": "宋",
        "collection_info": null
    },
    {
        "uuid": "88a2aacaa87d7e1ed574e516c49ef9fc",
        "title": "句",
        "author": "罗椅",
        "content": "华裾客子袖文过。",
        "dynasty": "宋",
        "collection_info": null
    }
]