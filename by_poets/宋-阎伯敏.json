[
    {
        "uuid": "1e3af9efeb0ecc824fb18ecf4484ae58",
        "title": "十二峰 望霞",
        "author": "阎伯敏",
        "content": "东皇君来流晓霞，莫看西北王母家。\n云华夫人王母女，肯为庙食留三巴。",
        "dynasty": "宋",
        "collection_info": null
    },
    {
        "uuid": "7cde721875c999839fe9d328ecd97afe",
        "title": "十二峰 翠屏",
        "author": "阎伯敏",
        "content": "秋山黄落春山青，不识仙家云锦屏。\n六铢天衣下拂石，香风馥郁朝真亭。",
        "dynasty": "宋",
        "collection_info": null
    },
    {
        "uuid": "d3a091046fbc5d16629e9794b112b11e",
        "title": "十二峰 朝云",
        "author": "阎伯敏",
        "content": "山头行云自朝朝，阳台莫色联云霄。\n朝来莫去变云雨，送老行客无回桡。",
        "dynasty": "宋",
        "collection_info": null
    },
    {
        "uuid": "377285663c7a4fe82d9b69e22e8347c6",
        "title": "十二峰 松峦",
        "author": "阎伯敏",
        "content": "舟船摇摇大巫前，松间丝萝望缠绵。\n屏风角转恰匝背，心在山头人倚船。",
        "dynasty": "宋",
        "collection_info": null
    },
    {
        "uuid": "10d9faa49d741dd7f31cb6a2d2523a50",
        "title": "十二峰 集仙",
        "author": "阎伯敏",
        "content": "绿蓑鞋紧青行缠，束薪藴火开山田。\n云间仰听仙佩响，蓬鬓拂掠烧畬烟。",
        "dynasty": "宋",
        "collection_info": null
    },
    {
        "uuid": "c3b7bc4b14039fe6ce3556667e125976",
        "title": "十二峰 聚鹤",
        "author": "阎伯敏",
        "content": "望夫石女春復秋，巴歌楚舞随遨游。\n夜深九皇清唳响，仙禽亦替离人愁。",
        "dynasty": "宋",
        "collection_info": null
    },
    {
        "uuid": "4a5b1d54dfc11f03686d8e856c906dda",
        "title": "十二峰 浄坛",
        "author": "阎伯敏",
        "content": "山头枝枝竹扫坛，舟子竹枝歌上滩。\n炷香上庙掷杯珓，但乞如愿舟平安。",
        "dynasty": "宋",
        "collection_info": null
    },
    {
        "uuid": "07814f4e5b87cc3ffe8fd5a20635ee3a",
        "title": "十二峰 上昇",
        "author": "阎伯敏",
        "content": "黄麾白马功告成，云华夫人朝玉京。\n虞后夏后引音节，高低峡船摇艣声。",
        "dynasty": "宋",
        "collection_info": null
    },
    {
        "uuid": "37471981b1fc5a88fb714d46a7328e0e",
        "title": "十二峰 起云",
        "author": "阎伯敏",
        "content": "钗头袅袅山花枝，裙尾旧缬山麻衣。\n朝随云起采薪去，莫趁女伴穿云归。",
        "dynasty": "宋",
        "collection_info": null
    },
    {
        "uuid": "dd957d0a14e00558de2a392fa82437d3",
        "title": "十二峰 栖凤",
        "author": "阎伯敏",
        "content": "山头凤鸣求其凰，山前家家背凤筐。\n竹花结实未忍食，刀耕火种五里香。",
        "dynasty": "宋",
        "collection_info": null
    },
    {
        "uuid": "1a78acf1de77f5b6de1e403eb2e03d6f",
        "title": "十二峰 登龙",
        "author": "阎伯敏",
        "content": "散而成章合为龙，回风混合游鸿蒙。\n舟人上下神女供，俗粧铅粉臙脂红。",
        "dynasty": "宋",
        "collection_info": null
    },
    {
        "uuid": "edddaecce5107f6e9969cc722bb8d663",
        "title": "十二峰 圣泉",
        "author": "阎伯敏",
        "content": "云源一派瑶池分，洒落掉石随东奔。\n楚人但忧香溪水，溪边惟有昭君村。",
        "dynasty": "宋",
        "collection_info": null
    }
]