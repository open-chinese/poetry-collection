[
    {
        "uuid": "51c8567e0353d6f8fa7b2efa38e81091",
        "title": "十二峰 望霞",
        "author": "阎伯敏",
        "content": "东皇君来流晓霞，莫看西北王母家。\n云华夫人王母女，肯为庙食留三巴。",
        "dynasty": "宋",
        "collection_info": null
    },
    {
        "uuid": "820720dc925bb9569390f1494c932632",
        "title": "十二峰 翠屏",
        "author": "阎伯敏",
        "content": "秋山黄落春山青，不识仙家云锦屏。\n六铢天衣下拂石，香风馥郁朝真亭。",
        "dynasty": "宋",
        "collection_info": null
    },
    {
        "uuid": "6c9952d401b7d75e823eb2aa4e9e1bf8",
        "title": "十二峰 朝云",
        "author": "阎伯敏",
        "content": "山头行云自朝朝，阳台莫色联云霄。\n朝来莫去变云雨，送老行客无回桡。",
        "dynasty": "宋",
        "collection_info": null
    },
    {
        "uuid": "2db080a2f4aa0854ad9c54fc8cdfcf0d",
        "title": "十二峰 松峦",
        "author": "阎伯敏",
        "content": "舟船摇摇大巫前，松间丝萝望缠绵。\n屏风角转恰匝背，心在山头人倚船。",
        "dynasty": "宋",
        "collection_info": null
    },
    {
        "uuid": "a66aa3b4ac911404c0716ab18e6a9a70",
        "title": "十二峰 集仙",
        "author": "阎伯敏",
        "content": "绿蓑鞋紧青行缠，束薪藴火开山田。\n云间仰听仙佩响，蓬鬓拂掠烧畬烟。",
        "dynasty": "宋",
        "collection_info": null
    },
    {
        "uuid": "5f4b9e59d1ef9d03ab5dbb3b6c473bc1",
        "title": "十二峰 聚鹤",
        "author": "阎伯敏",
        "content": "望夫石女春復秋，巴歌楚舞随遨游。\n夜深九皇清唳响，仙禽亦替离人愁。",
        "dynasty": "宋",
        "collection_info": null
    },
    {
        "uuid": "67c3fe955e961a4f38501fb2f83c2cb5",
        "title": "十二峰 浄坛",
        "author": "阎伯敏",
        "content": "山头枝枝竹扫坛，舟子竹枝歌上滩。\n炷香上庙掷杯珓，但乞如愿舟平安。",
        "dynasty": "宋",
        "collection_info": null
    },
    {
        "uuid": "f0c03ec75071feb411858009a5d88500",
        "title": "十二峰 上昇",
        "author": "阎伯敏",
        "content": "黄麾白马功告成，云华夫人朝玉京。\n虞后夏后引音节，高低峡船摇艣声。",
        "dynasty": "宋",
        "collection_info": null
    },
    {
        "uuid": "918bc473cd15904f7ccc346a6612f8df",
        "title": "十二峰 起云",
        "author": "阎伯敏",
        "content": "钗头袅袅山花枝，裙尾旧缬山麻衣。\n朝随云起采薪去，莫趁女伴穿云归。",
        "dynasty": "宋",
        "collection_info": null
    },
    {
        "uuid": "02eb12a792949e44607c0e8367e4c783",
        "title": "十二峰 栖凤",
        "author": "阎伯敏",
        "content": "山头凤鸣求其凰，山前家家背凤筐。\n竹花结实未忍食，刀耕火种五里香。",
        "dynasty": "宋",
        "collection_info": null
    },
    {
        "uuid": "490190d5e21a540168c56b0f54fbf8b7",
        "title": "十二峰 登龙",
        "author": "阎伯敏",
        "content": "散而成章合为龙，回风混合游鸿蒙。\n舟人上下神女供，俗粧铅粉臙脂红。",
        "dynasty": "宋",
        "collection_info": null
    },
    {
        "uuid": "c7481370ac2556b8bb8790747e4011a0",
        "title": "十二峰 圣泉",
        "author": "阎伯敏",
        "content": "云源一派瑶池分，洒落掉石随东奔。\n楚人但忧香溪水，溪边惟有昭君村。",
        "dynasty": "宋",
        "collection_info": null
    }
]