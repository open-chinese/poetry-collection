[
    {
        "uuid": "6387f0754f87b92f23ab675758e1cddf",
        "title": "惜奴娇 瑶阙琼宫",
        "author": "巫山神女",
        "content": "瑶阙琼宫，高枕巫山十二。\n睹瞿塘、千载滟滟云涛沸。\n异景无穷好，闲吟满酌金卮。\n忆前时。\n楚襄王，曾来梦中相会。\n吾正鬓乱钗横，敛霞衣云缕。\n向前低揖。\n问我仙职。\n桃杏遍开，绿草萋萋铺地。\n燕子来时，向巫山、朝朝行雨暮行云，有闲时，只恁画堂高枕。",
        "dynasty": "宋",
        "collection_info": null
    },
    {
        "uuid": "cd75bea605fa702617fe155108f75051",
        "title": "惜奴娇 绕绕云梯",
        "author": "巫山神女",
        "content": "绕绕云梯，上彻青霄霞外。\n与诸仙同饮，镇长春醉。\n虎啸猿吟，碧桃香异风飘细。\n希奇。\n想人间难识，这般滋味。\n姮娥奏乐箫韶，有仙音异品，自然清脆。\n遏住行云不敢飞。\n空凝滞。\n好是波澜澄湛，一溪香水。",
        "dynasty": "宋",
        "collection_info": null
    },
    {
        "uuid": "e9d569cc78e74a752abec62b34944a2d",
        "title": "惜奴娇 山染青螺缥渺",
        "author": "巫山神女",
        "content": "山染青螺缥渺，人间难陟。\n有珍珠光照，昼夜无休息。\n仙景无极。\n欲言时。\n汝等何知。\n且修心，要观游，亦非。\n大段难易。\n下俯浮生，尚自争名逐利。\n岂不省，来岁扰扰兵戈起。\n天惨云愁，念时衰如何是。\n使我辈、终日蓬宫下泪。",
        "dynasty": "宋",
        "collection_info": null
    },
    {
        "uuid": "8da9f9b68f30bbcb75a0418c67f3f928",
        "title": "惜奴娇 再启诸公",
        "author": "巫山神女",
        "content": "再启诸公，百岁还如电急。\n高名显位瞬息尔。\n泛水轻沤，霎那间、难久立。\n画烛当风里。\n安能久之。\n速往茅峰割爱，休名避世。\n等功成、须有上真相引指。\n放死求生，施良药、功无比。\n千万记。\n此个奇方第一。",
        "dynasty": "宋",
        "collection_info": null
    },
    {
        "uuid": "9fff82327833b1efb1f14447eb525aa8",
        "title": "惜奴娇 方结实累累",
        "author": "巫山神女",
        "content": "方结实累累。\n翠枝交映，蟠桃颗颗，仙味真香美。\n遂命双成，持灵刀割来，耳服一粒，令我延年万岁。\n堪笑东方，便启私心盗饵。\n使宫中仙伴，递互相尤殢。\n无奈双成，向王母高陈之。\n遂指方，偷了蟠桃是你。",
        "dynasty": "宋",
        "collection_info": null
    },
    {
        "uuid": "1ab4600eb4343795f0d2dd097b26a528",
        "title": "惜奴娇 紫云绛霭",
        "author": "巫山神女",
        "content": "紫云绛霭，高拥瑶砌。\n晓光中、无限剖列。\n肃整天仙队。\n又有殊音欲举，声还止。\n朝罢时。\n亦有清香飘世。\n玉驾才兴，高上真仙尽退。\n有琼花如雪，散漫飞空里。\n玉女金童，捧丹文、传仙诲。\n抚诸仙，早起劳卿过耳。",
        "dynasty": "宋",
        "collection_info": null
    },
    {
        "uuid": "a9c280ae0f4e3b48ee1a519fe7600594",
        "title": "惜奴娇 光阴奇",
        "author": "巫山神女",
        "content": "光阴奇。\n扶桑宫里。\n日月常昼，风物鲜明可爱。\n无阴晦。\n大帝频銮于瑶池。\n朱阑外，乘凤飞。\n教主开颜命醉。\n宝乐齐吹。\n尽是琼姿天妓。\n每三杯，须用圣母亲来揖。\n异果名花几千般，香盈袂。\n意欲归。\n却乘鸾车凤翼。",
        "dynasty": "宋",
        "collection_info": null
    },
    {
        "uuid": "07a636cd4a63a31ce62be3665f784c45",
        "title": "惜奴娇 显焕明霞",
        "author": "巫山神女",
        "content": "显焕明霞，万丈祥云高布，望仙官衣带，曳曳临香砌。\n玉兽齐焚，满高穹、盘龙势。\n大帝起。\n玉女金童遍侍。\n奉敕宣言，甚荷诸仙厚意。\n复回奏，感恩顿首皆躬袂。\n奏毕还宫，尚依然云霞密，奇更异。\n非我君，何闻耳。",
        "dynasty": "宋",
        "collection_info": null
    },
    {
        "uuid": "ae5472567a8f52bad48fa519d972c0f9",
        "title": "惜奴娇 吾归矣",
        "author": "巫山神女",
        "content": "吾归矣。\n仙宫久离。\n洞户无人管之。\n专俟吾归。\n欲要开金燧。\n千万频修己。\n言讫无忘之。\n哩啰哩。\n此去无由再至。\n事冗难言，尔辈须能自会。\n汝之言，还便是如吾意。\n大抵方寸平平，无忧耳。\n虽改易之。\n愁何畏。",
        "dynasty": "宋",
        "collection_info": null
    }
]