[
    {
        "uuid": "435e5ccb95cce0ebf99879e1fc12accc",
        "title": "水村歌",
        "author": "钱仲鼎",
        "content": "舟摇摇兮，风袅袅兮。\n波鳞鳞兮，鸥翩翩兮。\n扣舷渔歌兮，孰知其他兮。",
        "dynasty": "宋",
        "collection_info": null
    },
    {
        "uuid": "aa0906f37ca49dcacaaa44b108f8af1d",
        "title": "题赵鸥波高士图",
        "author": "钱仲鼎",
        "content": "在昔洛阳，雪深丈余。\n士也高卧，来令尹车。\n今年吴淞，雪復何如。\n积素一色，鸥鹭有无。\n之子江皋，修亭是居。\n有琴有书，有酒有鱼。\n赏静独眺，聊以自娱。\n挹兹清风，凛凛起予。\n此景此图，再卷再舒。",
        "dynasty": "宋",
        "collection_info": null
    },
    {
        "uuid": "b8fac0c23fe44c4ab49f7b681b4fb471",
        "title": "题静春堂集",
        "author": "钱仲鼎",
        "content": "闭门雪卧远，咏史风情留。\n诗有三百篇，令子手所裒。\n汝翁秀儒林，殖学媲前修。\n六经穷窔奥，万象工雕锼。\n广矣雅音正，悕矣骚情幽。\n照耀明月珠，珍重珊瑚钩。\n一读令人喜，再读令人愁。\n李杜骨已朽，江湖名同流。\n忆昔託末契，东城得追游。\n平时少契阔，暇日多唱酬。\n栎材自揣劣，藻思谁与俦。\n老我岁冉冉，霜鬓风飈飈。\n索居破茅屋，寒拥敝貂裘。\n夜来清梦飞，故绕松江头。\n梦中不识路，修亭渺悠悠。\n粲然见梅花，落月香影浮。\n性情阅千古，感发交未休。\n神交赴冥冥，知我双白鸥。",
        "dynasty": "宋",
        "collection_info": null
    }
]