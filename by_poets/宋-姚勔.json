[
    {
        "uuid": "80166578f5a5492b49dcd6e211703b6f",
        "title": "奉陪蓬莱阁赏雪赋诗谨成二十四韵呈知府龙图侍郎",
        "author": "姚勔",
        "content": "一气运转无时停，阴阳消长权相仍。\n不有栗烈谨闭固，安得生育万化兴。\n东南之土苦妍暖，大冬往往水不冰。\n有时草木自发洩，百虫不蛰飞蚊蝇。\n侍郎下车庶事饬，威行恩煦瞻风棱。\n宿姦窜伏善民裕，众强不敢暴与陵。\n刚柔设施既得理，律吕感召还相应。\n先春未腊已见雪，平地一色迷沟塍。\n寒华浩荡失舞鹤，逸势飘突回飞鹰。\n不惟尽扫氛祲息，便使岁善仓箱登。\n蓬莱高阁倚岩壑，下见群峦千万层。\n其间赋象不可数，一一焜耀光彩凝。\n会稽山水天下胜，于此更可穷夸矜。\n无风四面捲帘幕，坐上众客罗簪朋。\n分题行酒各壮浪，浩然万虑何泓澄。\n抽毫沓简公已赋，欲敌妙句谁其能。\n小生学力最卑弱，懦气鬰鬰唯填膺。\n往时徽之访安道，剡溪扁舟夜独乘。\n隐沦闲事至微小，史笔犹为千载称。\n岂如公今为侍从，器业天子之股肱。\n拥麾一方聊抚俗，瑞至应节如纠绳。\n处之庙堂燮天下，和气自足康黎蒸。\n良辰乐事固可纪，欲写但愧才弗胜、他年收拾入房策，岂独佳话口所腾。",
        "dynasty": "宋",
        "collection_info": null
    }
]