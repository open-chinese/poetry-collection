[
    {
        "title": "辞再主清凉偈",
        "author": "释智朋",
        "content": "相烦专使入烟霞，灰冷无汤不点茶。\n寄语甬东贤太守，难教枯木再生花。",
        "dynasty": "宋",
        "collection_info": null
    },
    {
        "title": "偈颂一百六十九首  其一",
        "author": "释智朋",
        "content": "不立孤危，了无藏覆。\n掉臂因行，推门入臼。",
        "dynasty": "宋",
        "collection_info": null
    },
    {
        "title": "偈颂一百六十九首  其二",
        "author": "释智朋",
        "content": "佛身无为，不堕诸数。\n土块泥团，灯笼露柱。\n凤栖不在梧桐树。",
        "dynasty": "宋",
        "collection_info": null
    },
    {
        "title": "偈颂一百六十九首  其三",
        "author": "释智朋",
        "content": "北鬰单越，西瞿耶尼。\n有利无利，不离行市。",
        "dynasty": "宋",
        "collection_info": null
    },
    {
        "title": "偈颂一百六十九首  其四",
        "author": "释智朋",
        "content": "一灯分灯灯无尽，一处明处处齐透。\n闹浩浩中一法不舍，静悄悄处一尘不受。\n灯明如来，一场漏逗。",
        "dynasty": "宋",
        "collection_info": null
    },
    {
        "title": "偈颂一百六十九首  其五",
        "author": "释智朋",
        "content": "事同一家，万别千差。\n云门餬餠，赵州吃茶。\n何似南山鳖鼻蛇。",
        "dynasty": "宋",
        "collection_info": null
    },
    {
        "title": "偈颂一百六十九首  其六",
        "author": "释智朋",
        "content": "未举先知，未言先领。\n赵州无关，玄沙有岭。\n万别千差一印定。",
        "dynasty": "宋",
        "collection_info": null
    },
    {
        "title": "偈颂一百六十九首  其七",
        "author": "释智朋",
        "content": "卒风暴雨，鼓荡无前。\n石裂崖崩，回避不及。\n总教丧尽生涯，方见时清道泰。\n功不浪施。",
        "dynasty": "宋",
        "collection_info": null
    },
    {
        "title": "偈颂一百六十九首  其八",
        "author": "释智朋",
        "content": "秋雨凄凄，秋云黯黯。\n修成八万四千斧，不比寻常三五圆。",
        "dynasty": "宋",
        "collection_info": null
    },
    {
        "title": "偈颂一百六十九首  其九",
        "author": "释智朋",
        "content": "日卓午，夜半子。\n千门万户俱开，一声两声砧杵。\n流沙浪阔，葱岭无路，达磨何曾归去。",
        "dynasty": "宋",
        "collection_info": null
    },
    {
        "title": "偈颂一百六十九首  其一○",
        "author": "释智朋",
        "content": "大地皆冻锁，遍界热如火。\n时节不放过，衲僧多蹉过。\n不蹉过，深雪之中有一箇。",
        "dynasty": "宋",
        "collection_info": null
    },
    {
        "title": "偈颂一百六十九首  其一一",
        "author": "释智朋",
        "content": "伶利衲僧，动无思算。\n合水和泥，田头地畔。\n构得完全，只得一半，穷坑难满。",
        "dynasty": "宋",
        "collection_info": null
    },
    {
        "title": "偈颂一百六十九首  其一二",
        "author": "释智朋",
        "content": "楖𣗖木卷而曲，回天关转地轴。\n群阴时时剥尽，一阳日日来復。\n为甚罗汉山中冷门难向，不是苦心人不知。",
        "dynasty": "宋",
        "collection_info": null
    },
    {
        "title": "偈颂一百六十九首  其一三",
        "author": "释智朋",
        "content": "全身坐在正觉山中，要行便行要用便用。\n明星现处路头通，十倍慈悲成脱空。",
        "dynasty": "宋",
        "collection_info": null
    },
    {
        "title": "偈颂一百六十九首  其一四",
        "author": "释智朋",
        "content": "旧岁昨宵去，新年今日来。\n灯笼与露柱，不觉笑咍咍。\n达磨面壁，云门念七。",
        "dynasty": "宋",
        "collection_info": null
    },
    {
        "title": "偈颂一百六十九首  其一五",
        "author": "释智朋",
        "content": "黄面老子性命，今日落在朋上座手裏。\n扶起放倒，不为差事。",
        "dynasty": "宋",
        "collection_info": null
    },
    {
        "title": "偈颂一百六十九首  其一六",
        "author": "释智朋",
        "content": "达磨西来，卦文不识。\n胡卜乱卜，传至今日。\n佛日等是开箇铺席，敢向朕兆未分已前。\n端平元年正月一。",
        "dynasty": "宋",
        "collection_info": null
    },
    {
        "title": "偈颂一百六十九首  其一七",
        "author": "释智朋",
        "content": "桃花烂熳红，灵云眼中血。\n不是断肠人，此恨向谁说。",
        "dynasty": "宋",
        "collection_info": null
    },
    {
        "title": "偈颂一百六十九首  其一八",
        "author": "释智朋",
        "content": "胞胎才出播殃尘，直至如今毒害人。\n一杓兰汤无限恨，腕头何止重千斤。",
        "dynasty": "宋",
        "collection_info": null
    },
    {
        "title": "偈颂一百六十九首  其一九",
        "author": "释智朋",
        "content": "禁足安居，一句直举。\n匝地普天，四月十五。",
        "dynasty": "宋",
        "collection_info": null
    },
    {
        "title": "偈颂一百六十九首  其二○",
        "author": "释智朋",
        "content": "一叶落，天下秋。\n回避不及底眼睛突出，窥觑无门底南州北州。\n有来由处没来由。",
        "dynasty": "宋",
        "collection_info": null
    },
    {
        "title": "偈颂一百六十九首  其二一",
        "author": "释智朋",
        "content": "冬不寒，腊后看。\n酸风刮地，冻破泥团。\n毗卢楼阁前，少林深雪裏，谁知犹隔万重关。",
        "dynasty": "宋",
        "collection_info": null
    },
    {
        "title": "偈颂一百六十九首  其二二",
        "author": "释智朋",
        "content": "滞货无价，烂钱无索。\n咬定牙关，将错就错。\n天将以夫子为木铎。",
        "dynasty": "宋",
        "collection_info": null
    },
    {
        "title": "偈颂一百六十九首  其二三",
        "author": "释智朋",
        "content": "提折脚铛，各出隻手。\n释迦不先，弥勒不后。\n妙用临机，如盘珠走。\n鼓腹笑復歌，面南看北斗。",
        "dynasty": "宋",
        "collection_info": null
    },
    {
        "title": "偈颂一百六十九首  其二四",
        "author": "释智朋",
        "content": "六载将身草裏埋，当时有眼几曾开。\n果然见得明星现，未到门庭冷似灰。",
        "dynasty": "宋",
        "collection_info": null
    },
    {
        "title": "偈颂一百六十九首  其二五",
        "author": "释智朋",
        "content": "坐底坐杀，立底立杀。\n不知谁是赤鬚胡，转身句子活鱍鱍。",
        "dynasty": "宋",
        "collection_info": null
    },
    {
        "title": "偈颂一百六十九首  其二六",
        "author": "释智朋",
        "content": "节届元宵气象新，笙歌竞奏汉宫春。\n满城灯火暄和气，车马往来人看人。",
        "dynasty": "宋",
        "collection_info": null
    },
    {
        "title": "偈颂一百六十九首  其二七",
        "author": "释智朋",
        "content": "四十九年蹲坐处，无明荒草几多愁。\n一朝得意春风裏，活却从前死路头。",
        "dynasty": "宋",
        "collection_info": null
    },
    {
        "title": "偈颂一百六十九首  其二八",
        "author": "释智朋",
        "content": "黄檗棒头，马祖喝下。\n家家春风二三月，处处绿杨堪繫马。",
        "dynasty": "宋",
        "collection_info": null
    },
    {
        "title": "偈颂一百六十九首  其二九",
        "author": "释智朋",
        "content": "诸佛出世，标拍荒郊，达磨西来，冢添新土。\n保福今日，向拜扫无门处打开一路，冬至寒食一百五。",
        "dynasty": "宋",
        "collection_info": null
    },
    {
        "title": "偈颂一百六十九首  其三○",
        "author": "释智朋",
        "content": "暮春初，修禊事。\n少长咸集，群贤毕至。\n数树松花，一溪流水。\n知惭愧底足以畅叙幽情，无摸索底正好顿张意气。",
        "dynasty": "宋",
        "collection_info": null
    },
    {
        "title": "偈颂一百六十九首  其三一",
        "author": "释智朋",
        "content": "不舍诸道法，而现凡夫事。\n万人游仰处高挂锦标，千波竞起时要须好手。\n还如曾斗快龙舟，一度赢来方始休。",
        "dynasty": "宋",
        "collection_info": null
    },
    {
        "title": "偈颂一百六十九首  其三二",
        "author": "释智朋",
        "content": "动絃别曲，落叶知秋。\n普天匝地，骑牛觅牛。",
        "dynasty": "宋",
        "collection_info": null
    },
    {
        "title": "偈颂一百六十九首  其三三",
        "author": "释智朋",
        "content": "心月孤圆，光吞万像，起模画样。\n光非照境，境亦非存，收拾不上，光境俱亡。",
        "dynasty": "宋",
        "collection_info": null
    },
    {
        "title": "偈颂一百六十九首  其三四",
        "author": "释智朋",
        "content": "得力句子，全身担荷。\n水长船高，泥多佛大。\n西风鴈字新，东篱菊花老，四十九年谈不到。",
        "dynasty": "宋",
        "collection_info": null
    },
    {
        "title": "偈颂一百六十九首  其三五",
        "author": "释智朋",
        "content": "行路难，有何难。\n不见陶渊明，采菊东篱下，悠然见南山。\n彼此丈夫，莫受人瞒。",
        "dynasty": "宋",
        "collection_info": null
    },
    {
        "title": "偈颂一百六十九首  其三六",
        "author": "释智朋",
        "content": "多言丧道，多歧亡羊。\n浑无颗粒，别甑炊香。\n惊起暮天沙上雁，海门斜去两三行。",
        "dynasty": "宋",
        "collection_info": null
    },
    {
        "title": "偈颂一百六十九首  其三七",
        "author": "释智朋",
        "content": "一国之中，圣主最尊。\n四民之中，君恩最重。\n衲僧居四民之外，正当今日如何报恩。\n万年松顶拂云高。",
        "dynasty": "宋",
        "collection_info": null
    },
    {
        "title": "偈颂一百六十九首  其三八",
        "author": "释智朋",
        "content": "错步入雪山，茫茫谩寻讨。\n鬼眼忽撑开，草窠裏蹲坐。\n见底是明星，悟底是什么。\n瞿昙瞿昙，未敢相保。",
        "dynasty": "宋",
        "collection_info": null
    },
    {
        "title": "偈颂一百六十九首  其三九",
        "author": "释智朋",
        "content": "天寒人，寒彻骨，迥无依倚。\n拳到踢到当机，贵得峥嵘。\n眼裏无筋，韩獹逐块，皮下有血，杓卜虚声。",
        "dynasty": "宋",
        "collection_info": null
    },
    {
        "title": "偈颂一百六十九首  其四○",
        "author": "释智朋",
        "content": "冻云垂野，掠地衝风。\n干坤把定，凡圣潜踪。\n堪笑神光曾断臂，至今埋在雪堆中。",
        "dynasty": "宋",
        "collection_info": null
    },
    {
        "title": "偈颂一百六十九首  其四一",
        "author": "释智朋",
        "content": "向上机，活人句。\n石火电光，葛藤露布。\n灵踪更在猿啼处。",
        "dynasty": "宋",
        "collection_info": null
    },
    {
        "title": "偈颂一百六十九首  其四二",
        "author": "释智朋",
        "content": "尘劫事，只如今。\n向这裏瓦解冰销，如水入水，似金博金。\n未知年穷岁尽在，三年一闰。",
        "dynasty": "宋",
        "collection_info": null
    },
    {
        "title": "偈颂一百六十九首  其四三",
        "author": "释智朋",
        "content": "大无外，细无内。\n斗换星移，明珠绝颣。\n权实不到处，宾主历然时，佛祖无门着眼窥。",
        "dynasty": "宋",
        "collection_info": null
    },
    {
        "title": "偈颂一百六十九首  其四四",
        "author": "释智朋",
        "content": "尘劫至今，堂堂丈夫。\n无毫髮许，盖覆得渠。\n觅之转失，亲之转疏。\n不论圣凡，说甚贤愚。\n直饶放下屠刀，衲僧门下未敢相许。",
        "dynasty": "宋",
        "collection_info": null
    },
    {
        "title": "偈颂一百六十九首  其四五",
        "author": "释智朋",
        "content": "分明见彻，开口犹难，蓦过重关，转身无路。\n只这拙处，作么生去。\n不得有语，不得无语，发机须是千钧弩。",
        "dynasty": "宋",
        "collection_info": null
    },
    {
        "title": "偈颂一百六十九首  其四六",
        "author": "释智朋",
        "content": "履践平实道路，倚门傍户。\n敲磕崄峻门庭，接响承虚。\n无师智，自然智。\n推倒大梅峰，一举九万里。\n保福缓缓向道，伏惟安置。",
        "dynasty": "宋",
        "collection_info": null
    },
    {
        "title": "偈颂一百六十九首  其四七",
        "author": "释智朋",
        "content": "东开西闭，滞在门庭，左出右入，重添途辙。\n新香山有条活路，与诸人共行去也。",
        "dynasty": "宋",
        "collection_info": null
    },
    {
        "title": "偈颂一百六十九首  其四八",
        "author": "释智朋",
        "content": "礼自己佛，烧自己香。\n容颜甚奇妙，光明照十方。",
        "dynasty": "宋",
        "collection_info": null
    },
    {
        "title": "偈颂一百六十九首  其四九",
        "author": "释智朋",
        "content": "老僧轩前黄菊花，不可胜数如恒沙。\n谁在画楼沽酒处，相邀来吃赵州茶。",
        "dynasty": "宋",
        "collection_info": null
    },
    {
        "title": "偈颂一百六十九首  其五○",
        "author": "释智朋",
        "content": "雪山六载自欺瞒，耿耿明星碧汉间。\n开眼更无回避处，普天匝地黑漫漫。\n古今日月，古今星辰。\n若教频下泪，沧海也须干。",
        "dynasty": "宋",
        "collection_info": null
    },
    {
        "title": "偈颂一百六十九首  其五一",
        "author": "释智朋",
        "content": "此大楼阁，无住无去。\n此楼阁门，无开无闭。\n作者同归，不劳弹指。",
        "dynasty": "宋",
        "collection_info": null
    },
    {
        "title": "偈颂一百六十九首  其五二",
        "author": "释智朋",
        "content": "七佛前引，维摩后随。\n但知逐队随邪，脚跟何曾点地。",
        "dynasty": "宋",
        "collection_info": null
    },
    {
        "title": "偈颂一百六十九首  其五三",
        "author": "释智朋",
        "content": "雪窦与么说话，要瞒诸人则易，埋没诸人则难。\n出门见山水，入门见佛殿。",
        "dynasty": "宋",
        "collection_info": null
    },
    {
        "title": "偈颂一百六十九首  其五四",
        "author": "释智朋",
        "content": "武帝高悬圣鑑，要见缁素分明。\n大士觌面当机，且非索盐奉马。\n检点将来，只知卖贵，不知卖贱，可惜武帝当时放过，随后好与一拶。\n非僧非道非俗，管取口干舌大。",
        "dynasty": "宋",
        "collection_info": null
    },
    {
        "title": "偈颂一百六十九首  其五五",
        "author": "释智朋",
        "content": "一不得向，二不得讨，廊下闲行，堂中打坐。\n眼裏耳裏，观世音，胡达磨，过。",
        "dynasty": "宋",
        "collection_info": null
    },
    {
        "title": "偈颂一百六十九首  其五六",
        "author": "释智朋",
        "content": "握骊颔明珠，秉金刚宝剑，日日禁足安居，箇箇心空及第，犹是衲僧寻常行履。\n双林乍入院来，不敢背俗违时，下座且与诸人普同作礼。",
        "dynasty": "宋",
        "collection_info": null
    },
    {
        "title": "偈颂一百六十九首  其五七",
        "author": "释智朋",
        "content": "悲愿海，四生海。\n出没卷舒，圆融自在。\n善慧大士来也，石火电光，且过一边。\n拟欲抬眸，龙华会裏。",
        "dynasty": "宋",
        "collection_info": null
    },
    {
        "title": "偈颂一百六十九首  其五八",
        "author": "释智朋",
        "content": "半夜三更，天昏地黑。\n赤肉团边，捉得箇贼。\n正好朝打三千，暮打八百。",
        "dynasty": "宋",
        "collection_info": null
    },
    {
        "title": "偈颂一百六十九首  其五九",
        "author": "释智朋",
        "content": "天得中，星辰罗。\n地得中，阴阳和。\n衲僧得中，罢却干戈。\n随寒逐暑，徒自波波。\n一夏九十日，今日是中夏，诸人未举先和。\n因甚问着如何是汝心，却又不会，拄杖子到此，也不得无过。\n是汝诸人，还知痛痒么。",
        "dynasty": "宋",
        "collection_info": null
    },
    {
        "title": "偈颂一百六十九首  其六○",
        "author": "释智朋",
        "content": "圣制安居处，凡夫路不同。\n过去不可得，现在不可得，未来不可得。\n掀翻毗卢楼阁，只在顷刻。\n天上无弥勒，地下无弥勒。",
        "dynasty": "宋",
        "collection_info": null
    },
    {
        "title": "偈颂一百六十九首  其六一",
        "author": "释智朋",
        "content": "老木成乔林，秋空见明月。\n芥子之中入正定，须弥山中从定出。\n过去佛，现在佛，未来佛，无物堪比伦，教我如何说。",
        "dynasty": "宋",
        "collection_info": null
    },
    {
        "title": "偈颂一百六十九首  其六二",
        "author": "释智朋",
        "content": "灵龟未兆之际，黑豆未芽已前，道得一句，盖地盖天，犹未是无师句自然句。\n秋风高，秋空阔，雪峰何曾桶底脱。",
        "dynasty": "宋",
        "collection_info": null
    },
    {
        "title": "偈颂一百六十九首  其六三",
        "author": "释智朋",
        "content": "天上星，夜夜现。\n眼豁开，方始见。\n黄面瞿昙，脑后拔箭。",
        "dynasty": "宋",
        "collection_info": null
    },
    {
        "title": "偈颂一百六十九首  其六四",
        "author": "释智朋",
        "content": "寒时寒杀，热时热杀。\n诸方普请寒暄。\n双林寒时热杀，热时寒杀。\n且非别换条贯，大士从来头戴冠。",
        "dynasty": "宋",
        "collection_info": null
    },
    {
        "title": "偈颂一百六十九首  其六五",
        "author": "释智朋",
        "content": "三界无安，犹如火宅。\n良医之门，愈多病人。\n傅大士打失鼻孔眼睛，至今寻讨不见。\n胡相公偏要向高高峰顶起殿，不管盐贵米贱。\n春风一阵来，花开三五片。\n达磨大师挨拶不入，忽携隻履返西天。",
        "dynasty": "宋",
        "collection_info": null
    },
    {
        "title": "偈颂一百六十九首  其六六",
        "author": "释智朋",
        "content": "一处通，千处万处绝罗笼。\n青山常在，知识难逢。\n威音王已前，犹是坐家致仕。\n衲僧气宇如王，沩山笠子，志公拄杖。",
        "dynasty": "宋",
        "collection_info": null
    },
    {
        "title": "偈颂一百六十九首  其六七",
        "author": "释智朋",
        "content": "大海一沤，未发已前。\n坤六段，干三连。\n拟欲眨眼，馿年馿年。",
        "dynasty": "宋",
        "collection_info": null
    },
    {
        "title": "偈颂一百六十九首  其六八",
        "author": "释智朋",
        "content": "双林树下生，双林树下灭。\n生死不相关，彼此是途辙。",
        "dynasty": "宋",
        "collection_info": null
    },
    {
        "title": "偈颂一百六十九首  其六九",
        "author": "释智朋",
        "content": "正旦令晨，物物咸新。\n衲僧应时纳佑，不是和光同尘。\n柏树子，麻三斤，死柴头上放阳春。",
        "dynasty": "宋",
        "collection_info": null
    },
    {
        "title": "偈颂一百六十九首  其七○",
        "author": "释智朋",
        "content": "一冬晴暖，梅花尽开。\n林下道人，折得一蓓两蓓。\n但见清香可爱，不知结调羹子未得，犹有雪在。",
        "dynasty": "宋",
        "collection_info": null
    },
    {
        "title": "偈颂一百六十九首  其七一",
        "author": "释智朋",
        "content": "寂然不动，感而遂通，癞马繫枯桩。\n寂而常动，不感而通，四方八面绝罗笼。\n不下禅床，一喝耳聋，不妨游戏人事海中。",
        "dynasty": "宋",
        "collection_info": null
    },
    {
        "title": "偈颂一百六十九首  其七二",
        "author": "释智朋",
        "content": "一切声是佛声，一切色是佛色。\n三分光阴二早过，普天匝地逐春忙。\n辜负春光，肠断春光。\n杏园啼百舌，谁醉在花傍。",
        "dynasty": "宋",
        "collection_info": null
    },
    {
        "title": "偈颂一百六十九首  其七三",
        "author": "释智朋",
        "content": "是药非药，信手拈来。\n杀人活人，风生八极。\n任是文殊维摩，也少这一服不得。",
        "dynasty": "宋",
        "collection_info": null
    },
    {
        "title": "偈颂一百六十九首  其七四",
        "author": "释智朋",
        "content": "兜率宫中把不定，松山山裏借场开。\n普天匝地皆泥水，那更当生补处来。",
        "dynasty": "宋",
        "collection_info": null
    },
    {
        "title": "偈颂一百六十九首  其七五",
        "author": "释智朋",
        "content": "头顶天，脚踏地。\n闻鼓声上来，减多少意气。\n他杀不如自杀，参他不如参己。\n森罗万像，是汝诸人知识。\n森罗万像，是汝诸人自己。\n堪笑嵩山破竈堕，既是泥土合成，又要破也堕也。",
        "dynasty": "宋",
        "collection_info": null
    },
    {
        "title": "偈颂一百六十九首  其七六",
        "author": "释智朋",
        "content": "金圈栗蓬，炉鞴镕镕。\n吞得透得，钝铁顽铜，百丈徒夸三日聋。",
        "dynasty": "宋",
        "collection_info": null
    },
    {
        "title": "偈颂一百六十九首  其七七",
        "author": "释智朋",
        "content": "分皮分髓诳盲聋，污却嵩山熊耳峰。\n隻履携归葱岭去，贼身何处不相逢。",
        "dynasty": "宋",
        "collection_info": null
    },
    {
        "title": "偈颂一百六十九首  其七八",
        "author": "释智朋",
        "content": "透脱言诠，铁山横卧。\n截断言诠，通涂荒草。\n自小持斋今已老。",
        "dynasty": "宋",
        "collection_info": null
    },
    {
        "title": "偈颂一百六十九首  其七九",
        "author": "释智朋",
        "content": "莺老花残，春事已过。\n明眼衲僧，多是蹉过。\n楝花信风，不肯放过。\n万户千门，一时俱过。\n筑着磕着，是谁之过。\n转换不得，也要验过。",
        "dynasty": "宋",
        "collection_info": null
    },
    {
        "title": "偈颂一百六十九首  其八○",
        "author": "释智朋",
        "content": "杓柄人人入手来，莫随颠倒自沉埋。\n普天匝地无回互，黄面瞿昙出母胎。",
        "dynasty": "宋",
        "collection_info": null
    },
    {
        "title": "偈颂一百六十九首  其八一",
        "author": "释智朋",
        "content": "九日无白醪，饱餐黄栗糕。\n孤峰绝顶，两眼弥高。\n不觉不知，忽然帽落。\n秋风恶，秋风恶。",
        "dynasty": "宋",
        "collection_info": null
    },
    {
        "title": "偈颂一百六十九首  其八二",
        "author": "释智朋",
        "content": "碌碌復碌碌，良马白日足。\n咬定牙关，掀翻地轴。\n神不敢呵，鬼不敢哭。\n世尊入地狱，调达出地狱。",
        "dynasty": "宋",
        "collection_info": null
    },
    {
        "title": "偈颂一百六十九首  其八三",
        "author": "释智朋",
        "content": "入无穷，出无尽。\n把定要津，头正尾正。",
        "dynasty": "宋",
        "collection_info": null
    },
    {
        "title": "偈颂一百六十九首  其八四",
        "author": "释智朋",
        "content": "收则大地全收，展则大千俱覆。\n黄面瞿昙，隠身无路。",
        "dynasty": "宋",
        "collection_info": null
    },
    {
        "title": "偈颂一百六十九首  其八五",
        "author": "释智朋",
        "content": "千圣顶𩕳打开，三涂地底把住。\n是汝诸人鼻孔，总在山僧手裏，一时穿却。",
        "dynasty": "宋",
        "collection_info": null
    },
    {
        "title": "偈颂一百六十九首  其八六",
        "author": "释智朋",
        "content": "金刚圈，栗棘蓬。\n识得衲僧公验，便是造化炉中。",
        "dynasty": "宋",
        "collection_info": null
    },
    {
        "title": "偈颂一百六十九首  其八七",
        "author": "释智朋",
        "content": "前峨嵋峰，后碧玉盘。\n一字字，一句句，且非草本相瞒。",
        "dynasty": "宋",
        "collection_info": null
    },
    {
        "title": "偈颂一百六十九首  其八八",
        "author": "释智朋",
        "content": "坐断毗卢顶，不禀释迦文，且在下风。",
        "dynasty": "宋",
        "collection_info": null
    },
    {
        "title": "偈颂一百六十九首  其八九",
        "author": "释智朋",
        "content": "雪窦头上锥，脚下札。\n拍拍是令，成就一切世界。",
        "dynasty": "宋",
        "collection_info": null
    },
    {
        "title": "偈颂一百六十九首  其九○",
        "author": "释智朋",
        "content": "兴化打克宾，种谷不生豆。\n虽然费栽培，也要人知有。",
        "dynasty": "宋",
        "collection_info": null
    },
    {
        "title": "偈颂一百六十九首  其九一",
        "author": "释智朋",
        "content": "悬崖撒手，藉草眠云，四方八面，移南作北。\n佛祖不历处，古今不到处，如何行履。\n三九二十七，篱头吹觱栗。",
        "dynasty": "宋",
        "collection_info": null
    },
    {
        "title": "偈颂一百六十九首  其九二",
        "author": "释智朋",
        "content": "旃檀林，狮子窟。\n蹲坐不得处，正好翻身，片片烟消时，方堪拈出。\n不是心，不是佛，明眼衲僧莫轻忽。",
        "dynasty": "宋",
        "collection_info": null
    },
    {
        "title": "偈颂一百六十九首  其九三",
        "author": "释智朋",
        "content": "吴宫烟冷水迢迢，当日齐腰雪未消。\n腊月今朝二十五，今朝未是拜年朝。",
        "dynasty": "宋",
        "collection_info": null
    },
    {
        "title": "偈颂一百六十九首  其九四",
        "author": "释智朋",
        "content": "岁之元，月之元，日之元。\n元正启祚，万彙发生。\n达磨西来，直指人心，见性成佛。\n一花开五叶，结果自然成。\n两段不同，收归上科。",
        "dynasty": "宋",
        "collection_info": null
    },
    {
        "title": "偈颂一百六十九首  其九五",
        "author": "释智朋",
        "content": "坐一走七，横三竖四。\n大力量人，全身担负。\n普化铃铎，杨岐馿子。",
        "dynasty": "宋",
        "collection_info": null
    },
    {
        "title": "偈颂一百六十九首  其九六",
        "author": "释智朋",
        "content": "自古及今，灯灯相续。\n匝地普天，灯灯无间。\n助发实相义，今朝正月半。",
        "dynasty": "宋",
        "collection_info": null
    },
    {
        "title": "偈颂一百六十九首  其九七",
        "author": "释智朋",
        "content": "当年一曲脱空歌，急水滩头鸟作窠。\n知是翻誊经几手，没誵讹处有誵讹。",
        "dynasty": "宋",
        "collection_info": null
    },
    {
        "title": "偈颂一百六十九首  其九八",
        "author": "释智朋",
        "content": "寒则普天寒，热则普天热。\n透出寒暑关，何曾离窠窟。",
        "dynasty": "宋",
        "collection_info": null
    },
    {
        "title": "偈颂一百六十九首  其九九",
        "author": "释智朋",
        "content": "木落千岩，秋空如洗。\n向这裏转得身去，可以移星换斗，转位回机。\n百尺竿头，纤尘不立。\n向这裏进得一步，杀活纵擒，纵横自在。\n须弥无顶，沧海无底。",
        "dynasty": "宋",
        "collection_info": null
    },
    {
        "title": "偈颂一百六十九首  其一○○",
        "author": "释智朋",
        "content": "迦叶三昧，阿难不知。\n闻名见面，剑去久矣。\n拽杷拖犂较后先，杨岐鼻孔没半边。",
        "dynasty": "宋",
        "collection_info": null
    },
    {
        "title": "偈颂一百六十九首  其一○一",
        "author": "释智朋",
        "content": "人人自有光明在，看时不见暗昏昏。\n这箇岂不是光明，一一闻见分明。",
        "dynasty": "宋",
        "collection_info": null
    },
    {
        "title": "偈颂一百六十九首  其一○二",
        "author": "释智朋",
        "content": "天地发祥，圣人诞降。\n恩霑四海，德被万邦。\n林下道人，坐则禅板蒲团，用则拄杖拂子，无非仰答圣恩。\n今日讚祝一句，又作么生，此心心外更无心。",
        "dynasty": "宋",
        "collection_info": null
    },
    {
        "title": "偈颂一百六十九首  其一○三",
        "author": "释智朋",
        "content": "田库儿，甚奇怪。\n一下锄头，打破土块。\n尽大地老和尚，髑髅粉碎，坐一走七，圆融内外。\n青松下，明窗内，玉殿琼楼未为最。\n分毫定斤两。\n涓滴见沧海，拄杖子话在。",
        "dynasty": "宋",
        "collection_info": null
    },
    {
        "title": "偈颂一百六十九首  其一○四",
        "author": "释智朋",
        "content": "三转法轮于大千，其轮本来常清浄。\n平江出灯道地，诸人尽知灯明。\n如来在诸人眼裏耳裏，转如是轮。",
        "dynasty": "宋",
        "collection_info": null
    },
    {
        "title": "偈颂一百六十九首  其一○五",
        "author": "释智朋",
        "content": "虚空迸绽，山岳起舞。\n拔舌犂耕，罪恶俱露。",
        "dynasty": "宋",
        "collection_info": null
    },
    {
        "title": "偈颂一百六十九首  其一○六",
        "author": "释智朋",
        "content": "真灵无功，功超造化。\n真圣无相，相包虚空。\n从权摄化，正按旁提。\n风行草偃，玉转珠回。\n使人人向这裏饱食味法味，惭愧。",
        "dynasty": "宋",
        "collection_info": null
    },
    {
        "title": "偈颂一百六十九首  其一○七",
        "author": "释智朋",
        "content": "看楼打楼，东涌西没。\n入水入泥，穿皮透骨，十字街头石敢当。\n忽会转身句，便笑辽天鹘，达磨大师眼睛突。",
        "dynasty": "宋",
        "collection_info": null
    },
    {
        "title": "偈颂一百六十九首  其一○八",
        "author": "释智朋",
        "content": "无用之用，其用甚大。\n无功之功，其功甚博。\n自然如龙得水，似虎靠山，壶中春色异人间。",
        "dynasty": "宋",
        "collection_info": null
    },
    {
        "title": "偈颂一百六十九首  其一○九",
        "author": "释智朋",
        "content": "爰从耳门，圆照三昧。\n缘心自在，东倒西攂。\n异中现同，小中现大。\n只如不涉眼色耳声，甚处与他相见，婺机罗，川纸会。",
        "dynasty": "宋",
        "collection_info": null
    },
    {
        "title": "偈颂一百六十九首  其一一○",
        "author": "释智朋",
        "content": "伶俐衲僧，讨甚巴鼻。\n着脚处寸草不生，着眼时佛祖扫地。\n且道以何为据，不爱南山爱鳖鼻。",
        "dynasty": "宋",
        "collection_info": null
    },
    {
        "title": "偈颂一百六十九首  其一一一",
        "author": "释智朋",
        "content": "毗蓝园裏，活中觅死不可得。\n双林树下，死中觅活不可得。\n脑后一锥，是活是死。",
        "dynasty": "宋",
        "collection_info": null
    },
    {
        "title": "偈颂一百六十九首  其一一二",
        "author": "释智朋",
        "content": "南州北州，万绪千头。\n钓丝绞水，纸捻无油。\n鹤神飞上天，土宿骑黄牛。\n大海有十件奇特事，未曾说着。\n海底蓬尘起，千江水逆流。\n维摩丈室，有三万二千狮子座，收。",
        "dynasty": "宋",
        "collection_info": null
    },
    {
        "title": "偈颂一百六十九首  其一一三",
        "author": "释智朋",
        "content": "放下身心，仁义礼智。\n黄面瞿昙，捞天摸地。\n四月十五，唤作结制，东行不见西行利。",
        "dynasty": "宋",
        "collection_info": null
    },
    {
        "title": "偈颂一百六十九首  其一一四",
        "author": "释智朋",
        "content": "正不立玄，偏无所附。\n三十年异类中行，末后句月圆古渡。\n夜船拨转琉璃殿，白鸟飞宿无影树。",
        "dynasty": "宋",
        "collection_info": null
    },
    {
        "title": "偈颂一百六十九首  其一一五",
        "author": "释智朋",
        "content": "肤寸生层云，已具瀰漫势。\n尽瞩晴空目，且非烟雾比。\n首座行脚，首座来也，落在第二。\n看看，云行雨至。",
        "dynasty": "宋",
        "collection_info": null
    },
    {
        "title": "偈颂一百六十九首  其一一六",
        "author": "释智朋",
        "content": "孤峰顶上无出身路，十字街头亦无向背。\n临济老瞎秃，明州憨布袋。\n正令不行，东倒西攂。",
        "dynasty": "宋",
        "collection_info": null
    },
    {
        "title": "偈颂一百六十九首  其一一七",
        "author": "释智朋",
        "content": "平地起堆从古有，青天霹雳避犹难。\n杖头自有通方眼，风月一天非等闲。",
        "dynasty": "宋",
        "collection_info": null
    },
    {
        "title": "偈颂一百六十九首  其一一八",
        "author": "释智朋",
        "content": "木骨金粧，似则也似。\n瞬目扬眉，西天此土。",
        "dynasty": "宋",
        "collection_info": null
    },
    {
        "title": "偈颂一百六十九首  其一一九",
        "author": "释智朋",
        "content": "倒卓须弥，揭翻大海。\n鱼龙变化，禽鸟懽呼。\n且放佛祖出头。",
        "dynasty": "宋",
        "collection_info": null
    },
    {
        "title": "偈颂一百六十九首  其一二○",
        "author": "释智朋",
        "content": "象王行处，狐兔绝踪。\n水月现时，风云自异。",
        "dynasty": "宋",
        "collection_info": null
    },
    {
        "title": "偈颂一百六十九首  其一二一",
        "author": "释智朋",
        "content": "齐进退，正纪纲。\n提向上事，建光明幢。",
        "dynasty": "宋",
        "collection_info": null
    },
    {
        "title": "偈颂一百六十九首  其一二二",
        "author": "释智朋",
        "content": "大方无外，大圆无内。\n是凡是圣，同此安居。\n淈淈𣸩𣸩，瞒瞒盰盰，富不足而乐有余，是马何曾唤作馿。",
        "dynasty": "宋",
        "collection_info": null
    },
    {
        "title": "偈颂一百六十九首  其一二三",
        "author": "释智朋",
        "content": "立中就中，渗漏难尽。\n不见一法，始是半提。\n向上全提，诸佛诸祖。\n明不出，标不起。\n龙女献珠，狼藉浄地。",
        "dynasty": "宋",
        "collection_info": null
    },
    {
        "title": "偈颂一百六十九首  其一二四",
        "author": "释智朋",
        "content": "三处度夏，开拓封疆，眉毛在么，抱赃叫屈。\n柏山今夏，逢人不得错举。",
        "dynasty": "宋",
        "collection_info": null
    },
    {
        "title": "偈颂一百六十九首  其一二五",
        "author": "释智朋",
        "content": "三回四度，不曾入得径山门。\n万恨千愁，今日落在弟子手。\n只得欢喜忍受。",
        "dynasty": "宋",
        "collection_info": null
    },
    {
        "title": "偈颂一百六十九首  其一二六",
        "author": "释智朋",
        "content": "旃檀林，无杂树。\n拈出片片皆香，收来枝枝显露。\n门头户底一等打开时如何，吃茶去。",
        "dynasty": "宋",
        "collection_info": null
    },
    {
        "title": "偈颂一百六十九首  其一二七",
        "author": "释智朋",
        "content": "一月普现一切水，一切水月一月摄，从上佛祖不出这影子。\n只今雨暗干坤，月明如昼，衲僧眼目，瞒他一点不得。",
        "dynasty": "宋",
        "collection_info": null
    },
    {
        "title": "偈颂一百六十九首  其一二八",
        "author": "释智朋",
        "content": "柏山高，秋风高。\n打失登山屐，吹落炙脂帽。\n应节应不及，登高登不到。",
        "dynasty": "宋",
        "collection_info": null
    },
    {
        "title": "偈颂一百六十九首  其一二九",
        "author": "释智朋",
        "content": "造化寒暑，有来有往，衲僧火炉，有开有闭。\n寒暑往来，火炉开闭。\n非实非虚，非如非异。",
        "dynasty": "宋",
        "collection_info": null
    },
    {
        "title": "偈颂一百六十九首  其一三○",
        "author": "释智朋",
        "content": "散为器者，乃道之漓。\n适于变者，乃法之弊。\n衲僧家，如何是事事无碍底句。\n济北老秃兵，明州憨布袋。",
        "dynasty": "宋",
        "collection_info": null
    },
    {
        "title": "偈颂一百六十九首  其一三一",
        "author": "释智朋",
        "content": "人天眼目，渥洼真产。\n踏杀天下人，今古何曾间。\n马师不曾过去，衲僧自生隔远。\n不隔远，蜀旱不旱，蜀有彭汉。",
        "dynasty": "宋",
        "collection_info": null
    },
    {
        "title": "偈颂一百六十九首  其一三二",
        "author": "释智朋",
        "content": "依时及节，岁岁元正启祚。\n葭管灰飞，勾芒布令。\n春牛头黄，岁稔年康。",
        "dynasty": "宋",
        "collection_info": null
    },
    {
        "title": "偈颂一百六十九首  其一三三",
        "author": "释智朋",
        "content": "衲僧相见，或彼或此。\n水出龙宫，云生岳坞。\n壁立千仞放行，合水和泥把住。\n仁义道中是第几句，举。",
        "dynasty": "宋",
        "collection_info": null
    },
    {
        "title": "偈颂一百六十九首  其一三四",
        "author": "释智朋",
        "content": "双林示灭诳何人，无际真空浄法身。\n活向春风裏埋了，万年千载不成尘。",
        "dynasty": "宋",
        "collection_info": null
    },
    {
        "title": "偈颂一百六十九首  其一三五",
        "author": "释智朋",
        "content": "爱圣憎凡，蜗牛上壁。\n凡圣情尽，独鹤下田。\n向外驰求，乡关转远。\n百尺竿头进得一步，脚跟下正好一锥。\n如是我闻，一时佛在。",
        "dynasty": "宋",
        "collection_info": null
    },
    {
        "title": "偈颂一百六十九首  其一三六",
        "author": "释智朋",
        "content": "罢拈金锡，七尺军前。\n今春看又过，何日是归年，辜负春山啼杜鹃。\n樊将军向补陀山上礼观音大士，不知不觉，在五台峨嵋见文殊普贤。",
        "dynasty": "宋",
        "collection_info": null
    },
    {
        "title": "偈颂一百六十九首  其一三七",
        "author": "释智朋",
        "content": "柏山小小丛林，安居九十日。\n五日不升堂，隔日不入室。\n与么承当去，已是拗曲作直。\n吹糠着米，无赃考贼。\n沛公斗智，项羽斗力。\n南无甚深般若波罗蜜。",
        "dynasty": "宋",
        "collection_info": null
    },
    {
        "title": "偈颂一百六十九首  其一三八",
        "author": "释智朋",
        "content": "护生杀生，遍界刀鎗。\n柏山结也如常，解也如常。\n如常恰似秋风至，无意凉人人自凉。",
        "dynasty": "宋",
        "collection_info": null
    },
    {
        "title": "偈颂一百六十九首  其一三九",
        "author": "释智朋",
        "content": "草舍家风，少富多贫。\n牙根啮定，七纵八横。\n有炉无火烧杀人，有火无炉走杀人，说甚杨岐鬼眼睛。",
        "dynasty": "宋",
        "collection_info": null
    },
    {
        "title": "偈颂一百六十九首  其一四○",
        "author": "释智朋",
        "content": "黄檗归本位坐，陷虎机深。\n保寿打推出僧，钓鰲力巨。\n一举三山连，未称全提处。\n把断要津，辉腾今古。",
        "dynasty": "宋",
        "collection_info": null
    },
    {
        "title": "偈颂一百六十九首  其一四一",
        "author": "释智朋",
        "content": "人情浓厚道情微，道用人情世岂知。\n盐咸醋酸，阿谁不知。\n只要熟处放教生，生处放教熟。\n道用人情日久，自然打成一片。\n犹是蹲坐在浄地上，要得大方独步，柏山与你草鞋。",
        "dynasty": "宋",
        "collection_info": null
    },
    {
        "title": "偈颂一百六十九首  其一四二",
        "author": "释智朋",
        "content": "七日来復，宫添一线。\n衲僧分上作么生，石笋抽条，冰河发焰。\n柏山拄杖子，放一头低，与你相见。",
        "dynasty": "宋",
        "collection_info": null
    },
    {
        "title": "偈颂一百六十九首  其一四三",
        "author": "释智朋",
        "content": "雪山中，夜半子。\n眼见星，丑恶露。\n四十九年分疏不去，儿孙千古遭涂污，腊八年年是一度。",
        "dynasty": "宋",
        "collection_info": null
    },
    {
        "title": "偈颂一百六十九首  其一四四",
        "author": "释智朋",
        "content": "一棒一喝，疾雷破山，一提一唱，崩空峭壁。\n诸佛傍观有分，诸祖拈掇不出。\n只如入已还闭。",
        "dynasty": "宋",
        "collection_info": null
    },
    {
        "title": "偈颂一百六十九首  其一四五",
        "author": "释智朋",
        "content": "安居禁足，护生杀生。\n无依倚处，百匝千层。\n柏山手裏有乌藤。",
        "dynasty": "宋",
        "collection_info": null
    },
    {
        "title": "偈颂一百六十九首  其一四六",
        "author": "释智朋",
        "content": "不知月之大小，不管岁之余闰。\n黑牛卧死水，癞马繫枯桩。\n三年一闰，五年载闰。\n衲僧须经得与么时节过，方可成自己岁功。",
        "dynasty": "宋",
        "collection_info": null
    },
    {
        "title": "偈颂一百六十九首  其一四七",
        "author": "释智朋",
        "content": "门掩衰颓又暮春，这些病痛与谁陈。\n百城若有归来者，方见文殊一臂伸。",
        "dynasty": "宋",
        "collection_info": null
    },
    {
        "title": "偈颂一百六十九首  其一四八",
        "author": "释智朋",
        "content": "如何望岱岳，仁心普周被。\n难与衲僧角，换却鬼眼睛。",
        "dynasty": "宋",
        "collection_info": null
    },
    {
        "title": "偈颂一百六十九首  其一四九",
        "author": "释智朋",
        "content": "归源性无二，方便有多门。\n棒如雨点，喝似雷奔。\n衲僧门下，无着这破草鞋处，经律论又向什么科中收。\n移高就下，有箇商量。\n白昼长，松风凉。",
        "dynasty": "宋",
        "collection_info": null
    },
    {
        "title": "偈颂一百六十九首  其一五○",
        "author": "释智朋",
        "content": "火就燥，水流湿。\n问十答百，问一答十。\n达磨是甚老臊胡，临济未是白拈贼。\n今日为汝一划划断，且道既是冬瓜，为什么夏裏吃。",
        "dynasty": "宋",
        "collection_info": null
    },
    {
        "title": "偈颂一百六十九首  其一五一",
        "author": "释智朋",
        "content": "秋气澄清，秋空如镜。\n万籁沉寂，明月一轮。\n尽大地人彻晓竞观，不知昧却自己光明。",
        "dynasty": "宋",
        "collection_info": null
    },
    {
        "title": "偈颂一百六十九首  其一五二",
        "author": "释智朋",
        "content": "德山棒，临济喝，拗曲作直。\n云门餠，赵州茶，特地周遮。\n威音那畔，毫髮不差，山中是处有黄花。",
        "dynasty": "宋",
        "collection_info": null
    },
    {
        "title": "偈颂一百六十九首  其一五三",
        "author": "释智朋",
        "content": "至尊至贵，无去无来。\n体若虚空，迥绝安排。",
        "dynasty": "宋",
        "collection_info": null
    },
    {
        "title": "偈颂一百六十九首  其一五四",
        "author": "释智朋",
        "content": "即心是佛，非心非佛。\n东涌西没，穿皮透骨。\n十字街头，孤峰绝顶，是离窠臼，不离窠臼。",
        "dynasty": "宋",
        "collection_info": null
    },
    {
        "title": "偈颂一百六十九首  其一五五",
        "author": "释智朋",
        "content": "丛林圣制，有解有结。\n透脱重关，红炉点雪。",
        "dynasty": "宋",
        "collection_info": null
    },
    {
        "title": "偈颂一百六十九首  其一五六",
        "author": "释智朋",
        "content": "三脚馿，圣箭子。\n放行则大地全收，收来则千差一举。\n握土成金，握金成土。\n转如是轮，不可量数。",
        "dynasty": "宋",
        "collection_info": null
    },
    {
        "title": "偈颂一百六十九首  其一五七",
        "author": "释智朋",
        "content": "秋云捲尽见晴空，瘦耸西湖千万峰。\n水鸟树林南宕寺，老胡曾未到其中。",
        "dynasty": "宋",
        "collection_info": null
    },
    {
        "title": "偈颂一百六十九首  其一五八",
        "author": "释智朋",
        "content": "贫到无锥，正好进步。\n王舍城中，有条活路。\n一声金锡，千门万户。\n全放全收，全宾全主。\n多宝如来，何曾过去。",
        "dynasty": "宋",
        "collection_info": null
    },
    {
        "title": "偈颂一百六十九首  其一五九",
        "author": "释智朋",
        "content": "会则一似等闲，不会则千难万难。\n岂不见陶渊明采菊东篱下，悠然见南山。\n到这裏转身有路，不妨入廛垂手。",
        "dynasty": "宋",
        "collection_info": null
    },
    {
        "title": "偈颂一百六十九首  其一六○",
        "author": "释智朋",
        "content": "明头暗合绝安排，莫厌红尘拨不开。\n不见当年分庵主，一声江上侍郎来。",
        "dynasty": "宋",
        "collection_info": null
    },
    {
        "title": "偈颂一百六十九首  其一六一",
        "author": "释智朋",
        "content": "溪山虽异，云月是同。\n透脱声色，任自西东。\n十里西湖九里松。",
        "dynasty": "宋",
        "collection_info": null
    },
    {
        "title": "偈颂一百六十九首  其一六二",
        "author": "释智朋",
        "content": "把定干坤正此时，衲僧犹未副全提。\n普贤不顾弥天罪，甘自浑身陷铁围。",
        "dynasty": "宋",
        "collection_info": null
    },
    {
        "title": "偈颂一百六十九首  其一六三",
        "author": "释智朋",
        "content": "言之者失其真，知之者反其愚。\n有之者乖其性，无之者伤其躯。\n俊鹰摩霄，岂重云能碍。\n六马奔腾，岂朽索能繫。\n如其不然，转身吐气。\n久雨不晴，云门道札。",
        "dynasty": "宋",
        "collection_info": null
    },
    {
        "title": "偈颂一百六十九首  其一六四",
        "author": "释智朋",
        "content": "信脚行，信口道，缺齿老胡，不是达磨。\n酸风刮地，泥团冻破，有什么过。",
        "dynasty": "宋",
        "collection_info": null
    },
    {
        "title": "偈颂一百六十九首  其一六五",
        "author": "释智朋",
        "content": "通身是病通身药，病去依前药自除。\n木落秋空山骨露，何须一默对文殊。",
        "dynasty": "宋",
        "collection_info": null
    },
    {
        "title": "偈颂一百六十九首  其一六六",
        "author": "释智朋",
        "content": "夜半明星，打失眼睛。\n胡人多诈，未可全凭。\n遭他冤害，始报不平。",
        "dynasty": "宋",
        "collection_info": null
    },
    {
        "title": "偈颂一百六十九首  其一六七",
        "author": "释智朋",
        "content": "西天此土，十万余程。\n胡言易会，汉语难明。",
        "dynasty": "宋",
        "collection_info": null
    },
    {
        "title": "偈颂一百六十九首  其一六八",
        "author": "释智朋",
        "content": "桃花水，榆荚雨。\n一点忽来，千花竞吐。",
        "dynasty": "宋",
        "collection_info": null
    },
    {
        "title": "偈颂一百六十九首  其一六九",
        "author": "释智朋",
        "content": "头顶天，脚踏地。\n开口吃饭，鼻孔出气。\n死尽活，活尽死。\n百尺竿头更进一步，未梦见衲僧巴鼻。\n达磨迢迢西来，葱岭迢迢归去。",
        "dynasty": "宋",
        "collection_info": null
    },
    {
        "title": "偈颂一百六十九首  其一七○",
        "author": "释智朋",
        "content": "白首儒生困路歧，残杯冷炙饱还饥。\n一朝得意春风裏，便把馿儿作马骑。",
        "dynasty": "宋",
        "collection_info": null
    },
    {
        "title": "天衣生缘",
        "author": "释智朋",
        "content": "烹金炉冷岁华更，此地曾经借路行。\n潮满沙头起寒雁，葛藤芽孽又重生。",
        "dynasty": "宋",
        "collection_info": null
    },
    {
        "title": "拜明招塔",
        "author": "释智朋",
        "content": "稍硬风头早已乖，更归暖处自沉埋。\n翻令千古成踪迹，枉吃罗山白饭来。",
        "dynasty": "宋",
        "collection_info": null
    },
    {
        "title": "水庵生缘",
        "author": "释智朋",
        "content": "一宿分明不易投，老拳要觅死冤雠。\n不应荒却娘生也，自是无人敢出头。",
        "dynasty": "宋",
        "collection_info": null
    },
    {
        "title": "拜明教塔",
        "author": "释智朋",
        "content": "如说而行炳日星，回澜一柱屹亭亭。\n湖边安得磨崖石，只刻尊僧篇作铭。",
        "dynasty": "宋",
        "collection_info": null
    },
    {
        "title": "苏溪牧护坐禅岩",
        "author": "释智朋",
        "content": "当机突出鸭吞螺，奈此悬崖峭壁何。\n等是苏溪蹲坐处，且非苍桧影婆娑。",
        "dynasty": "宋",
        "collection_info": null
    },
    {
        "title": "先罗汉塔",
        "author": "释智朋",
        "content": "风幡影裏眼麻迷，为是知音却不知。\n毕竟碍膺除未得，寒松千古替伤悲。",
        "dynasty": "宋",
        "collection_info": null
    },
    {
        "title": "佛蹟",
        "author": "释智朋",
        "content": "石火电光中出没，崖崩石裂尚难酬。\n放行一步还知不，佛是西天老比丘。",
        "dynasty": "宋",
        "collection_info": null
    },
    {
        "title": "布袋脚迹石上现",
        "author": "释智朋",
        "content": "名与长江万古流，当时狼藉若为收。\n脚跟只为不点地，又涴桥边块石头。",
        "dynasty": "宋",
        "collection_info": null
    },
    {
        "title": "韬光庵",
        "author": "释智朋",
        "content": "唐木犹存腹半空，苍崖苔是旧时封。\n云随十乘归伊洛，月照年年湖上峯。",
        "dynasty": "宋",
        "collection_info": null
    },
    {
        "title": "灵叟归蜀",
        "author": "释智朋",
        "content": "半生清苦衲无畦，惟有莎庭积雪知。\n眼带东南海色碧，莫和烟雨看峨眉。",
        "dynasty": "宋",
        "collection_info": null
    },
    {
        "title": "鄙翁住菁山庵",
        "author": "释智朋",
        "content": "粪火堆中不善藏，蹲鸱直透九重香。\n烟云深锁菁山坞，辄莫钟声送夕阳。",
        "dynasty": "宋",
        "collection_info": null
    },
    {
        "title": "鰲山接待",
        "author": "释智朋",
        "content": "到得安眠饱饭中，东西南北路头通。\n三更夜半鬼嫁祸，莫着岩头与雪峯。",
        "dynasty": "宋",
        "collection_info": null
    },
    {
        "title": "题谯庵",
        "author": "释智朋",
        "content": "历观嘉泰与开禧，禅苑宗坛更有谁。\n修竹苍松凛寒色，一如问道冷泉时。",
        "dynasty": "宋",
        "collection_info": null
    },
    {
        "title": "惠山煎茶",
        "author": "释智朋",
        "content": "瓦瓶破晓汲清泠，石鼎移来坏砌烹。\n万壑松风供一啜，自笼双袖水边行。",
        "dynasty": "宋",
        "collection_info": null
    },
    {
        "title": "灵隠得猿",
        "author": "释智朋",
        "content": "此心未歇最关情，那更猿声入夜频。\n从此飞来峯下寺，又添多少断肠人。",
        "dynasty": "宋",
        "collection_info": null
    },
    {
        "title": "鑑维那归蜀",
        "author": "释智朋",
        "content": "峨眉山月古关情，流入渝江影倍清。\n尘尽光生湖海客，归来还与月争明。",
        "dynasty": "宋",
        "collection_info": null
    },
    {
        "title": "与福上人",
        "author": "释智朋",
        "content": "闻名见面不须论，枉到防风县外村。\n强半春光烟雨裏，分明闭却柏山门。",
        "dynasty": "宋",
        "collection_info": null
    },
    {
        "title": "赠寿上人",
        "author": "释智朋",
        "content": "觅诸方偈眼能乖，不把炊巾乱展开。\n知得一峯天下秀，元从西竺国飞来。",
        "dynasty": "宋",
        "collection_info": null
    },
    {
        "title": "送璲上人",
        "author": "释智朋",
        "content": "来从衡岳画图间，双眼无非向上看。\n放一头低相见去，方知玉几最高寒。",
        "dynasty": "宋",
        "collection_info": null
    },
    {
        "title": "澓首座出世上雪窦",
        "author": "释智朋",
        "content": "老气如虹久屈蟠，把茅容易入深山。\n长庚未话先肠断，冷债如今要得还。",
        "dynasty": "宋",
        "collection_info": null
    },
    {
        "title": "送焦山淇上人见广佑",
        "author": "释智朋",
        "content": "云团广佑尽愁城，未必心肝铁打成。\n话着石公山下事，定如猿叫第三声。",
        "dynasty": "宋",
        "collection_info": null
    },
    {
        "title": "送鴈宕庆藏主",
        "author": "释智朋",
        "content": "四十九盘飞鸟外，衲衣犹带宕云寒。\n豁开湖海烟波眼，枯木石头在鴈山。",
        "dynasty": "宋",
        "collection_info": null
    },
    {
        "title": "珙上人求",
        "author": "释智朋",
        "content": "西风吹雨满吴天，不犯竿丝一钓船。\n寂寞要贪香饵味，江湖浮动几蓑烟。",
        "dynasty": "宋",
        "collection_info": null
    },
    {
        "title": "了翁",
        "author": "释智朋",
        "content": "先师公案强名模，不解深藏负累渠。\n是我杀人便偿命，如何年老解心孤。",
        "dynasty": "宋",
        "collection_info": null
    },
    {
        "title": "古镜",
        "author": "释智朋",
        "content": "不知经几劫尘侵，元本形模莫辨明。\n一片青铜销得尽，无揩磨处始光生。",
        "dynasty": "宋",
        "collection_info": null
    },
    {
        "title": "梦宅",
        "author": "释智朋",
        "content": "六窗深闭大槐宫，一枕清风瞬息中。\n穷劫至今佛与祖，楼头知是几声钟。",
        "dynasty": "宋",
        "collection_info": null
    },
    {
        "title": "幻庵",
        "author": "释智朋",
        "content": "虚空迸裂海干枯，人在沤花影裏居。\n合眼黄昏开眼昼，月明何许上珊瑚。",
        "dynasty": "宋",
        "collection_info": null
    },
    {
        "title": "瞎翁",
        "author": "释智朋",
        "content": "道得更无心外法，首山有眼且无光。\n拍盲枷棒挥将去，匝地普天兴祸殃。",
        "dynasty": "宋",
        "collection_info": null
    },
    {
        "title": "古航",
        "author": "释智朋",
        "content": "片帆不是等闲开，衝破洪波白浪堆。\n眨上眉毛千万劫，有谁洗脚上船来。",
        "dynasty": "宋",
        "collection_info": null
    },
    {
        "title": "寿秀王八十",
        "author": "释智朋",
        "content": "道尊宗翰玉亭亭，益固维城重典刑。\n八十手扶灵寿杖，咸瞻南极老人星。",
        "dynasty": "宋",
        "collection_info": null
    },
    {
        "title": "隠室",
        "author": "释智朋",
        "content": "文殊亲到见非亲，踪迹浑无碍塞人。\n一丈方方遮障了，如何弹击现全身。",
        "dynasty": "宋",
        "collection_info": null
    },
    {
        "title": "出山相赞",
        "author": "释智朋",
        "content": "子夜逾城，午夜见星。\n青天白日，大道不行。\n水泥脚下转深深，究竟何曾得道成。",
        "dynasty": "宋",
        "collection_info": null
    },
    {
        "title": "行道观音赞",
        "author": "释智朋",
        "content": "尽闻不住，业识忙忙。\n空所空灭，遍界难藏。\n特地经行往那方。",
        "dynasty": "宋",
        "collection_info": null
    },
    {
        "title": "狮子相观音赞",
        "author": "释智朋",
        "content": "狮子国中，随类度生。\n盘石海潮，呵吼不停。\n要见真狮子儿，于斯观其音声。",
        "dynasty": "宋",
        "collection_info": null
    },
    {
        "title": "鱼篮观音赞",
        "author": "释智朋",
        "content": "徒整春风两鬓垂，子规啼遍落花枝。\n龙门上客家家是，锦鲤携来卖与谁。",
        "dynasty": "宋",
        "collection_info": null
    },
    {
        "title": "观音赞",
        "author": "释智朋",
        "content": "十方圆明，应现非一。\n眼看浄瓶，坐盘陀石。\n杨枝入手时，一滴是一滴。",
        "dynasty": "宋",
        "collection_info": null
    },
    {
        "title": "踏莲叶观音赞",
        "author": "释智朋",
        "content": "剎海无数，分身遍普。\n莲华叶上，如日卓午。\n应作如是观，圆通二十五。",
        "dynasty": "宋",
        "collection_info": null
    },
    {
        "title": "布袋和尚赞三首  其一",
        "author": "释智朋",
        "content": "拖布囊，握乌藤。\n街头市尾，不是闲行。",
        "dynasty": "宋",
        "collection_info": null
    },
    {
        "title": "布袋和尚赞三首  其二",
        "author": "释智朋",
        "content": "靠布袋作梦，有甚惺惺处。\n若遇当行家，唤醒吃茶去。",
        "dynasty": "宋",
        "collection_info": null
    },
    {
        "title": "布袋和尚赞三首  其三",
        "author": "释智朋",
        "content": "一肩担荷非轻，是什么破落索。\n虽然顾后瞻前，不知打失楼阁。",
        "dynasty": "宋",
        "collection_info": null
    },
    {
        "title": "渡芦达磨赞二首  其一",
        "author": "释智朋",
        "content": "江水无极，茎芦可折。\n离了梁朝，未到魏阙。\n此恨波心向谁说。",
        "dynasty": "宋",
        "collection_info": null
    },
    {
        "title": "渡芦达磨赞二首  其二",
        "author": "释智朋",
        "content": "破六宗邪，开五叶花。\n西天此土，地无朱砂。",
        "dynasty": "宋",
        "collection_info": null
    },
    {
        "title": "丰干赞",
        "author": "释智朋",
        "content": "跨猛虎去来，与寒拾来去。\n贼火不勘，自相讦露。\n谓是弥陀，有何凭据。",
        "dynasty": "宋",
        "collection_info": null
    },
    {
        "title": "寒山赞",
        "author": "释智朋",
        "content": "五字忍饥吟，十年忘归路。\n着不着大笑，一场吐不出。\n相似底句，是真文殊。\n无二文殊，苏卢㗭唎，㗭唎苏卢。",
        "dynasty": "宋",
        "collection_info": null
    },
    {
        "title": "拾得赞",
        "author": "释智朋",
        "content": "来无地头，去有踪迹。\n笑不省是什么意，扫不尽几多狼藉。\n苦海无边，行愿无边。\n唤作普贤，即非普贤。",
        "dynasty": "宋",
        "collection_info": null
    },
    {
        "title": "寒拾赞",
        "author": "释智朋",
        "content": "放下苕帚，对坐岩穴。\n眼看不亭，口说不歇。\n想得峨眉五台，无此一天明月。",
        "dynasty": "宋",
        "collection_info": null
    },
    {
        "title": "船子和尚赞",
        "author": "释智朋",
        "content": "不是轻舟荡漾戏，一挠未展命如丝。\n双眸冏冏烟波外，伶利阇梨欲到时。",
        "dynasty": "宋",
        "collection_info": null
    },
    {
        "title": "郁山主赞",
        "author": "释智朋",
        "content": "拾得明珠笑口开，谓言尘尽转尘埃。\n若无直下承当分，孤负馿儿一攧来。",
        "dynasty": "宋",
        "collection_info": null
    },
    {
        "title": "政黄牛赞",
        "author": "释智朋",
        "content": "江海归来知几年，却从牛背看风烟。\n十成一转倒跟语，万象终难举得全。",
        "dynasty": "宋",
        "collection_info": null
    },
    {
        "title": "朝阳穿破衲二首  其一",
        "author": "释智朋",
        "content": "褴襂衣，能多少。\n破不尽，补不了。\n新罗夜半日轮红，线路何曾穿得透。",
        "dynasty": "宋",
        "collection_info": null
    },
    {
        "title": "朝阳穿破衲二首  其二",
        "author": "释智朋",
        "content": "骨相寒，毳寒衲。\n不朝阳，难提掇。\n正与么时，大地火发。",
        "dynasty": "宋",
        "collection_info": null
    },
    {
        "title": "对月了残经二首  其一",
        "author": "释智朋",
        "content": "月在天，字在纸。\n于此经，了也未。\n口如鼻孔眼如眉，依前坐在光影裏。",
        "dynasty": "宋",
        "collection_info": null
    },
    {
        "title": "对月了残经二首  其二",
        "author": "释智朋",
        "content": "心洞明，眼豁开。\n末后句，绝安排。\n未曾展卷，明月自来。",
        "dynasty": "宋",
        "collection_info": null
    },
    {
        "title": "无准和尚赞",
        "author": "释智朋",
        "content": "奋身铁色，飞崖倒戈，欠蹄少角。\n得聩翁之聪而震忽雷，乘云巢之云而撒巨雹。\n远若可亲，迩而愈邈。\n拈死柴头，煨文武火，而起龙宫之烈焰。\n以广长舌，谈真圣谛，而被天子之恩渥。\n或谓为密庵破庵，跳篱蓦墉之克家。\n岂知是修水黄梅，寒霜冷燄之超卓者也。",
        "dynasty": "宋",
        "collection_info": null
    },
    {
        "title": "大歇和尚赞",
        "author": "释智朋",
        "content": "担一字板，丧却生涯。\n见聩翁顶门有窍，识秘魔手裏无叉。\n霹雳震惊，几蛰龙蛇。\n信手方圆，了无痕瑕。\n回垂天之云翼，念宝林之故家。\n扫狐兔陆梁之区，轻重输经界之际。\n俾梼阴永蔚，槁面生霞。\n若非铁树生花，安能如是耶。",
        "dynasty": "宋",
        "collection_info": null
    },
    {
        "title": "东坡赞",
        "author": "释智朋",
        "content": "难将得丧动天常，儋耳安然似玉堂。\n来往借书仍借笠，不知雨步瘴烟乡。",
        "dynasty": "宋",
        "collection_info": null
    },
    {
        "title": "渊明赞",
        "author": "释智朋",
        "content": "田园稔久已荒芜，归去来兮自荷锄。\n眼底悠然见无见，黄花岁岁状难如。",
        "dynasty": "宋",
        "collection_info": null
    },
    {
        "title": "杨知府赞",
        "author": "释智朋",
        "content": "丹成于太初之先，道济乎后地之极。\n负勋名阀阅之寄，忘生长富贵之习。\n时行时止，无固无必。\n操须弥之笔，亦难写此珪璋之质。",
        "dynasty": "宋",
        "collection_info": null
    }
]