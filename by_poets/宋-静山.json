[
    {
        "title": "摸鱼儿 晓峰高、飞泉如瀑",
        "author": "静山",
        "content": "晓峰高、飞泉如瀑，潜虬鞭驾轩翥。\n为他一片韩山石，直到红云天尺五。\n想应道、公皆安在来何暮。\n金川小渚。\n那韶石参天，郡纲宜录，为我分南顾。\n锦衣昼，满袖尚疑香雾。\n催人富贵如许。\n岭云见说今如砥，凤挟九成迎舞。\n烦道甫。\n问金镜铁胎，还记开元否。\n封词寄与。\n但目送河桥，吟消醉拍，载酒满江浒。",
        "dynasty": "宋",
        "collection_info": null
    },
    {
        "title": "水龙吟 片帆天际归舟",
        "author": "静山",
        "content": "片帆天际归舟，好风动、吹来消息。\n浪间双浆，回头春杪，去来几日。\n十八滩头，水飞如舞，石巉如壁。\n把连樯白粲，等闲卸却，更呼取、艅艎入。\n不羡公家事了，羡二难、一番游历。\n江花江水，无边风月，不知行役。\n和郁孤词，倚崆峒剑，唤醒龙蛰。\n试问君，过我青原，听得几声羌笛。",
        "dynasty": "宋",
        "collection_info": null
    }
]