[
    {
        "title": "答盈盈",
        "author": "王山",
        "content": "东风艳艳桃李松，花园春入屠酥浓。\n龙脑透缕鲛绡红，鸳鸯十二罗芙蓉。\n盈盈初见十五六，眉试青膏鬓垂绿。\n道字不正娇满怀，学得襄阳大堤曲。\n阿母偏怜掌上看，自此风流难管束。\n莺啄含桃未嚥时，便会郎时风动竹。\n日高一丈罗窗晚，啼鸟压花新睡短。\n腻云纤指摆还偏，半被可怜留翠暖。\n淡黄衫袖仙衣轻，红玉栏干粧粉浅。\n酒痕落腮梅忍寒，春羞入眼横波艳。\n一缕未消山枕红，斜睇整衣移步懒。\n才如韩寿潘安亚，掷果窃香心暗嫁。\n小花静院酒阑珊，别有私言银烛下。\n帘声浪皱金泥额，六尺牙床罗帐窄。\n钗横啼笑两不分，历尽风期腰一搦。\n若敎飞上九天歌，一声自可倾人国。\n娇多必是春工与，有能动人情几许。\n前年按舞使君筵，睡起忍羞头不举。\n凤凰箫冷曲成迟，凝醉桃花过风雨。\n阿盈阿盈听我语，劝君休向阳台住。\n一生纵得楚王怜，宋玉才多谁解赋。\n洛阳无限青楼女，袖笼红牙金凤缕。\n春衫粉面谁家郎，只把黄金买歌舞。\n就中薄倖五陵儿，一日冷心玉如土。\n云零雨落正堪悲，空入他人梦来去。\n浣花溪上海棠湾，薛涛朱户皆金镮。\n韦皋笔逸玳瑁落，张佑盏滑琉璃干。\n压倒念奴价百倍，兴来奇怪生毫端。\n醉眸觑纸聊一扫，落花飞雪声漫漫。\n梦得见之为改观，乐天更敢寻常看。\n花间不肯下翠幕，竟日烜赫罗雕鞍。\n扫眉涂粉迨七十，老大始顶菖蒲冠。\n至今愁人锦江口，秋蛩露草孤坟寒。\n盈盈大雅真可惜，尔身此后不可得。\n满天风月独倚阑，醉岸浓云呼佚墨。\n久之不见予心忆，高城去天无几尺。\n斜阳衡山云半红，远水无风天一碧。\n望眼空遥沈翠翼，银河易阔天南北。\n瘦尽休文带眼移，忍向小楼清泪滴。",
        "dynasty": "宋",
        "collection_info": null
    },
    {
        "title": "弔盈盈三首  其一",
        "author": "王山",
        "content": "烛花红死睡初醒，一枕孤怀病客情。\n海上有山应大梦，人间无路可长生。\n干坤意入凭栏阔，风月人归似旧情。\n汉殿香销春寂寂，夕阳无语下西城。",
        "dynasty": "宋",
        "collection_info": null
    },
    {
        "title": "弔盈盈三首  其二",
        "author": "王山",
        "content": "絃绝秦筝镜任尘，细腰休舞凤凰茵。\n一枝浓艷埋香土，万颗珍珠湿袖巾。\n行雨不归魂梦断，落花难伴绮罗春。\n汉皇甲帐当年意，纵有芳魂不似真。",
        "dynasty": "宋",
        "collection_info": null
    },
    {
        "title": "弔盈盈三首  其三",
        "author": "王山",
        "content": "小巷朱桥花又春，洞房何事不归云。\n二年前过曾携手，今日重来忽见坟。\n香魄已飞天上去，凤箫犹似月中闻。\n纵然却入襄王梦，会向阳台忆使君。",
        "dynasty": "宋",
        "collection_info": null
    },
    {
        "title": "忆盈盈题玉女池二首  其一",
        "author": "王山",
        "content": "浮世繁华一梦休，登临因忆昔年游。\n人归依旧野花笑，玉冷几经坟树秋。\n风月过情须感慨，江山多恨即迟留。\n如今纵拟夸才思，事往情多特地愁。",
        "dynasty": "宋",
        "collection_info": null
    },
    {
        "title": "忆盈盈题玉女池二首  其二",
        "author": "王山",
        "content": "柳条黄尽杏梢新，山翠无非昔日春。\n花色笑风春似醉，寂寥惟少赏花人。\n忆昔闲粧淡纻衣，一枝红拂牡丹徽。\n无端不入襄王梦，为雨为云到处飞。",
        "dynasty": "宋",
        "collection_info": null
    },
    {
        "title": "梦中作",
        "author": "王山",
        "content": "绛阙琳宫锁乱霞，长生未晓弃繁华。\n断无方朔入间信，远阻麻姑洞裏家。\n历劫易翻沧海水，浓春难谢碧桃花。\n紫台树稳瑶池阔，凤懒龙娇日又斜。",
        "dynasty": "宋",
        "collection_info": null
    }
]