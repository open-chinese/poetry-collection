[
    {
        "uuid": "215979421b32ee7257b03a97a05cf0e7",
        "title": "感皇恩 乞得梦中身",
        "author": "胡舜陟",
        "content": "乞得梦中身，归栖云水。\n始觉精神自家底。\n峭帆轻棹，时与白鸥游戏。\n畏途都不管，风波起。\n光景如梭，人生浮脆。\n百岁何妨尽沈醉。\n卧龙多事，谩说三分奇计。\n算来争似我，长昏睡。",
        "dynasty": "宋",
        "collection_info": null
    },
    {
        "uuid": "07707df6da9b1b4944774c072fc5463f",
        "title": "渔家傲 几日北风江海立",
        "author": "胡舜陟",
        "content": "几日北风江海立。\n千车万马鏖声急。\n短棹峭寒欺酒力。\n飞雨息。\n琼花细细穿窗隙。\n我本绿蓑青箬笠。\n浮家泛宅烟波逸。\n渚鹭沙鸥多旧识。\n行未得。\n高歌与尔相寻觅。",
        "dynasty": "宋",
        "collection_info": null
    },
    {
        "uuid": "340dd63067bf97d9f4e1caf3f0b3179e",
        "title": "泛歙溪用老杜诗青惜峰峦过为韵  其一",
        "author": "胡舜陟",
        "content": "港浄千寻碧，峰回两岸青。\n鹭飞烟漠漠，猨啸竹冥冥。\n鸡犬闻声地，云霞蔽隐扃。\n桃源疑此是，时復问渔舲。",
        "dynasty": "宋",
        "collection_info": null
    },
    {
        "uuid": "577ad6120a24a8ce8135a7c1d54c6613",
        "title": "泛歙溪用老杜诗青惜峰峦过为韵  其二",
        "author": "胡舜陟",
        "content": "溪山美有余，自古神仙宅。\n筑室隐宣平，题诗来李白。\n至今负薪人，间是餐霞客。\n不向此寻真，飘蓬端可惜。",
        "dynasty": "宋",
        "collection_info": null
    },
    {
        "uuid": "f1b9fd8eaeb005ea3b6a7742a54287e6",
        "title": "泛歙溪用老杜诗青惜峰峦过为韵  其三",
        "author": "胡舜陟",
        "content": "万山回合处，葱鬰钓台峰。\n道义高千古，簟瓢敌万钟。\n羊裘甘寂寞，凤阙肯从容。\n勿谓狂奴态，清风激懦庸。",
        "dynasty": "宋",
        "collection_info": null
    },
    {
        "uuid": "55d964485de1f636475a564aa434831b",
        "title": "泛歙溪用老杜诗青惜峰峦过为韵  其四",
        "author": "胡舜陟",
        "content": "草木纷纷落，江山正薄寒。\n云藏桐子宅，波急沈郎滩。\n回首家林远，多愁革带宽。\n青枫知客恨，涂血点林峦。",
        "dynasty": "宋",
        "collection_info": null
    },
    {
        "uuid": "31b9d36c1b3f182334ef9b1952504c0a",
        "title": "泛歙溪用老杜诗青惜峰峦过为韵  其五",
        "author": "胡舜陟",
        "content": "观山如走马，倏忽千羣过。\n水从云际来，舟疑天上坐。\n羁孤猨失羣，往復蚁旋磨。\n五韵写中肠，悲词成楚些。",
        "dynasty": "宋",
        "collection_info": null
    },
    {
        "uuid": "dac5477021fa55cf79393f52f336b4f1",
        "title": "题秋香亭",
        "author": "胡舜陟",
        "content": "骚人足奇思，香草比君子。\n况此霜下杰，清芬绝兰茝。\n气禀金行秀，德备黄中羹。\n古来鹤髪翁，餐英饮其水。\n但恐蓬藋伤，课仆加料理。",
        "dynasty": "宋",
        "collection_info": null
    },
    {
        "uuid": "678b65edf136dcca94f6eadefc41dfc2",
        "title": "秉烛赏梅",
        "author": "胡舜陟",
        "content": "蜡烟青绕雪培堆，神女疑乘香雾来。\n绰约仙姿明醉眼，横斜疏影入樽罍。",
        "dynasty": "宋",
        "collection_info": null
    },
    {
        "uuid": "77a706fe6412b87527a1eab53ff534b9",
        "title": "寄侄",
        "author": "胡舜陟",
        "content": "东辅书初至，西宫夜正寒。\n感时嗟阻阔，喜汝报平安。\n学耨知兼力，辞淳发巨澜。\n三冬文史足，轩翥未应难。",
        "dynasty": "宋",
        "collection_info": null
    },
    {
        "uuid": "38180f192d6d5104323ec44aab585ed8",
        "title": "建炎丞相成国吕忠穆公退老堂  其一",
        "author": "胡舜陟",
        "content": "中兴将相上凌烟，社稷元功孰敢先。\n万物生春持斗柄，六龙回驭取虞渊。\n中书方记汾阳考，南国俄乘范蠡船。\n却向园林新栋宇，聊将胜事继前贤。",
        "dynasty": "宋",
        "collection_info": null
    },
    {
        "uuid": "d08d8c7c409586c8e534180c217acbd8",
        "title": "建炎丞相成国吕忠穆公退老堂  其二",
        "author": "胡舜陟",
        "content": "为闻仙伯隐丹丘，三径新开结胜游。\n庭户招呼松桂月，樽罍追逐芰荷秋。\n晓猿夜鹤空留恋，风虎云龙自应求。\n已拥帅旄将入觐，运筹破虏此归休。",
        "dynasty": "宋",
        "collection_info": null
    },
    {
        "uuid": "c92d74f61dc56c07e9a5d6fec0fedec3",
        "title": "白水寺  其一",
        "author": "胡舜陟",
        "content": "雨过川原凈，山寒草木疏。\n暮钟鸣古寺，行客解征裾。\n马祖留遗迹，浮丘传异书。\n谁能寻胜概，来往谩纷如。",
        "dynasty": "宋",
        "collection_info": null
    },
    {
        "uuid": "3316938a96abbf382ee6fee68e28f061",
        "title": "白水寺  其二",
        "author": "胡舜陟",
        "content": "风雨走长道，云山忆故庐。\n知还惭倦鸟，真乐羡游鱼。\n野烧痕将没，新秧陇已锄。\n桂林在何许，息马见春余。",
        "dynasty": "宋",
        "collection_info": null
    },
    {
        "uuid": "910bfb53a22b04d836fbf0d2d2c99e6c",
        "title": "滑石泉",
        "author": "胡舜陟",
        "content": "奔走尘沙五十程，泉声今夜响泠泠。\n明朝画鼓催征骑，不使行人仔细听。",
        "dynasty": "宋",
        "collection_info": null
    },
    {
        "uuid": "9d91c04916e0197e0d50dc688c81c453",
        "title": "题静江府枕流亭",
        "author": "胡舜陟",
        "content": "平生壮志在燕然，投老南征示息肩。\n鼷鼠发机端可笑，暂休戎马弄潺浮夸。",
        "dynasty": "宋",
        "collection_info": null
    },
    {
        "uuid": "8281fd6c914ccadce3e009a7655132a9",
        "title": "句  其一",
        "author": "胡舜陟",
        "content": "人有悲欢头易白，山无古今色长青。",
        "dynasty": "宋",
        "collection_info": null
    },
    {
        "uuid": "c54f1961ca3275ee84f0482e0b6f1ece",
        "title": "句  其二",
        "author": "胡舜陟",
        "content": "含桃红紫莺声老，宿麦青青燕子飞。",
        "dynasty": "宋",
        "collection_info": null
    }
]