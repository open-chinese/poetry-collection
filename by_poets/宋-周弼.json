[
    {
        "title": "二郎神 浪花皱石",
        "author": "周弼",
        "content": "浪花皱石，毡叶月、欲移还定。\n想白伫烘晴，黄蕉摊雨，人整斜巾照领。\n翦断鲛绡何人续，黯梦想、秋江风冷。\n空露渍藻铺，云根苔甃，指痕环影。\n重省。\n五湖万里，谁问烟艇。\n料宝像尘侵，玉瓢珠锁，羞对菱花故镜。\n领略鸦黄，破除螺黛，都付渚苹汀荇。\n春醉醒，暮雨朝云何处，柳蹊花迳。",
        "dynasty": "宋",
        "collection_info": null
    },
    {
        "title": "浣溪沙 朴朴精神的的香",
        "author": "周弼",
        "content": "朴朴精神的的香。\n荼縻一朵晓来妆。\n雏莺叶底学宫商。\n着意劝人须尽醉，扶头中酒又何妨。\n绿窗花影日偏长。",
        "dynasty": "宋",
        "collection_info": null
    },
    {
        "title": "黄鹤楼歌",
        "author": "周弼",
        "content": "城上危楼高缥缈，城下澄江復相绕。\n有时漾影入中流，俯看游鱼仰飞鸟。\n近楼多少未行舟，满江落花洒汀洲。\n人同江狎不怕浪，登楼对酒弹箜篌。\n大别山头白云起，金口渡边雨如洗。\n半鈎新月上孤城，还照高楼与江水。\n晴江依旧泻浔阳，黄鹤无由归故乡。\n一声玉笛起何处，燕扑阑干花影长。",
        "dynasty": "宋",
        "collection_info": null
    },
    {
        "title": "韬光庵",
        "author": "周弼",
        "content": "谷鸟与我言，怨杀白太傅。\n借问何以然，携却山僧去。\n山僧未去时，前盘一尾蛇，后踞一头虎，吸云啸风遶窗户。\n山僧已去了，鹤来踏翻藤。\n猿到拗折树，乱篠枯柴塞行路。\n抑将庐于嵩高之阳，温洛之浒，诸天散花復呵护。\n抑将慕羶逐臭，亡魂丧魄，委枯骸于北邙之狐兔。\n荒台兮尚存，破屋兮如故，惟有山僧不知处。\n世间万事谁始终，极目寒江起烟雾。",
        "dynasty": "宋",
        "collection_info": null
    },
    {
        "title": "牡丹",
        "author": "周弼",
        "content": "江南牡丹凡有几，德安打头歙为二。\n金陵旧物间有之，池阳吴郡皆居次。\n地近京畿种偏好，鄂城栽接不草草。\n舂土筛泥绕画栏，石甃方坛浄如扫。\n当头第一带鞓红，腻紫娇黄别作丛。\n盘盂擎出最迎日，碧玉万片藏春风。\n宝叶丝丝带缕金，锦斑酒晕间攒心。\n翻腾栀茜乱朱粉，样各数名分浅深。\n低树犹高五六尺，花重刚枝反无力。\n迥出层阴转耐看，始悟年深有真色。\n晚添细雪来相簇，露醒香魂冷方浴。\n倚柱黄昏眼倍明，顿觉夜阑须秉烛。\n洛水芳林应更多，不禁飞雨洗铜驼。\n酥煎送酒有人在，草没故园无柰何。\n莫对余春起嘆嗟，最难保守是繁华。\n君看南渡百年内，看到子孙能几家。",
        "dynasty": "宋",
        "collection_info": null
    },
    {
        "title": "戴式之垂访村居",
        "author": "周弼",
        "content": "故人手持一缄书，扁舟清晨造我庐。\n为问舟从何方来，欲应未应先长吁。\n长安平旦朱门开，曳裾靸履喧春雷。\n独有诗人货难售，朔雪寒风常满袖。\n孤馆青灯不自聊，短帽鹑衣竞相就。\n獬豸峨冠岂无事，不触姦邪触诗士。\n虽当圣世尚宽容，滔滔宁免言为讳。\n轩瑟齐竽本难遇，长编巨轴添忧虑。\n松菊荒芜归计迟，欲向何门诵佳句。\n君不见古者防川不禁口，里谚村谣无不有。\n美刺箴规三百篇，删取皆经圣人手。\n汉魏着述充层云，采撷花草香纷纷。\n其间国政最亲切，世许少陵能爱君。\n交衢谤木求胥诲，盛若勋华犹不改。\n风雅遗音傥尚存，篇篇遒铎皆应采。\n小人几度邪侵正，何尝断隔无歌咏。\n风雨萧萧鸡自鸣，谁顾寒莎响蛙黾。\n但恐君诗未工耳，工则奚愁强疵毁。\n益藉讥评达九重，送起声名赤霄裏。\n况于时事无交涉，仿郊寒山题木叶。\n千龄得失寸心知，笑尔随群走干谒。\n请君头上巾，为君抖却岐路尘。\n解君身上衣，为君拂去京洛缁，三濯三洗清泠池。\n一日失机械，二日忘是非，三日天籁呼吸吹。\n勇将漫刺付流水，开口尽作欢喜辞。\n天台石桥春已知，别有野鹤相追随，苟欲避世不可迟。\n请君归，君勿疑。",
        "dynasty": "宋",
        "collection_info": null
    },
    {
        "title": "将适毗陵道中遇居简上人",
        "author": "周弼",
        "content": "姑苏观下逢居简，帽子欹斜衣懒散。\n自言契阔漫东西，虽老犹能青白眼。\n知音不在禅床久，抱刺怀书谨奔走。\n反舌无声乱草间，回首尽成狮子吼。\n荒芜野寺孤城外，赤叶黄芦日相对。\n午睡双鸠唤欲醒，起傍生台炙肩背。\n弄笔濡毫总萧索，尚余酒量添于昨。\n语尽横塘笛未终，东风满面杨花落。\n匆匆解缆搀程去，从此相期更何处。\n一碗官酤般若汤，把手同看独孤树。",
        "dynasty": "宋",
        "collection_info": null
    },
    {
        "title": "鄱阳湖",
        "author": "周弼",
        "content": "鄱阳湖浸东南境，有人曾量三十六万顷。\n我昔乘槎渤澥间，眇视天溟坎蛙井。\n浪何为而起于青云之底，日何为而碎于泥沙之裏。\n太极初分一物无，天水相包若鸡子。\n扬澜可供李白青州杓，彭蠡付与卢敖洗龟殻。\n斗大孤山没处藏，斸取来搘鼎铛脚。\n胸中八九吞云梦，似此蹄涔亦何用。\n安得快意大荒之东东復东，指麾鱼鼈骑苍龙。",
        "dynasty": "宋",
        "collection_info": null
    },
    {
        "title": "灵岩上方",
        "author": "周弼",
        "content": "嵯峨楼观青山头，昔曾避暑离宫游。\n吴王旌旆堕冥漠，至今古木涵清秋。\n谁听白纻歌声接，细扑飞尘石榴叶。\n银烛吹灰别泪残，夜半虚廊响行屧。\n美人何处凝娇魂，五色定化蝴蝶翻。\n几人深闺有余怨，当昼巨栎号惊猿。\n千年惟见春风在，绿草虽存颜色改。\n寂寞栏干绕断肠，满径寒香不堪采。\n朝云为我光徘徊，须臾径入姑苏台。\n遗踪灭迹竟难望，叶落空林归鸟哀。",
        "dynasty": "宋",
        "collection_info": null
    },
    {
        "title": "菰菜",
        "author": "周弼",
        "content": "江边野滩多老菰，抽心作穗秋满湖。\n拂开细谷芒敷舒，中有一米连三稃。\n剖之粒粒皆尖小，整齐远过占城稻。\n不烦舂簸即晨炊，更胜青精颜色好。\n寻常艰得此欣逢，默计五升当百丛。\n雨多水长倍加益，十里定收三十钟。\n野人获之亦自足，何用虚靡太仓粟。\n连日秋风思故乡，况復家田有茅屋。\n坠网重腮鲈已鲜，莼丝牵叶又流涎。\n急归收穫苹溪畔，细拨芦花撑钓船。",
        "dynasty": "宋",
        "collection_info": null
    },
    {
        "title": "海棠",
        "author": "周弼",
        "content": "海棠最佳须老丛，远及百年花始红。\n历看名葩此为盛，刚柯硬叶交相映。\n倚石攒青二三丈，雨膏倒吸胭脂上。\n仿佛璇霄发曙光，细族蓬莱绣旗仗。\n露欲收珠色转深，香玉万颗藏春阴。\n轻风欲透紫丝障，一片朝霞倾入林。\n凤城多少栽花处，低嫩俱无可观树。\n相对令人忆故山，年年雕萼扫朱栏。\n只今惟有溪童在，应放高枝栖白鷴。",
        "dynasty": "宋",
        "collection_info": null
    },
    {
        "title": "吴王试剑石",
        "author": "周弼",
        "content": "吴王铸剑成，自谓古难比。\n试之高山巅，石裂断横理。\n那无昔时人，相逢干将里。\n故宫宫中白日长，春风野田百草香。\n有谁慷慨不平事，被褐踏花推酒缸。",
        "dynasty": "宋",
        "collection_info": null
    },
    {
        "title": "烟波亭避暑",
        "author": "周弼",
        "content": "澄江横匹练，月洗黄罗扇。\n捲尽白云衣，常星撒沙见。\n天低欲就人，夜色凝深淀。\n欻吸动微光，时絣斗间线。\n凉亭逼旷野，轩楹敞三面。\n万象悉铺陈，随机互迁变。\n十岁逃虚空，得此方一遍。\n相对坐谈玄，终宵亦无倦。\n只恐骎骎催晓箭，涌上东方老铜片。\n须着干求大帝君，莫使阳乌眼睛转。",
        "dynasty": "宋",
        "collection_info": null
    },
    {
        "title": "禹穴",
        "author": "周弼",
        "content": "若有藏瘗空山中，谁人反闭玉笥峰。\n虎潈不得不启封，立石缭之应万重。\n不知灵变从何发，爆然夜半横分裂。\n但留一线与人窥，未放白云全漏泄。\n古木苍藤闭莫开，穴中惟听走风雷。\n神仙必有便门出，得见飈轮自往来。",
        "dynasty": "宋",
        "collection_info": null
    },
    {
        "title": "题葛稚川移家图",
        "author": "周弼",
        "content": "稚川移家入空谷，手招白云守茅屋。\n惟恐人窥炼药鑪，锁断青峦泻垂瀑。\n只留一径通飞鸟，其间想透三仙岛。\n野童犹摘凤文梨，村老闲锄燕胎草。\n人将外物为真物，反笑山栖衰草窟。\n玉臼丹成兔欲眠，蚯蚓黄蒿几钻骨。\n此去世间应不远，尚存犹可分苔藓。\n两幅生绡若可凭，先寄胡麻与鸡犬。",
        "dynasty": "宋",
        "collection_info": null
    },
    {
        "title": "春浓曲",
        "author": "周弼",
        "content": "雨膏蒸土兰芽热，粉魂淡艷凝缃缬。\n柳条无力受东风，桃叶春江弄花月。\n枕函坠髮昏眠重，绮帐惊寒替花恐。\n屏琐虫栖化粉蛾，帘甲蜂钻抱残蛹。\n麦门冬长柔堪结，桐轮辗尽棠梨雪。\n门掩车箱铜较闲，瓶敲井榦青丝绝。\n君不见楚王宫中乐酣宴，嫌怕旁人说春晚。\n玉钗埋遍细腰人，章华台上苍苔满。",
        "dynasty": "宋",
        "collection_info": null
    },
    {
        "title": "陆羽泉",
        "author": "周弼",
        "content": "拟酌松根泉，先酹松下土。\n瓯牺副都篮，拾薪自煎煮。\n一杯復一杯，併酌连四五。\n寄谢山中人，腹痛不累汝。",
        "dynasty": "宋",
        "collection_info": null
    },
    {
        "title": "寓宿黄观復书堂晨至海棠花下走笔呈苏召叟",
        "author": "周弼",
        "content": "春风忽来花满树，海棠最多绕栏吐。\n客愁纔动不復安，两脚春泥踏春雨。\n高枝背面辞晓喧，低枝湿透挥未干。\n胭脂深重粉亦殷，颜色滑腻脂肉寒。\n五云忽卷晨粧毕，晓来姿态俱已失。\n悔不敲门请君出，吃酒忍饥看半日。\n疾呼杯酌倾已迟，但惊野雪扫还飞。\n可能就赐醉眠者，烂嚼落花听鸟啼。",
        "dynasty": "宋",
        "collection_info": null
    },
    {
        "title": "建宁浦城李频行祠",
        "author": "周弼",
        "content": "建安梨岳老梨木，刻作唐朝建州牧。\n香炉忽动吹寒灰，浦城环翠阴风来。\n岭头顽石尽能走，涧下奔泉皆倒回。\n猿猱啼兮鬼啸野，六玄虬兮四骊马。\n想须吟遶碧草亭，举手高翻白云写。\n峰为文通名梦笔，杨公书堂曾散帙。\n丽月鲜霞付与谁，烟墅有人还筑室。\n田父何所祈，赠尔青麰黑桑椹。\n里儒何所求，赠尔黄粮布囊枕。\n万岁兮千秋，既往兮復留。\n抽兰心，拆椒口。\n簸南箕，挹北斗。\n不假竹枝歌，何须折杨柳。\n只用秦原妙绝词，传入神絃荐春酒。",
        "dynasty": "宋",
        "collection_info": null
    },
    {
        "title": "五云门外小亭",
        "author": "周弼",
        "content": "醉中别高峰，挥手谢平野。\n百里伴啼猿，一官骑恶马。\n飞花堕城隅，槁叶积亭下。\n从教践踏去，会有相逢者。",
        "dynasty": "宋",
        "collection_info": null
    },
    {
        "title": "夏日泛秘湖",
        "author": "周弼",
        "content": "朝来泛舟花满湖，亭午返棹风相呼。\n已收波浪入菱芡，晚开云日媚菰蒲。\n羣飞鼓翼数沙雁，一去没头双野鳬。\n少留霁色定堪玩，可惜归程时已晡。",
        "dynasty": "宋",
        "collection_info": null
    },
    {
        "title": "送觉新上人还越",
        "author": "周弼",
        "content": "古越多精蓝，名僧递相接。\n青林瓶盂聚，丹壑楼观迭。\n今乘秋涛便，莫待寒雨涉。\n何处闻鸣蛩，虚廊扫黄叶。",
        "dynasty": "宋",
        "collection_info": null
    },
    {
        "title": "琵琶亭",
        "author": "周弼",
        "content": "萧萧枫林青，杂出间椅槚。\n尚思送行舟，繫此木叶下。\n云开星垂山，水荡月在野。\n江空夜枨枨，泪復谁满把。\n汀洲泥沙换，葭苇颜色假。\n变迁斐然殊，感慨益以寡。\n黄烟飞高桅，绛雪当道洒。\n余春去不尽，併放湓浦泻。\n岂无夜深弹，寂寞少听者。\n尚有沙滩人，时时说司马。",
        "dynasty": "宋",
        "collection_info": null
    },
    {
        "title": "石钟寺",
        "author": "周弼",
        "content": "山前削成面，山后不露骨。\n何人恋巢居，结屋寄突兀。\n多风锁寒殿，频雨闭石窟。\n笋透狮子倾，草蔽鸱吻没。\n髑髅串胡神，缨络缠古佛。\n熹灯影摧残，槁柏香蓬馞。\n丹叶夏犹在，绿树暑未发。\n坳径鸣秋蛩，闲阶起苍鹘。\n僧衣莓苔侵，斋钵野菜掘。\n梵庋止数卷，矧能备巾拂。\n奔波道涂间，体倦神屡竭。\n大险阨在前，醉梦魂恍惚。\n信陋获安处，不胜尘土汩。\n经房晚栖禅，殆亦未易忽。\n铁凤终日叫，心颇恶此物。\n欲去欲住间，征帆已超越。",
        "dynasty": "宋",
        "collection_info": null
    },
    {
        "title": "喜晴",
        "author": "周弼",
        "content": "久客无别望，出门惟快晴。\n茅店局促卧，村静不打更。\n淅沥渐有间，四檐稍收声。\n俯身问僮仆，贪睡语辄惊。\n耳边嘈囋动，邻房先戒行。\n拂拭弄包裹，人健脚亦轻。\n溪舂黄粮响，窗扫巨竹倾。\n山路少泥土，意想砂砾平。\n舍梦弃衾枕，披衣散纵横。\n屈指计道里，陡觉神思清。\n菜老復命煮，小鲜岂足烹。\n旅饭任麤粝，苞苴且难成。\n值雨及雷雹，一阻三宿程。\n南北互有适，后先何必争。\n东方晓色至，隠隠天渐明。\n分手出门去，相引行水坑。",
        "dynasty": "宋",
        "collection_info": null
    },
    {
        "title": "樱桃花",
        "author": "周弼",
        "content": "樱桃未开花遶枝，樱桃已开红满溪。\n花开几朝今始见，人折人攀那得知。\n黄鹂飞来问谁主，对面相看隔墙语。\n今日锁魂事可明，昨夜东风过云雨。",
        "dynasty": "宋",
        "collection_info": null
    },
    {
        "title": "丰年行",
        "author": "周弼",
        "content": "长田一亩三石收，截茅作囤遮水牛。\n驯鸡塞笼彘牢满，大儿看亲女上头。\n里胥关门罢输送，晴乌窥檐鼠沿栋。\n瓦盆瓷缶息老身，还将孙子看迎神。\n庙前擘纸青竹爆，饧糕粉鱼夜祠竈。",
        "dynasty": "宋",
        "collection_info": null
    },
    {
        "title": "冬赛行",
        "author": "周弼",
        "content": "大巫舞袍奉酒尊，小巫湔裙进盘彘。\n野风吹树龙马归，瓦炉柏根香满地。\n白衣老鬚捻向前，叉手大胆不敢言。\n去年田家五分熟，更饶三分百事足。\n大茧千棚丝满窠，栗犊两握角出肉。\n土台浇酒再拜辞，纸钱灰扑遶木枝。\n神语顺从杯教吉，鼓笛薨薨打三日。",
        "dynasty": "宋",
        "collection_info": null
    },
    {
        "title": "湘东苑",
        "author": "周弼",
        "content": "湘东王好开芳甸，亭台环绕朱栏遍。\n就中应教谁最多，庾信江淹日欢宴。\n七十里围高木栅，花柳烧残少颜色。\n取次华林建邺边，奚不移归帝王宅。\n曾经行处苹芜漫，頼此名存悉歆羡。\n安知飞来不是旧时鶑，舞去都非昔年燕。\n风擘残桃过短墙，更无人管任斜阳。\n惜春犹有伤心者，认作徐娘半面粧。",
        "dynasty": "宋",
        "collection_info": null
    },
    {
        "title": "仲宣楼",
        "author": "周弼",
        "content": "仲宣徙倚思归后，又復谁传独步名。\n自昔城闉虽尚在，至今波浪未尝平。\n半规赤日沈荒渚，一缕黄烟起废城。\n梅落碎花催塞色，葭横响叶弄边声。\n惊寒牧马频回顾，趁暖宾鸿渐北征。\n况乃有怀伤岁暮，登楼那不动乡情。",
        "dynasty": "宋",
        "collection_info": null
    },
    {
        "title": "金坛观",
        "author": "周弼",
        "content": "金坛深僻观，钟磬少人闻。\n山果猿偷堕，庭莎鹿卧分。\n木高犹带雪，石冷不生云。\n正爇黄连炷，相从拜老君。",
        "dynasty": "宋",
        "collection_info": null
    },
    {
        "title": "晚登黄鹤楼",
        "author": "周弼",
        "content": "戚戚登临地，凄凄欲暮天。\n相看数株柳，不听一声蝉。\n山冷云生絮，江空月上弦。\n无缘舍尘事，闲对白鸥眠。",
        "dynasty": "宋",
        "collection_info": null
    },
    {
        "title": "施潭",
        "author": "周弼",
        "content": "归程风强阻，春色有如无。\n上水千帆健，中流一矴孤。\n雨衝寻屋燕，云背立樯乌。\n尽说明朝顺，江行旧有图。",
        "dynasty": "宋",
        "collection_info": null
    },
    {
        "title": "山行",
        "author": "周弼",
        "content": "尽日群山裏，知行第几重。\n竹深春寺磬，滩急午溪舂。\n残旭犹双塔，晴云只半峰。\n岂无仙隠者，恨不少从容。",
        "dynasty": "宋",
        "collection_info": null
    },
    {
        "title": "野桥",
        "author": "周弼",
        "content": "日暮野桥边，都归醉客船。\n数竿沙际日，一片水中天。\n影落衝烟鸟，声移带雨蝉。\n殆非人境得，江月又初圆。",
        "dynasty": "宋",
        "collection_info": null
    },
    {
        "title": "送姚希声令弟归剡中",
        "author": "周弼",
        "content": "客程何太急，岁月半途分。\n想暂归天姥，还来伴使君。\n晓吟千嶂雪，春思一江云。\n若再经过此，囊诗可得闻。",
        "dynasty": "宋",
        "collection_info": null
    },
    {
        "title": "秋屏",
        "author": "周弼",
        "content": "好山多变态，排列在檐楹。\n平熨澄江练，横铺列嶂屏。\n石烟寒遶寺，山雨暗离汀。\n有意携溪枕，眠看直到醒。",
        "dynasty": "宋",
        "collection_info": null
    },
    {
        "title": "同李雪林饮山村",
        "author": "周弼",
        "content": "本来无饮兴，偶此到溪滩。\n屋角悬双瓠，船头繫一竿。\n塔高风便响，桥峻雨随干。\n莫怕城门闭，行归亦不难。",
        "dynasty": "宋",
        "collection_info": null
    },
    {
        "title": "送惟德上人还鼋溪",
        "author": "周弼",
        "content": "为爱林间寺，幽闲少是非。\n因抛荜门业，来着稻田衣。\n石蕨衝云细，山蔬腻雨肥。\n禅居安稳后，更莫启柴扉。",
        "dynasty": "宋",
        "collection_info": null
    },
    {
        "title": "甲申岁解官归故居有以书相问者",
        "author": "周弼",
        "content": "近凭筇竹杖，处处作生涯。\n独采傍溪药，自看临水花。\n爱云因北望，对日任西斜。\n惟有双蝴蝶，相随直到家。",
        "dynasty": "宋",
        "collection_info": null
    },
    {
        "title": "送惠嵩上人住西山兰若",
        "author": "周弼",
        "content": "孤云无定迹，又入乱山居。\n既息禅机稳，从教世网疏。\n晓香岩屋像，寒呪石潭鱼。\n待我寻诗境，看君坐隠庐。",
        "dynasty": "宋",
        "collection_info": null
    },
    {
        "title": "石塘",
        "author": "周弼",
        "content": "水陆尽经过，地暄晴更和。\n鸟声临水近，人影向桥多。\n细雪倾残橘，轻冰脆立荷。\n少为盐米计，听彻竹枝歌。",
        "dynasty": "宋",
        "collection_info": null
    },
    {
        "title": "病起幽园检校",
        "author": "周弼",
        "content": "病起无情绪，池边日几回。\n虫声低覆草，螺殻细生苔。\n暑退芦将变，秋残蓼续开。\n久消环绕迹，全若未尝来。",
        "dynasty": "宋",
        "collection_info": null
    },
    {
        "title": "双林寺",
        "author": "周弼",
        "content": "杳杳双林路，林深不易登。\n寺幽怜宿鸟，地僻喜闲僧。\n静彻垂梁板，寒销背壁灯。\n水边人忽笑，猿落过溪藤。",
        "dynasty": "宋",
        "collection_info": null
    },
    {
        "title": "送僧归旧隠",
        "author": "周弼",
        "content": "自言归去后，只在故山边。\n纱帽临溪盥，铜瓶傍水禅。\n昼闲松塔雨，春尽草堂烟。\n何故相抛舍，沉浮逐世缘。",
        "dynasty": "宋",
        "collection_info": null
    },
    {
        "title": "冰清堂偶成",
        "author": "周弼",
        "content": "数杯恬淡酒，相就等闲倾。\n得失徒多感，行藏任独清。\n昼闲风有味，春尽雨无声。\n但惜新栽柳，相呼欠一鶑。",
        "dynasty": "宋",
        "collection_info": null
    },
    {
        "title": "酬李达可",
        "author": "周弼",
        "content": "归心终自遂，何必恋虚声。\n转觉青衫恶，谁怜白髮生。\n扫花山石瘦，洗药野泉清。\n应有忘机者，时来伴我行。",
        "dynasty": "宋",
        "collection_info": null
    },
    {
        "title": "寄杜北山",
        "author": "周弼",
        "content": "一曲小湖滨，幽居不厌贫。\n坐容禅子憩，家就麯生邻。\n檐竹侵灯众，篱花落竈频。\n几时吟得句，寄与豫章人。",
        "dynasty": "宋",
        "collection_info": null
    },
    {
        "title": "寄鹤林智福上人",
        "author": "周弼",
        "content": "深山高顶寺，黄鹤旧曾留。\n鹤去无踪迹，山僧几白头。\n鸟闲斋鼓静，猿啸佛灯幽。\n宿约何时践，题诗向瀑流。",
        "dynasty": "宋",
        "collection_info": null
    },
    {
        "title": "幽居漫成  其一",
        "author": "周弼",
        "content": "便入空山住，休慵汉省书。\n薄云翻药畚，斜日送柴车。\n远业松花腻，生涯薤叶疏。\n抱琴谁共听，一尾石间鱼。",
        "dynasty": "宋",
        "collection_info": null
    },
    {
        "title": "幽居漫成  其二",
        "author": "周弼",
        "content": "乍归无定业，萧索带村居。\n神树当中朽，人家着外疏。\n藻痕千漂絮，花影一床书。\n何必为真隠，相安便有余。",
        "dynasty": "宋",
        "collection_info": null
    },
    {
        "title": "鹿苑寺",
        "author": "周弼",
        "content": "分半作民栖，犹藏一曲溪。\n鹊窥莲叶座，僧占菜花畦。\n白蠹鱼销粉，青干兽剥泥。\n幸留唐刻在，相伴峻廊题。",
        "dynasty": "宋",
        "collection_info": null
    },
    {
        "title": "马要寺",
        "author": "周弼",
        "content": "水国何年寺，萧条野渡边。\n僧驱田雀倦，神抱海犀眠。\n细网垂秋屋，残灯泊暝船。\n数家枯柳下，犹有旧人烟。",
        "dynasty": "宋",
        "collection_info": null
    },
    {
        "title": "野赛",
        "author": "周弼",
        "content": "客心怀避忌，地险自多神。\n枫叶藏山魅，松根抱石人。\n鹘翻苍黑翅，鱼曝赤斑鳞。\n未必知风候，惟闻酹酒频。",
        "dynasty": "宋",
        "collection_info": null
    },
    {
        "title": "题逸人壁",
        "author": "周弼",
        "content": "深僻人稀到，天然野意成。\n荷衝崩岸出，草入废泉生。\n曝朮充山货，抽茶当地征。\n未须寻伴侣，时有自来鶑。",
        "dynasty": "宋",
        "collection_info": null
    },
    {
        "title": "送蒋云启之湘中",
        "author": "周弼",
        "content": "出门歧路分，愿往不辞勤。\n萤影侵湘月，蝉声隔楚云。\n频烧霜后箨，多饭雨中蕡。\n若过黄陵庙，椒浆奠小君。",
        "dynasty": "宋",
        "collection_info": null
    },
    {
        "title": "送僧妙通游平江万寿",
        "author": "周弼",
        "content": "故乡离几日，何处蹑秋陵。\n梵叶床头树，唐衣壁面僧。\n雨花粘旧锡，风箨扫寒簦。\n新偈期相寄，呵弹破小乘。",
        "dynasty": "宋",
        "collection_info": null
    },
    {
        "title": "酬杜八同宿西山兰若",
        "author": "周弼",
        "content": "西山龙井路，俱有旧行踪。\n待得城中暇，重期石上逢。\n冷霜粘破屐，落月带残钟。\n拟践相邻约，烦君买一峰。",
        "dynasty": "宋",
        "collection_info": null
    },
    {
        "title": "菩提废寺",
        "author": "周弼",
        "content": "野寺孤僧住，当春亦掩扉。\n晓钟三板去，昏杵一盂归。\n古屋垂山榧，幽窗养石韦。\n未容行客憩，荒树雨鸠飞。",
        "dynasty": "宋",
        "collection_info": null
    },
    {
        "title": "天申宫苏文忠画像",
        "author": "周弼",
        "content": "大泽沾荒裔，灵山识老臣。\n微茫云外迹，衰病瘴中身。\n湿草寒碑夕，晴花午殿春。\n高檐风雨断，犹避六丁神。",
        "dynasty": "宋",
        "collection_info": null
    },
    {
        "title": "誓节渡",
        "author": "周弼",
        "content": "仿佛经行地，还寻古渡边。\n山禽多白练，溪药间黄连。\n漠漠将晴雨，迢迢欲暝烟。\n恍然惊梦醒，二十有三年。",
        "dynasty": "宋",
        "collection_info": null
    },
    {
        "title": "白羊",
        "author": "周弼",
        "content": "路隔一重溪，山深客易危。\n驿亭惟有额，官堠尽无碑。\n竹挂黄身虺，林香白面狸。\n得船争欲渡，先奔槿花篱。",
        "dynasty": "宋",
        "collection_info": null
    },
    {
        "title": "送人游边",
        "author": "周弼",
        "content": "平世绝边筹，怜君古塞游。\n谁听蒯缑剑，虚弊黑貂裘。\n宵柝鸣荒戍，寒烽起废楼。\n到应先吊古，恸哭岘山头。",
        "dynasty": "宋",
        "collection_info": null
    },
    {
        "title": "春暮登黄鹤楼",
        "author": "周弼",
        "content": "欲尽残春酒，登临事已违。\n听残怀旧笛，添尽御寒衣。\n鸟向青山没，人来赤壁稀。\n最怜城侧树，无可作花飞。",
        "dynasty": "宋",
        "collection_info": null
    },
    {
        "title": "为僧昙芳赋草堂",
        "author": "周弼",
        "content": "把诗从我者，多是剡中僧。\n结屋何山坞，当门几树藤。\n地寒常带雪，溪峻不留冰。\n赠尔新吟去，归题木叶层。",
        "dynasty": "宋",
        "collection_info": null
    },
    {
        "title": "江皋送别",
        "author": "周弼",
        "content": "把酒对汀洲，相看发去舟。\n迎风一分手，惊浪几翻头。\n烛暗花消泪，枫寒叶弄愁。\n恐犹回首望，终夕凭高楼。",
        "dynasty": "宋",
        "collection_info": null
    },
    {
        "title": "送胡宗原还台山",
        "author": "周弼",
        "content": "故里杉松表，归程笋薤初。\n杯多常失饭，囊罄只留书。\n海墨收秦弃，山粮拾禹余。\n古来仙隠者，多在赤城居。",
        "dynasty": "宋",
        "collection_info": null
    },
    {
        "title": "千金寺",
        "author": "周弼",
        "content": "十载他乡别，春归逐浪层。\n晚晴沙市鼓，夜雨石桥灯。\n帆仄摧干苇，衣寒脆薄缯。\n旧时来往寺，惆怅不逢僧。",
        "dynasty": "宋",
        "collection_info": null
    },
    {
        "title": "留别唐栖云泉上人",
        "author": "周弼",
        "content": "水宿唐栖寺，何缘更浃旬。\n千山今日路，三岁异乡人。\n小殿眠身佛，空廊折臂神。\n归时重作礼，又拂一番尘。",
        "dynasty": "宋",
        "collection_info": null
    },
    {
        "title": "天章寺前小楼",
        "author": "周弼",
        "content": "客怀依古寺，曲水茂林边。\n俯听磵鸣石，静看山出烟。\n傍花清晚漱，对竹冷春眠。\n深羡溪僧乐，幽居动岁年。",
        "dynasty": "宋",
        "collection_info": null
    },
    {
        "title": "野望",
        "author": "周弼",
        "content": "春日晚荒荒，平沙极渺茫。\n楼欹三面水，城卧数条岗。\n白草吴京甸，黄桑楚战场。\n长江俱不问，一片泻斜阳。",
        "dynasty": "宋",
        "collection_info": null
    },
    {
        "title": "枫桥寒山寺",
        "author": "周弼",
        "content": "江枫吟咏工，幽寺冷遗踪。\n不改前朝路，犹闻半夜钟。\n地凉汀月皎，村迥水烟浓。\n试问谁曾见，惟应独有松。",
        "dynasty": "宋",
        "collection_info": null
    },
    {
        "title": "送黄同甫",
        "author": "周弼",
        "content": "人生各有安，出易欲归难。\n古道春泥重，孤城暮雪寒。\n酒锋精似将，诗业远于官。\n野谷如堪饱，从君借鹖冠。",
        "dynasty": "宋",
        "collection_info": null
    },
    {
        "title": "应潭",
        "author": "周弼",
        "content": "村崦递相遮，分居两岸沙。\n地征兼橘柚，土物半桑麻。\n水白来如虹，山黄去若蛇。\n往年曾泊此，丛竹数人家。",
        "dynasty": "宋",
        "collection_info": null
    },
    {
        "title": "招郑服之",
        "author": "周弼",
        "content": "归心同一路，况復在新年。\n梦着登山屐，闲随渡水船。\n宿蒿迷旧陇，春葑起闲田。\n醉卧天池上，知君在我先。",
        "dynasty": "宋",
        "collection_info": null
    },
    {
        "title": "灵竺寺",
        "author": "周弼",
        "content": "不因纯孝者，古寺若为安。\n壁彩蜗游遍，炉香鼠踏残。\n钟声嘶破梃，旛影飐危竿。\n尚恐冬生笋，时来竹外看。",
        "dynasty": "宋",
        "collection_info": null
    },
    {
        "title": "齐安早眺  其一",
        "author": "周弼",
        "content": "昔日干戈地，凄凉古塞情。\n军同民杂戍，州与县分城。\n野旷孤鸿绝，沙寒一骑行。\n十年生息后，人尚怯论兵。",
        "dynasty": "宋",
        "collection_info": null
    },
    {
        "title": "齐安早眺  其二",
        "author": "周弼",
        "content": "阴阴城垒静，极望不飞尘。\n草色横江暮，鶑声出塞春。\n清时应洗甲，来岁又逢辛。\n惆怅经过处，都非往昔人。",
        "dynasty": "宋",
        "collection_info": null
    },
    {
        "title": "村市",
        "author": "周弼",
        "content": "细簇人家住，中分破石崖。\n竹门开店屋，草市夹桥街。\n水别东流汉，山横北过淮。\n并船频借问，同买出江柴。",
        "dynasty": "宋",
        "collection_info": null
    },
    {
        "title": "赠僧仲宝月溪",
        "author": "周弼",
        "content": "幽栖深绝地，静夜独宜僧。\n上下两轮玉，中间一片冰。\n影收悬罟索，光息过船灯。\n独坐观心了，无由更小乘。",
        "dynasty": "宋",
        "collection_info": null
    },
    {
        "title": "题夏肯父晓山图",
        "author": "周弼",
        "content": "旦旦自天成，中全一气清。\n渐分平与峻，俄转晦为明。\n竹閟铺沙影，松涵出谷声。\n机心都不动，稳看日初生。",
        "dynasty": "宋",
        "collection_info": null
    },
    {
        "title": "孙季蕃故居",
        "author": "周弼",
        "content": "笑语失诙谐，人谁不怆怀。\n梦残秋雨寺，魂散夕阳街。\n缺竈粘煎药，干炉积燎柴。\n风流何必葬，便拥菊花埋。",
        "dynasty": "宋",
        "collection_info": null
    },
    {
        "title": "赵东麓归自房陵",
        "author": "周弼",
        "content": "一年辛苦后，收聚若为丰。\n摄职全无吏，携家仅有童。\n乳舂花下管，漆溜叶间筒。\n自此嬉游地，应须且浙中。",
        "dynasty": "宋",
        "collection_info": null
    },
    {
        "title": "吴山仁王寺",
        "author": "周弼",
        "content": "山寺凭高夕未昏，上皇曾此定干坤。\n瓯闽散驿缘江岛，龛赭收潮入海门。\n细雨乱花唐辇道，淡烟疏柳汉营屯。\n何时汴水东流畔，君返宸居臣故园。",
        "dynasty": "宋",
        "collection_info": null
    },
    {
        "title": "庾楼",
        "author": "周弼",
        "content": "欲望江山夜转真，胡床曾此对嘉宾。\n伤心皓月长流水，回首清风不见人。\n花落雉楼横角暮，草生鸥渚破船春。\n归程岂暇频登览，分付羁愁与白苹。",
        "dynasty": "宋",
        "collection_info": null
    },
    {
        "title": "题豫章台",
        "author": "周弼",
        "content": "何日遗踪锁断岗，更谁曾望旧台荒。\n百年南渡频秋雨，一片西山几夕阳。\n石碍老松欹径险，岸随干苇出江长。\n斗间可是无佳气，又见飞乌绕去樯。",
        "dynasty": "宋",
        "collection_info": null
    },
    {
        "title": "题滕王阁",
        "author": "周弼",
        "content": "高阁巍峨接水滨，兴亡纔问便伤神。\n鸣鸾东阁知何处，跨鹤西山别有人。\n柳映落霞江渚暮，草铺斜日野田春。\n羣鸥亦厌多悲感，偏与忘机客最亲。",
        "dynasty": "宋",
        "collection_info": null
    },
    {
        "title": "送友人持节岭南",
        "author": "周弼",
        "content": "吴云迢递楚云鲜，从此南征路几千。\n汉使五羊登岭日，鲁经三豕渡河年。\n榕穿白草飞蛮雨，椒落黄芽起瘴烟。\n待及戍瓜多载石，定无番货入归船。",
        "dynasty": "宋",
        "collection_info": null
    },
    {
        "title": "赠唐栖寺僧",
        "author": "周弼",
        "content": "山门寂寞唐栖寺，别去闲居又一年。\n草暗暮田羣雁远，花明春院一僧禅。\n云房夕磬浮清雨，水殿寒灯宿细烟。\n作得诗成无寄处，几回遥认隔溪船。",
        "dynasty": "宋",
        "collection_info": null
    },
    {
        "title": "连珠",
        "author": "周弼",
        "content": "远望披裘日几回，可堪江上暮寒催。\n云飞旷野迎风断，雪洒长滩夹雨来。\n马踏野桥嘶破板，鸟迷村路立高桅。\n暂须移向疏篱泊，迁就惊春一树梅。",
        "dynasty": "宋",
        "collection_info": null
    },
    {
        "title": "行吟",
        "author": "周弼",
        "content": "独行沙岸不相携，准拟沿溪更渡溪。\n药蔓交加虫上下，柳花撩乱蝶高低。\n杖头晓伴春云石，屐齿晴翻夜雨泥。\n诗就随山为人写，等闲抽尽锦中题。",
        "dynasty": "宋",
        "collection_info": null
    },
    {
        "title": "秀野",
        "author": "周弼",
        "content": "小作幽园傍宅开，只须数亩占楼台。\n石移林屋秋云至，水带松江暮雨来。\n径草散香迎过屐，砌花分影荫流杯。\n人家园圃应无数，不似君能日几回。",
        "dynasty": "宋",
        "collection_info": null
    },
    {
        "title": "孙伯符墓下",
        "author": "周弼",
        "content": "梧叶萧萧墓草长，梦魂曾断九回肠。\n空闻绛帕离章水，谁见黄旗入洛阳。\n鸦噪暮园江阪迥，龙盘春戍石城荒。\n赤乌不识桑田变，犹自悽悽守白杨。",
        "dynasty": "宋",
        "collection_info": null
    },
    {
        "title": "天津桥",
        "author": "周弼",
        "content": "袅袅朱栏倚细波，绿云相对閟嵯峨。\n中天车驾曾擒虏，何日楼船定入河。\n霁柳午阴随岸远，露桃春色过墙多。\n黄旗适应东南运，已办箫铙几曲歌。",
        "dynasty": "宋",
        "collection_info": null
    },
    {
        "title": "雨花台",
        "author": "周弼",
        "content": "细藓柔莎琐旧堆，昔年曾见异僧回。\n如何天上飞灵雨，不为人间洗劫灰。\n江接潮头诸脉应，地连岗势一支来。\n只今不假虚无事，别是春风歌舞台。",
        "dynasty": "宋",
        "collection_info": null
    },
    {
        "title": "凤凰台",
        "author": "周弼",
        "content": "一径逶迤草自芳，何为不復更翱翔。\n应须旧国还宣武，别有高台在建章。\n白鹭背花寻塔路，赤乌衝柳集宫墙。\n中兴不比偏安事，且对梧桐荐羽觞。",
        "dynasty": "宋",
        "collection_info": null
    },
    {
        "title": "乌衣巷",
        "author": "周弼",
        "content": "日落凭栏感慨频，长干桥畔冷残春。\n桑田芜没徒多事，兰玉丛生更几人。\n风暖影翻花外燕，雨多痕蚀草间麟。\n堪嗟羣从成功后，不及钟山一尉神。",
        "dynasty": "宋",
        "collection_info": null
    },
    {
        "title": "石头城",
        "author": "周弼",
        "content": "点点凝烟望未收，六朝遗迹遍荒丘。\n自从绛阙雄江面，谁把朱泥染石头。\n岗断晓榛双阜虎，岸长春草一滩鸥。\n诸公多少新亭恨，不是知心莫上楼。",
        "dynasty": "宋",
        "collection_info": null
    },
    {
        "title": "浮远",
        "author": "周弼",
        "content": "横障瀰漫恃此丘，长江东骛转湍流。\n波间去海无多里，沙际铺淮辄数州。\n风势起花山郭暗，潮声侵树野田浮。\n无由望彻苍茫外，回首斜阳总是愁。",
        "dynasty": "宋",
        "collection_info": null
    },
    {
        "title": "送赵山台赴江阴",
        "author": "周弼",
        "content": "匆匆何事解朝衣，甫为君王领一麾。\n历考近来成故事，就迁长是未多时。\n寒更夜彻防淮柝，晓舶晴翻出海旗。\n不久赤蹄应已到，只须略赋练江诗。",
        "dynasty": "宋",
        "collection_info": null
    },
    {
        "title": "岳阳楼",
        "author": "周弼",
        "content": "凭高望尽寂寥天，与我闲情共渺然。\n平展暮云三百里，积停春水二千年。\n沙洲横渡荆江雨，石塔遥分岳麓烟。\n老我未闻飞剑术，想须今度遇回仙。",
        "dynasty": "宋",
        "collection_info": null
    },
    {
        "title": "西湖竹阁寺",
        "author": "周弼",
        "content": "精舍萧疏近水凉，分明一径绿沉枪。\n就移山近湖皆隠，放出楼高寺倒藏。\n春透露梢齐曲槛，晓翻风箨过修墙。\n长堤花尽人稀少，来听蝉声伴夕阳。",
        "dynasty": "宋",
        "collection_info": null
    },
    {
        "title": "采香径",
        "author": "周弼",
        "content": "缯甲如荼护此台，玉颜憔悴锦帆来。\n一蹊香草无蜂过，千里空葭有雁回。\n响屧藓埋丹凤迹，缕衣花变粉蛾灰。\n谁知子夜歌残日，树满西山似绿苔。",
        "dynasty": "宋",
        "collection_info": null
    },
    {
        "title": "七里濑",
        "author": "周弼",
        "content": "瞬息沿流七里遥，感时回缆木兰桡。\n高台未变陵兼谷，故国频更市与朝。\n风散乱云通去驿，雨消残雪助归潮。\n渔翁近亦无前辈，一箇青铜不肯饶。",
        "dynasty": "宋",
        "collection_info": null
    },
    {
        "title": "南楼怀古五首  其一",
        "author": "周弼",
        "content": "昔人有意久经营，极望寒芜远更平。\n三国旆旌羣鹊散，六朝楼阁一鸠鸣。\n雪消晴嶂沉孤垒，风打寒潮入废城。\n多少怨魂销不尽，草根烧断又还生。",
        "dynasty": "宋",
        "collection_info": null
    },
    {
        "title": "南楼怀古五首  其二",
        "author": "周弼",
        "content": "事久销沉只等闲，好将深意递相参。\n舳舻宵遁谁思忖，裙屐春游自笑谈。\n西日瘴回迷汉沔，北风波逆上江潭。\n隔城方唱招魂引，一拍殷勤至再三。",
        "dynasty": "宋",
        "collection_info": null
    },
    {
        "title": "南楼怀古五首  其三",
        "author": "周弼",
        "content": "茫茫迂曲度平川，何处孤村近水边。\n烟护刘琮残壁垒，雨沉黄祖旧楼船。\n寒沙细拥菰芦地，破陇斜耕苜蓿田。\n见说去年秋潦后，更无茅屋起炊烟。",
        "dynasty": "宋",
        "collection_info": null
    },
    {
        "title": "南楼怀古五首  其四",
        "author": "周弼",
        "content": "幸际清时息五兵，舌顽无处说纵横。\n蚁封一梦难分别，蜗角千年强斗争。\n丹壁邮亭新蜀道，白楼烽戍古邾城。\n自知夜半徒兴舞，移远寒鷄不使鸣。",
        "dynasty": "宋",
        "collection_info": null
    },
    {
        "title": "南楼怀古五首  其五",
        "author": "周弼",
        "content": "夕阳光退杳难凭，欲问江鸥只怨憎。\n得意举帆烧北岸，伤心流楳锁西陵。\n雪消蜀货千樯下，风顺吴盐万斛增。\n且趁一樽相暖热，自非乘醉莫来登。",
        "dynasty": "宋",
        "collection_info": null
    },
    {
        "title": "山居春晚",
        "author": "周弼",
        "content": "索居牢落动关心，但觉匆匆岁月侵。\n无梦不因怜昼静，有怀多是惜春深。\n草香稚蝶销胡粉，花落蛮鶑变楚金。\n最是不禁芳树色，能消几日又成阴。",
        "dynasty": "宋",
        "collection_info": null
    },
    {
        "title": "庭下枯梅有感",
        "author": "周弼",
        "content": "庭下同栽两树梅，一株摇落一株开。\n无缘春色相亏曲，有分晴光亦往来。\n雪打枯枝愁汉驿，雨翻雕萼梦荆台。\n绮窗不断横斜影，犹有东风管碧苔。",
        "dynasty": "宋",
        "collection_info": null
    },
    {
        "title": "会稽山",
        "author": "周弼",
        "content": "衣冠从昔化文身，峻岳当天自有神。\n秦帝刻碑三十载，越王栖甲五千人。\n江连云气分南纪，海接星河近北辰。\n必竟兴亡谁可料，但闻陵谷变飞尘。",
        "dynasty": "宋",
        "collection_info": null
    },
    {
        "title": "甫里观",
        "author": "周弼",
        "content": "天随清调何人继，幸有荒村故宅存。\n橘上蠹虫应屡变，草间眠鸭尚能言。\n池亭暮雪兼风起，篱落春潮带雨浑。\n人啖菊苗终竟别，屠沽犹自不登门。",
        "dynasty": "宋",
        "collection_info": null
    },
    {
        "title": "陈武帝钓台",
        "author": "周弼",
        "content": "路纔容马尽荒茅，谁识仙人旧钓鳌。\n流水不随船影断，乱山犹带弹痕高。\n春烟粉黑重生葑，暮雨灰红半拆桃。\n今日故宫何处问，东风应长对江涛。",
        "dynasty": "宋",
        "collection_info": null
    },
    {
        "title": "赠雪林李和甫",
        "author": "周弼",
        "content": "忽地相逢便解颜，况兼终日看青山。\n精神摘柳哦诗际，标度寻梅集句间。\n春淡野桥孤艇远，暮寒溪寺一钟闲。\n匆匆又作经旬别，两处东风各闭关。",
        "dynasty": "宋",
        "collection_info": null
    },
    {
        "title": "道中有感",
        "author": "周弼",
        "content": "远程已过经行处，别有逶迤古道存。\n寺已寂寥犹有殿，水纔穷尽又逢村。\n一株枯木人分路，十里飞花客过门。\n必竟悉依生处乐，不知何事别家园。",
        "dynasty": "宋",
        "collection_info": null
    },
    {
        "title": "黄溪",
        "author": "周弼",
        "content": "匆匆宁不恨飘零，转更分岐过别汀。\n世事总如迂曲路，年华都付短长亭。\n冢桃褪蘂无人色，社栎盘根作鬼形。\n心自感伤人岂识，回头犹顾岘山青。",
        "dynasty": "宋",
        "collection_info": null
    },
    {
        "title": "朱潭",
        "author": "周弼",
        "content": "消散羁愁益坦然，况当初暖欲晴天。\n清溪苔滑重抄纸，浅屋柴香正煮绵。\n隔水杀鷄祠社土，过桥嘶马入人烟。\n今朝似觉难忘酒，应更无人笑谪仙。",
        "dynasty": "宋",
        "collection_info": null
    },
    {
        "title": "送人之汉上",
        "author": "周弼",
        "content": "木落千山怨别离，自知难驻马行蹄。\n上书季子穷归洛，献赋荀卿老向齐。\n驿店破旗秋雨细，戍楼残角夕阳低。\n袖藏秘策君门远，应望中原泣鼓鼙。",
        "dynasty": "宋",
        "collection_info": null
    },
    {
        "title": "荻港",
        "author": "周弼",
        "content": "波眼沄沄浪復轻，稍苏羁束过清明。\n倩人觅路先寻酒，久客怀乡始见饧。\n松下紫芽肥野菜，竹间青叶带山樱。\n自从一别齐安后，直到今朝始听鶑。",
        "dynasty": "宋",
        "collection_info": null
    },
    {
        "title": "感事",
        "author": "周弼",
        "content": "书剑悠悠屡变迁，老谙多故始知天。\n汗青每愧抛长日，髮白无由逐少年。\n暮雨暗消江岸柳，晓霜初透野池莲。\n此心悬解何须语，人问惟应一指禅。",
        "dynasty": "宋",
        "collection_info": null
    },
    {
        "title": "送迁客",
        "author": "周弼",
        "content": "自谓别离难会面，如何此地又相寻。\n往来云物他乡意，轻薄风尘久客心。\n夜雨泥涂三里郭，夕阳烟火数家林。\n送君好去加餐饭，莫听哀猿彻晓吟。",
        "dynasty": "宋",
        "collection_info": null
    },
    {
        "title": "送人之京口",
        "author": "周弼",
        "content": "竞携书剑去纷纷，谁解登临对日曛。\n北道荆夔一江下，南朝徐兖二州分。\n高楼角晓鸣秋雨，远戍烽寒起暮云。\n莫把寻常望瓜步，恐惊边雁不堪闻。",
        "dynasty": "宋",
        "collection_info": null
    },
    {
        "title": "留题唐栖寺",
        "author": "周弼",
        "content": "僧房十日相留恋，为怯生寒未到家。\n插岸断冰妨荡桨，入檐飞雪助煎茶。\n香台穴碎逃秋蚁，古殿巢翻失暮鸦。\n惟有溪梅最禁耐，傍篱争发向阳花。",
        "dynasty": "宋",
        "collection_info": null
    },
    {
        "title": "送白判官",
        "author": "周弼",
        "content": "着书不就便相抛，远向襄州谒故交。\n里舍千头无旧橘，客程三脊有荒茅。\n买鱼村渡捐孤剑，沽酒山城解弊袍。\n双鬓岂堪禁岁月，眼看归鳦又成巢。",
        "dynasty": "宋",
        "collection_info": null
    },
    {
        "title": "中和节",
        "author": "周弼",
        "content": "时节匆忙过隙驹，可堪岑寂就船居。\n不禁衰病慵耽酒，无益闲交懒报书。\n风暖暮田归海燕，雨甜春水上潮鱼。\n客中自是光阴速，纔见新正又月初。",
        "dynasty": "宋",
        "collection_info": null
    },
    {
        "title": "送人之荆门",
        "author": "周弼",
        "content": "昔年此路达王畿，荒烧畬烟事已非。\n山向崤函空北望，水随江汉自东归。\n凄凉坂路征车远，寂寞邮亭候火稀。\n遥想思乡怨岐路，杜鹃花发鹧鸪飞。",
        "dynasty": "宋",
        "collection_info": null
    },
    {
        "title": "严陵钓台",
        "author": "周弼",
        "content": "晴江万里绿波来，惆怅君房去不回。\n秦苑河山归故国，越乡云雨庇荒台。\n春风一道江蓠绿，落日千峰杜宇哀。\n欲访钓船无处所，野花如雪满汀开。",
        "dynasty": "宋",
        "collection_info": null
    },
    {
        "title": "游道场山遇雨",
        "author": "周弼",
        "content": "飘然久作登临想，纔遇名山雨亦游。\n林尾乱声犹间响，枝头残滴未全收。\n濯翻野竹从教軃，衝落岩花放出流。\n欲把姓名书石上，几回拈笔又成休。",
        "dynasty": "宋",
        "collection_info": null
    },
    {
        "title": "浣沙秋日五首  其一",
        "author": "周弼",
        "content": "衣裳单薄鬓萧骚，独凭危栏首屡搔。\n出壁乱云分片段，隔江飞雨见丝毫。\n庭前断续蛩争响，檐外轻便蝶斗高。\n多少好山俱在眼，愧无短屐共游遨。",
        "dynasty": "宋",
        "collection_info": null
    },
    {
        "title": "浣沙秋日五首  其二",
        "author": "周弼",
        "content": "当前滩号西施碛，对碛看秋得句清。\n五色悬门秦一尉，六经充栋汉诸生。\n石丛细火团荒砌，野蔓疏金出废城。\n目送浣沙人去后，又闻街鼓报新晴。",
        "dynasty": "宋",
        "collection_info": null
    },
    {
        "title": "浣沙秋日五首  其三",
        "author": "周弼",
        "content": "长江淡淡树疏疏，扫却闲庭即故居。\n虫入暗床频促织，萤穿虚壁屡翻书。\n破除暮色惟荒菊，荐送秋华有嫩蔬。\n料得故园分社酒，小苞青橘四腮鲈。",
        "dynasty": "宋",
        "collection_info": null
    },
    {
        "title": "浣沙秋日五首  其四",
        "author": "周弼",
        "content": "自惭尸素尝多暇，未放秋风变楚颜。\n一梦别离抛白水，三年端的守青山。\n野鷄避鹘遮雏去，沙翮衔鱼趁母还。\n纵有乱愁消遣尽，淡云残日共人闲。",
        "dynasty": "宋",
        "collection_info": null
    },
    {
        "title": "浣沙秋日五首  其五",
        "author": "周弼",
        "content": "清溪楼阁暮沉沉，不觉登临夜欲深。\n几处捲帘催酒笛，谁家闭户捣衣砧。\n一朝野雾三朝湿，十日江天九日阴。\n暗喜碍人公事少，自来收拾送秋吟。",
        "dynasty": "宋",
        "collection_info": null
    },
    {
        "title": "罗家洲",
        "author": "周弼",
        "content": "对港近村俱有路，扁舟倍觉往来频。\n入秋破褐惟存线，尽日收钱不满缗。\n远岸冷沙衔坠叶，浅滩寒水卧枯苹。\n未知行役何时断，纵使更深亦唤人。",
        "dynasty": "宋",
        "collection_info": null
    },
    {
        "title": "送陈云崖游三衢",
        "author": "周弼",
        "content": "吟得诗成若等闲，为吾开尽锦囊斑。\n不专瘦岛元和末，要且长城大历间。\n帆入乱潮随涨水，帽衝残雪度危山。\n从今便少春游伴，纔过新正可得还。",
        "dynasty": "宋",
        "collection_info": null
    },
    {
        "title": "春怨",
        "author": "周弼",
        "content": "极浦苹花白，空壕兰萼红。\n伤心城上燕，飞入馆娃宫。",
        "dynasty": "宋",
        "collection_info": null
    },
    {
        "title": "送客",
        "author": "周弼",
        "content": "欲知行远近，细数杜鹃声。\n暗入苍山去，千闻是一程。",
        "dynasty": "宋",
        "collection_info": null
    },
    {
        "title": "冷泉幽憩",
        "author": "周弼",
        "content": "水源穷不尽，垢腻生春袜。\n未敢辄揭流，且向幽亭歇。",
        "dynasty": "宋",
        "collection_info": null
    },
    {
        "title": "落梅",
        "author": "周弼",
        "content": "玉树分明照夕流，粉痕翻为碧苔留。\n三更枝上玲珑雨，乱滴寒香一夜愁。",
        "dynasty": "宋",
        "collection_info": null
    },
    {
        "title": "回山僧书就题书尾",
        "author": "周弼",
        "content": "忆昔同行题落叶，寺前枯树鹤巢边。\n不知今度苔枝上，多少秋虫已化蝉。",
        "dynasty": "宋",
        "collection_info": null
    },
    {
        "title": "逢僧文礼  其一",
        "author": "周弼",
        "content": "空山落日又逢僧，雨杂尘灰满帽纹。\n但忆来时门不掩，麝香偷卧石床云。",
        "dynasty": "宋",
        "collection_info": null
    },
    {
        "title": "逢僧文礼  其二",
        "author": "周弼",
        "content": "师说古香寮旧开，鲍照曾为惠休来。\n至今猿鹤犹知敬，静对寒星礼碧苔。",
        "dynasty": "宋",
        "collection_info": null
    },
    {
        "title": "秋夜",
        "author": "周弼",
        "content": "山门半掩浮云阙，古道人稀芳草歇。\n夜深零露滴秋香，幽人独步青萝月。",
        "dynasty": "宋",
        "collection_info": null
    },
    {
        "title": "寄云泉僧永颐  其一",
        "author": "周弼",
        "content": "书来只说住高峰，不记松林第几重。\n欲拣青峦问茅舍，秋山一样白云封。",
        "dynasty": "宋",
        "collection_info": null
    },
    {
        "title": "寄云泉僧永颐  其二",
        "author": "周弼",
        "content": "颂罢南华谁得闻，两川寒玉一禅身。\n松边弹舌低声念，莫引龙来变作人。",
        "dynasty": "宋",
        "collection_info": null
    },
    {
        "title": "赠从古上人",
        "author": "周弼",
        "content": "山僧袖出新诗卷，字字馨香扑人面。\n清晨何处展看来，捲得梅花两三片。",
        "dynasty": "宋",
        "collection_info": null
    },
    {
        "title": "野庙",
        "author": "周弼",
        "content": "野庙荒芜倒掩扉，寂寥香火客来稀。\n年年归燕相看觑，空滴春泥损画衣。",
        "dynasty": "宋",
        "collection_info": null
    },
    {
        "title": "真娘墓",
        "author": "周弼",
        "content": "青鸟传书渡海迟，乱山衰草葬蛾眉。\n锦囊消歇余香在，狼藉春风荳蔻枝。",
        "dynasty": "宋",
        "collection_info": null
    },
    {
        "title": "女坟湖",
        "author": "周弼",
        "content": "石龟无语对东风，海鹤曾迷晓市中。\n三十六鳞朝夜月，玉钗人在水晶宫。",
        "dynasty": "宋",
        "collection_info": null
    },
    {
        "title": "显应观桃花",
        "author": "周弼",
        "content": "白云随鹤乘将去，深碧桃花满故宫。\n三十六簧明月夜，不知何处吸春风。",
        "dynasty": "宋",
        "collection_info": null
    },
    {
        "title": "四圣观",
        "author": "周弼",
        "content": "小园宽占一山孤，别有墙遮古观居。\n到了恩波拦不住，水窗游出放生鱼。",
        "dynasty": "宋",
        "collection_info": null
    },
    {
        "title": "蜡梅",
        "author": "周弼",
        "content": "爱花偏倩猎人寻，残雪偷春上棘林。\n山岸有谁先得见，冷香疏亚辟寒金。",
        "dynasty": "宋",
        "collection_info": null
    },
    {
        "title": "咏史二首  其一",
        "author": "周弼",
        "content": "一曲呼凰下九霄，石台春静海山遥。\n周秦战血纵横尽，犹卧白云吹洞箫。",
        "dynasty": "宋",
        "collection_info": null
    },
    {
        "title": "咏史二首  其二",
        "author": "周弼",
        "content": "碧树童童荫屋庐，分明青盖画龙车。\n南阳病叟成何事，便谓枯池活得鱼。",
        "dynasty": "宋",
        "collection_info": null
    },
    {
        "title": "送人游西山  其一",
        "author": "周弼",
        "content": "昔人深夜看星斗，镇压灵坛尚有符。\n偷写只应苍鼠惯，几行丹篆绕春芜。",
        "dynasty": "宋",
        "collection_info": null
    },
    {
        "title": "送人游西山  其二",
        "author": "周弼",
        "content": "锁断寒蛟亦有神，冷波寒水病残身。\n谁收匙钥权相借，略放天池洗白鳞。",
        "dynasty": "宋",
        "collection_info": null
    },
    {
        "title": "送人游西山  其三",
        "author": "周弼",
        "content": "抽铅点汞旧台荒，何处搜寻旧草堂。\n谁见洪崖最深处，一坑泥护石中黄。",
        "dynasty": "宋",
        "collection_info": null
    },
    {
        "title": "出关偶题",
        "author": "周弼",
        "content": "一曲长歌浙水寒，绨袍空往又空还。\n咸阳若有山东志，莫放苏秦又出关。",
        "dynasty": "宋",
        "collection_info": null
    },
    {
        "title": "吴门送同行者之毗陵",
        "author": "周弼",
        "content": "布帆何处定逢春，身是归人又送君。\n明日隔城回首望，冷花寒叶满秋云。",
        "dynasty": "宋",
        "collection_info": null
    },
    {
        "title": "西湖初夏",
        "author": "周弼",
        "content": "花飞春减绿阴成，不住风光绕禁城。\n山寺晚晴蝉欲噪，柳林犹啭数声鶑。",
        "dynasty": "宋",
        "collection_info": null
    },
    {
        "title": "送曲江友人南归",
        "author": "周弼",
        "content": "怜君归橐路迢迢，到得茅斋转寂寥。\n应叹药栏经雨烂，土肥抽尽缩砂苗。",
        "dynasty": "宋",
        "collection_info": null
    },
    {
        "title": "客楼",
        "author": "周弼",
        "content": "水国秋清潮半生，越王台殿锁荒城。\n西楼一夜思归客，斜倚朱栏独听笙。",
        "dynasty": "宋",
        "collection_info": null
    },
    {
        "title": "夜深",
        "author": "周弼",
        "content": "虚堂人静不闻更，独坐书灰对夜灯。\n门外不知春雪霁，半峰残月一溪冰。",
        "dynasty": "宋",
        "collection_info": null
    },
    {
        "title": "胥门",
        "author": "周弼",
        "content": "芦苇萧萧生晚潮，伍员何地更吹箫。\n夕阳自逐寒鸦去，万片宫花共寂寥。",
        "dynasty": "宋",
        "collection_info": null
    },
    {
        "title": "送人还姑苏",
        "author": "周弼",
        "content": "别十三年返故居，可怜世业半空虚。\n布囊惟有焦琴在，乞与秋风葬阖闾。",
        "dynasty": "宋",
        "collection_info": null
    },
    {
        "title": "题僧子温画水墨蒲萄",
        "author": "周弼",
        "content": "袅袅多应半熟时，落斜高挂冷攒枝。\n分明记得山窗下，一架寒藤带雨垂。",
        "dynasty": "宋",
        "collection_info": null
    },
    {
        "title": "望太湖  其一",
        "author": "周弼",
        "content": "独立瀰漫灏气中，倍饶云雾杳重重。\n直西一道孤光起，指点人看是白龙。",
        "dynasty": "宋",
        "collection_info": null
    },
    {
        "title": "望太湖  其二",
        "author": "周弼",
        "content": "眼力难穷远即昏，纵晴惟只两三分。\n今朝林屋人皆见，不似峰峦只似云。",
        "dynasty": "宋",
        "collection_info": null
    },
    {
        "title": "收家信",
        "author": "周弼",
        "content": "渺渺秋风生白波，故乡归梦隔山河。\n可怜一纸平安信，不及衡阳雁字多。",
        "dynasty": "宋",
        "collection_info": null
    },
    {
        "title": "闻友人过吴",
        "author": "周弼",
        "content": "诗囊挂在船篷上，吟过江枫落叶中。\n为恐吴笺题不尽，秋风先燥数堆红。",
        "dynasty": "宋",
        "collection_info": null
    },
    {
        "title": "彩云桥",
        "author": "周弼",
        "content": "断桥流水两无期，残日轻云处处疑。\n乞与行人自沽酒，满旗风雨豆花篱。",
        "dynasty": "宋",
        "collection_info": null
    },
    {
        "title": "龙井道中杂纪  其一",
        "author": "周弼",
        "content": "白髮宫人频笑谑，罗衣昔对君王着。\n夜惊春雨洗桃花，梦魂犹挂秋韆索。",
        "dynasty": "宋",
        "collection_info": null
    },
    {
        "title": "龙井道中杂纪  其二",
        "author": "周弼",
        "content": "老僧病久声嘶喝，屡说紫衣胜短褐。\n莫嫌两手渐拘挛，曾把御前供奉钹。",
        "dynasty": "宋",
        "collection_info": null
    },
    {
        "title": "山崦早梅",
        "author": "周弼",
        "content": "晴逼寒笆春满邻，汉奁芳额渐轻匀。\n东风未放全消息，雨萼愁香不见人。",
        "dynasty": "宋",
        "collection_info": null
    },
    {
        "title": "青阳驿",
        "author": "周弼",
        "content": "悄悄如秋麦气凉，山风吹透湿衣裳。\n小炉深幌枯松火，一夜寒香遶客床。",
        "dynasty": "宋",
        "collection_info": null
    },
    {
        "title": "舟次黄鹤矶",
        "author": "周弼",
        "content": "俯为江山特地来，势须时暂走尘埃。\n稍闲便着携官酒，一酹吴王旧钓台。",
        "dynasty": "宋",
        "collection_info": null
    },
    {
        "title": "闻雁",
        "author": "周弼",
        "content": "此是衡阳第几羣，寂寥偏杂雨声闻。\n如今远道多矰缴，莫厌高飞入暮云。",
        "dynasty": "宋",
        "collection_info": null
    },
    {
        "title": "风恶偶成二首  其一",
        "author": "周弼",
        "content": "柔橹双随下水船，乱帆轻舵递相先。\n无端繫着山村岸，高枕芦芽对雨眠。",
        "dynasty": "宋",
        "collection_info": null
    },
    {
        "title": "风恶偶成二首  其二",
        "author": "周弼",
        "content": "三日要行还止住，冷沙寒水暗消春。\n一千四百芜湖路，怨雨愁风多少人。",
        "dynasty": "宋",
        "collection_info": null
    },
    {
        "title": "溧阳桃花",
        "author": "周弼",
        "content": "见说谪仙曾到此，东风千树锁雕墙。\n游人偏向花间酹，雨湿春泥喷酒香。",
        "dynasty": "宋",
        "collection_info": null
    },
    {
        "title": "延山渡",
        "author": "周弼",
        "content": "解帆登岸作山游，林木茅茨共一丘。\n数日骤寒消不尽，尚余残雪护松瘤。",
        "dynasty": "宋",
        "collection_info": null
    },
    {
        "title": "萧山县下遇雨二首  其一",
        "author": "周弼",
        "content": "年来沙涨卒难消，更觉西兴渡口遥。\n冷坐看他骑骒马，半鞍泥水踏春潮。",
        "dynasty": "宋",
        "collection_info": null
    },
    {
        "title": "萧山县下遇雨二首  其二",
        "author": "周弼",
        "content": "悠悠心厌出江沙，过得丘亭转落斜。\n村店自知行客倦，劝尝新酒卖甜瓜。",
        "dynasty": "宋",
        "collection_info": null
    },
    {
        "title": "大洲湖",
        "author": "周弼",
        "content": "人居泽国胜居陵，十月陂塘未结冰。\n残苇乱茭收拾后，断筐分晒折腰菱。",
        "dynasty": "宋",
        "collection_info": null
    },
    {
        "title": "道间偶成",
        "author": "周弼",
        "content": "弯弯田角路周遭，摘尽柔桑露浅蒿。\n无限寂寥门半掩，一车偏健夕阳缲。",
        "dynasty": "宋",
        "collection_info": null
    },
    {
        "title": "早春",
        "author": "周弼",
        "content": "连朝微雪暗消凝，始觉春风逐旋增。\n今早画檐偏有意，数条吹折晒残冰。",
        "dynasty": "宋",
        "collection_info": null
    },
    {
        "title": "送人之汉上",
        "author": "周弼",
        "content": "旧来边塞自多尘，瘦草寒花强作春。\n见说连年更悽怆，乱萤随趁鬼迷人。",
        "dynasty": "宋",
        "collection_info": null
    },
    {
        "title": "思归  其一",
        "author": "周弼",
        "content": "闹裏看山不识真，偶来轩槛振衣尘。\n诸峰便觉移相就，分付春风欲去人。",
        "dynasty": "宋",
        "collection_info": null
    },
    {
        "title": "思归  其二",
        "author": "周弼",
        "content": "点点杨花飞满洲，只应催促送行舟。\n非关向晚伤心事，自怯春寒不肯留。",
        "dynasty": "宋",
        "collection_info": null
    },
    {
        "title": "思归  其三",
        "author": "周弼",
        "content": "尽日凭栏客兴浓，山虽西遶水还东。\n便乘春暮家园去，犹及棠梨满径风。",
        "dynasty": "宋",
        "collection_info": null
    },
    {
        "title": "思归  其四",
        "author": "周弼",
        "content": "自觉才疏久愿归，敢将山色便相依。\n汉家事业虽全盛，亦放梁鸿一箇飞。",
        "dynasty": "宋",
        "collection_info": null
    },
    {
        "title": "赠野逸  其一",
        "author": "周弼",
        "content": "时康难售贾生医，谏鼓无声对落晖。\n又报一年花信了，满山鶗鴂送春归。",
        "dynasty": "宋",
        "collection_info": null
    },
    {
        "title": "赠野逸  其二",
        "author": "周弼",
        "content": "悠悠行路雪侵头，拟出重关洗弊裘。\n堤上忽逢憔悴客，背花停酒说通州。",
        "dynasty": "宋",
        "collection_info": null
    },
    {
        "title": "下渚秋暮",
        "author": "周弼",
        "content": "浅滩近渚沙相接，水落渔人朝暮涉。\n摵摵风鸣若雨来，绕堤吹散干荷叶。",
        "dynasty": "宋",
        "collection_info": null
    },
    {
        "title": "秋日马上",
        "author": "周弼",
        "content": "本无谋略强谈兵，每愧临边病未能。\n筋力岂知犹可喜，一鞍千里到江陵。",
        "dynasty": "宋",
        "collection_info": null
    },
    {
        "title": "许市罩鱼",
        "author": "周弼",
        "content": "网边分得尾纤纤，腥却莼丝莫厌嫌。\n自有野人相料理，柳阴茅店一包盐。",
        "dynasty": "宋",
        "collection_info": null
    },
    {
        "title": "岁除思归  其一",
        "author": "周弼",
        "content": "山栖书到多日，野渡舟横几回。\n想见溪边亭上，故人待我衔杯。",
        "dynasty": "宋",
        "collection_info": null
    },
    {
        "title": "岁除思归  其二",
        "author": "周弼",
        "content": "春风冰断千尺，晓霁云开百重。\n何处溪桥争渡，谁家山寺闻钟。",
        "dynasty": "宋",
        "collection_info": null
    },
    {
        "title": "岁除思归  其三",
        "author": "周弼",
        "content": "野屋定堆落叶，山径应铺石芜。\n一别经秋不到，隔篱黄犬谁呼。",
        "dynasty": "宋",
        "collection_info": null
    },
    {
        "title": "题蕺山僧竹阁",
        "author": "周弼",
        "content": "高阁俯人世，越香清古岑。\n林表山烟薄，竹多苔色深。\n露笋翻晓箨，云房生昼阴。\n天风自然来，明月照我琴。\n景豁谢幽事，竟日聆仙禽。\n佳言出奇观，清梵扬空音。\n子猷昔好此，故园今陆沈。\n睠然顾兹赏，萧萧生道心。",
        "dynasty": "宋",
        "collection_info": null
    },
    {
        "title": "久客思归感兴",
        "author": "周弼",
        "content": "久客空江上，閒吟对石门。\n青山非远近，流水自朝昏。\n夜月添乡梦，春风入烧痕。\n翻思南郭路，迢递隔烟村。",
        "dynasty": "宋",
        "collection_info": null
    },
    {
        "title": "访别",
        "author": "周弼",
        "content": "圣代吟家众，无君众体诗。\n数奇官职见，心苦道途知。\n积梦难相寄，流年自各悲。\n金闺催制锦，又復向黄陂。",
        "dynasty": "宋",
        "collection_info": null
    },
    {
        "title": "溪馆送别",
        "author": "周弼",
        "content": "旅馆成佳集，临觞送远征。\n厨烟含烛焰，溪雨夺琴声。\n愁动草边色，恨牵花外情。\n明朝过平望，应念隔春更。",
        "dynasty": "宋",
        "collection_info": null
    },
    {
        "title": "晚泊",
        "author": "周弼",
        "content": "芳草渡头猿夜吟，孤舟一繫百年心。\n旧游零落不知数，客路经过空復寻。\n暮雪关山千里雁，夕阳烟火数家林。\n明朝叹息东征士，髮垢冠欹不欲簪。",
        "dynasty": "宋",
        "collection_info": null
    },
    {
        "title": "鄱阳湖四十韵",
        "author": "周弼",
        "content": "巨浸连吴越，高躔直斗牛。\n玄明开别府，江伯汇支流。\n象纬元精逼，神姦秘怪裒。\n番君疏带砺，彭蠡壮襟喉。\n赴隙如无地，凭壖忽有州。\n津涯逾写润，窟宅定刳幽。\n岛认瀛鳌戴，涛疑阵马蒐。\n珠跳怜雨驶，镜滑识风收。\n树带乔枝隠，山余短碧浮。\n窥觇疲罔象，睥睨忲阳侯。\n漾月都迷皓，蒸云间作油。\n涵濡均藻荇，冗长到{丷/八}鳅。\n蜃幻晴嘘阁，龙腥夜拔湫。\n万寻县圃玉，一带洞庭秋。\n盈缩知谁纪，吞并似力揫。\n鲤矜封赤鯶，龟笑斥朱眸。\n嵌窦扶桑啮，珍文匠石锼。\n鸥羣驯野客，蚖肆傲潜虬。\n罟数筐零霰，樯轻弩激鍭。\n孰分浮瓠澨，或讶绕蛇丘。\n弦索延商妇，舽艭送莫愁。\n陶朱诚得策，神禹想遗忧。\n端称潺湲弄，非无隠伏搜。\n豆分高下渚，苇视去来舟。\n血脉干坤活，疮痍稼穑瘳。\n披猖包息壤，琐碎略浮沤。\n莲女婵娟棹，渔郎芼燥瓯。\n有人搴绣被，无客傲鹴裘。\n货贝穷干没，醪羞肃丐求。\n束枯论沃釜，戒覆比倾辀。\n众水杯盂外，他年吐纳尤。\n鹊填功未议，鲸吸志应酬。\n何事轻思济，吾防果未周。\n阽危心骨醉，飘泊面颜羞。\n敢计乘桴去，何知戴笠游。\n片帆真扰扰，隻影转悠悠。\n卑湿嗟梁傅，星霜挂魏牟。\n劳歌惭孺子，破簏付平头。\n乌豉缘莼置，黄粮为鲙谋。\n清螺取归日，稳棹听夷犹。",
        "dynasty": "宋",
        "collection_info": null
    },
    {
        "title": "溪亭话别",
        "author": "周弼",
        "content": "芳时谈古调，霅浦少人同。\n化日桃花外，归船便隔春。",
        "dynasty": "宋",
        "collection_info": null
    },
    {
        "title": "题湖上壁",
        "author": "周弼",
        "content": "寒食风埃满客襟，西湖烟雨送愁频。\n日高未起鸟呼梦，春晚不归花笑人。",
        "dynasty": "宋",
        "collection_info": null
    },
    {
        "title": "赠别水云翁",
        "author": "周弼",
        "content": "离离双鬓似秋蓬，惯逐沙鸥与断鸿。\n漂母矶头春水阔，扁舟何处繫东风。",
        "dynasty": "宋",
        "collection_info": null
    },
    {
        "title": "烟中梅",
        "author": "周弼",
        "content": "冷花疎蕊竹间横，浅薄笼烟淡作晴。\n怊怅野桥春水断，几回相见不分明。",
        "dynasty": "宋",
        "collection_info": null
    },
    {
        "title": "检校金盖别业",
        "author": "周弼",
        "content": "独棹一溪云，山回景自分。\n露花藏岸势，风叶乱泉纹。\n短箭催年急，微阳近草曛。\n断猿将落木，清夜不堪闻。",
        "dynasty": "宋",
        "collection_info": null
    }
]