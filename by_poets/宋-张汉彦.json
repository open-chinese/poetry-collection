[
    {
        "uuid": "98a2e9c2bb0810d66de3877ca60b6c3e",
        "title": "题太平兴国宫",
        "author": "张汉彦",
        "content": "神仙所居真福地，帝遣仙官下人世。\n开元圣主梦潜通，九天使者何灵异。\n绛节霓旌射紫霄，风吹仙袂还飘飘。\n群官再拜所共睹，至今传闻时未遥。\n眼前不见吴生笔，劫火俱焚余败壁。\n当时壮丽为一空，每对荆蓁频叹息。\n谁人再造成奇功，巍巍宝殿尤瑰雄。\n我来祈福不为己，喜见气象昇平中。",
        "dynasty": "宋",
        "collection_info": null
    },
    {
        "uuid": "a842b8bfb48ff4b99f69d74f5a8bb911",
        "title": "石仙观",
        "author": "张汉彦",
        "content": "苍崖如壁立，神仙好岩居。\n杖藜往佳招，还与胜境俱。\n寻幽憩真馆，访古得遗书。\n傍有千寻木，中藏蝉蜕躯。\n终然跻绝顶，眼界聊一舒。\n军峯散云雨，盱水带城隅。\n始知众山小，端欲隘寰区。\n达人等大观，笑彼形器拘。\n天寒风景暮，归兴促篮舆。\n幸兹及官闲，行色可徐徐。\n前修傥可作，微禄亦何须。\n眷言还故山，着论拟潜夫。",
        "dynasty": "宋",
        "collection_info": null
    }
]