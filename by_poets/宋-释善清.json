[
    {
        "uuid": "27012af3005e7ab86d7dafb9e1d61bfe",
        "title": "偈五首  其一",
        "author": "释善清",
        "content": "不出三门九十日，大都只要此心休。\n此心休了全无事，天下名山任意游。",
        "dynasty": "宋",
        "collection_info": null
    },
    {
        "uuid": "9c7549fbe8705e1f781135690fc3984c",
        "title": "偈五首  其二",
        "author": "释善清",
        "content": "掩息茅堂过六冬，心忘境寂万缘空。\n不知幻业从何起，依旧令教振祖风。",
        "dynasty": "宋",
        "collection_info": null
    },
    {
        "uuid": "3aaf0e38249020a82e2a69ef04037748",
        "title": "偈五首  其三",
        "author": "释善清",
        "content": "万仞嵯峨鸟道难，剑轮挥处骨毛寒。\n泥牛昨夜归沧海，吸得西江水尽干。",
        "dynasty": "宋",
        "collection_info": null
    },
    {
        "uuid": "8be50a2f6f13b47d449d4dabc8e48e56",
        "title": "偈五首  其四",
        "author": "释善清",
        "content": "日入酉，梦幻空花能几久。\n百岁光阴二分过，茫茫无限途中走。\n告禅人，早回首，莫待春风动杨柳。",
        "dynasty": "宋",
        "collection_info": null
    },
    {
        "uuid": "24f401aadc110bfedf86cfb98276f8fe",
        "title": "偈五首  其五",
        "author": "释善清",
        "content": "云从龙，风从虎，冬至寒食一百五。\n自古相传直至今，南泉不打盐官鼓。\n参玄人，休莽卤，甜者甜兮苦者苦。\n直截毗卢向上关，莫教错却来时路。",
        "dynasty": "宋",
        "collection_info": null
    },
    {
        "uuid": "4d1c2bf4973ab1e0edfab70dad4edb08",
        "title": "读法界观",
        "author": "释善清",
        "content": "多中即一一中多，浪裏全提水是波。\n波水灭时多一尽，日轮当午见星河。",
        "dynasty": "宋",
        "collection_info": null
    },
    {
        "uuid": "75b2217802de1cac8563f9972bcab891",
        "title": "送临安南荡崇觉空禅师偈",
        "author": "释善清",
        "content": "十年聚首龙峰寺，一悟真空万境閒。\n此去随缘且高隠，莫将名字落人间。",
        "dynasty": "宋",
        "collection_info": null
    },
    {
        "uuid": "2097fc2251bcddb0b8279f9b70569ed5",
        "title": "偈",
        "author": "释善清",
        "content": "随随随，昔昔昔，随随随后无人识。\n夜来明月上高峰，元来祇是这个贼。",
        "dynasty": "宋",
        "collection_info": null
    },
    {
        "uuid": "4593760a7b14d1025559384da2e39240",
        "title": "颂二首  其一",
        "author": "释善清",
        "content": "铜砂锣裏油清浄，照见尘中旧主人。\n寄语禅人猛参取，莫教孤负此生身。",
        "dynasty": "宋",
        "collection_info": null
    },
    {
        "uuid": "c19ec046cdeb42243d32b1610d18e0c0",
        "title": "颂二首  其二",
        "author": "释善清",
        "content": "八万四千非一一，七金山内海滔滔。\n妙高峰顶平如掌，谁把长竿钓巨鳌。",
        "dynasty": "宋",
        "collection_info": null
    }
]