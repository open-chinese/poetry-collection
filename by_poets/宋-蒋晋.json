[
    {
        "uuid": "ef11dfa0a2c6f6e82c1735d735ed523a",
        "title": "柘川渔火",
        "author": "蒋晋",
        "content": "玉川一带光涵秋，渔艇纵横网罟稠。\n西风日落寒烟暝，煌煌灯火明中流。\n数点如萤走络绎，影趁流波泻金液。\n一声欵乃明灭间，邻鸡又报东方白。",
        "dynasty": "宋",
        "collection_info": null
    },
    {
        "uuid": "765590e13f96fb263b067ae755de4f00",
        "title": "西岩胜水",
        "author": "蒋晋",
        "content": "柘川之西有削石，屹立巍巍峻如壁。\n下有沧浪百尺深，澄清恰似秋天碧。\n逝者如斯竟不停，孺子长歌堪濯缨。\n故知源头有活水，支流分派迢迢清。",
        "dynasty": "宋",
        "collection_info": null
    },
    {
        "uuid": "c348581461f443b82de05bca63e6475e",
        "title": "鲤屿浮岚",
        "author": "蒋晋",
        "content": "天地造化真何如，幻就青岚如鲤鱼。\n初疑孝子感天意，復恐古人传素书。\n岚气时浮北烟瘴，缥缈奔腾似吹浪。\n远跳深惊欲化龙，故有飘飘五云障。",
        "dynasty": "宋",
        "collection_info": null
    },
    {
        "uuid": "2785a6be1ba3820ed3dfba358c700967",
        "title": "翠屏列画",
        "author": "蒋晋",
        "content": "青峯如屏高插天，悬崖积翠生云烟。\n谁把王维旧墨蹟，巍巍高挂安居前。\n胜景应知世稀有，妙学丹青乃缩手。\n嗟哉画有蠹损时，斯图寿比南山久。",
        "dynasty": "宋",
        "collection_info": null
    },
    {
        "uuid": "2d6b16451e37098b9167f5f4cbc74b3b",
        "title": "葛井仙踪",
        "author": "蒋晋",
        "content": "谁凿云根清气洩，混混源泉流不竭。\n味极太古比龙涎，饮之令人骨清彻。\n父老为云有葛仙，丹成此地经多年。\n寂寞烟霞洞云静，惟留斯迹令人传。",
        "dynasty": "宋",
        "collection_info": null
    }
]