[
    {
        "uuid": "6170ee6047cf38fa6986af50321f42a0",
        "title": "古上方",
        "author": "邵彪",
        "content": "凌云细路险可遵，稍从飞锡攀嶙峋。\n乌巢崔嵬寄林莽，蚁穴细碎严君臣。\n震开楼阁一弹指，俯览世界千微尘。\n人间劫火变灭尽，此地独与湖山新。",
        "dynasty": "宋",
        "collection_info": null
    },
    {
        "uuid": "7af9edb89745b6431e40ffa40c8169b8",
        "title": "丹阳怀古",
        "author": "邵彪",
        "content": "故里诗人去，湖山最寂寥。\n草深张祜宅，花暗许浑桥。\n凤髓何时续，蓬萍触处飘。\n鸿冥杳难及，霜鬓两萧萧。",
        "dynasty": "宋",
        "collection_info": null
    },
    {
        "uuid": "1c2c48c69f4b78473fa7e2ff455797f0",
        "title": "赋丹阳县治沧浪台",
        "author": "邵彪",
        "content": "秦凿断巘崿，晋圃亡町畦。\n事古迹茫昧，天高水渺瀰。\n缅怀褚季野，清坐行四时。\n仓黄挤兴公，无乃醉魂迷。\n不如颜中书，藻舟赋新诗。\n芜废今几年，黄鹄怨坏陂。\n令尹古循良，见利勇有为。\n如云拥万锸，矢矫出大堤。\n蛟龙鼓洪涛，鸥鹭舞寒漪。\n危台俯回渚，长怀旷遐睎。\n乃知高世心，宜与湖山期。\n下注万顷田，水田数斗泥。\n民乐我亦乐，举觞淡忘归。",
        "dynasty": "宋",
        "collection_info": null
    },
    {
        "uuid": "44a8517cb5fcabf0592ab34188143929",
        "title": "压云轩",
        "author": "邵彪",
        "content": "绝顶地平易，轩窗风怒号。\n半空垂象纬，四面涌波涛。\n洞僻封苔藓，泉深冷骨毛。\n登临欲忘返，城市厌烦劳。",
        "dynasty": "宋",
        "collection_info": null
    }
]