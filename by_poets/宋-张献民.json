[
    {
        "uuid": "cde127e9dd6d4f902e591e03e8260a6a",
        "title": "山门六题寄圣俞",
        "author": "张献民",
        "content": "文脊佳峰峦，烟云密帷幕。\n穷深到幽处，无路通马脚。\n天意忽芜没，神功为开凿。\n周环列苍石，直上撑碧落。\n伏暑坐其下，凛凛风霜作。\n俗客频往来，只恐却锁钥。",
        "dynasty": "宋",
        "collection_info": null
    },
    {
        "uuid": "82fbefe55bc872f8ed33784c3eeabb20",
        "title": "山门六题寄圣俞 山门",
        "author": "张献民",
        "content": "无路可通文脊隈，山腰大闢门崔嵬。\n若非天地功破裂，定是鬼神力凿开。\n浑浑旁撑苍壁立，空空直贯清风来。\n祇应便彻仙源去，愿蹑飞云到玉台。",
        "dynasty": "宋",
        "collection_info": null
    },
    {
        "uuid": "d229020419648c390545772566e3abb5",
        "title": "山门六题寄圣俞 朝阳洞",
        "author": "张献民",
        "content": "撇衣秉火扪石入，路硬硗确黑如漆。\n穷深不见瞿硎生，洞中依旧石藏室。",
        "dynasty": "宋",
        "collection_info": null
    },
    {
        "uuid": "f512a55710ac35bb4089626469937080",
        "title": "山门六题寄圣俞 涟漪洞",
        "author": "张献民",
        "content": "洞流何处窟穴断，泉向洞中源源生。\n潺潺万古流不尽，夜夜空照山月明。",
        "dynasty": "宋",
        "collection_info": null
    },
    {
        "uuid": "b6cb8a1905221e2884189a7b9680c0fc",
        "title": "山门六题寄圣俞 碧云洞",
        "author": "张献民",
        "content": "一窦险若到平处，裂壁忽见天共明。\n水深不敢投石响，潭中惟恐神龙惊。",
        "dynasty": "宋",
        "collection_info": null
    },
    {
        "uuid": "76be719368079b22e5fa4ca98b5367ab",
        "title": "山门六题寄圣俞 紫云岩 其一",
        "author": "张献民",
        "content": "朝见紫云生霏霏，暮见紫云归戢戢。\n有时飞鸾舞上下，料是仙人潜出入。",
        "dynasty": "宋",
        "collection_info": null
    },
    {
        "uuid": "90881c0b54d346379b91e5ad0f3abb14",
        "title": "山门六题寄圣俞 紫云岩 其二",
        "author": "张献民",
        "content": "日破阴蒙照岩顶，紫云一片拖晴影。\n溶溶洩洩晚不收，只疑便是壶中景。",
        "dynasty": "宋",
        "collection_info": null
    },
    {
        "uuid": "7b40026d9dc69ab46211f89228a4884e",
        "title": "山门六题寄圣俞 夕阳岩 其一",
        "author": "张献民",
        "content": "屹嵲欲到倚山脚，涵云洩雨摩半空。\n向晚呀然射颓照，迭石烂烂参差红。",
        "dynasty": "宋",
        "collection_info": null
    },
    {
        "uuid": "b432bc0512eedf4b4b2efff2420ec1f3",
        "title": "山门六题寄圣俞 夕阳岩 其二",
        "author": "张献民",
        "content": "岩下夕阳烛已然，岩腰斜照光犹射。\n暮云残霭不能遮，始信仙居无昼夜。",
        "dynasty": "宋",
        "collection_info": null
    }
]