[
    {
        "title": "春晚三客同出郊归途甚醉",
        "author": "潘献可",
        "content": "寻友逢三益，追欢且一时。\n买鱼呼野艇，沽酒认村旗。\n暂觉行歌乐，何妨醉舞僛。\n牧儿休骇愕，横笛且须吹。",
        "dynasty": "宋",
        "collection_info": null
    },
    {
        "title": "四月十八日之桐川",
        "author": "潘献可",
        "content": "白鸟苍烟外，黄鹂绿树间。\n雨晴初有路，云薄不藏山。\n村酒成孤酌，征鞍厌独攀。\n日长人自倦，更觉马蹄悭。",
        "dynasty": "宋",
        "collection_info": null
    },
    {
        "title": "固城怀归",
        "author": "潘献可",
        "content": "税驾蚕将老，旋车燕欲归。\n人情秋思薄，酒力晚风微。\n青鬓愁边改，丹心老去违。\n吾庐元不远，望断白云飞。",
        "dynasty": "宋",
        "collection_info": null
    },
    {
        "title": "山楼枕上",
        "author": "潘献可",
        "content": "山近寒偏早，愁多睡不浓。\n鸦啼半夜月，鹤唳五更风。\n晓接残灯裏，吟成落叶中。\n尘埃今已厌，懒听上方钟。",
        "dynasty": "宋",
        "collection_info": null
    },
    {
        "title": "宁川道中",
        "author": "潘献可",
        "content": "十日为山客，今朝问水程。\n沙横疑港断，滩迅觉舟轻。\n远近村舂合，高低渔火明。\n回头忽苍莽，一望一伤情。",
        "dynasty": "宋",
        "collection_info": null
    },
    {
        "title": "端居",
        "author": "潘献可",
        "content": "竹院秋逾静，柴门昼不开。\n病先携老去，懒渐逐衰来。\n莫遣新缘结，都将旧念灰。\n川鱼与云鸟，从此莫惊猜。",
        "dynasty": "宋",
        "collection_info": null
    },
    {
        "title": "初至庄舍",
        "author": "潘献可",
        "content": "鹭立汀沙晚，牛眠径草深。\n黄花浮荇带，红叶下枫林。\n客路溪中断，柴门水半侵。\n一廛收岁晚，聊復此幽寻。",
        "dynasty": "宋",
        "collection_info": null
    },
    {
        "title": "寓舍偶题",
        "author": "潘献可",
        "content": "习懒身无用，幽偏性所欣。\n校书随马队，临帖爱鹅群。\n公子悲春草，佳人隔暮云。\n北山归计决，未信有移文。",
        "dynasty": "宋",
        "collection_info": null
    }
]