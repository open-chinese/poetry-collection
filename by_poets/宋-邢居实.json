[
    {
        "uuid": "0c5560eb5402a1e99daa67d92ba2b065",
        "title": "题李伯时画黄知命骑馿图",
        "author": "邢居实",
        "content": "长安城头乌夜栖，长安道上行人稀。\n浮云卷尽暮天碧，但见明月流清辉。\n君独骑馿向何处，头上倒着白接䍦。\n长吟搔首望明月，不学山翁醉似泥。\n到得城中灯火闹，小儿拍手拦街笑。\n道傍观者那得知，相逢疑是商山皓。\n龙眠居士画无比，摇毫弄笔长风起。\n酒酣闭目望穷途，纸上轩昂无乃似。\n君不学长安游侠夸年少，臂鹰挟弹章台道。\n君不能提携长剑取灵武，指挥猛士驱貔虎。\n胡为脚踏梁宋尘，终日飘飘无定所。\n武陵桃源春欲暮，白水青山起烟雾。\n竹杖芒鞋归去来，头巾任挂三花树。",
        "dynasty": "宋",
        "collection_info": null
    },
    {
        "uuid": "decd4906bd08a547cdfd64070bf80796",
        "title": "寄陈履常",
        "author": "邢居实",
        "content": "十年客京洛，衣袂多黄尘。\n所交尽才彦，唯子情相亲。\n会合能几日，欢乐何遽央。\n春风东北来，飘我西南翔。\n骊驹已在门，白日行且晚。\n停觞不能饮，将去更復返。\n把腕捋髭鬚，悲啼类儿女。\n人生非鹿豕，安得常羣聚。\n朝别河上梁，暮涉关山道。\n匹马逐飞蓬，离恨如春草。\n去去日已远，行行泪横脸。\n昨日同袍友，今朝异乡客。\n来时城南陌，始见梅花白。\n回首汉江头，黄梅已堪摘。\n杖策登高城，极目迥千里。\n落日下青山，但见白云起。\n远望岂当归，长歌涕如雨。\n归心如明月，幽梦过颍汝。\n抱膝长相思，故人安可见。\n忽枉数行书，彷佛如对面。\n纷纭辇毂下，冠盖争驰逐。\n吹嘘多贤豪，肯復念幽独。\n空斋听夜雨，深竹闻子规。\n此情不可道，此心君讵知。",
        "dynasty": "宋",
        "collection_info": null
    },
    {
        "uuid": "c9bb46cbb6048c2e2ec7fa9db52a0416",
        "title": "雨后出城马上作",
        "author": "邢居实",
        "content": "既雨天气佳，微云淡如扫。\n欲寻烟际钟，骑马河边草。\n紫椹饱黄鹂，人家夏蚕老。\n田妇踏缫车，隔篱语音好。\n嗟我一何愚，读书浪枯槁。\n不及此中人，中年客长道。",
        "dynasty": "宋",
        "collection_info": null
    },
    {
        "uuid": "b6061ae5d692eb2ddb507c40921e80f9",
        "title": "秋风三迭寄秦少游  其一",
        "author": "邢居实",
        "content": "秋风夕起兮白露为霜，草木憔悴兮窃独悲此众芳。\n明月皎皎兮照空房，昼日苦短兮夜未央。\n有美一人兮天一方，欲往从之兮路渺茫。\n登山无车兮涉水无航，愿言思子兮使我心伤。",
        "dynasty": "宋",
        "collection_info": null
    },
    {
        "uuid": "9d916cbde7948a3091cf97035b22672b",
        "title": "秋风三迭寄秦少游  其二",
        "author": "邢居实",
        "content": "秋风淅淅兮云冥冥，鸱枭昼号兮蟋蟀夜鸣。\n岁月徂迈兮忽如流星，少壮几时兮老冉冉其相仍。\n展转反侧兮从夜达明，怅独处此兮谁适为情。\n长歌激烈兮涕泣交零，愿言思子兮使我心怦。",
        "dynasty": "宋",
        "collection_info": null
    },
    {
        "uuid": "bf2d03571e90cbc5a26ef9acf93dd6b5",
        "title": "秋风三迭寄秦少游  其三",
        "author": "邢居实",
        "content": "秋风浩荡兮天宇高，羣山逶迤兮溪谷寂寥。\n登高望远兮不自聊，驾言适野兮谁与游遨。\n空原无人兮四顾萧条，猨狖与伍兮麋鹿为曹。\n浮云千里兮归路遥，愿言思子兮使我心劳。",
        "dynasty": "宋",
        "collection_info": null
    },
    {
        "uuid": "10d7a6d018bf093c62bb869ca0d0717c",
        "title": "明妃引",
        "author": "邢居实",
        "content": "汉宫有女颜如玉，浅画蛾眉远山绿。\n披香殿裏夜吹笙，未央宫中朝理曲。\n绛纱蒙笼双蜡烛，箫鼓声传春漏促。\n玉辇三更别院归，夜深月照黄金屋。\n莓苔满院无行迹，总为君王未相识。\n上天仙人骨法别，人间画工画不得。\n嫣然一笑金舆侧，玉貌三千敛颜色。\n罗帏绣户掩风香，一朝远嫁单于国。\n金凤罗衣为谁缕，长袖弓弯不堪舞。\n一别昭阳旧院花，泪洒臙脂作红雨。\n回头不见云间阙，黄河半渡新冰滑。\n马蹄已踏辽碣尘，天边尚挂长门月。\n黄沙不似长安道，薄暮微云映衰草。\n羌人马上鸣胡笳，绿髮朱颜为君老。\n西风萧萧郅水寒，啼痕不断几阑干。\n年年看尽南飞雁，一去天涯竟不还。\n少年将军健如虎，日夕撞钟搥大鼓。\n宝刀生涩旌旗捲，汉宫嫁尽婵娟女。\n寂寞边城日将暮，三尺角弓调白羽。\n安得猛士霍嫖姚，缚取呼韩作编户。",
        "dynasty": "宋",
        "collection_info": null
    },
    {
        "uuid": "c48770c942497b3cad8c0b2630ece3bb",
        "title": "和黄鲁直平原郡斋秋还二首  其一",
        "author": "邢居实",
        "content": "木落天高忆旧居，几时归去带经锄。\n黄花烂漫无人折，柿叶翻红正好书。",
        "dynasty": "宋",
        "collection_info": null
    },
    {
        "uuid": "7c82faa2ecea78bd3a4806e773714102",
        "title": "和黄鲁直平原郡斋秋还二首  其二",
        "author": "邢居实",
        "content": "目送愁云尽日愁，寒来着破旧貂裘。\n凭谁说与西风道，留取花间点缀秋。",
        "dynasty": "宋",
        "collection_info": null
    },
    {
        "uuid": "af557025bf5c6afdef66826ed0560329",
        "title": "送晁以道",
        "author": "邢居实",
        "content": "君官泰山北，我住汉江东。\n异国俱为客，清樽恨不同。",
        "dynasty": "宋",
        "collection_info": null
    },
    {
        "uuid": "ecac0b0e59b2d012db95f393eb2a63b0",
        "title": "枣阳道中",
        "author": "邢居实",
        "content": "春仲赋南征，岁暮復北走。\n区区徒尔为，惭愧道旁堠。\n岐路剧羊肠，重岗九十九。\n马疲须着鞭，袖短难藏手。\n与君从此别，把袂倚衰柳。\n百年但如斯，不日成老丑。\n我本四方人，飘泊谁为偶。\n有意问山神，此生復来否。",
        "dynasty": "宋",
        "collection_info": null
    },
    {
        "uuid": "a4e7f7d6d15cfb1a3d89e4ec221d0658",
        "title": "秋日泛舟走笔呈同游诸公",
        "author": "邢居实",
        "content": "秋波潋滟泛横溪，小楫轻舟逐浪移。\n远浦遥山俱惨淡，浴鳬飞鹭共差池。\n苦嫌斜日侵棋局，安得长竿理钓丝。\n归去倾家新酿酒，还须来趁菊花时。",
        "dynasty": "宋",
        "collection_info": null
    },
    {
        "uuid": "b3a1c079b417d3d5f51e9311b031d916",
        "title": "句  其一",
        "author": "邢居实",
        "content": "微意平生在江海，尘冠今日为君弹。",
        "dynasty": "宋",
        "collection_info": null
    },
    {
        "uuid": "29db1907727c96afe40026ac7d4f8612",
        "title": "句  其二",
        "author": "邢居实",
        "content": "高歌感人心，心悲将柰何。",
        "dynasty": "宋",
        "collection_info": null
    }
]