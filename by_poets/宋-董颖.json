[
    {
        "title": "薄媚 怒潮卷雪",
        "author": "董颖",
        "content": "怒潮卷雪，魏岫布云，越襟吴带如斯。\n有客经游，月伴风随。\n值盛世。\n观此江山美。\n合放怀、何事却兴悲。\n不为回头，旧谷天涯。\n为想前君事。\n越王嫁祸献西施。\n吴即中深机。\n阖庐死。\n有遗誓。\n句践必诛夷。\n吴未干戈出境，仓卒越兵，投怒夫差。\n鼎沸鲸鲵。\n越遭劲敌，可怜无计脱重围。\n归路茫然，城郭丘墟，飘泊稽山里。\n旅魂暗逐战尘飞。\n天日惨无辉。",
        "dynasty": "宋",
        "collection_info": null
    },
    {
        "title": "薄媚 自笑平生",
        "author": "董颖",
        "content": "自笑平生，英气凌云，凛然万里宣威。\n那知此际。\n熊虎涂穷，来伴麋鹿卑栖。\n既甘臣妾，犹不许，何为计。\n争若都燔宝器。\n尽诛吾妻子。\n径将死战决雄雌。\n天意恐怜之。\n偶闻太宰，正擅权，贪赂市恩私。\n因将宝玩献诚，虽脱霜戈，石室囚系。\n忧嗟又经时。\n恨不如巢燕自由归。\n残月朦胧，寒雨萧萧，有血都成泪。\n备尝险厄返邦畿。\n冤愤刻肝脾。",
        "dynasty": "宋",
        "collection_info": null
    },
    {
        "title": "薄媚 种陈谋",
        "author": "董颖",
        "content": "种陈谋，谓吴兵正炽。\n越勇难施。\n破吴策，唯妖姬。\n有倾城妙丽。\n名称西子。\n岁方笄。\n算夫差惑此。\n须致颠危。\n范蠡微行，珠贝为香饵。\n苎萝不钓钓深闺。\n吞饵果殊姿。\n素肌纤弱，不胜罗绮。\n鸾镜畔、粉面淡匀，梨花一朵琼壶里。\n嫣然意态娇春，寸眸剪水。\n斜鬟松翠。\n人无双、宜名动君王，绣履容易。\n来登玉阶。",
        "dynasty": "宋",
        "collection_info": null
    },
    {
        "title": "薄媚 窣湘裙",
        "author": "董颖",
        "content": "窣湘裙，摇汉佩。\n步步香风起。\n敛双蛾，论时事。\n兰心巧会君意。\n殊珍异宝，犹自朝臣未与。\n妾何人，被此隆恩，虽令效死。\n奉严旨。\n隐约龙姿忻悦。\n重把甘言说。\n辞俊雅，质娉婷，天教汝、众美兼备。\n闻吴重色，凭汝和亲，应为靖边陲。\n将别金门，俄挥粉泪。\n靓妆洗。",
        "dynasty": "宋",
        "collection_info": null
    },
    {
        "title": "薄媚 飞云驶",
        "author": "董颖",
        "content": "飞云驶。\n香车故国难回睇。\n芳心渐摇，迤逦吴都繁丽。\n忠臣子胥，预知道为邦崇。\n谏言先启。\n愿勿容其至。\n周亡褒姒。\n商倾妲己。\n吴王却嫌胥逆耳。\n才经眼、便深恩爱。\n东风暗绽娇蕊。\n彩鸾翻妒伊。\n得取次、于飞共戏。\n金屋看承，他宫尽废。",
        "dynasty": "宋",
        "collection_info": null
    },
    {
        "title": "薄媚 华宴夕",
        "author": "董颖",
        "content": "华宴夕，灯摇醉。\n粉菡萏，笼蟾桂。\n扬翠袖，含风舞，轻妙处，惊鸿态。\n分明是。\n瑶台琼榭，阆苑蓬壶，景尽移此地。\n花绕仙步，莺随管吹。\n宝帐暖留春，百和馥郁融鸳被。\n银漏永，楚云浓，三竿日、犹褪霞衣。\n宿酲轻腕，嗅宫花，双带系。\n合同心时。\n波下比目，深怜到底。",
        "dynasty": "宋",
        "collection_info": null
    },
    {
        "title": "薄媚 耳盈丝竹",
        "author": "董颖",
        "content": "耳盈丝竹，眼摇珠翠。\n迷乐事。\n宫闱门。\n争知。\n渐国势凌夷。\n奸臣献佞，转恣奢淫，天谴岁屡饥。\n从此万姓离心解体。\n越遣使。\n阴窥虚实，蚤夜营边备。\n兵未动，子胥存，虽堪伐、尚畏忠义。\n斯人既戮，又且严兵卷土，赴黄池观衅，种蠡方云可矣。",
        "dynasty": "宋",
        "collection_info": null
    },
    {
        "title": "薄媚 机有神",
        "author": "董颖",
        "content": "机有神，征鼙一鼓，万马襟喉地。\n庭喋血，诛留守，怜屈服，敛兵还，危如此。\n当除祸本，重结人心，争奈竟荒迷。\n战骨方埋，灵旗又指。\n势连败。\n柔荑携泣。\n不忍相抛弃。\n身在兮，心先死。\n宵奔兮，兵已前围。\n谋穷计尽，泪鹤啼猿，闻处分外悲。\n丹穴纵近，谁容再归。",
        "dynasty": "宋",
        "collection_info": null
    },
    {
        "title": "薄媚 哀诚屡吐",
        "author": "董颖",
        "content": "哀诚屡吐，甬东分赐。\n垂暮日，置荒隅，心知愧。\n宝锷红委。\n鸾存凤去，辜负恩怜，情不似虞姬。\n尚望论功，荣还故里。\n降令曰，吴亡赦汝，越与吴何异。\n吴正怨，越方疑。\n从公论、合去妖类。\n蛾眉宛转，竟殒鲛绡，香骨委尘泥。\n渺渺姑苏，荒芜鹿戏。",
        "dynasty": "宋",
        "collection_info": null
    },
    {
        "title": "薄媚 王公子",
        "author": "董颖",
        "content": "王公子。\n青春更才美。\n风流慕连理。\n耶溪一日，悠悠回首凝思。\n云鬟烟鬓，玉佩霞裾，依约露妍姿。\n送目惊喜。\n俄迂玉趾。\n同仙骑。\n洞府归去，帘栊窈窕戏鱼水。\n正一点犀通，遽别恨何已。\n媚魄千载，教人属意。\n况当时。\n金殿里。",
        "dynasty": "宋",
        "collection_info": null
    },
    {
        "title": "卜算子 春浅借和风",
        "author": "董颖",
        "content": "春浅借和风，吹绿庭皋树。\n依约屏间出紫云，入阁风流处。\n便做铁心肠，也为梅花语。\n欲去东君更挽留，巧栈烟霞路。",
        "dynasty": "宋",
        "collection_info": null
    },
    {
        "title": "满庭芳 红斗风桃",
        "author": "董颖",
        "content": "红斗风桃，绿肥烟草，杨柳春暗重门。\n五陵佳兴，酿酝付芳尊。\n窈窕笙箫丛里，金猊篆、雾绕云纷。\n勾情也，歌眉低翠，依约鹧鸪村。\n人生须快意，十分春事，才破三分。\n况点检年时，胜客都存。\n更把馀欢卜夜，纵彻晓、蜡泪流痕。\n花阴昼，朱帘未卷，犹自醉昏昏。",
        "dynasty": "宋",
        "collection_info": null
    },
    {
        "title": "江上",
        "author": "董颖",
        "content": "万顷沧江万顷秋，镜天飞雪一双鸥。\n摩挲数尺沙边柳，待汝成阴繫钓舟。",
        "dynasty": "宋",
        "collection_info": null
    },
    {
        "title": "题赵质夫艇斋  其一",
        "author": "董颖",
        "content": "画舫风流六一翁，君分小样过江东。\n拥袍坐对舒波月，不减披簑雪浪中。",
        "dynasty": "宋",
        "collection_info": null
    },
    {
        "title": "题赵质夫艇斋  其二",
        "author": "董颖",
        "content": "瘦竹吟风横笛处，丛蕉着雨打蓬时。\n锦鳞只向铜盘钓，鳙比松江似更奇。",
        "dynasty": "宋",
        "collection_info": null
    },
    {
        "title": "宿叶陂用前韵",
        "author": "董颖",
        "content": "别业松间八九椽，何宜清夜对床眠。\n飞流溅沫知何处，环佩余青到枕前。",
        "dynasty": "宋",
        "collection_info": null
    },
    {
        "title": "题龙岩居士墨梅",
        "author": "董颖",
        "content": "龙岩戏墨作横枝，韵胜何妨不入时。\n黑雾玄霜遮缟袂，玉妃谪堕畏人知。",
        "dynasty": "宋",
        "collection_info": null
    },
    {
        "title": "题舫斋",
        "author": "董颖",
        "content": "措顾蛟龙鼍宅九衢，谁能经济运雄图。\n先生道义为舟楫，可但三江与五湖。",
        "dynasty": "宋",
        "collection_info": null
    },
    {
        "title": "寄题杨德辰清隐堂借至游老人韵",
        "author": "董颖",
        "content": "杨郎丘壑尚，草堂修竹林。\n去郭十里近，而无车马音。\n鹤怨不应闻，鸥盟政尔寻。\n九畹兰荃富，三径蓬蒿深。\n窗间焦尾曲，聊答清风吟。\n英英彼白云，出岫得无心。\n渊明既容膝，那復历岖嵚。\n狂夫十年狂，客鬓吴霜侵。\n因君发深省，杖藜合从今。\n寄傲有余地，不妨成盍簪。",
        "dynasty": "宋",
        "collection_info": null
    },
    {
        "title": "次韵文约赠行",
        "author": "董颖",
        "content": "归买农畴一饱休，乌鸢储肉且身谋。\n扁舟欲趁晚潮发，别袂莫烦樽酒留。\n松菊有情供好梦，氛埃无赖犯征裘。\n明年驿使相逢处，还折梅花寄我不。",
        "dynasty": "宋",
        "collection_info": null
    },
    {
        "title": "呈泽中明府",
        "author": "董颖",
        "content": "能延仓卒客，不以在亡辞。\n错倒蔡邕屣，初无匡鼎诗。\n病多殊怕酒，算少敢谈棋。\n愿见纤纤玉，轻红擘荔枝。",
        "dynasty": "宋",
        "collection_info": null
    },
    {
        "title": "旅中追和微之韵示詹次山",
        "author": "董颖",
        "content": "日近长安远，风高易水寒。\n畏途君莫问，何啻上天难。",
        "dynasty": "宋",
        "collection_info": null
    },
    {
        "title": "贺曾修撰帅江陵  其一",
        "author": "董颖",
        "content": "控蜀连吴最上流，清时词伯拜元侯。\n骎骎和气随千骑，籍籍英声慰十州。\n士识朝宗方定价，客依刘表祇销忧。\n三朝开济元勋后，蝉冕还应映黑头。",
        "dynasty": "宋",
        "collection_info": null
    },
    {
        "title": "贺曾修撰帅江陵  其二",
        "author": "董颖",
        "content": "荆州刺史苏州似，可但超然五字诗。\n试问清香凝寝处，何如夜雨对床时。\n风流云散心方折，月落参横角更悲。\n堂下为公理修竹，琳琅他日照幽姿。",
        "dynasty": "宋",
        "collection_info": null
    },
    {
        "title": "贺曾修撰帅江陵  其三",
        "author": "董颖",
        "content": "大府山河壮，严城鼓角雄。\n先声消鼠辈，善颂到牛童。\n八境风烟上，千篇咳唾中。\n鳌头聊尔耳，归觐大明宫。",
        "dynasty": "宋",
        "collection_info": null
    },
    {
        "title": "贺曾修撰帅江陵  其四",
        "author": "董颖",
        "content": "化蜀归来欲醉吟，君王又起福淮民。\n旌旗光动迟迟日，鼓角声传盎盎春。\n风采十州安抚使，典刑四海老成人。\n屯田小试营平策，蚤晚论思从紫辰。",
        "dynasty": "宋",
        "collection_info": null
    },
    {
        "title": "贺曾修撰帅江陵  其五",
        "author": "董颖",
        "content": "麟符虎节烂龙光，势重侯藩壮帝乡。\n那復谢玄将淝水，政烦汲黯守淮阳。\n咄嗟万户无穷惠，清凈三州已试方。\n余事不妨哦妙句，韦郎韵胜寝凝香。",
        "dynasty": "宋",
        "collection_info": null
    },
    {
        "title": "句",
        "author": "董颖",
        "content": "云壑酿成千嶂雨，风苹吹老一汀秋。",
        "dynasty": "宋",
        "collection_info": null
    }
]