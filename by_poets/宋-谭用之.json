[
    {
        "uuid": "e957b00364d326eea4a9652450a1c0ac",
        "title": "塞上  其一",
        "author": "谭用之",
        "content": "秋风汉北雁飞天，单骑那堪遶贺兰。\n碛暗更无岩树影，地平时有野烧瘢。\n貂披寒色和衣冷，剑佩胡霜隔匣寒。\n早晚横戈似飞尉，拥旄深入异田单。",
        "dynasty": "宋",
        "collection_info": null
    },
    {
        "uuid": "e25828d71e4eed029992230b3549616d",
        "title": "塞上  其二",
        "author": "谭用之",
        "content": "钵略城边日欲西，游人却忆旧山归。\n牛羊集水烟黏步，鵰鹗盘空雪满围。\n猎骑静逢边气薄，戍楼寒对暮烟微。\n横行总是男儿事，早晚重来似汉飞。",
        "dynasty": "宋",
        "collection_info": null
    },
    {
        "uuid": "ca67f47aa26011ff5d8fc35ccdd91d91",
        "title": "赠索处士",
        "author": "谭用之",
        "content": "不将桂子种诸天，长得寻君水石边。\n玄豹夜寒和雾隠，骊龙春暖抱珠眠。\n山中宰相陶弘景，洞裏真人葛稚川。\n一度相思一惆怅，水寒烟澹落花前。",
        "dynasty": "宋",
        "collection_info": null
    },
    {
        "uuid": "6cd1ff9053af6c14beac7c7ef29d8910",
        "title": "约张处士游梁",
        "author": "谭用之",
        "content": "莫学区区老一经，夷门关吏旧书生。\n晋朝灭后无中散，韩国亡来绝上卿。\n龙变洞中千谷冷，剑横天外八风清。\n好携长策干时去，免逐渔樵度太平。",
        "dynasty": "宋",
        "collection_info": null
    },
    {
        "uuid": "72e09d9044863b55b085ce705be9791c",
        "title": "月夜怀寄友人",
        "author": "谭用之",
        "content": "剑气徒劳望斗牛，故人别后阻仙舟。\n残春谩道深倾酒，好月那堪独上楼。\n何处是非随马足，由来得丧白人头。\n清风未许重携手，几度高吟寄水流。",
        "dynasty": "宋",
        "collection_info": null
    },
    {
        "uuid": "13b3ad0e690788848009a14d606f944f",
        "title": "閒居寄陈山人",
        "author": "谭用之",
        "content": "閒居何处得閒名，坐掩衡茅损性灵。\n破梦晓钟闻竹寺，沁心秋雨浸莎庭。\n瓮边难负千杯绿，海上终眠万仞青。\n珍重先生全太古，应看名利似浮云。",
        "dynasty": "宋",
        "collection_info": null
    },
    {
        "uuid": "b7f99b7ad33e934099a309172f3c6f64",
        "title": "寄友人",
        "author": "谭用之",
        "content": "病多慵引架书看，官职无才思已阑。\n穴凤瑞时来却易，人龙别后见何难。\n琴樽风月閒生计，金玉松筠旧岁寒。\n早晚烟村碧江畔，挂罾重对蓼花滩。",
        "dynasty": "宋",
        "collection_info": null
    },
    {
        "uuid": "9024dcb9b6ca219d4ea586b6fb5a5111",
        "title": "感怀呈所知",
        "author": "谭用之",
        "content": "十年流落赋归鸿，谁傍昏衢驾烛龙。\n竹屋乱烟思梓泽，酒家疏雨梦临邛。\n千年别恨调琴懒，一片年光览镜慵。\n早晚休歌白石烂，放教归去卧羣峰。",
        "dynasty": "宋",
        "collection_info": null
    },
    {
        "uuid": "410c3d0abd1a7002cb3bbdcdfeb6e546",
        "title": "寄孟进士",
        "author": "谭用之",
        "content": "依旧池边草色芳，故人何处忆山阳。\n书回科斗江帆暮，曲罢驺虞海树苍。\n吟望晓烟思桂渚，醉衣残月梦余杭。\n别来南国知谁在，空对襜褕一断肠。",
        "dynasty": "宋",
        "collection_info": null
    },
    {
        "uuid": "a5c17176ff495cffb5d1d265e3f55d61",
        "title": "寄阎记室",
        "author": "谭用之",
        "content": "织锦歌成下翠微，岂劳西去问搘机。\n未开水府珠先见，不掘丰城剑自辉。\n鳌逐玉蟾攀桂上，马随青帝踏花归。\n相逢半是云霄客，应笑歌牛一布衣。",
        "dynasty": "宋",
        "collection_info": null
    },
    {
        "uuid": "248b21beca2cbe06fa548bf1e724c5b2",
        "title": "幽居寄李秘书",
        "author": "谭用之",
        "content": "几年帝里阻烟波，敢向明时叩角歌。\n看尽好花春卧稳，醉残红日夜吟多。\n印开夕照垂杨柳，画破寒潭老芰荷。\n昨夜前溪有龙斗，石桥风雨少人过。",
        "dynasty": "宋",
        "collection_info": null
    },
    {
        "uuid": "a45c3bbc326c955a8487bfcb2674f768",
        "title": "贻钓鱼李处士",
        "author": "谭用之",
        "content": "罢吟鹦鹉草芊芊，又泛鸳鸯水上天。\n一棹冷涵杨柳雨，片帆香挂芰荷烟。\n绿摇江澹萍离岸，红点云疏橘满川。\n何处邈将归画府，数茎红蓼一渔船。",
        "dynasty": "宋",
        "collection_info": null
    },
    {
        "uuid": "0c28c60bb1e3ccc5e2d1cfde1a21be57",
        "title": "河桥楼赋得群公夜讌",
        "author": "谭用之",
        "content": "芙蓉帘幕扇秋红，蛮府新郎夜讌同。\n满座马融吹笛月，一楼张翰过江风。\n杯黏紫酒金螺重，谈转琱珰玉麈空。\n深荷良宵慰顦顇，德星池馆在江东。",
        "dynasty": "宋",
        "collection_info": null
    },
    {
        "uuid": "2aed6211f28bcc894acece72a6020712",
        "title": "寄左先辈",
        "author": "谭用之",
        "content": "狂歌白鹿上青天，可似兰塘钓紫烟。\n万卷祖龙坑外物，一泓孙楚耳中泉。\n翩翾蛮榼熏晴浦，毂辘鱼车响夜船。\n学取青莲李居士，一生杯酒在神仙。",
        "dynasty": "宋",
        "collection_info": null
    },
    {
        "uuid": "21fcc24b0aac6092fe6557deea72344f",
        "title": "贻费道人",
        "author": "谭用之",
        "content": "谁如南浦傲烟霞，白葛衣轻称帽纱。\n碧玉蜉蝣迎客酒，黄金毂辘钓鱼车。\n吟歌云鸟归樵谷，卧爱神仙入画家。\n他日凤书何处觅，武陵烟树半桃花。",
        "dynasty": "宋",
        "collection_info": null
    },
    {
        "uuid": "817f7157d1f79ffa673f0fcac401b2e0",
        "title": "寄许下前管记王侍御",
        "author": "谭用之",
        "content": "昔年南去得娱宾，顿逊杯前共好春。\n蚁泛羽觞蛮酒腻，凤衔瑶句蜀笺新。\n花怜游骑红随辔，草恋征车碧遶轮。\n别后青青郑南陌，不知风月属何人。",
        "dynasty": "宋",
        "collection_info": null
    },
    {
        "uuid": "ae19529f3c5ba274fca8ba82dda62d3a",
        "title": "途次宿友人别墅",
        "author": "谭用之",
        "content": "千里崤函一梦劳，岂知云馆共萧骚。\n半帘绿透偎寒竹，一榻红侵坠晚桃。\n蛮酒客稀知味长，蜀琴风定觉弦高。\n感君岩下閒招隠，细缕金盘鲙错刀。",
        "dynasty": "宋",
        "collection_info": null
    },
    {
        "uuid": "6e00cb4ea3ff58194ac03fe7a5c1e85c",
        "title": "再游韦曲山寺",
        "author": "谭用之",
        "content": "鹊岩烟断玉巢敧，罨画春塘太白低。\n马踏翠开垂柳寺，人耕红破落花蹊。\n千年胜概咸原上，几代荒凉绣岭西。\n碧吐红芳旧行处，岂堪回首草萋萋。",
        "dynasty": "宋",
        "collection_info": null
    },
    {
        "uuid": "5f7111b8da59e73f47279876964b1fcd",
        "title": "贻浄居寺新及第",
        "author": "谭用之",
        "content": "秋池云下白莲香，池上吟仙寄竹房。\n閒颂国风文字古，静消心火梦魂凉。\n三春蓬岛花无限，八月银河路更长。\n此境空门不曾有，从头好语与医王。",
        "dynasty": "宋",
        "collection_info": null
    },
    {
        "uuid": "310f01c3879376a2d39aa1f493b0202e",
        "title": "江馆秋夕",
        "author": "谭用之",
        "content": "耿耿银河雁半横，梦敧金碧辘轳轻。\n满窗谢练江风白，一枕齐纨海月明。\n杨柳败梢飞叶响，芰荷香柄折秋鸣。\n谁人更唱阳关曲，牢落烟霞梦不成。",
        "dynasty": "宋",
        "collection_info": null
    },
    {
        "uuid": "7d42daae59138e2f73ca91a7c45e596d",
        "title": "秋夜同友人话旧",
        "author": "谭用之",
        "content": "露下银河雁度频，囊中垆火几时真。\n数茎白髮生浮世，一盏寒灯共故人。\n云外簟凉吟峤月，岛边花暖钓江春。\n何当归去重携手，依旧红霞作近邻。",
        "dynasty": "宋",
        "collection_info": null
    },
    {
        "uuid": "b96c78a77e5d9ba38dd3185d6c4da817",
        "title": "句  其一",
        "author": "谭用之",
        "content": "流水物情谙世态，落花春梦厌尘劳。",
        "dynasty": "宋",
        "collection_info": null
    },
    {
        "uuid": "0b8bb4283b14f58f6388fa7c0c9ba9ee",
        "title": "句  其二",
        "author": "谭用之",
        "content": "织槛锦纹苔乍结，堕书花印菊初残。",
        "dynasty": "宋",
        "collection_info": null
    },
    {
        "uuid": "c1a8644f5e1f5b31a1cfbc08d0f9cdf8",
        "title": "句  其三",
        "author": "谭用之",
        "content": "光阴老去无成事，富贵不来争奈何。",
        "dynasty": "宋",
        "collection_info": null
    },
    {
        "uuid": "0332fafbde2e5e3420b0e7037912a52e",
        "title": "句  其四",
        "author": "谭用之",
        "content": "眠云无限好知己，应笑不归花满樽。",
        "dynasty": "宋",
        "collection_info": null
    }
]