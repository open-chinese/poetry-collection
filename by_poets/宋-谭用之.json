[
    {
        "uuid": "67fefdb6702a992284bdea3324150142",
        "title": "塞上  其一",
        "author": "谭用之",
        "content": "秋风汉北雁飞天，单骑那堪遶贺兰。\n碛暗更无岩树影，地平时有野烧瘢。\n貂披寒色和衣冷，剑佩胡霜隔匣寒。\n早晚横戈似飞尉，拥旄深入异田单。",
        "dynasty": "宋",
        "collection_info": null
    },
    {
        "uuid": "56597931eef8fa58132b2c764a77f88e",
        "title": "赠索处士",
        "author": "谭用之",
        "content": "不将桂子种诸天，长得寻君水石边。\n玄豹夜寒和雾隠，骊龙春暖抱珠眠。\n山中宰相陶弘景，洞裏真人葛稚川。\n一度相思一惆怅，水寒烟澹落花前。",
        "dynasty": "宋",
        "collection_info": null
    },
    {
        "uuid": "202f19a3d7ebe70f0e4824d89671c1c5",
        "title": "约张处士游梁",
        "author": "谭用之",
        "content": "莫学区区老一经，夷门关吏旧书生。\n晋朝灭后无中散，韩国亡来绝上卿。\n龙变洞中千谷冷，剑横天外八风清。\n好携长策干时去，免逐渔樵度太平。",
        "dynasty": "宋",
        "collection_info": null
    },
    {
        "uuid": "5117cd641b6fb4b35e24b55e7a3f8265",
        "title": "月夜怀寄友人",
        "author": "谭用之",
        "content": "剑气徒劳望斗牛，故人别后阻仙舟。\n残春谩道深倾酒，好月那堪独上楼。\n何处是非随马足，由来得丧白人头。\n清风未许重携手，几度高吟寄水流。",
        "dynasty": "宋",
        "collection_info": null
    },
    {
        "uuid": "03a6486f7a461dc04bc74d90e882ce75",
        "title": "閒居寄陈山人",
        "author": "谭用之",
        "content": "閒居何处得閒名，坐掩衡茅损性灵。\n破梦晓钟闻竹寺，沁心秋雨浸莎庭。\n瓮边难负千杯绿，海上终眠万仞青。\n珍重先生全太古，应看名利似浮云。",
        "dynasty": "宋",
        "collection_info": null
    },
    {
        "uuid": "70dc866141819051d31fed72d9e89deb",
        "title": "寄友人",
        "author": "谭用之",
        "content": "病多慵引架书看，官职无才思已阑。\n穴凤瑞时来却易，人龙别后见何难。\n琴樽风月閒生计，金玉松筠旧岁寒。\n早晚烟村碧江畔，挂罾重对蓼花滩。",
        "dynasty": "宋",
        "collection_info": null
    },
    {
        "uuid": "5cf93da2540062f409253d2b67491b33",
        "title": "感怀呈所知",
        "author": "谭用之",
        "content": "十年流落赋归鸿，谁傍昏衢驾烛龙。\n竹屋乱烟思梓泽，酒家疏雨梦临邛。\n千年别恨调琴懒，一片年光览镜慵。\n早晚休歌白石烂，放教归去卧羣峰。",
        "dynasty": "宋",
        "collection_info": null
    },
    {
        "uuid": "97fa0d4907a81ef9ac95ef1f82bb8d09",
        "title": "寄孟进士",
        "author": "谭用之",
        "content": "依旧池边草色芳，故人何处忆山阳。\n书回科斗江帆暮，曲罢驺虞海树苍。\n吟望晓烟思桂渚，醉衣残月梦余杭。\n别来南国知谁在，空对襜褕一断肠。",
        "dynasty": "宋",
        "collection_info": null
    },
    {
        "uuid": "b09fc1c3ed4d4c274dcd534785be7e9c",
        "title": "寄阎记室",
        "author": "谭用之",
        "content": "织锦歌成下翠微，岂劳西去问搘机。\n未开水府珠先见，不掘丰城剑自辉。\n鳌逐玉蟾攀桂上，马随青帝踏花归。\n相逢半是云霄客，应笑歌牛一布衣。",
        "dynasty": "宋",
        "collection_info": null
    },
    {
        "uuid": "8a99c0b7ea6a0d46c80867b099691005",
        "title": "幽居寄李秘书",
        "author": "谭用之",
        "content": "几年帝里阻烟波，敢向明时叩角歌。\n看尽好花春卧稳，醉残红日夜吟多。\n印开夕照垂杨柳，画破寒潭老芰荷。\n昨夜前溪有龙斗，石桥风雨少人过。",
        "dynasty": "宋",
        "collection_info": null
    },
    {
        "uuid": "58120e04ce0f7d2f766de098681e142c",
        "title": "贻钓鱼李处士",
        "author": "谭用之",
        "content": "罢吟鹦鹉草芊芊，又泛鸳鸯水上天。\n一棹冷涵杨柳雨，片帆香挂芰荷烟。\n绿摇江澹萍离岸，红点云疏橘满川。\n何处邈将归画府，数茎红蓼一渔船。",
        "dynasty": "宋",
        "collection_info": null
    },
    {
        "uuid": "aa9faab289d1bcb85f7c566df08e8481",
        "title": "寄左先辈",
        "author": "谭用之",
        "content": "狂歌白鹿上青天，可似兰塘钓紫烟。\n万卷祖龙坑外物，一泓孙楚耳中泉。\n翩翾蛮榼熏晴浦，毂辘鱼车响夜船。\n学取青莲李居士，一生杯酒在神仙。",
        "dynasty": "宋",
        "collection_info": null
    },
    {
        "uuid": "431387fed7ebccacf59431b9eeb422a6",
        "title": "贻费道人",
        "author": "谭用之",
        "content": "谁如南浦傲烟霞，白葛衣轻称帽纱。\n碧玉蜉蝣迎客酒，黄金毂辘钓鱼车。\n吟歌云鸟归樵谷，卧爱神仙入画家。\n他日凤书何处觅，武陵烟树半桃花。",
        "dynasty": "宋",
        "collection_info": null
    },
    {
        "uuid": "5b1610bc14e3e235087bc1802ffa55e9",
        "title": "寄许下前管记王侍御",
        "author": "谭用之",
        "content": "昔年南去得娱宾，顿逊杯前共好春。\n蚁泛羽觞蛮酒腻，凤衔瑶句蜀笺新。\n花怜游骑红随辔，草恋征车碧遶轮。\n别后青青郑南陌，不知风月属何人。",
        "dynasty": "宋",
        "collection_info": null
    },
    {
        "uuid": "bb43cb8a1cdddb079a5d2e719effa035",
        "title": "途次宿友人别墅",
        "author": "谭用之",
        "content": "千里崤函一梦劳，岂知云馆共萧骚。\n半帘绿透偎寒竹，一榻红侵坠晚桃。\n蛮酒客稀知味长，蜀琴风定觉弦高。\n感君岩下閒招隠，细缕金盘鲙错刀。",
        "dynasty": "宋",
        "collection_info": null
    },
    {
        "uuid": "4338498d205e20e6938f083b159d4c90",
        "title": "再游韦曲山寺",
        "author": "谭用之",
        "content": "鹊岩烟断玉巢敧，罨画春塘太白低。\n马踏翠开垂柳寺，人耕红破落花蹊。\n千年胜概咸原上，几代荒凉绣岭西。\n碧吐红芳旧行处，岂堪回首草萋萋。",
        "dynasty": "宋",
        "collection_info": null
    },
    {
        "uuid": "82411a49325f96b223641260081578bd",
        "title": "贻浄居寺新及第",
        "author": "谭用之",
        "content": "秋池云下白莲香，池上吟仙寄竹房。\n閒颂国风文字古，静消心火梦魂凉。\n三春蓬岛花无限，八月银河路更长。\n此境空门不曾有，从头好语与医王。",
        "dynasty": "宋",
        "collection_info": null
    },
    {
        "uuid": "371c85a13261578f3d71c86532a3e3de",
        "title": "江馆秋夕",
        "author": "谭用之",
        "content": "耿耿银河雁半横，梦敧金碧辘轳轻。\n满窗谢练江风白，一枕齐纨海月明。\n杨柳败梢飞叶响，芰荷香柄折秋鸣。\n谁人更唱阳关曲，牢落烟霞梦不成。",
        "dynasty": "宋",
        "collection_info": null
    },
    {
        "uuid": "f561a57bd5f6b1ce57b92745582b9eb6",
        "title": "秋夜同友人话旧",
        "author": "谭用之",
        "content": "露下银河雁度频，囊中垆火几时真。\n数茎白髮生浮世，一盏寒灯共故人。\n云外簟凉吟峤月，岛边花暖钓江春。\n何当归去重携手，依旧红霞作近邻。",
        "dynasty": "宋",
        "collection_info": null
    },
    {
        "uuid": "2c27bc14481717a24a1460be065ae46f",
        "title": "句  其一",
        "author": "谭用之",
        "content": "流水物情谙世态，落花春梦厌尘劳。",
        "dynasty": "宋",
        "collection_info": null
    },
    {
        "uuid": "972c20cfc56df145aaf28c017ac40d95",
        "title": "句  其二",
        "author": "谭用之",
        "content": "织槛锦纹苔乍结，堕书花印菊初残。",
        "dynasty": "宋",
        "collection_info": null
    },
    {
        "uuid": "1301b54ae01acfc27aaf810ec89641bd",
        "title": "句  其三",
        "author": "谭用之",
        "content": "光阴老去无成事，富贵不来争奈何。",
        "dynasty": "宋",
        "collection_info": null
    },
    {
        "uuid": "ad089f0aaf9bbd0bc0cd0212223ade83",
        "title": "句  其四",
        "author": "谭用之",
        "content": "眠云无限好知己，应笑不归花满樽。",
        "dynasty": "宋",
        "collection_info": null
    }
]