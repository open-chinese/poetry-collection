[
    {
        "uuid": "865dc1681573759bf6e4d71d91fc228f",
        "title": "天花寺",
        "author": "吕夷简",
        "content": "贺家湖上天花寺，一一轩窗向水开。\n不用闭门防俗客，爱闲能有几人来。",
        "dynasty": "宋",
        "collection_info": null
    },
    {
        "uuid": "de97cbf35c546d13f6d5d0ebc871ec95",
        "title": "忆越州  其一",
        "author": "吕夷简",
        "content": "贺监湖边山斗高，水轩水坞频抽毫。\n吟余清兴杳无际，揭蓬听雨登渔舠。",
        "dynasty": "宋",
        "collection_info": null
    },
    {
        "uuid": "2309fa491541b994e11c59c8dc2004d7",
        "title": "忆越州  其二",
        "author": "吕夷简",
        "content": "云门雪窦阻清赏，怳然目想心如遗。\n前溪后溪月上处，千山万山花发时。",
        "dynasty": "宋",
        "collection_info": null
    },
    {
        "uuid": "7700e8b7e905c04cd3980e28d0830abf",
        "title": "江南立春",
        "author": "吕夷简",
        "content": "灰律何时应，江春昨夜来。\n细风先动柳，残雪不藏梅。\n余冷迷清管，微和发冻醅。\n闭门无客到，樽俎为谁开。",
        "dynasty": "宋",
        "collection_info": null
    },
    {
        "uuid": "84e917ba5fb81d108a2917f0cb3a82f5",
        "title": "咏天宁院",
        "author": "吕夷简",
        "content": "飘然吟魄到鰲山，好句空疏水石间。\n眼界清虚心不息，浮生能有几人闲。",
        "dynasty": "宋",
        "collection_info": null
    },
    {
        "uuid": "a318c8304c0df8f6dbc8f2c0846afa1b",
        "title": "送僧归护国寺",
        "author": "吕夷简",
        "content": "赤城千仞耸霞标，闻说精蓝近石桥。\n久向天厨分凈供，忽游人落赴嘉招。\n逾年华馆留禅榻，几宿轻航兀夜潮。\n深愧山阴许都讲，肯随支遁出尘嚣。",
        "dynasty": "宋",
        "collection_info": null
    },
    {
        "uuid": "fd0ac3a367e0295b3a3a083ecf094238",
        "title": "西溪看牡丹",
        "author": "吕夷简",
        "content": "异香秾艷厌羣葩，何事栽培近海涯。\n开向东风应有恨，凭谁移入五侯家。",
        "dynasty": "宋",
        "collection_info": null
    },
    {
        "uuid": "41bb6a7b5c1edacfa9fad202ae249c44",
        "title": "无题",
        "author": "吕夷简",
        "content": "老读文书兴易阑，须知养病不如闲。\n竹床瓦枕虚堂上，卧见江南雨后山。",
        "dynasty": "宋",
        "collection_info": null
    },
    {
        "uuid": "57081b9a77c2738bbedffa39e41689ff",
        "title": "重游雁山",
        "author": "吕夷简",
        "content": "往年游海峤，上彻最高层。\n云外疑无路，山中忽见僧。\n虎蹲临涧石，猿挂半岩藤。\n何日抛龟纽，孤峰上再登。",
        "dynasty": "宋",
        "collection_info": null
    },
    {
        "uuid": "0083f0d4400d432ac1a0f68bcf0e297f",
        "title": "过灵岩寺",
        "author": "吕夷简",
        "content": "凈名庵下灵岩路，峻壁层崖倚半空。\n我爱老僧年八十，一生长住翠微中。",
        "dynasty": "宋",
        "collection_info": null
    },
    {
        "uuid": "f3f125d944d16bec355a55accfe52dd2",
        "title": "郑州浮波亭",
        "author": "吕夷简",
        "content": "清波环绕地无尘，榜署嘉名得意新。\n若问经纶康济术，亭中兼有钓璜人。",
        "dynasty": "宋",
        "collection_info": null
    },
    {
        "uuid": "4b2e09ff1d5de5df1a52f9227d3f4f43",
        "title": "句  其一",
        "author": "吕夷简",
        "content": "自恨捲帘人已老。",
        "dynasty": "宋",
        "collection_info": null
    },
    {
        "uuid": "f7b6068041e9350e2e5d3a81e771a60d",
        "title": "句  其二",
        "author": "吕夷简",
        "content": "梅无驿使飘零尽，草怨王孙取次生。",
        "dynasty": "宋",
        "collection_info": null
    },
    {
        "uuid": "5788b58112e9b94d56b2889e460cc221",
        "title": "句  其三",
        "author": "吕夷简",
        "content": "人归北阙知何日，菊映东篱似去年。",
        "dynasty": "宋",
        "collection_info": null
    },
    {
        "uuid": "c740d008aabc44118c33df3c68aa182d",
        "title": "句  其五",
        "author": "吕夷简",
        "content": "江涵帝子翚飞阁，山际真君鹤驭天。",
        "dynasty": "宋",
        "collection_info": null
    }
]