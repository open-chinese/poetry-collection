[
    {
        "uuid": "d332e0caaedb92c881d0e5a909c75823",
        "title": "酹江月・念奴娇 诸公台省",
        "author": "林正大",
        "content": "诸公台省，问先生何事，冷官如许。\n甲第纷纷粱肉厌，应怪先生无此。\n道出羲皇，才过屈宋，空有名垂古。\n得钱沽酒，忘形欲道尔汝。\n好是清夜沈沈，共开春酌，细听檐花雨。\n茅屋石田荒已久，总待先生归去。\n司马子云，孔丘盗跖，到了俱尘土。\n不须闻此，生前杯酒相遇。",
        "dynasty": "宋",
        "collection_info": null
    },
    {
        "uuid": "eb949024e4571d2fe86d0286c0e4ecc6",
        "title": "水调歌・水调 人笑杜陵客",
        "author": "林正大",
        "content": "人笑杜陵客，短褐鬓如丝。\n得钱沽酒，时赴郑老同襟期。\n清夜沈沈春酌，歌语灯前细雨，相觅不相疑。\n忘形到尔汝，痛饮真吾师。\n问先生，今去也，早归来。\n先生去后，石田茅屋恐苍苔。\n休怪相如涤器，莫学子云投阁，儒术亦佳哉。\n谁道官独冷，衮衮上兰台。",
        "dynasty": "宋",
        "collection_info": null
    },
    {
        "uuid": "3a40e30795ccb519388dae0d8ab8a9cc",
        "title": "满江红 衮衮诸公",
        "author": "林正大",
        "content": "衮衮诸公，嗟独冷、先生宦薄。\n夸甲第、纷纷粱肉，谩甘寥寞。\n道出羲皇知有用，才过屈宋人谁若。\n剩得钱、沽酒两忘形，更酬酢。\n清夜永，开春酌。\n听细雨，檐花落。\n但高歌不管，饿填沟壑。\n司马逸才亲涤器，子云识字终投阁。\n且生前、相遇共相欢，衔杯乐。",
        "dynasty": "宋",
        "collection_info": null
    },
    {
        "uuid": "34f897838ffb7614e2183fc302ce681f",
        "title": "一丛花 知章骑马似乘船",
        "author": "林正大",
        "content": "知章骑马似乘船。\n落井眼花圆。\n汝阳三斗朝天去，左丞相、鲸吸长川。\n潇洒宗之，皎如玉树，举盏望青天。\n长斋苏晋爱逃禅，李白富诗篇。\n三杯草圣传张旭，更焦遂、五斗惊筵。\n一笑相逢，衔杯乐圣，同是饮中仙。",
        "dynasty": "宋",
        "collection_info": null
    },
    {
        "uuid": "9cb5c190a6a0a451960415cd9fafe8f3",
        "title": "贺新凉・贺新郎 兰亭当日事",
        "author": "林正大",
        "content": "兰亭当日事。\n有崇山、茂林修竹，群贤毕至。\n湍急清流相映带，旁引流觞曲水。\n但畅叙、幽情而已。\n一咏一觞真足乐，厌管弦丝竹纷尘耳。\n春正暮，共修禊。\n惠风和畅新天气。\n骋高怀、仰观宇宙，俯察品类。\n俯仰之间因所寄，放浪形骸之外。\n曾不知、老之将至。\n感慨旧游成陈迹，念人生、行乐都能几。\n后视今，犹昔尔。",
        "dynasty": "宋",
        "collection_info": null
    },
    {
        "uuid": "00ef1d81ca4f5f77e245d4e57e13ce2f",
        "title": "酹江月・念奴娇 问陶彭泽",
        "author": "林正大",
        "content": "问陶彭泽，有田园活计，归来何晚。\n昨梦皆非今觉是，实迷途其未远。\n松菊犹存，壶觞自酌，寄傲南窗畔。\n闲云出岫，更看飞鸟投倦。\n归去请息交游，驾言焉往，独把琴书玩。\n孤棹巾车邱壑趣，物与吾生何恨。\n宇内寓形，帝乡安所，富贵非吾愿。\n乐夫天命，聊乘化以归尽。",
        "dynasty": "宋",
        "collection_info": null
    },
    {
        "uuid": "ff385a31cbedc30f5e45f6ca6a5d9d9a",
        "title": "沁园春 大人先生",
        "author": "林正大",
        "content": "大人先生，高怀逸兴，酒肉寓名。\n纵幕天席地，居无庐室，以八荒为域，日月为扃。\n贵介时豪，搢绅处士，未解先生酒适情。\n徒劳尔，谩是非锋起，有耳谁听。\n先生。\n挈榼提罂。\n更箕踞衔杯枕曲生。\n但无思无虑，陶陶自得，任兀然而醉，恍然而醒。\n静听无闻，熟视无睹，以醉为乡乐性真。\n谁知我，彼二豪犹是，蜾蠃螟蛉。",
        "dynasty": "宋",
        "collection_info": null
    },
    {
        "uuid": "52559fbabe07e7139a90cac0ff603a5d",
        "title": "水调歌 太行有盘谷",
        "author": "林正大",
        "content": "太行有盘谷，隐者所翱翔，丈夫行世，磊磊落落信行藏。\n遇则声名利泽，不遇采山钓水，何似两俱忘。\n谁解盘中趣，与酒为歌章。\n问何如，盘之乐，乐无央。\n远驱虎豹，蛟龙于此亦潜藏。\n盘土可耕可稼，盘水可沿可濯，饮食寿而康。\n膏车秣吾马，从子以徜徉。",
        "dynasty": "宋",
        "collection_info": null
    },
    {
        "uuid": "6ca43f9d94c8e09c24c45fa85f6f3bd2",
        "title": "摸鱼儿 醉之乡、其去中国",
        "author": "林正大",
        "content": "醉之乡、其去中国，不知其几千里。\n其土平旷无涯际。\n其气和平一揆。\n无寒暑，无聚落居城，无怒而无喜。\n昔黄帝氏。\n仅获造其都，归而遂悟，结绳已非矣。\n及尧舜，盖亦至其边鄙。\n终身太平而治。\n武王得志于周世。\n命立酒人之氏。\n从此后，独阮籍渊明，往往逃而至。\n何其淳寂。\n岂古华胥，将游是境，余故为之记。",
        "dynasty": "宋",
        "collection_info": null
    },
    {
        "uuid": "7c91189a908b9b9691469d640651716c",
        "title": "声声慢 暮春天气",
        "author": "林正大",
        "content": "暮春天气，争看长安，水边多丽人人。\n意远态浓，肌理骨肉轻匀。\n绣罗衣裳照映，尽蹙金、孔雀麒麟。\n夸荣贵，是椒房云幕，恩宠无伦。\n簇簇紫驼翠釜，间水精盘里，缕脍纷纶。\n御送珍羞，夹道箫鼓横陈。\n后来宾从杂沓，认青鸾、飞舞红巾。\n扶下马，似杨花、翻入锦茵。",
        "dynasty": "宋",
        "collection_info": null
    },
    {
        "uuid": "8d83a8175e94b4c08b668c83312c0dea",
        "title": "贺新凉・贺新郎 环滁皆山也",
        "author": "林正大",
        "content": "环滁皆山也。\n望西南、蔚然深秀，者琅邪也。\n泉水潺潺峰路转，上有醉翁亭也。\n亭、太守自名之也。\n试问醉翁何所乐，乐在乎、山水之间也。\n得之心、寓酒也。\n四时之景无穷也。\n看林霏、日出云归，自朝暮也。\n交错觥筹酣宴处，肴蔌杂然陈也。\n知太守、游而乐也。\n太守醉归宾客从，拥苍颜白发颓然也。\n太守谁，醉翁也。",
        "dynasty": "宋",
        "collection_info": null
    },
    {
        "uuid": "b9acae9aefe65276ad6851a709cae11b",
        "title": "水调歌 庐山几千仞",
        "author": "林正大",
        "content": "庐山几千仞，屹立并长江。\n杨澜左里，洪涛巨浪日舂撞。\n风止雪消冰净，相与泊舟登岸，攀磴望空谾。\n岩壑响松桧，巨石激流淙。\n事幽寻，遗世俗，绝纷痝。\n幽花野草香满，时有鹤飞双。\n羡子买田筑室，欲使浮岚暖翠，坐卧对轩窗。\n我欲为君说，安得笔如杠。",
        "dynasty": "宋",
        "collection_info": null
    },
    {
        "uuid": "32d106154649d891a6080fb1f9e05e6f",
        "title": "酹江月・念奴娇 泛舟赤壁",
        "author": "林正大",
        "content": "泛舟赤壁，正风徐波静，举尊属客。\n渺渺予怀天一望，万顷凭虚独立。\n桂桨空明，洞箫声彻，怨慕还凄恻。\n星稀月淡，江山依旧陈迹。\n因念酾酒临江，赋诗横槊，好在今安适。\n谩寄蜉蝣天地尔，瞬目盈虚消息。\n江上清风，山间明月，与子欢无极。\n翻然一笑，不知东方既白。",
        "dynasty": "宋",
        "collection_info": null
    },
    {
        "uuid": "9c6646bcffc0df6e8d1b4c8c8be0a758",
        "title": "酹江月・念奴娇 雪堂闲步",
        "author": "林正大",
        "content": "雪堂闲步，过临皋、霜净晚林木落。\n月白风清如此夜，与客行歌相答。\n网举松鲈，手携斗酒，赤壁重寻约。\n悲歌长啸，划然声动寥廓。\n试问日月几何，江流山色，今日应如昨。\n履遍巉岩风露冷，水面怒涛惊跃。\n一叶中流，听其所止，适有孤飞鹤。\n横江东下，问予赤壁游乐。",
        "dynasty": "宋",
        "collection_info": null
    },
    {
        "uuid": "8c7a1de690c10983f84c2c0457ed113b",
        "title": "水调歌 仕宦至卿相",
        "author": "林正大",
        "content": "仕宦至卿相，富贵好归乡。\n高车驷马，都人夹道共瞻望。\n意气当年尤盛，荣比昔人衣锦，昼锦以名堂。\n海内知名士，久矣望馀光。\n大丈夫，荣与贵，视寻常。\n丰功令德，要将尧舜致君王。\n事业光施社稷，勋烈遍铭彝鼎，此志孰能量。\n妙语勒金石，千古一欧阳。",
        "dynasty": "宋",
        "collection_info": null
    },
    {
        "uuid": "db1dd0542cb325c95c5d75edbe4e4bee",
        "title": "贺新凉・贺新郎 酌以蒲城酒",
        "author": "林正大",
        "content": "酌以蒲城酒。\n撷湘累、秋英满泛，介君眉寿。\n赠君点漆黟川墨，与印文章大手。\n问此别、相逢难又。\n三叠阳关声堕泪，写平时、兄弟情长久。\n离别事，古来有。\n十年骨肉情何厚。\n对江山千里，共期白首。\n夜雨连床追旧事，惟恨音书渐少。\n便只恐、炊沙不饱。\n翰墨新功收汗马，话书囊、无底何时了。\n欢未足，听鸡晓。",
        "dynasty": "宋",
        "collection_info": null
    },
    {
        "uuid": "e477c20813ab64c82c6349e2d20b7d98",
        "title": "水调歌 耿耿银潢净",
        "author": "林正大",
        "content": "耿耿银潢净，窗月莹如冰。\n朱丝一扣，万籁不起冷光凝。\n千古遗音犹在，一洗淫哇郑卫，北里与南陵。\n孰识兴亡事，哀乐不同情。\n咽流泉，戛鸣玉，击浮金。\n老龙啼晓，幼猿忽复暮山吟。\n为我临风再奏，仙鹄翩翻十二，感物一何灵。\n此曲谁当听，四海有知音。",
        "dynasty": "宋",
        "collection_info": null
    },
    {
        "uuid": "8de77667c3459ee966cbb20fa6d900e8",
        "title": "满江红 落魄高人",
        "author": "林正大",
        "content": "落魄高人，拼百万、青铜一醉。\n挥素手、朱绳一抹，四筵惊起。\n催织寒虫秋弄月，叫群独雁天浮水。\n更黄鹂、紫燕对春风，争繁脆。\n悲楚国，羁臣意。\n怜汉女，逾千里。\n似深闺恩怨，共相汝尔。\n我有江南丘壑趣，此弦能道心中事。\n要曲肱、时听写松风，云窗里。",
        "dynasty": "宋",
        "collection_info": null
    },
    {
        "uuid": "b750c3afe4a7975038d07e647e08f7d0",
        "title": "朝中措 凌波仙子袜生尘",
        "author": "林正大",
        "content": "凌波仙子袜生尘。\n水上步轻盈。\n种作寒花愁绝，断肠谁与招魂。\n天教付与，含香体素，倾国倾城。\n寂寞岁寒为伴，藉他矾弟梅兄。",
        "dynasty": "宋",
        "collection_info": null
    },
    {
        "uuid": "f76f55c89f0648487494596d4bbbc7ce",
        "title": "满江红 太一真人",
        "author": "林正大",
        "content": "太一真人，莲叶向、中流荡漾。\n凌万顷、风为帆席，浪为轻桨。\n乱舞翠绡云雾薄，卧看玉宇琉璃晃。\n似飘然、万斛举龙骧，随波荡。\n太华顶，花十丈。\n飘一叶，借清赏。\n倩龙眠老手，为渠摹彷。\n鳌禁岧峣谁寓直，玉堂学士今刘向。\n要清宵、特地杖青藜，来相访。",
        "dynasty": "宋",
        "collection_info": null
    },
    {
        "uuid": "76b7582b2cb676f1c8603683ed7b8fa0",
        "title": "贺新凉・贺新郎 生长湖山曲",
        "author": "林正大",
        "content": "生长湖山曲。\n羡君儿、呼吸湖光，饱餐山渌。\n世外不须论隐逸，谁似先生冰玉。\n自骨冷、神清无俗。\n我不识君曾梦见，炯双瞳、碧色光相烛。\n遗妙语，看不足。\n生平高节难为续。\n到如今、凛凛风生，言犹可录。\n不作相如封禅藁，身后谁荣谁辱。\n争肯效、白头吟曲。\n好与水仙为伴侣，傍西湖、湖畔修修竹。\n时一酹，荐秋菊。",
        "dynasty": "宋",
        "collection_info": null
    },
    {
        "uuid": "a1c9589d317d0d3030c6eb2f6b98188a",
        "title": "水调歌 欲状巴陵胜",
        "author": "林正大",
        "content": "欲状巴陵胜，千古岳之阳。\n洞庭在目，远衔山色俯长江。\n浩浩横无涯际，爽气北通巫峡，南望极潇湘。\n骚人与迁客，览物兴尤长。\n锦鳞游，汀兰郁，水鸥翔。\n波澜万顷，碧色上下一天光。\n皓月浮金千里，把酒登楼对景，喜极自洋洋。\n忧乐有谁会，宠辱两俱忘。",
        "dynasty": "宋",
        "collection_info": null
    },
    {
        "uuid": "294cd572138e1e149c843dc91ae9c24b",
        "title": "木兰花慢 黄河天上派",
        "author": "林正大",
        "content": "黄河天上派，到东海、去难收。\n况镜里堪悲，星星白发，早上人头。\n人生尽欢得意，把金尊、对月莫空休。\n天赋君材有用，千金散聚何忧。\n请君听我一清讴。\n锺鼎复奚求。\n但烂醉春风，古来惟有，饮者名留。\n陈王昔时宴乐，拼十千、斗酒恣欢游。\n莫惜貂裘将换，与消千古愁。",
        "dynasty": "宋",
        "collection_info": null
    },
    {
        "uuid": "1e390db325bd1c44a978eef3da30ceca",
        "title": "水调歌 听说竹楼好",
        "author": "林正大",
        "content": "听说竹楼好，佳地占黄冈。\n月波相接，俯临江濑挹山光。\n急雨檐喧瀑布，密雪瓴敲碎玉，幽阒兴尤长。\n琴调更虚畅，诗韵转清扬。\n公退暇，披鹤氅，戴华阳。\n手披周易，消磨世虑坐焚香。\n缥缈烟云竹树，迎送夕阳素月，胜概总难量。\n欲辨骚人事，瀹茗漱清觞。",
        "dynasty": "宋",
        "collection_info": null
    },
    {
        "uuid": "848515ec1118e6656968cf3b7716537f",
        "title": "清平乐 若耶溪女",
        "author": "林正大",
        "content": "若耶溪女。\n笑隔荷花语。\n日照新妆明楚楚，香袖风飖轻举。\n谁家白面游郎。\n两三遥映垂杨。\n醉踏落花归去，踌躇空断柔肠。",
        "dynasty": "宋",
        "collection_info": null
    },
    {
        "uuid": "b8ec58916a39270f74886b8ee9f47895",
        "title": "满江红 为忆当时",
        "author": "林正大",
        "content": "为忆当时，沈醉里、青楼弄月。\n闲想像、绣帏珠箔，魂飞心折。\n羞向妲娥谈旧事，几经三五盈还缺。\n望翠眉、蝉鬓一天涯，伤离别。\n寻作梦，巫云结。\n流别泪，湘江咽。\n对花深两岸，忽添悲切。\n试与含愁弹绿绮，知音不遇弦空绝。\n忽窗前、一夜寄相思，梅花发。",
        "dynasty": "宋",
        "collection_info": null
    },
    {
        "uuid": "438189173b2682fbc298dd6a8fb78ec7",
        "title": "满江红 寂寞江城",
        "author": "林正大",
        "content": "寂寞江城，┾只共、梅花幽独。\n揩病眼、佳人何许，嫣然空谷。\n幻出天姿真富贵，朱唇滞酒红生肉。\n笑漫山、繁李与夭桃，俱粗俗。\n迟日丽，春睡足。\n明月照，尤清淑。\n算移更千里，远从西蜀。\n流落天涯应可念，为渠剧饮仍歌曲。\n怕明朝、酒醒落纷纷，那忍触。",
        "dynasty": "宋",
        "collection_info": null
    },
    {
        "uuid": "ecea07e13b2b8bd91fdd957f34767ecc",
        "title": "水调歌 落日岘山下",
        "author": "林正大",
        "content": "落日岘山下，倒着接罗罱回。\n傍人笑问山翁，日日醉归来。\n三万六千长日，一日杯倾三百，罍曲筑糟抬。\n汉水鸭头绿，变酒入金罍。\n白铜鞮，鸬鹚杓，鹦鹉杯。\n轻车快马，凤笙龙管更相催。\n自身清风明月，刚道不须钱买，对此玉山颓。\n水自东流去，猿自夜声哀。",
        "dynasty": "宋",
        "collection_info": null
    },
    {
        "uuid": "d9aa1c63243e5f697b92fa6496834b84",
        "title": "江神子・江城子 狂胡鞍马自为家",
        "author": "林正大",
        "content": "狂胡鞍马自为家。\n遣宫娃。\n嫁胡沙。\n万里风烟，行不见京华。\n马上思归哀怨极，推却手，奏琵琶。\n胡儿共听亦咨嗟。\n貌如花。\n落天涯。\n谁按新声，争向汉宫夸。\n纤手不知离别苦，肠欲断，恨如麻。",
        "dynasty": "宋",
        "collection_info": null
    },
    {
        "uuid": "f660a3024d4b94539c4bd98f60346cb2",
        "title": "意难忘 蜀道登天",
        "author": "林正大",
        "content": "蜀道登天。\n望峨眉横绝，石栈相连。\n西来当鸟道，逆浪俯回川。\n猿与鹤，莫攀缘。\n九折耸岩峦。\n算咫尺、扪参历井，回首长叹。\n西游何日当还。\n听子规啼月，愁减朱颜。\n连峰天一握，飞瀑壑争喧。\n排剑阁，越天关。\n豺虎乱朝昏。\n问锦城，虽云乐土，何似家山。",
        "dynasty": "宋",
        "collection_info": null
    },
    {
        "uuid": "b3c94aa116acab350db8351c3003bb74",
        "title": "沁园春 庐阜诸峰",
        "author": "林正大",
        "content": "庐阜诸峰，炉峰绝胜，草堂介焉。\n敞明窗净室，素屏虚榻，要仰观山色。\n俯听流泉。\n中有池台，旁多竹卉，夹涧杉松高刺天。\n堂之北，据层崖积石，绿荫浓鲜。\n堂东瀑布飞悬。\n似雨露霏微珠贯穿。\n有春花秋月，夏云冬雪，阴晴显晦，雾吐烟吞。\n右抱琴书，左携妻子，杖屦从容尽暮年。\n平生志，赖清泉白石，实听余言。",
        "dynasty": "宋",
        "collection_info": null
    },
    {
        "uuid": "6371226e6b2542d049f5d61a87b2ab55",
        "title": "摸鱼儿 泛松江、水遥山碧",
        "author": "林正大",
        "content": "泛松江、水遥山碧，清寒微动秋浦。\n霜云霁色横无际，别鹄惊鸿无数。\n朝又暮。\n听牧笛长吹，隐隐渔榔度。\n骚人才子。\n既览物兴怀，浮游尘外，啸傲剧清思。\n人间世。\n扰扰荣途要路。\n瀛洲琼馆安所。\n轩裳何似渔蓑兴，萧散龙游鹤渚。\n须归去。\n办双桨孤帆，云月和烟雨。\n江湖伴侣。\n趁社橘初黄，汀葭馀翠，成我莼鲈趣。",
        "dynasty": "宋",
        "collection_info": null
    },
    {
        "uuid": "e2ea0ef653e4b10e9753e4f097769612",
        "title": "意难忘 汹汹松风",
        "author": "林正大",
        "content": "汹汹松风。\n更浮云皓皓，轻度春空。\n精神新发越，宾主少从容。\n犀箸厌，涤昏懵。\n茗碗策奇功。\n待试与，平章甲乙，为问涪翁。\n建溪日铸争雄。\n笑罗山梅岭，不数严邛。\n胡桃添味永，甘菊助香浓。\n投美剂，与和同。\n雪满兔瓯溶。\n便一枕，庄周蝶梦，安乐窝中。",
        "dynasty": "宋",
        "collection_info": null
    },
    {
        "uuid": "aecba3bb922fc9cf8d07cc5b52fa39e6",
        "title": "酹江月・念奴娇 坐愁书室",
        "author": "林正大",
        "content": "坐愁书室，谩临风、遐想蓬莱高致。\n抚鹤扪松长叹息，失足误来人世。\n紫禁九重，碧山万里，无路鸣珂佩。\n江山胜处，且寻花柳倾醉。\n不堪送客清川，系帆渌水，烟景供憔悴。\n更举芳尊浇别恨，逸趣浮游天外。\n雄笔横挥，素琴轻拍，一笑成扬袂。\n洛阳秋早，归时同赏鲈脍。",
        "dynasty": "宋",
        "collection_info": null
    },
    {
        "uuid": "d82ad52028f547c05fe6c35f9eeb994f",
        "title": "酹江月・念奴娇 杏花春晚",
        "author": "林正大",
        "content": "杏花春晚，散馀芳、着处萦帘穿箔。\n唤起幽人明月夜，步月褰衣行乐。\n置酒花前，清香争发，雪挽长条落。\n山城薄酒，共君一笑同酌。\n且须眼底柔英，尊中清影，放待杯行数。\n莫道洞箫声断处，月落杯空牢寞。\n只恐明朝，残红栖绿，卷地东风恶。\n更须来岁，花时携酒寻约。",
        "dynasty": "宋",
        "collection_info": null
    },
    {
        "uuid": "711bac056a62cbfdad83a116147724ee",
        "title": "水调歌 华裾织翡翠",
        "author": "林正大",
        "content": "华裾织翡翠，金辔闹珑璁。\n宝蹄轻稳，香尘满地骤隆隆。\n云是东京才子，名擅文章鉅伯，一世独推雄。\n高盖拥宾从，下马气如虹。\n运元精，锺神秀，贯当中。\n磊磊落落，二十八宿列心胸。\n前殿当年奏赋，笔补天工造化，声价欲摩空。\n却笑庞眉客，垂翅附冥鸿。",
        "dynasty": "宋",
        "collection_info": null
    },
    {
        "uuid": "1f4b9e777009bf2562a8733503707972",
        "title": "虞美人 武昌七十庞眉叟",
        "author": "林正大",
        "content": "武昌七十庞眉叟。\n学笛从年少。\n萧萧笛竹楚山秋。\n当日买林、曾典黑貂裘。\n一声占尽秋江月。\n天外行云绝。\n如今老去兴犹迟。\n尚想时时、一曲梦中吹。",
        "dynasty": "宋",
        "collection_info": null
    },
    {
        "uuid": "9cfeada28094e59117edfd7c0073adf5",
        "title": "江神子・江城子 拾遗流落锦宫城",
        "author": "林正大",
        "content": "拾遗流落锦宫城。\n故人情。\n眼为青。\n时向百花，潭水濯冠缨。\n韦曲杜陵行乐地，尘土暗，叹漂零。\n园翁溪友总比邻。\n酒盈尊。\n肯相亲。\n落日蹇驴，扶醉两眉颦。\n磊落平生忠义胆，诗与酒，醉还醒。",
        "dynasty": "宋",
        "collection_info": null
    },
    {
        "uuid": "3adec054c663f554fe257f19854463c5",
        "title": "沁园春 子陵先生",
        "author": "林正大",
        "content": "子陵先生，故人光武，以道相忘。\n幸炎符在握，六龙在御，臣来亿兆，阳德方刚。\n自是先生，独全高节，归去江湖乐未央。\n动星象，被羊裘傲睨，一世轩裳。\n高哉不事侯王。\n爱此地山高水更长。\n盖先生心地，超乎日月，又谁如光武，器量包荒。\n立懦廉顽，有功名教，万世清风更激扬。\n无古今，想云山郁郁，江水泱泱。",
        "dynasty": "宋",
        "collection_info": null
    },
    {
        "uuid": "24f603b73b67cfa4a7b09d16acbdfc14",
        "title": "临江仙 须信干坤如逆旅",
        "author": "林正大",
        "content": "须信干坤如逆旅，都来一梦浮生。\n夜游秉烛尽欢情。\n阳春烟景媚，乐事史来并。\n座上群公皆俊秀，高谈幽赏俱清。\n飞觞醉月莫辞频。\n休论金谷罚，七步看诗成。",
        "dynasty": "宋",
        "collection_info": null
    },
    {
        "uuid": "1c7a49a271db9034c138c6e92e0d64e0",
        "title": "酹江月・念奴娇 开元盛日",
        "author": "林正大",
        "content": "开元盛日，爱名花绝品，浅红深紫。\n云想衣裳□□映，曲槛软风微度。\n群玉山头，瑶台月下，一□香凝露。\n嫣然倾国，巫山肠断云雨。\n借问标格风流，汉宫谁似，飞燕红妆舞。\n解释春风无限恨，博得君王笑语。\n七宝杯深，蒲萄酒满，胜赏今何许。\n沈香亭北，倚阑终日凝伫。",
        "dynasty": "宋",
        "collection_info": null
    }
]