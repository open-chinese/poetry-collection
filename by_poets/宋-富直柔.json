[
    {
        "title": "次方德顺和贫士韵",
        "author": "富直柔",
        "content": "崔嵬孔明柏，结阴众所依。\n移根天衢上，曾抚日月晖。\n如何去大厦，却遶乌鹊飞。\n终当烦万牛，挽取廊庙归。\n郑公泽既远，何以慰调饥。\n公其踵前修，一洗贫士悲。",
        "dynasty": "宋",
        "collection_info": null
    },
    {
        "title": "万象亭",
        "author": "富直柔",
        "content": "堂后山川面面通，向来奇观有蒿蓬。\n元戎小试经纶手，万象都归指顾中。\n雨罢捲帘凭爽气，酒酣极目送飞鸿。\n明年凤阁鸾台上，好寄新诗下北风。",
        "dynasty": "宋",
        "collection_info": null
    },
    {
        "title": "绝句  其一",
        "author": "富直柔",
        "content": "青衫短簿汝阳天，鹗牍当时误荐贤。\n承乏西枢了无补，还依丈席听韦编。",
        "dynasty": "宋",
        "collection_info": null
    },
    {
        "title": "绝句  其二",
        "author": "富直柔",
        "content": "洛陈花骨巧裁诗，曾把梅篇为玉墀。\n未说他年调鼎事，只今身已凤凰池。",
        "dynasty": "宋",
        "collection_info": null
    },
    {
        "title": "绝句  其三",
        "author": "富直柔",
        "content": "陈君谈论席生风，段子文词气吐虹。\n参朮膎胰皆入箧，知人谁过葛仙翁。",
        "dynasty": "宋",
        "collection_info": null
    }
]