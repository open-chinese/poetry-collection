[
    {
        "uuid": "fc2fefae0ae6da0c612db6e009ed7311",
        "title": "王母赠魏夫人歌一章（幷序）",
        "author": "项宗",
        "content": "驾我八景舆，歘然入玉清。\n龙裙拂霄汉，虎旗摄朱兵。\n逍遥玄津际，万流无暂停。\n哀此去留会，劫尽天地倾。\n当尽无中景，不死亦无生。\n体彼自然道，寂观合太冥。\n南岳挺真翰，玉映曜颖精。\n有任靡期事，虚心自受灵。\n嘉会绛河内，相与乐未央。",
        "dynasty": "唐",
        "collection_info": null
    },
    {
        "uuid": "2184a979ec334400f7ba6f26a76acb64",
        "title": "双礼珠弹云璈而答歌一章",
        "author": "项宗",
        "content": "玉清出九天，神馆飞霞外。\n霄台焕嵯峨，灵夏秀蔚翳。\n五云兴翠华，八风扇绿气。\n仰吟消魔咏，俯研智与慧。\n万真启晨景，唱期绛房会。\n挺颖德音子，神映乃拂沛。\n天岳凌空构，洞台深幽邃。\n游海悟井隘，履真觉世秽。\n儛轮宴重空，筌鱼自然废。\n回我大椿罗，长谢朝生世。",
        "dynasty": "唐",
        "collection_info": null
    },
    {
        "uuid": "ed3d7b3fa76fc644c53bd45f15ed7c92",
        "title": "高仙盼游洞灵之曲一章（幷序）",
        "author": "项宗",
        "content": "玉室焕东霞，紫辇浮绛宸。\n华台何盼目，北宴飞天元。\n清浄太无中，眇眇蹑景迁。\n吟咏大洞章，唱此三九篇。\n曲寝大漠内，神王方寸间，寂室思灵晖，何事苦山林。\n须臾变衰翁，回为孩中颜。",
        "dynasty": "唐",
        "collection_info": null
    },
    {
        "uuid": "7e2445620ceed05a96bf9708084c5c17",
        "title": "四真人降魏夫人歌共五章（幷序）",
        "author": "项宗",
        "content": "丹明焕上清，八风鼓太霞。\n回我神霄辇，遂造玉岭阿。\n咄嗟天地外，九围皆吾家。\n上采日中精，下饮黄月华。\n灵观空无中，鹏路无间邪。\n顾见魏贤安，浊气伤尔和。\n勤研玄中思，道成更相过。",
        "dynasty": "唐",
        "collection_info": null
    },
    {
        "uuid": "0d6bed72952b1459a09807dc5cd8ce46",
        "title": "四真人降魏夫人歌共五章（幷序） 方诸青童歌一章",
        "author": "项宗",
        "content": "太霞扇晨晖，九气无常形。\n玄辔飞霄外，八景乘高清。\n手把玉皇袂，携我晨中生。\n盼观七曜房，朗朗亦冥冥。\n超哉魏氏子，有心復有情。\n玄挺自嘉会，金书东华名。\n贤安密所研，相期旸谷汧。",
        "dynasty": "唐",
        "collection_info": null
    },
    {
        "uuid": "bc3408987bdd66faf47ec7e906d06d5b",
        "title": "四真人降魏夫人歌共五章（幷序） 次扶桑神王歌一章",
        "author": "项宗",
        "content": "晨启太帝室，超越匏瓜水。\n碧海飞翠波，连岑赤岳峙。\n浮轮云涛际，九龙同辔起。\n虎旗欝霞津，灵风翻然而理。\n华存久乐道，遂致高神拟。\n拔徙三缘外感会乃方始。\n相期阳洛宫，道成携魏子。",
        "dynasty": "唐",
        "collection_info": null
    },
    {
        "uuid": "0d3afadce331ca8a6bba7842387b20bf",
        "title": "四真人降魏夫人歌共五章（幷序） 一",
        "author": "项宗",
        "content": "驾歘控清虚，徘徊西华馆。\n琼林既神杪，虎旗逐烟散，慧风振丹旍，明烛朗八焕。\n解襟庸房裏，神铃鸣蒨粲。\n栖景若林柯，九絃玄中弹。\n遗我积世忧，释此千年叹。\n怡盼无极已，终夜復待旦。",
        "dynasty": "唐",
        "collection_info": null
    },
    {
        "uuid": "078f8eee35da81df18f29b31d12d6bee",
        "title": "四真人降魏夫人歌共五章（幷序） 二",
        "author": "项宗",
        "content": "紫霞儛玄空，神风无纲领。\n歘然满八区，祝尔豁虚静。\n八窗无常朗，有冥亦有炅。\n洞观三丹田，寂寂生形景。\n凝神挻相遇，云姿卓铄整。\n愧无郢石运，盖彼自然颖。\n勤密摄生道，泄替结灾眚。\n灵期自有时，携袂乃俱上。\n（以上均见《云笈七籤》卷九六。\n）（按：以上诸诗，《云笈七籤》未云出处，今考应出《南岳魏夫人传》。\n检颜真卿《文忠集》卷九《晋紫虚元职工领上真司命南岳夫人魏夫人仙坛碑铭》云：「于是西王母击节而歌。\n歌毕，冯双礼珠弹云璈而答歌，余真人各歌。\n」《太平广记》卷五八《魏夫人》条引《集仙录》及《本传》云：「于是四真吟唱，各命玉女，弹琴击钟吹箫，合节而发歌。\n……是时太极真人命北寒玉女宋联消，弹九气之璈，青童命东华玉女烟景珠，击西盈之钟。\n旸谷神王命神林玉女贾屈廷，吹凤唳之箫，青虚真人命飞玄玉女鲜于虚，拊九合玉节。\n太极真人发《排空之歌》，青童吟『太霞』之曲，神王讽『晨启』之章，清虚咏『驾飈』之词。\n……王母击节而，三元夫人弹云璈而答歌，余真各歌。\n」魏夫人，传为西晋时人，陶弘景《真诰》已载其事，惟较简略。\n晋范邈撰《南真传》，今不存。\n《太平广记》所录《本传》，据陈国符先生《道藏源流考》考证，应即《新唐书·艺文志》着录之项宗《紫虚元君魏夫人内传》之节文。\n参以颜《碑》所云，其说可信。\n项宗，陈考为唐人。\n《云笈七籤》所据，当即项宗之书，《太平广记》删去诸诗，犹录存之，较可宝惜。\n）。",
        "dynasty": "唐",
        "collection_info": null
    }
]