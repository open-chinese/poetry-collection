[
    {
        "uuid": "58eefe0edc981e9a338190707b6938fb",
        "title": "禹碑",
        "author": "刘贽",
        "content": "坛峙麻姑石，溪忘夏禹碑。\n物神人所贵，世事远谁知。",
        "dynasty": "宋",
        "collection_info": null
    },
    {
        "uuid": "96a13f50468dec33a6cd59f62cd52733",
        "title": "游后洞诗",
        "author": "刘贽",
        "content": "寺久荒寂无足往，念有子厚弥陀碑。\n独趋一里转岩腹，剥粉败赤逢门楣。\n亭亭故碑亡旧主，覆以老屋疎且欹。\n常嗟古人不可见，尚喜书志存于斯。\n世言书字出心画，体制类彼人所为。\n子厚少年颇疎隽，字合飘逸往不覊。\n胡为气质反端厚，至今观者多有疑。\n或云彼以窜农久，志气软熟非前时。\n或云高才尚薄世，故独立法无所师。\n吾嗟世俗日无理，好恶不正论苦卑。\n臆决万事岂独此，此书何媿人不知。\n碑阴三百四十字，疎瘦劲丽何精奇。\n九十二人姓名具，陈绩宝历元年题。\n云此子厚二碑者，元和五年刊厥辞。\n至是二月始建立，都其事者杨与倪。\n尘蒙壁碍世未见，自我访寻初管之。",
        "dynasty": "宋",
        "collection_info": null
    }
]