[
    {
        "uuid": "ce5debe7faeb84e5aaabaf6b99098a28",
        "title": "西江月慢 春风淡淡",
        "author": "吕渭老",
        "content": "春风淡淡，清昼永、落英千尺。\n桃杏散平郊，晴蜂来往，妙香飘掷。\n傍画桥、煮酒青帘，绿杨风外，数声长笛。\n记去年、紫陌朱门，花下旧相识。\n向宝帕、裁书凭燕翼。\n望翠阁、烟林似织。\n闻道春衣犹未整，过禁烟寒食。\n但记取、角枕情题，东窗休误，这些端的。\n更莫待、青子绿阴春事寂。",
        "dynasty": "宋",
        "collection_info": null
    },
    {
        "uuid": "b13152828fe2506235d3f6265ac32852",
        "title": "思佳客 曾醉扬州十里楼",
        "author": "吕渭老",
        "content": "曾醉扬州十里楼。\n竹西歌吹至今愁。\n燕衔柳絮春心远，鱼入晴江水自流。\n情渺渺，梦悠悠。\n重寻罗带认银钩。\n挂帆欲伴渔人去，只恐桃花误客舟。",
        "dynasty": "宋",
        "collection_info": null
    },
    {
        "uuid": "d0e8b6a86986418608a9927980b6df32",
        "title": "思佳客 薄薄山云欲湿花",
        "author": "吕渭老",
        "content": "薄薄山云欲湿花。\n双双燕子入帘斜。\n西楼尚记垂垂雪，酌酒犹残片片霞。\n人已远，发成华。\n小楼疏竹宅谁家。\n试凭去雁通消息，仙子当乘八月槎。",
        "dynasty": "宋",
        "collection_info": null
    },
    {
        "uuid": "ddc27d0b3d1eeebda82c8ff8edfc2e7c",
        "title": "夜游宫 帘外繁霜未扫",
        "author": "吕渭老",
        "content": "帘外繁霜未扫。\n楼角动、玉绳横晓。\n百和交焚瑞烟绕。\n霁霞明，画屏深，天渺渺。\n喜色连池沼。\n荐眉寿、玉儿娇小。\n早晚除书下天表。\n日初长，莫等闲，孤一笑。",
        "dynasty": "宋",
        "collection_info": null
    },
    {
        "uuid": "b0f113c732f3461cf2c984a4b00cd97e",
        "title": "浣溪沙 风扫长林雪压枝",
        "author": "吕渭老",
        "content": "风扫长林雪压枝。\n纷纷冻鹊傍帘飞。\n一尊聊作破寒威。\n春意正愁梅漏泄，客情尤怕病禁持。\n曲阑干外日初迟。",
        "dynasty": "宋",
        "collection_info": null
    },
    {
        "uuid": "baf7ee7835e2ab1fe8a28503e4a325e0",
        "title": "南歌子 片片云藏雨",
        "author": "吕渭老",
        "content": "片片云藏雨，重重雾隐山。\n可怜新月似眉弯。\n今夜断肠凝望、小楼寒。\n梦断云房远，书长蜡炬残。\n夜妆应罢短屏间。\n都把一春心事、付梅酸。",
        "dynasty": "宋",
        "collection_info": null
    },
    {
        "uuid": "6986349a2de42e151470fdb030a9493d",
        "title": "如梦令 珠阁雨帘高卷",
        "author": "吕渭老",
        "content": "珠阁雨帘高卷。\n望断碧梧墙院。\n短梦有幽寻，晓枕一峰云乱。\n谁见。\n谁见。\n风散菊英千片。",
        "dynasty": "宋",
        "collection_info": null
    },
    {
        "uuid": "d876953c12b3a286f94c804966405c0c",
        "title": "浣溪沙 微绽樱桃一颗红",
        "author": "吕渭老",
        "content": "微绽樱桃一颗红。\n断肠声里唱玲珑。\n轻罗小扇掩酥胸。\n惹鬓蛛丝新有喜，窥窗月彩旧相从。\n清宵一醉许谁同。",
        "dynasty": "宋",
        "collection_info": null
    },
    {
        "uuid": "9ae44c8c269ef777d41cb93367b6e5f0",
        "title": "浪淘沙 凉露洗秋空",
        "author": "吕渭老",
        "content": "凉露洗秋空。\n菊径鸣蛩。\n水晶帘外月玲珑。\n烛蕊双悬人似玉，簌簌啼红。\n宋玉在墙东。\n醉袖摇风。\n心随月影入帘栊。\n戏着锦茵天样远，一段愁浓。",
        "dynasty": "宋",
        "collection_info": null
    },
    {
        "uuid": "ebdfc06a2e20d17c33d3ec410b43e8c4",
        "title": "醉桃源・阮郎归 棂香新染砑红绫",
        "author": "吕渭老",
        "content": "棂香新染砑红绫。\n腰肢瘦不胜。\n合欢小幌掩馀酲。\n芙蓉入梦频。\n山不尽，水无情。\n锦河隔锦茵。\n刘郎仙骨未应轻。\n桃花已误人。",
        "dynasty": "宋",
        "collection_info": null
    },
    {
        "uuid": "ae268149cb0a3e3a7091431b27255dc4",
        "title": "思佳客 梦里相逢不记时",
        "author": "吕渭老",
        "content": "梦里相逢不记时。\n断肠多在杏花西。\n微开笑语兜鞋急，远有灯光掠鬓迟。\n辞永夜，失深期。\n一枝黄菊对伤悲。\n夜凉窗外闻裁剪，应熨沈香制舞衣。",
        "dynasty": "宋",
        "collection_info": null
    },
    {
        "uuid": "135e47ef48fdb8ba29601236cdbbc544",
        "title": "小重山 雨洗檐花湿画帘",
        "author": "吕渭老",
        "content": "雨洗檐花湿画帘。\n知他因甚地，瘦厌厌。\n玉人风味似冰蟾。\n愁不见，烟雾晓来添。\n烦恼旧时谙。\n新来一段事，未心甘。\n满怀离绪过春蚕。\n灯残也，谁见我眉尖。",
        "dynasty": "宋",
        "collection_info": null
    },
    {
        "uuid": "19461848f3af076c1f34a765c6a92886",
        "title": "柳梢青 远帘笼月",
        "author": "吕渭老",
        "content": "远帘笼月。\n谁见南陌，子规啼血。\n萸糁菊英，整冠落帽，一时虚说。\n五湖自有深期，曾指定、灯花细说。\n燕子巢空，秋鸿程远，音书中绝。",
        "dynasty": "宋",
        "collection_info": null
    },
    {
        "uuid": "3de5f23a29a7cd85025bb64c271707ff",
        "title": "卜算子 云破月高悬",
        "author": "吕渭老",
        "content": "云破月高悬，照我双双泪。\n人在朱桥转曲西，翠幕重重闭。\n要见索商量，见了还无计。\n心似长檠一点灯，到晓清清地。",
        "dynasty": "宋",
        "collection_info": null
    },
    {
        "uuid": "b7f1ec8471fee61a6c1f3747f91fe92c",
        "title": "卜算子 眉为占愁多",
        "author": "吕渭老",
        "content": "眉为占愁多，镇日长长敛。\n试问心中有底愁，泪早千千点。\n莫唱短因缘，缘短犹伤感。\n谁信萧郎是路人，常有深深念。",
        "dynasty": "宋",
        "collection_info": null
    },
    {
        "uuid": "4de6eb108633fae3422538e77fecb96a",
        "title": "卜算子 一日抵三秋",
        "author": "吕渭老",
        "content": "一日抵三秋，半月如千岁。\n自夏经秋到雪飞，一向都无计。\n续续说相思，不尽无穷意。\n若写幽怀一段愁，应用天为纸。",
        "dynasty": "宋",
        "collection_info": null
    },
    {
        "uuid": "bf8b38869bf8a46eff0351dbd1e01186",
        "title": "卜算子 得酒解愁烦",
        "author": "吕渭老",
        "content": "得酒解愁烦，多病还疏酒。\n本是多情失意人，此味如何受。\n沈醉且高歌，不饮心常有。\n守着残灯斗着眉，怎不腰肢瘦。",
        "dynasty": "宋",
        "collection_info": null
    },
    {
        "uuid": "69fb5a4a1b938bbd099ba7b3c461686d",
        "title": "如梦令 多谢西池桃李",
        "author": "吕渭老",
        "content": "多谢西池桃李。\n伴我一春沈醉。\n能有几多香，陪了一江来泪。\n憔悴。\n憔悴。\n又是落花铺地。",
        "dynasty": "宋",
        "collection_info": null
    },
    {
        "uuid": "03095be7475d55a0fd6063b2230c2625",
        "title": "木兰花慢 石榴花谢了",
        "author": "吕渭老",
        "content": "石榴花谢了，正荷叶、盖平池。\n试玛瑙杯深，琅玕簟冷，临水帘帷。\n知他故人甚处，晚霞明、断浦柳枝垂。\n唯有松风水月，向人长似当时。\n依依。\n望断水穷，云起处、是天涯。\n奈燕子楼高，江南梦断，虚费相思。\n新愁暗生旧恨，更流萤、弄月入纱衣。\n除却幽花软草，此情未许人知。",
        "dynasty": "宋",
        "collection_info": null
    },
    {
        "uuid": "21bd4a281e9787c5a7cd32592d5b15fa",
        "title": "木兰花慢 对修篁万个",
        "author": "吕渭老",
        "content": "对修篁万个，更疏雨、洗琅玕。\n望燕外晴丝，鸥边水叶，胡蝶成团。\n榴红劝人把酒，泛菖蒲、对客不成欢。\n金缕新番彩索，始知今岁衣宽。\n年年。\n此日青楼，花缺处、倚阑干。\n记小扇清歌，蛮笺妙墨，不觉更残。\n可怜旧游似梦，向人人、未减一枝兰。\n纵有千金莫惜，大家沈醉花间。",
        "dynasty": "宋",
        "collection_info": null
    },
    {
        "uuid": "fead2384368e7a90d9a2593823ce1b45",
        "title": "木兰花慢 桂乡云万缕",
        "author": "吕渭老",
        "content": "桂乡云万缕，更飞雨、洗香车。\n念密会经年，银潢浪阻，玉露期赊。\n灵星瑞桥对展，散匆匆、喜色满天涯。\n回首丁宁晓角，未宜吹动梅花。\n家家。\n竟赏彩茸，穿桂影、醉流霞。\n渐舞袖翻鸾，歌声缀凤，钗影交加。\n人间共饶宴乐，算天孙、怎忍遣河斜。\n莫惜西楼剪烛，大家同到啼鸦。",
        "dynasty": "宋",
        "collection_info": null
    },
    {
        "uuid": "4f33d8f88a5882acb0b00654ec996bf0",
        "title": "恋香衾 记得花阴同携手",
        "author": "吕渭老",
        "content": "记得花阴同携手，指定日、许我同欢。\n唤做真成，耳热心安。\n打叠从来不成器，待做个、平地神仙。\n又却不成些事，蓦地心残。\n据我如今没投奔，见着你、泪早偷弹。\n对月临风，一味埋冤。\n笑则人前不妨笑，行笑里、斗觉心烦。\n怎生分得烦恼，两处匀摊。",
        "dynasty": "宋",
        "collection_info": null
    },
    {
        "uuid": "23b25daea629ec83b196c9983a1ae73a",
        "title": "豆叶黄・忆王孙 芰荷香外一声蝉",
        "author": "吕渭老",
        "content": "芰荷香外一声蝉。\n风撼琅玕惊昼眠。\n刻烛题诗花满笺。\n小神仙。\n对倚阑干月正圆。",
        "dynasty": "宋",
        "collection_info": null
    },
    {
        "uuid": "5fddee32aa3edc0217478a6865aa993c",
        "title": "豆叶黄・忆王孙 晚妆新试碧衫凉",
        "author": "吕渭老",
        "content": "晚妆新试碧衫凉。\n金鸭犹残昨夜香。\n柳际风来月满廊。\n一双双。\n人对鸳鸯浴小塘。",
        "dynasty": "宋",
        "collection_info": null
    },
    {
        "uuid": "0be7290afbf9e80fc1057873df7685a8",
        "title": "豆叶黄・忆王孙 轻罗团扇掩微羞",
        "author": "吕渭老",
        "content": "轻罗团扇掩微羞。\n酒满玻璃花满头。\n小板齐声唱石州。\n月如钩。\n一寸横波入鬓流。",
        "dynasty": "宋",
        "collection_info": null
    },
    {
        "uuid": "91014703d8267be297ebc53505a2863d",
        "title": "豆叶黄・忆王孙 林花着雨褪胭脂",
        "author": "吕渭老",
        "content": "林花着雨褪胭脂。\n叶底双桃结子迟。\n对镜凭郎略皱眉。\n笑微微。\n燕子羞人必懒归。",
        "dynasty": "宋",
        "collection_info": null
    },
    {
        "uuid": "5e1230591ed8b90f5e81c468736814af",
        "title": "豆叶黄・忆王孙 玉萧风外一声清",
        "author": "吕渭老",
        "content": "玉萧风外一声清。\n粉面婵娟月对明。\n紫府楼台夜不扃。\n羽衣轻。\n稳驾双鸾谒帝庭。",
        "dynasty": "宋",
        "collection_info": null
    },
    {
        "uuid": "123eab1c6c7ff71cb6d0140471fc00a1",
        "title": "千秋岁 宝蟾悬镜",
        "author": "吕渭老",
        "content": "宝蟾悬镜。\n露颗倾荷柄。\n飞萤点点明花径。\n凝愁情不展，宿酒风还醒。\n天似晓，银河半落星相趁。\n心事都无定。\n才致元相称。\n春过了，秋将近。\n小窗通竹圃，野色连金井。\n得仗个，多情燕子分明问。",
        "dynasty": "宋",
        "collection_info": null
    },
    {
        "uuid": "bb0e53c0bf769585551f7c70e7b47c23",
        "title": "好事近 心事已成空",
        "author": "吕渭老",
        "content": "心事已成空，春尽百花零落。\n谁见黄鹂百啭，索东君评泊。\n晓来枝上语绵蛮，应悔向来错。\n看则绿阴青子，却恓惶无托。",
        "dynasty": "宋",
        "collection_info": null
    },
    {
        "uuid": "1363714a9b40dee067a1b88c4ec58acb",
        "title": "南乡子 小雨阻行舟",
        "author": "吕渭老",
        "content": "小雨阻行舟。\n人在烟林古渡头。\n欲挈一尊相就醉，无由。\n谁见横波入鬓流。\n百计不迟留。\n明月他时独上楼。\n水尽又山山又水，温柔。\n占断江南万斛愁。",
        "dynasty": "宋",
        "collection_info": null
    },
    {
        "uuid": "72ea422a1de873450fb759b0899d2061",
        "title": "南乡子 樊子唤春归",
        "author": "吕渭老",
        "content": "樊子唤春归。\n梦逐杨花满院飞。\n吹过西家人不见，依依。\n萍点荷钱又满池。\n屈指数佳期。\n何日凭肩对展眉。\n倾尽十分应不醉，迟迟。\n何惜樱桃杏子时。",
        "dynasty": "宋",
        "collection_info": null
    },
    {
        "uuid": "2abfa450ee553ac0c073cc6e33693642",
        "title": "浪淘沙 纤指捧玻璃",
        "author": "吕渭老",
        "content": "纤指捧玻璃。\n莫惜重持。\n自离阆苑失回期。\n门掩东风桃着子，帘影迟迟。\n楼上正横篦。\n荷气沾衣。\n谁将名玉碾花枝。\n不比寻常红与紫，取次芳菲。",
        "dynasty": "宋",
        "collection_info": null
    },
    {
        "uuid": "9d866e56940afa0c353fd98742a82b13",
        "title": "卜算子 渡口看潮生",
        "author": "吕渭老",
        "content": "渡口看潮生，水满蒹葭浦。\n长记扁舟载月明，深入红云去。\n荷尽覆平池，忘了归来路。\n谁信南楼百尺高，不见如莲步。",
        "dynasty": "宋",
        "collection_info": null
    },
    {
        "uuid": "22aa552d63ca76ac542035cf728d696d",
        "title": "小重山 云护柔条雪压枝",
        "author": "吕渭老",
        "content": "云护柔条雪压枝。\n斜风吹绛蜡，点胭脂。\n蔷薇柔水麝分脐。\n园林晚，脉脉带斜晖。\n深阁绣帘低。\n宝奁匀泪粉，晚妆迟。\n一枝屏外对依依。\n清宵永，谁伴破寒卮。",
        "dynasty": "宋",
        "collection_info": null
    },
    {
        "uuid": "a8f6c9af5b6020a175a13798f28a85f5",
        "title": "惜分钗・撷芳词 春将半",
        "author": "吕渭老",
        "content": "春将半。\n莺声乱。\n柳丝拂马花迎面。\n小堂风。\n暮楼锺。\n草色连云，暝色连空。\n重重。\n秋千畔。\n何人见。\n宝钗斜照春妆浅。\n酒霞红。\n与谁同。\n试问别来，近日情悰。\n忡忡。",
        "dynasty": "宋",
        "collection_info": null
    },
    {
        "uuid": "35330833ec5e9e06a05933bece3180a2",
        "title": "惜分钗・撷芳词 重帘挂",
        "author": "吕渭老",
        "content": "重帘挂。\n微灯下。\n背兰同说春风话。\n月盈楼。\n泪盈眸。\n觑着红裀，无计迟留。\n休休。\n莺花谢。\n春残也。\n等闲泣损香罗帕。\n见无由。\n恨难收。\n梦短屏深，清夜悠悠。\n悠悠。",
        "dynasty": "宋",
        "collection_info": null
    },
    {
        "uuid": "fa502b9fff1af8dfd9031bedea1c10e3",
        "title": "如梦令 花趁清明争展",
        "author": "吕渭老",
        "content": "花趁清明争展。\n白白红红满院。\n莫怪泪痕多，爱底不能得见。\n凝恋。\n凝恋。\n门外雨飞帘卷。",
        "dynasty": "宋",
        "collection_info": null
    },
    {
        "uuid": "9379430148da9cd0310eb836fea20bd6",
        "title": "水龙吟 年年九月西湖",
        "author": "吕渭老",
        "content": "年年九月西湖，绣船继日笙箫拥。\n五云深处，红帘一桁，语莺歌凤。\n群玉峰头，影娥池畔，烟霞飞动。\n认蓬瀛仙子，云程路远，贪人世、瑶池梦。\n要看黄尘清海，戏真珠、麻姑清纵。\n曲门自有，菊金芳砌，月篦浮栋。\n子着宫桃，舞翻官柳，霞杯纤捧。\n待明年更把，西风妙曲，按成新弄。",
        "dynasty": "宋",
        "collection_info": null
    },
    {
        "uuid": "1a1d16d3d4ebfcabc5b41229654532f3",
        "title": "鹊桥仙 西风不落",
        "author": "吕渭老",
        "content": "西风不落，薄衾孤枕，记起花时些个。\n宿愁新恨两关心，说道理、分疏不可。\n别愁如絮，佳期何在，古屋萧萧灯火。\n打窗风雨又何消，梦未就、依前惊破。",
        "dynasty": "宋",
        "collection_info": null
    },
    {
        "uuid": "d53f59336b82d1f30c5ddb3e1d678c90",
        "title": "点绛唇 扇列红鸾",
        "author": "吕渭老",
        "content": "扇列红鸾，赭黄日色明金殿。\n御香葱茜。\n宝仗香风暖。\n咫尺天颜，九奏朝阳管。\n群臣宴。\n醉霞凝面。\n午漏传宫箭。",
        "dynasty": "宋",
        "collection_info": null
    },
    {
        "uuid": "760d8590c144e2f6b5a4c4753348a4ed",
        "title": "点绛唇 俊眼犀心",
        "author": "吕渭老",
        "content": "俊眼犀心，尊前如有乘鸾便。\n过愁传怨。\n只许灯光见。\n见了重休，河汉明遮断。\n深深院。\n乱风飘霰。\n揉了双罗燕。",
        "dynasty": "宋",
        "collection_info": null
    },
    {
        "uuid": "14f917628ee55a570bf78d3126f15659",
        "title": "水调歌头 解衣同一笑",
        "author": "吕渭老",
        "content": "解衣同一笑，聊复起厨烟。\n醉乡何处，与君舒啸入壶天。\n长怪时情狭隘，杯酒岂容我辈，不上谪仙船。\n雅志念湖海，小艇一丝竿。\n夜迢迢，灯烛下，几心闲。\n平生得处，不在内外及中间。\n点检春风欢计，惟有诗情宛转，馀事尽疏残。\n彩笔题桐叶，佳句问平安。",
        "dynasty": "宋",
        "collection_info": null
    },
    {
        "uuid": "b92cfd3eea9d40aa68b5580cf2fc12b7",
        "title": "好事近 世事莫牵萦",
        "author": "吕渭老",
        "content": "世事莫牵萦，乐取这闲时节。\n且恁醉来醒去，免光阴虚设。\n有则有个泼心儿，不敢被利名啜。\n却待两手分付，与风花雪月。",
        "dynasty": "宋",
        "collection_info": null
    },
    {
        "uuid": "bb8b8935d8d25456625e0596270e02f5",
        "title": "好事近 长记十年前",
        "author": "吕渭老",
        "content": "长记十年前，彼此玉颜云发。\n尊酒几番相对，乐春花秋月。\n而今各自困飘零，憔悴几年别。\n说着大家烦恼，且大家休说。",
        "dynasty": "宋",
        "collection_info": null
    },
    {
        "uuid": "918a3c1de7dc20ae46f5db0b10be5116",
        "title": "青玉案 一尊聊对西风醉",
        "author": "吕渭老",
        "content": "一尊聊对西风醉。\n况九日、明朝是。\n曾与茱萸论子细。\n江天虚旷，暮林横远，人隔银河水。\n碧云渐展天无际。\n吹不断、黄昏泪。\n若作欢期须早计。\n如何得似，鬓边新菊，双结黄金蕊。",
        "dynasty": "宋",
        "collection_info": null
    },
    {
        "uuid": "5c76ced2ae4973a4005b20b788f249cc",
        "title": "薄幸 青楼春晚",
        "author": "吕渭老",
        "content": "青楼春晚。\n昼寂寂、梳匀又懒。\n乍听得、鸦啼莺弄，惹起新愁无限。\n记年时、偷掷春心，花间隔雾遥相见。\n便角枕题诗，宝钗贳酒，共醉青苔深院。\n怎忘得、回廊下，携手处、花明月满。\n如今但暮雨，蜂愁蝶恨，小窗闲对芭蕉展。\n却谁拘管。\n尽无言、闲品秦筝，泪满参差雁。\n腰支渐小，心与杨花共远。",
        "dynasty": "宋",
        "collection_info": null
    },
    {
        "uuid": "1317674316bb5279251372b4e9ce8588",
        "title": "望海潮 侧寒斜雨",
        "author": "吕渭老",
        "content": "侧寒斜雨，微灯薄雾，匆匆过了元宵。\n帘影护风，盆池见日，青青柳叶柔条。\n碧草皱裙腰。\n正昼长烟暖，蜂困莺娇。\n望处凄迷，半篙绿水浸斜桥。\n孙郎病酒无聊。\n记乌丝醉语，碧玉风标。\n新燕又双，兰心渐吐，嘉期趁取花朝。\n心事转迢迢。\n但梦随人远，心与山遥。\n误了芳音，小窗斜日对芭蕉。",
        "dynasty": "宋",
        "collection_info": null
    },
    {
        "uuid": "9733e15f41aff1e770602dac53bf6d17",
        "title": "选冠子 雨湿花房",
        "author": "吕渭老",
        "content": "雨湿花房，风斜燕子，池阁昼长春晚。\n檀盘战象，宝局铺棋，筹画未分还懒。\n谁念少年，齿怯梅酸，病疏霞盏。\n正青钱遮路，绿丝明水，倦寻歌扇。\n空记得、小阁题名，红笺青制，灯火夜深裁剪。\n明眸似水，妙语如弦，不觉晓霜鸡唤。\n闻道近来，筝谱慵看，金铺长掩。\n瘦一枝梅影，回首江南路远。",
        "dynasty": "宋",
        "collection_info": null
    },
    {
        "uuid": "ba3eaaacb96f45badd96bb6c60ff044a",
        "title": "选冠子 风约晴云",
        "author": "吕渭老",
        "content": "风约晴云，花干宿露，帘幕万家清晓。\n青帘赛酒，小坞藏春，冶叶艳枝相照。\n羊驾小车，笑逐游人，远迷芳草。\n更红英飞舞，绣茵连接，雾台烟沼。\n年少日、细马戎鞯，红靴玉带，同指软尘西笑。\n珍珠戏掷，彩笔搜奇，不觉暮春莺老。\n谁见这回，霜点髯衰，事萦怀抱。\n诉一春心事，燕子周遮来了。",
        "dynasty": "宋",
        "collection_info": null
    },
    {
        "uuid": "f3d3f7872e05f969dd59b39250acb7f0",
        "title": "念奴娇 暮云收尽",
        "author": "吕渭老",
        "content": "暮云收尽，霁霞明、高拥一轮寒玉。\n帘影横斜房户静，小立啼红蔌蔌。\n素鲤频传，蕉心微展，双蕊明红烛。\n开门疑是，故人敲撼窗竹。\n长记那里西楼，小寒窗静，尽掩风筝鸣屋。\n泪眼灯光情未尽，尽觉语长更促。\n短短霞杯，温温罗帊，妙语书裙幅。\n五湖何日，小舟同泛春绿。",
        "dynasty": "宋",
        "collection_info": null
    },
    {
        "uuid": "4b5d99fcebc9bd06c4a842deca596989",
        "title": "情久长 锁窗夜永",
        "author": "吕渭老",
        "content": "锁窗夜永，无聊尽作伤心句。\n甚近日、带红移眼，梨脸择雨。\n春心偿未足，怎忍听、啼血催归杜宇。\n暮帆挂、沈沈暝色，衮衮长江，流不尽、来无据。\n点检风光，岁月今如许。\n趁此际、浦花汀草，一棹东去。\n云窗雾阁，洞天晓、同作烟霞伴侣。\n算谁见、梅帘醉梦，柳陌晴游，应未许、春知处。",
        "dynasty": "宋",
        "collection_info": null
    },
    {
        "uuid": "97e4859097de3a49bab965901123ed19",
        "title": "情久长 冰梁跨水",
        "author": "吕渭老",
        "content": "冰梁跨水，沈沈霁色遮千里。\n怎向我、小舟孤楫，天外飘逐。\n夜寒侵短发，睡不稳、窗外寒风渐起。\n岁华暮、蟾光射雪，碧瓦飘霜，尘不动、寒无际。\n鸡咽荒郊，梦也无归计。\n拥绣枕、断魂残魄，清吟无味。\n想伊睡起，又念远、楼阁横枝对倚。\n待归去、西窗剪烛，小阁凝香，深翠幕、饶春睡。",
        "dynasty": "宋",
        "collection_info": null
    },
    {
        "uuid": "d1cd36d454b88f559aaeeb06641d4656",
        "title": "满江红 晚浴新凉",
        "author": "吕渭老",
        "content": "晚浴新凉，风蒲乱、松梢见月。\n庭阴尽、暮蝉啼歇。\n萤绕井阑帘入燕，荷香兰气供摇箑。\n赖晚来、一雨洗游尘，无些热。\n心下事，峰重叠。\n人甚处，星明灭。\n想行云应在，凤凰城阙。\n曾约佳期同菊蕊，当时共指灯花说。\n据眼前、何日是西风，凉吹叶。",
        "dynasty": "宋",
        "collection_info": null
    },
    {
        "uuid": "70d28a53ba411d4a287b8dd2046620d5",
        "title": "满江红 笑语移时",
        "author": "吕渭老",
        "content": "笑语移时，风影乱、半帘寒日。\n鲜明是、晚来妆饰。\n共说西园携手处，小桥深竹连苔色。\n到如今、梧叶染清霜，封行迹。\n春未透，梅先拆。\n人纵健，时难得。\n想明年虚过，上元寒食。\n数着佳期愁入眼，雨珠零乱梨花湿。\n任翠鬟、猗侧背斜阳，鸣瑶瑟。",
        "dynasty": "宋",
        "collection_info": null
    },
    {
        "uuid": "8fd2d08d42f9b661e41b6804ead11517",
        "title": "满江红 燕拂危樯",
        "author": "吕渭老",
        "content": "燕拂危樯，斜日外、数峰凝碧。\n正暗潮生渚，暮风飘席。\n初过南村沽酒市，连空十顷菱花白。\n想故人、轻箑障游丝，闻遥笛。\n鱼与雁，通消息。\n心与梦，空牵役。\n到如今相见，怎生休得。\n斜抱琵琶传密意，一襟新月横空碧。\n问甚时、同作醉中仙，烟霞客。",
        "dynasty": "宋",
        "collection_info": null
    },
    {
        "uuid": "1556000985d5313227baaf86584e933f",
        "title": "满江红 山绕吴城",
        "author": "吕渭老",
        "content": "山绕吴城，修竹外、满林围碧。\n任孤樯百丈，远牵江色。\n政简民闲无一事，同游仍是鸳鸾客。\n到晚年、遗爱续新题，都堪说。\n修门赋，今谁续。\n痛饮士，天应惜。\n正彩霞垂帔，暮风飘瑟。\n笑疾禅痴今在否，风灯石火同飘忽。\n去醉乡、深处着身心，休铭栉。",
        "dynasty": "宋",
        "collection_info": null
    },
    {
        "uuid": "e9eacc76ce49d1a3d9074b950ff434d3",
        "title": "醉蓬莱 任落梅铺缀",
        "author": "吕渭老",
        "content": "任落梅铺缀，雁齿斜桥，裙腰芳草。\n闲伴游丝，过晓园庭沼。\n厮近清明，雨晴风软，称少年寻讨。\n碧缕墙头，红云水面，柳堤花岛。\n谁信而今，怕愁憎酒，对着花枝，自疏歌笑。\n莺语丁宁，问甚时重到。\n梦笔题诗，帊绫封泪，向凤箫人道。\n处处伤心，年年远念，惜春人老。",
        "dynasty": "宋",
        "collection_info": null
    },
    {
        "uuid": "9f350a39b2864f8a66b593a49b9f2ca0",
        "title": "齐天乐 香红飘没明春水",
        "author": "吕渭老",
        "content": "香红飘没明春水，寒食万家游舫。\n整整斜斜，疏疏密密，帘缬旗红相望。\n江波荡漾。\n称彩舰龙舟，绣衣霞桨。\n舞楫争先，歌笑箫鼓乱清唱。\n重来刘郎又老，对故园桃红春晚，尽成惆怅。\n泪雨难晴，愁眉又结，翻覆十年手掌。\n如今怎向。\n念舞板歌尘，远如天上。\n斜日回舟，醉魂空舞扬。",
        "dynasty": "宋",
        "collection_info": null
    },
    {
        "uuid": "0faa09122d90d999aa19a3b5257c813b",
        "title": "沁园春 复把元宵",
        "author": "吕渭老",
        "content": "复把元宵，等闲过了，算来告谁。\n整二年三岁，尊前笑处，知他陪了，多少歌诗。\n岂信如今，不成些事，还是无聊空皱眉。\n争知道，冤家误我，日许多时。\n心儿。\n转更痴迷。\n又疑道、清明得共伊。\n但自家晚夜，多方遣免，不须烦恼，雨月为期。\n用破身心，博些欢爱，有后不成人便知。\n从来是，这风流伴侣，有分双飞。",
        "dynasty": "宋",
        "collection_info": null
    },
    {
        "uuid": "3cc463b2ea0cfb14fc577863e7031120",
        "title": "满路花・促拍满路花 西风秋日短",
        "author": "吕渭老",
        "content": "西风秋日短，小雨菊花寒。\n断云低古木，暗江天。\n星娥尺五，佳约误当年。\n小语凭肩处，犹记西园。\n画桥斜月阑干。\n鸟啼花落，春信遣谁传。\n尚容清夜梦、小留连。\n青楼何处，宝镜注婵娟。\n应念红笺事，微晕春山。\n背窗愁枕孤眠。",
        "dynasty": "宋",
        "collection_info": null
    },
    {
        "uuid": "cc84b11988b242007ccd8c90cd7a4067",
        "title": "蓦山溪 韵高格妙",
        "author": "吕渭老",
        "content": "韵高格妙。\n不数闲花草。\n向晚小梳妆，换一套、新衣始了。\n横钗整鬓，倚醉唱清词，房户静，酒杯深。\n帘幕明残照。\n扬州一梦，未尽还惊觉。\n自恁在心头，拈不出、倚时是了。\n吴霜点鬓，春色老刘郎，云路远，晚溪横，谁见桃花笑。",
        "dynasty": "宋",
        "collection_info": null
    },
    {
        "uuid": "d5fd9d926cb763e16035b70d82065531",
        "title": "蓦山溪 元宵灯火",
        "author": "吕渭老",
        "content": "元宵灯火。\n月淡游人可。\n携手步长廊，又说道、倾心向我。\n归来一梦，整整十年馀，人似旧，去无因，牵惹情怀破。\n章台杨柳，闻道无关锁。\n行客挽长条，悄不似、当初些个。\n而今休也，摇落任东风，但恣意，尽留情，我也知无那。",
        "dynasty": "宋",
        "collection_info": null
    },
    {
        "uuid": "39fe003953d7bbc94b45917ce8f20013",
        "title": "千秋岁 宝香盈袖",
        "author": "吕渭老",
        "content": "宝香盈袖。\n约腕金条瘦。\n裙儿细裥如肩皱。\n笑多簪髻侧，语小丝簧奏。\n洞房晚，千金未直横波溜。\n缘短欢难又。\n人去春如旧。\n枝上月，谁携手。\n宿云迷远梦，泪枕中残酒。\n怎奈向，繁阴乱叶梅如豆。",
        "dynasty": "宋",
        "collection_info": null
    },
    {
        "uuid": "7d90f262fc68bf56cd9943aeea82a190",
        "title": "早梅芳近・早梅芳 画帘深",
        "author": "吕渭老",
        "content": "画帘深，妆阁小。\n曲径明花草。\n风声约雨，暝色啼鸦暮天杳。\n染眉山对碧，匀脸霞相照。\n渐更衣对客，微坐自轻笑。\n醉红明，金叶倒。\n恣看还新好。\n莹汪粉泪，滴烁波光射庭沼。\n犀心通密语，珠唱翻新调。\n佳期、定约秋了。",
        "dynasty": "宋",
        "collection_info": null
    },
    {
        "uuid": "9e920c52fbde1905b0cb68cdb15e0520",
        "title": "醉落魄・一斛珠 明窗读易",
        "author": "吕渭老",
        "content": "明窗读易。\n时才人地俱超轶。\n偶然一坠槐安国。\n说利谈功，这事怎休得。\n何时置酒图书室。\n挥弦目送西飞翼。\n夜来已觉春笋溢。\n月影三人，一醉旧相识。",
        "dynasty": "宋",
        "collection_info": null
    },
    {
        "uuid": "e57ef524a66b6f3ebe7cb498d0b2e98a",
        "title": "醉落魄・一斛珠 纤鞋窄袜",
        "author": "吕渭老",
        "content": "纤鞋窄袜。\n红茵自称琵琶拍。\n明衣妆脸春梳掠。\n好好亭亭，那得恁标格。\n匆匆一醉霜华白。\n归来偏记蓝桥宅。\n五更残梦迷蝴蝶。\n觑着花枝，只被绣帘隔。",
        "dynasty": "宋",
        "collection_info": null
    },
    {
        "uuid": "f9d17b2de2c678a2220f9ddee8fe8d4b",
        "title": "惜分飞 白玉花骢金络脑",
        "author": "吕渭老",
        "content": "白玉花骢金络脑。\n十里华灯相照。\n帘映春窈窕。\n雾香残腻桃花笑。\n一串歌珠云外袅。\n饮罢玉楼寒悄。\n归去城南道。\n柳梢猎猎东风晓。",
        "dynasty": "宋",
        "collection_info": null
    },
    {
        "uuid": "8f07121ad895b63a9d83f508d9bc0d85",
        "title": "浣溪沙 烟柳蒙蒙鹊做巢",
        "author": "吕渭老",
        "content": "烟柳蒙蒙鹊做巢。\n青青弱草带斜桥。\n莺声多在杏花梢。\n逐伴不知春路远，见人时着小词招。\n阿谁有分伴吹箫。",
        "dynasty": "宋",
        "collection_info": null
    },
    {
        "uuid": "59c7b8b3bb4f021d31e8cac46440f498",
        "title": "浣溪沙 彩选骰儿隔袖拈",
        "author": "吕渭老",
        "content": "彩选骰儿隔袖拈。\n整钗微见玉纤纤。\n夜寒窗外更垂帘。\n好事灯花双作蕊，照人月影入斜檐。\n新愁日日座中添。",
        "dynasty": "宋",
        "collection_info": null
    },
    {
        "uuid": "21a7354efe06169d301cbbafd4cab404",
        "title": "浣溪沙 做得因缘不久长",
        "author": "吕渭老",
        "content": "做得因缘不久长。\n惊风枝上偶成双。\n归来魂梦带幽香。\n灯下揉花春去早，竹间影月索归忙。\n十年前事费思量。",
        "dynasty": "宋",
        "collection_info": null
    },
    {
        "uuid": "ecfd7234080aa7e0b669d2cfb291e93c",
        "title": "渔家傲 闻道庐山横广泽",
        "author": "吕渭老",
        "content": "闻道庐山横广泽。\n晴空万顷波涛白。\n上有至人营窟宅。\n经游客。\n古今多是烟霞谪。\n一钵上人轻六翮。\n选场要射如来策。\n点化黄金非妙药。\n难堪酌。\n三生一口都吞却。",
        "dynasty": "宋",
        "collection_info": null
    },
    {
        "uuid": "ac08932f54e4c3126bfbb7599c5ff752",
        "title": "渔家傲 昨夜山空流石乳",
        "author": "吕渭老",
        "content": "昨夜山空流石乳。\n道人妙手亲拈取。\n未欲凌云归洞府。\n清风举。\n大千一叶同掀舞。\n笑把须弥挝破鼓。\n东山云作西山雨。\n我欲住庵无拄斧。\n君相许。\n三更明月湖心午。",
        "dynasty": "宋",
        "collection_info": null
    },
    {
        "uuid": "17a648b6afc16de20acd04816bfab526",
        "title": "渔家傲 潦倒瞿昙饶口悄",
        "author": "吕渭老",
        "content": "潦倒瞿昙饶口悄。\n拈花冤道头陀笑。\n鸡足山中眠未觉。\n谁知道。\n至今功业犹分剖。\n唇口周遮何日了。\n禅床四面藤萝绕。\n有个路头君试讨。\n梅花老。\n南园蝴蝶飞芳草。",
        "dynasty": "宋",
        "collection_info": null
    },
    {
        "uuid": "fdfcf79ac2ac5e6af897332de471da23",
        "title": "渔家傲 高绊袈裟挑纸帔",
        "author": "吕渭老",
        "content": "高绊袈裟挑纸帔。\n一杯茶罢成行计。\n路入庐山风细细。\n轻弹指。\n百千三昧俱游戏。\n法椅何曾烧两臂。\n谁知纸上无穷意。\n欲识普贤真实际。\n齁齁地。\n小炉雪夜和衣睡。",
        "dynasty": "宋",
        "collection_info": null
    },
    {
        "uuid": "7afbefca11345a79142a6b70bfb2d9d1",
        "title": "渔家傲 顶上铁轮飞火焰",
        "author": "吕渭老",
        "content": "顶上铁轮飞火焰。\n防身细按威神剑。\n体用双行谁敢觇。\n光闪闪。\n何须更把茶林撼。\n衲子家风存古俭。\n一条榔栗如天堑。\n粥鼓未鸣灯火暗。\n无恩念。\n断崖古木横藤簟。",
        "dynasty": "宋",
        "collection_info": null
    },
    {
        "uuid": "9b0e4da4ce7b8152b2901b682e4bddd3",
        "title": "渔家傲 落月杜鹃啼未了",
        "author": "吕渭老",
        "content": "落月杜鹃啼未了。\n粥鱼忽报千山晓。\n笠子盖头衣钵少。\n穿林表。\n回头高刹空中小。\n官路旧多林木绕。\n露浓花蕊皆颠倒。\n渡水登山排草草。\n卢山好。\n香炉峰下湖波渺。",
        "dynasty": "宋",
        "collection_info": null
    },
    {
        "uuid": "4f42fe927b928b2dafb26e8e3d93be7c",
        "title": "思佳客 江上何人一笛横",
        "author": "吕渭老",
        "content": "江上何人一笛横。\n倚楼吹得月华生。\n寒风堕指倾三弄，小市收灯欲二更。\n持蟹股，破霜橙。\n玉人水调品秦筝。\n细看桃李春时面，共尽玻璃酒一觥。",
        "dynasty": "宋",
        "collection_info": null
    },
    {
        "uuid": "fe387f0776bed61ec76dd41d4b8d92a8",
        "title": "思佳客 微点胭脂晕泪痕",
        "author": "吕渭老",
        "content": "微点胭脂晕泪痕。\n更衣整鬓立黄昏。\n春风搅树花如雨，夕霭迷空燕趁门。\n题往事，锦回纹。\n春心无定似行云。\n深屏绣幌空愁独，明月梨花殢一尊。",
        "dynasty": "宋",
        "collection_info": null
    },
    {
        "uuid": "c66067f02485110e8a1d33e325159bc6",
        "title": "好事近 别酒带愁酸",
        "author": "吕渭老",
        "content": "别酒带愁酸，千里失群黄鹄。\n行到小桥梯下，便飞云南北。\n不妨垂手小徘徊，日影转阑曲。\n从此贺囊佳制，有新奇题目。",
        "dynasty": "宋",
        "collection_info": null
    },
    {
        "uuid": "2fc6477683983f2a5cdce16e78264675",
        "title": "好事近 飞雪过江来",
        "author": "吕渭老",
        "content": "飞雪过江来，船在赤栏桥侧。\n惹报布帆无恙，着两行亲札。\n从今日日在南楼，鬓自此时白。\n一咏一觞谁共，负平生书册。",
        "dynasty": "宋",
        "collection_info": null
    },
    {
        "uuid": "ff20feb98ccf8887fc3ceec974a65f19",
        "title": "好事近 年少万函书",
        "author": "吕渭老",
        "content": "年少万函书，朱紫只应低拾。\n更赖主人明眼，作青云梯级。\n归来应是印累累，笳鼓闹乡邑。\n若访老人生计，贩谢郎蓑笠。",
        "dynasty": "宋",
        "collection_info": null
    },
    {
        "uuid": "aa77a90abe2d3f367e7fd4fbe4c771ae",
        "title": "好事近 云影护梅枝",
        "author": "吕渭老",
        "content": "云影护梅枝，短短未禁飞雪。\n彩幅自题新句，作催妆佳阕。\n西楼昨夜五更寒，恐一枝先发。\n元是素娥无寐，驾半轮明月。",
        "dynasty": "宋",
        "collection_info": null
    },
    {
        "uuid": "3537f23d46498709235d8e068969782b",
        "title": "好事近 小饮破清寒",
        "author": "吕渭老",
        "content": "小饮破清寒，坐久困花颓玉。\n两行艳衣明粉，听阿谁拘束。\n丽华百媚坐来生，仙韵动群目。\n一曲凤箫同去，倦人间丝竹。",
        "dynasty": "宋",
        "collection_info": null
    },
    {
        "uuid": "a8603b3c2d4e4c03f605b554223cb0dd",
        "title": "天仙子 楼下辘轳横露井",
        "author": "吕渭老",
        "content": "楼下辘轳横露井。\n楼上婵娟开晓镜。\n下楼难忘上楼时，风未定。\n帆不正。\n簌簌珍珠挥麈柄。\n眉上新愁吹不醒。\n别酒未斟歌未忍。\n雪中梅下定重来，烟暝暝。\n肠寸寸。\n莫放笛声吹落尽。",
        "dynasty": "宋",
        "collection_info": null
    },
    {
        "uuid": "564a20cef226e2de0bc1f532acba5c39",
        "title": "燕归梁 楼外东风杜宇声",
        "author": "吕渭老",
        "content": "楼外东风杜宇声。\n双枕细眉颦。\n女郎番马小山屏。\n金笼冷、梦魂惊。\n起来重绾双罗髻，无个事、泪盈盈。\n杨花蝴蝶乱分身。\n飞不定、暮云晴。",
        "dynasty": "宋",
        "collection_info": null
    },
    {
        "uuid": "0e2764227a6c11017c87cc360a69a415",
        "title": "小重山 半夜灯残鼠上檠",
        "author": "吕渭老",
        "content": "半夜灯残鼠上檠。\n上窗风动竹，月微明。\n梦魂偏记水西亭。\n琅玕碧，花影弄晴蜓。\n千里暮云平。\n南楼催上烛，晚来晴。\n酒阑人散斗西倾。\n天如水，团扇扑流萤。",
        "dynasty": "宋",
        "collection_info": null
    },
    {
        "uuid": "e36d480b445afe3a93b254f445cd0daf",
        "title": "河传 斜红照水",
        "author": "吕渭老",
        "content": "斜红照水。\n似晴空万里。\n明霞相倚。\n逐伴笑歌，小立绿槐阴里。\n诮没些，春气味。\n纷纷觑着闲桃李。\n浅浅深深，不满游人意。\n幽艳一枝，向晚重帘深闭。\n是青君、爱惜底。",
        "dynasty": "宋",
        "collection_info": null
    },
    {
        "uuid": "ed9cdb139bd04240943c12c73854e783",
        "title": "清平乐 水瓶石砚",
        "author": "吕渭老",
        "content": "水瓶石砚。\n败壁蜗书篆。\n窗下日舒缝衲线。\n屋角晚风飞霰。\n上元灯火佳时。\n长廊语笑追随。\n高卧一番纸帔，觉来月贯南枝。",
        "dynasty": "宋",
        "collection_info": null
    },
    {
        "uuid": "7354c57e96e1608f77bd6559ff056025",
        "title": "握金钗 风日困花枝",
        "author": "吕渭老",
        "content": "风日困花枝，晴蜂自相趁。\n晚来红浅香尽。\n整顿腰肢晕残粉。\n弦上语，梦中人，天外信。\n青杏已成双，新尊荐樱笋。\n为谁一和销损。\n数着佳期又不稳。\n春去也，怎当他，清昼永。",
        "dynasty": "宋",
        "collection_info": null
    },
    {
        "uuid": "04cf8fcb003cdaba3c2271c4e7e552ec",
        "title": "握金钗 向晚小妆匀",
        "author": "吕渭老",
        "content": "向晚小妆匀，明窗倦裁剪。\n见花清泪遮眼。\n开尽繁桃又春晚。\n心下事，比年时，都较懒。\n胡蝶入帘飞，郎声似莺啭。\n见来无计拘管。\n心似芭蕉乍舒展。\n归去也，夕阳斜，红满院。",
        "dynasty": "宋",
        "collection_info": null
    },
    {
        "uuid": "b4652aea3501ee264bd4e2bcaaffdd4b",
        "title": "南歌子 策杖穿荒圃",
        "author": "吕渭老",
        "content": "策杖穿荒圃，登临笑晚风。\n无穷秋色蔽晴空。\n遥见夕阳江上、卷飞蓬。\n雁过菰蒲远，山遥梦寐通。\n一林枫叶堕愁红。\n归去暮烟深处、听疏锺。",
        "dynasty": "宋",
        "collection_info": null
    },
    {
        "uuid": "95852761aac048b936f78a3e6b74dddb",
        "title": "南歌子 远色连朱阁",
        "author": "吕渭老",
        "content": "远色连朱阁，寒鸦噪夕阳。\n小炉温手酌鹅黄。\n掩乱一枝清影、在寒窗。\n念远歌声小，嗔归泪眼长。\n纤腰今属冶游郎。\n朝暮楚宫云雨、恨茫茫。",
        "dynasty": "宋",
        "collection_info": null
    },
    {
        "uuid": "fa18c18d2cdb85c57d27d3891de56e7c",
        "title": "蝶恋花 风洗游丝花皱影",
        "author": "吕渭老",
        "content": "风洗游丝花皱影。\n碧草初齐，舞鹤闲相趁。\n短梦乍回慵理鬓。\n惊心忽数清明近。\n逐伴强除眉上恨。\n趁蝶西园，不觉鞋儿褪。\n醉笑眼波横一寸。\n微微酒色生红晕。",
        "dynasty": "宋",
        "collection_info": null
    },
    {
        "uuid": "46245a004e4764770e159e724ddd0a3b",
        "title": "蝶恋花 花色撩人红入眼",
        "author": "吕渭老",
        "content": "花色撩人红入眼。\n可是东君，要得人肠断。\n欲诉深情春不管。\n风枝雨叶空撩乱。\n谩插一枝飞一盏。\n小赏幽期，破我平生愿。\n珍约未成春又短。\n但凭蝴蝶传深怨。",
        "dynasty": "宋",
        "collection_info": null
    },
    {
        "uuid": "f0172520dab1cb2dc59c575265fac0d3",
        "title": "品令 绣衣未整",
        "author": "吕渭老",
        "content": "绣衣未整。\n傍窗格、临清镜。\n新霜薄雾，这下几日，阴晴不定。\n欲插黄花，心事又还记省。\n去年香径。\n共粉蝶、闲相趁。\n宝香玉佩，暗解付与，多情荀令。\n何日西楼，重见暮帆烟艇。",
        "dynasty": "宋",
        "collection_info": null
    },
    {
        "uuid": "d7b0fb73cd2d3279c966f067fed6d5f9",
        "title": "祝英台・祝英台近 宝蟾明",
        "author": "吕渭老",
        "content": "宝蟾明，朱阁静，新燕近帘语。\n还记元宵，灯火小桥路。\n逢迎春笋柔微，凌波纤稳，诮不顾、斗斜三鼓。\n甚无据。\n谁信一霎是春，惊声留不住。\n柳色苔痕，风雨暗花圃。\n细看罗带银钩，绡巾香泪，算不枉、那时分付。",
        "dynasty": "宋",
        "collection_info": null
    },
    {
        "uuid": "c8c46d40d6fe167b19d77fd05a6f2681",
        "title": "水调歌头 扁舟思独往",
        "author": "吕渭老",
        "content": "扁舟思独往，樯影划晴烟。\n要伴人随明月，踏破水中天。\n谁信骑鲸高逝，空对笔端风雨，如泛楚江船。\n老子穷无赖，端欲把降竿。\n白苹汀，归老计，似高闲。\n平生爱我，一言相置二刘间。\n准拟何山松桂，折足铛能安稳，芋火对阑残。\n何必少林语，立雪问心安。",
        "dynasty": "宋",
        "collection_info": null
    },
    {
        "uuid": "c8979486f8d3b8ab178f86702be85d70",
        "title": "水调歌头 江湖堪极目",
        "author": "吕渭老",
        "content": "江湖堪极目，非雾亦非烟。\n故人相见，纵横高义薄云天。\n已具萸尊茗话，怅望云中江树，不见子猷船。\n日色隐林表，十里认帆竿。\n百年间，无个事，且安闲。\n功名两字，茫然都坠有无间。\n且尽身前一醉，休问古来今往，及取菊花残。\n仙事占无据，竹帛笑刘安。",
        "dynasty": "宋",
        "collection_info": null
    },
    {
        "uuid": "d99dc0c5e3fe6dbde51fdb24fec5e2af",
        "title": "水调歌头 秋斋多梦谒",
        "author": "吕渭老",
        "content": "秋斋多梦谒，舌本欲生烟。\n独步一庭明月，雁字已横天。\n作个生涯不遂，松竹雨荒三径，却忆五湖船。\n小阮贫尤甚，犊鼻挂长竿。\n白鸥汀，风共水，一生闲。\n横琴唳鹤，要携妻子老云间。\n灯火荧荧深夜，高卧南窗折几，杯到不留残。\n莫遣江湖手，遮日向长安。",
        "dynasty": "宋",
        "collection_info": null
    },
    {
        "uuid": "4cdc180ec218fe5f52d7ac34d1cae0b5",
        "title": "水调歌头 心肝皆锦绣",
        "author": "吕渭老",
        "content": "心肝皆锦绣，落笔尽云烟。\n诗狂酒兴，要骑赤鲤上青天。\n织女回车相劳，指点虚无征路，翻动月明船。\n举手谢同辈，岂复念渔竿。\n我平生，心正似，白云闲。\n衣冠污我，偶逢游戏到人间。\n常念孤云高妙，若作辘轳俯仰，谁复食君残。\n拜尘金谷辈，都是卧崇安。",
        "dynasty": "宋",
        "collection_info": null
    },
    {
        "uuid": "4943cbb57849a7ba48fcd7fd8e9a32fd",
        "title": "水调歌头 诗人翻水尽",
        "author": "吕渭老",
        "content": "诗人翻水尽，寂寞五侯烟。\n醉魂何在，应骑箕尾列青天。\n记得平生谈笑，夹岸手栽杨柳，同泛夜深船。\n溪水还依旧，深浅半青竿。\n小神仙，殷七七，许闲闲。\n黄粱未熟，经游都在梦魂间。\n我厌嚣寺浊味，几欲凌云羽化，鸡犬不留残。\n俗事丹砂冷，且抱一枝安。",
        "dynasty": "宋",
        "collection_info": null
    },
    {
        "uuid": "f0562260af4f48baf09392fd71ebd336",
        "title": "水调歌头 暮云遮远眼",
        "author": "吕渭老",
        "content": "暮云遮远眼，叠叠入青烟。\n十年不见，酰鸡同舞瓮中天。\n闻道山阴回棹，相去都无百里，李郭可同船。\n行止皆天意，端欲自操竿。\n功名事，须早计，真安闲。\n高才妙手，不当留意市廛间。\n俄已山林长往，尘面时时拂镜，齿发甚衰残。\n廊庙非吾事，茅屋且安安。",
        "dynasty": "宋",
        "collection_info": null
    },
    {
        "uuid": "51991be95909a1059533c7cc764e363c",
        "title": "水调歌头 抚床多感慨",
        "author": "吕渭老",
        "content": "抚床多感慨，白发困风烟。\n出门有碍，更堪寒暮雪飞天。\n君弃一盂一衲，奔走五湖清海，杯度不乘船。\n来访山中友，□□□□竿。\n看人间，谁得似，谪仙闲。\n生涯不问，留情多在酒杯间。\n剪烛西风谈笑，零落一尊相对，不觉已更残。\n回首功名事，笺记谢任安。",
        "dynasty": "宋",
        "collection_info": null
    },
    {
        "uuid": "af9fe582f07743e667156dc9b55bb9c8",
        "title": "水调歌头 十年禅榻畔",
        "author": "吕渭老",
        "content": "十年禅榻畔，风雨扬茶烟。\n跳丸日月，未甘白发困尧天。\n江左风流才子，要伴江湖张翰，同泛洛阳船。\n酌酒情无尽，海燕绕船竿。\n逼人来，功业事，不教闲。\n男儿三十，定当谈笑在堂间。\n老子婆娑贫态，闭户长须赤脚，他日要分残。\n禹浪桃花影，归棹正轻安。",
        "dynasty": "宋",
        "collection_info": null
    },
    {
        "uuid": "b711cf5eea27c2acc07f3dbf001d93bf",
        "title": "江城子 晓参垂户宿酲醒",
        "author": "吕渭老",
        "content": "晓参垂户宿酲醒。\n坐南亭。\n对疏星。\n点点萤光，偏向竹梢明。\n望断长空何处是，云叶乱，彩霞横。\n西楼依旧抱重城。\n小银屏。\n此时情。\n鸦阵翻丛，枯柳两三声。\n敧枕欲寻初夜梦，鸡唱远，晓蟾倾。",
        "dynasty": "宋",
        "collection_info": null
    },
    {
        "uuid": "8f655127efaa79cdf70ff81f1dd8a8de",
        "title": "江城子 闻君见影已堪怜",
        "author": "吕渭老",
        "content": "闻君见影已堪怜。\n短因缘。\n偶同筵。\n相见无言，分散倍依然。\n做梦杨花随去也，妆阁畔，绣床前。\n觉来离绪意绵绵。\n写蛮笺。\n倩谁传。\n鱼雁悠悠，门外水如天。\n欲上西楼还不忍，难着眼，望秋千。",
        "dynasty": "宋",
        "collection_info": null
    },
    {
        "uuid": "159d02e15479f79571913eec31d0f36c",
        "title": "水龙吟 五湖春水茫茫",
        "author": "吕渭老",
        "content": "五湖春水茫茫，梦魂夜逐杨花去。\n汀花岸草，佳人微笑，眼波横注。\n借问刘郎，心期则甚，一成无据。\n自春来泪满，挼蓝袖口，没整顿，心情处。\n闻道相如病渴，念文君、白头新句。\n相思两地，无穷烟水，一庭花雾。\n锦字藏头，织成机上，一时分付。\n问他年，更有微云淡月，重来兮否。",
        "dynasty": "宋",
        "collection_info": null
    },
    {
        "uuid": "4375ed09b2a6d96ca49661575d6245ef",
        "title": "减字木兰花 雨帘高卷",
        "author": "吕渭老",
        "content": "雨帘高卷。\n芳树阴阴连别馆。\n凉气侵楼。\n蕉叶荷枝各自秋。\n前溪夜舞。\n化作惊鸿留不住。\n愁损腰肢。\n一桁香销旧舞衣。",
        "dynasty": "宋",
        "collection_info": null
    },
    {
        "uuid": "0f78ac77c1d307310c05e96cef5913b2",
        "title": "减字木兰花 明眸巧笑",
        "author": "吕渭老",
        "content": "明眸巧笑。\n坐久更宜灯烛照。\n小醉辞归。\n怀抱明明只自知。\n琐窗重见。\n桃李春风三月面。\n怎不思量。\n折柳孤吟断杀肠。",
        "dynasty": "宋",
        "collection_info": null
    },
    {
        "uuid": "020f51c04d15d983092d93a41a340c07",
        "title": "江城子慢 新枝媚斜日",
        "author": "吕渭老",
        "content": "新枝媚斜日。\n花径霁、晚碧泛红滴。\n近寒食。\n蜂蝶乱、点检一城春色。\n倦游客。\n门外昏鸦啼梦破，春心似、游丝飞远碧。\n燕子又语斜檐，行云自没消息。\n当时乌丝夜语，约桃花时候，同醉瑶瑟。\n甚端的。\n看看是、榆角杨花飞掷。\n怎忘得。\n斜倚红楼回泪眼，天如水、沈沈连翠璧。\n想伊不整啼妆影帘侧。",
        "dynasty": "宋",
        "collection_info": null
    },
    {
        "uuid": "0dfcb099d38a48e3cb0d3fdf087d4490",
        "title": "如梦令 百和宝钗香佩",
        "author": "吕渭老",
        "content": "百和宝钗香佩。\n短短同心霞带。\n清镜照新妆，巧画一双眉黛。\n多态。\n多态。\n偷观榴花窗外。",
        "dynasty": "宋",
        "collection_info": null
    },
    {
        "uuid": "6bb510cc12da106b78987955040b3445",
        "title": "极相思 拂墙花影飘红",
        "author": "吕渭老",
        "content": "拂墙花影飘红。\n微月辨帘栊。\n香风满袖，金莲印步，狭径迎逢。\n笑面乍开远敛翠，正花时、却恁西东。\n别房初睡，斜门未锁，且更从容。",
        "dynasty": "宋",
        "collection_info": null
    },
    {
        "uuid": "251fd6dd9163e11f20b12a99402152a3",
        "title": "极相思 西园斗草归迟",
        "author": "吕渭老",
        "content": "西园斗草归迟。\n隔叶啭黄鹂。\n阑干醉倚，秋千背立，数遍佳期。\n寒食清明都过了，趁如今、芍药蔷薇。\n衩衣吟露，归舟缆月，方解开眉。",
        "dynasty": "宋",
        "collection_info": null
    },
    {
        "uuid": "ecfaed39b01edc060ef6305387279bd3",
        "title": "贺新郎 斜日封残雪",
        "author": "吕渭老",
        "content": "斜日封残雪。\n记别时、檀槽按舞，霓裳初彻。\n唱煞阳关留不住，桃花面皮似热。\n渐点点、珍珠承睫。\n门外潮平风席正，指佳期、共约花同折。\n情未忍，带双结。\n钗金未断肠先结。\n下扁舟、更有暮山千叠。\n别后武陵无好梦，春山子规更切。\n但孤坐、一帘明月。\n蚕共茧、花同蒂，甚人生要见，底多离别。\n谁念我，泪如血。",
        "dynasty": "宋",
        "collection_info": null
    },
    {
        "uuid": "487c3c4bf5becff9a6673a3b338662b6",
        "title": "浪淘沙 倚枕数更筹",
        "author": "吕渭老",
        "content": "倚枕数更筹。\n清夜悠悠。\n竹风荷露小窗秋。\n往事迷人浑不省，总是离愁。\n无赖是横眸。\n济楚风流。\n一时搂揽着心头。\n调数梦魂将我去，明月重楼。",
        "dynasty": "宋",
        "collection_info": null
    },
    {
        "uuid": "c1f1f9dc0723b7a511295719ec5183de",
        "title": "思佳客 深夜槐风析酲惺",
        "author": "吕渭老",
        "content": "深夜槐风析酲惺。\n露荷凉气满西庭。\n凭栏小语花梢月，缓步偷拈石上萤。\n秋意早，暑衣轻。\n殢人索酒复同倾。\n大家沈醉还高枕，一任西楼报五更。",
        "dynasty": "宋",
        "collection_info": null
    },
    {
        "uuid": "1dc98c11f7e1f0a6389267a4a263e5f8",
        "title": "二郎神 西池旧约",
        "author": "吕渭老",
        "content": "西池旧约。\n燕语柳梢桃萼。\n向紫陌、秋千影下，同绾双双凤索。\n过了莺花休则问，风共月、一时闲却。\n知谁去、唤得秋阴，满眼败垣红叶。\n飘泊。\n江湖载酒，十年行乐。\n甚近日、伤高念远，不觉风前泪落。\n橘熟橙黄堪一醉，断未负、晚凉池阁。\n只愁被、撩拨春心，烦恼怎生安着。",
        "dynasty": "宋",
        "collection_info": null
    },
    {
        "uuid": "434e546919089ec7b84b90e92f62cd74",
        "title": "百宜娇・眉妩 隙月垂篦",
        "author": "吕渭老",
        "content": "隙月垂篦，乱蛩催织，秋晚嫩凉房户。\n燕拂帘旌，鼠窥窗网，寂寂飞萤来去。\n金铺镇掩，谩记得、花时南浦。\n约重阳、萸糁菊英，小楼遥夜歌舞。\n银烛暗、佳期细数。\n帘幕渐西风，午窗秋雨。\n叶底翻红，水面皱碧，灯火裁缝砧杵。\n登高望极，正雾锁、官槐归路。\n定须相将，宝马钿车，访吹箫侣。",
        "dynasty": "宋",
        "collection_info": null
    },
    {
        "uuid": "139651be3eba1b7bc4cc220f7ec9b8df",
        "title": "醉思仙 断人肠",
        "author": "吕渭老",
        "content": "断人肠。\n正西楼独上，愁倚斜阳。\n称鸳鸯鸂鶒，两两池塘。\n春又老，人何处，怎惯不思量。\n到如今，瘦损我，又还无计禁当。\n小院呼卢夜，当时醉倒残缸。\n被天风吹散，凤翼难双。\n南窗雨，西廊月，尚未散、拂天香。\n听莺声，悄记得，那时舞板歌梁。",
        "dynasty": "宋",
        "collection_info": null
    },
    {
        "uuid": "22c103f07ceeebd6a9d55108547784e1",
        "title": "眼儿媚 晓钗催鬓语南风",
        "author": "吕渭老",
        "content": "晓钗催鬓语南风。\n碧涧小桥通。\n榆阴短短，露光炯炯，满地花红。\n天涯不见归帆影，蜂蝶尽西东。\n宿酲渐解，残妆犹在，晓日帘栊。",
        "dynasty": "宋",
        "collection_info": null
    },
    {
        "uuid": "5de373b1ebca9927540cb7083f6a3b8e",
        "title": "眼儿媚 循槛琅玕粉沾衣",
        "author": "吕渭老",
        "content": "循槛琅玕粉沾衣。\n一片子规啼。\n蓬壶梦短，蜀衾香远，愁损腰肢。\n石城堂上双双燕，应傍莫愁飞。\n春江艇子，雪中梅下，知与谁期。",
        "dynasty": "宋",
        "collection_info": null
    },
    {
        "uuid": "1d1d90c64fc8577f590d79d76eacb814",
        "title": "梦玉人引 上危梯尽",
        "author": "吕渭老",
        "content": "上危梯尽，尽画阁迥，昼帘垂。\n曲水飘香，小园莺唤春归。\n舞袖弓弯，正满城、烟草凄迷。\n结伴踏青，趁蝴蝶双飞。\n赏心欢计，从别后、无意到西池。\n自检罗囊，要寻红叶留诗。\n懒约无凭，莺花都不知。\n怕人问，强开怀、细酌酴醿。",
        "dynasty": "宋",
        "collection_info": null
    },
    {
        "uuid": "618bdbf73fa263c6fe0894566d87e302",
        "title": "倾杯令・杯倾乐 枫叶飘红",
        "author": "吕渭老",
        "content": "枫叶飘红，莲房肥露，枕席嫩凉先到。\n帘外蟾华如扫。\n枝上啼鸦催晓。\n秋风又送潘郎老。\n小窗明、疏萤浅照。\n登高送远惆怅，白发至今未了。",
        "dynasty": "宋",
        "collection_info": null
    },
    {
        "uuid": "6220c6e057f516bf5a72b958c4c87f20",
        "title": "倾杯令・倾杯乐 隔座藏钩",
        "author": "吕渭老",
        "content": "隔座藏钩，分曹射覆，烛艳渐催三鼓。\n筝按教坊新谱。\n楼外月生春浦。\n徘徊争忍忙归去。\n怕明朝、无情风雨。\n珍花美酒团坐，且作尊前笑侣。",
        "dynasty": "宋",
        "collection_info": null
    },
    {
        "uuid": "ad8bc885e9d25982cc31bf6b2b45d75d",
        "title": "生查子 摊钱临小窗",
        "author": "吕渭老",
        "content": "摊钱临小窗，扑蝶穿斜径。\n醉戏晚风前，吹乱连枝影。\n别来秋夜长，梦到金屏近。\n肠断一声鸡，残月悬朝镜。",
        "dynasty": "宋",
        "collection_info": null
    },
    {
        "uuid": "4afe40f3fa5a0aad178a609600188406",
        "title": "生查子 裙长步渐迟",
        "author": "吕渭老",
        "content": "裙长步渐迟，扇薄羞难掩。\n鞋褪倚郎肩，问路眉先敛。\n踏青南陌回，倚醉开娇靥。\n今夜更同行，忍笑匀妆脸。",
        "dynasty": "宋",
        "collection_info": null
    },
    {
        "uuid": "0aa014854911a382a2632eeeb0e6ce6c",
        "title": "生查子 双鬟绿发齐",
        "author": "吕渭老",
        "content": "双鬟绿发齐，多笑蔫红落。\n穿竹过西斋，问字时偷学。\n娇慵不惯羞，同倚阑干角。\n屈指数元宵，灯火堪行乐。",
        "dynasty": "宋",
        "collection_info": null
    },
    {
        "uuid": "c878687be5b742d608f7614841a2a776",
        "title": "扑蝴蝶近・扑蝴蝶 分钗绾髻",
        "author": "吕渭老",
        "content": "分钗绾髻，洞府难分手。\n离觞短阕，啼痕冰舞袖。\n马嘶霜滑，桥横路转，人依古柳。\n晓色渐分星斗。\n怎分剖。\n心儿一似，倾入离愁万千斗。\n垂鞭伫立，伤心还病酒。\n十年梦里婵娟，二月花中豆蔻。\n春风为谁依旧。",
        "dynasty": "宋",
        "collection_info": null
    },
    {
        "uuid": "e4cf9df8ebd6758d7a3f47c518e6599f",
        "title": "扑蝴蝶近・扑蝴蝶 风荷露竹",
        "author": "吕渭老",
        "content": "风荷露竹，秋意侵疏鬓。\n微灯曲几。\n有帘通桂影。\n乍凉衣着，轻明微醉，歌声听稳。\n新愁殢人方寸。\n怎不闷。\n当初欲凭，燕翼西飞寄归信。\n小窗睡起，梁间都去尽。\n夜长旅枕先知，秋杪黄花渐近。\n一成为伊销损。",
        "dynasty": "宋",
        "collection_info": null
    },
    {
        "uuid": "6e048ed79f9b983adc4bd07cca7ede62",
        "title": "一落索 蝉带残声移别树",
        "author": "吕渭老",
        "content": "蝉带残声移别树。\n晚凉房户。\n秋风有意染黄花，下几点、凄凉雨。\n渺渺双鸿飞去。\n乱云深处。\n一山红叶为谁愁，供不尽、相思句。",
        "dynasty": "宋",
        "collection_info": null
    },
    {
        "uuid": "8044a5909b015b20637b8e2e01f2f1bb",
        "title": "一落索 宫锦裁书寄远",
        "author": "吕渭老",
        "content": "宫锦裁书寄远。\n意长辞短。\n香兰泣露雨催莲，暑气昏池馆。\n向晚小园行遍。\n石榴红满。\n花花叶叶尽成双，浑似我、梁间燕。",
        "dynasty": "宋",
        "collection_info": null
    },
    {
        "uuid": "01457b01615de5ce85892683694b014c",
        "title": "一落索 鸟散馀花飞舞",
        "author": "吕渭老",
        "content": "鸟散馀花飞舞。\n满地风雨。\n长江滚滚接天流，夜送征帆去。\n今夜行云何处。\n断肠南浦。\n残灯不剪五更寒，独自与、馀香语。",
        "dynasty": "宋",
        "collection_info": null
    },
    {
        "uuid": "1f89142e99a0a9e366e83fca8c8cde16",
        "title": "谒金门 人已老",
        "author": "吕渭老",
        "content": "人已老。\n春亦不留些少。\n花尽叶长蚕又抱。\n子规啼未了。\n往事不论多少。\n且向尊前一笑。\n白发满头愁已到。\n路长波渺渺。",
        "dynasty": "宋",
        "collection_info": null
    },
    {
        "uuid": "c005241c3a31ab41ca710e8c1adbb636",
        "title": "鼓笛慢・水龙吟 拍肩笑别洪崖",
        "author": "吕渭老",
        "content": "拍肩笑别洪崖，共看紫海还清浅。\n蓬壶旧约，人间舒笑，桃红千遍。\n去岁争春，今年逼腊，满空飘霰。\n渐横枝照水，清绿弄日，都点缀、江南岸。\n须吸百川为寿，卷恩波、已倾银汉。\n戎袍拥戟，万钉围带，天孙新眷。\n十里尘香，五更弦月，未收弦管。\n正秦筝续谱，宫箫定拍，候来冬按。",
        "dynasty": "宋",
        "collection_info": null
    },
    {
        "uuid": "767b31ef808c841eef9c8cef747b94b0",
        "title": "伤世",
        "author": "吕渭老",
        "content": "尘断征车杳，云低毳帐深。\n古今那有此，天地亦何心。",
        "dynasty": "宋",
        "collection_info": null
    }
]