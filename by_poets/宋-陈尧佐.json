[
    {
        "uuid": "a7527befb03da66ea49ba61d28b6fee9",
        "title": "踏莎行 二社良辰",
        "author": "陈尧佐",
        "content": "二社良辰，千家庭院。\n翩翩又见新来燕。\n凤凰巢稳许为邻，潇湘烟暝来何晚。\n乱入红楼，低飞绿岸。\n画梁时拂歌尘散。\n为谁归去为谁来，主人恩重珠帘卷。",
        "dynasty": "宋",
        "collection_info": null
    },
    {
        "uuid": "1b429b1ba3ca022978b2d272bfd0b568",
        "title": "吴江",
        "author": "陈尧佐",
        "content": "平波渺渺烟苍苍，菰蒲纔熟杨柳黄。\n扁舟繫岸不忍去，秋风斜日鲈鱼乡。",
        "dynasty": "宋",
        "collection_info": null
    },
    {
        "uuid": "21c6a5a48a4e00ddd4fdc0d5af106911",
        "title": "湖州碧澜堂",
        "author": "陈尧佐",
        "content": "苕溪清浅霅溪斜，碧玉光寒照万家。\n谁向月明终夜听，洞庭渔笛隔芦花。",
        "dynasty": "宋",
        "collection_info": null
    },
    {
        "uuid": "25560fd1fb7cf74daedee5417af11cee",
        "title": "题朝元阁",
        "author": "陈尧佐",
        "content": "朝元高阁迥，秋毫无隠情。\n浮云忽以蔽，不见渔阳城。",
        "dynasty": "宋",
        "collection_info": null
    },
    {
        "uuid": "8d9e89ceebdccf1d7e390c327583e493",
        "title": "古寺偈",
        "author": "陈尧佐",
        "content": "殿古寒炉空，流尘暗金碧。\n独坐偶无人，又得真消息。",
        "dynasty": "宋",
        "collection_info": null
    },
    {
        "uuid": "8c07bf9699066be04d2843e88dfe51c4",
        "title": "答张顺之",
        "author": "陈尧佐",
        "content": "有花无酒头慵举，有酒无花眼倦开。\n正向西窗念萧索，洛阳花酒一时来。",
        "dynasty": "宋",
        "collection_info": null
    },
    {
        "uuid": "66afe466d9ee601fc528aa5a30111da0",
        "title": "题华清宫",
        "author": "陈尧佐",
        "content": "百首新诗百意精，不尤妃子只尤兵。\n争如一句伤时事，只为明皇恃太平。",
        "dynasty": "宋",
        "collection_info": null
    },
    {
        "uuid": "063106172cc8ffabdbf2afa071411903",
        "title": "江潮阻风",
        "author": "陈尧佐",
        "content": "按部溪山接海涛，连天风雨泊轻舠。\n沧溟未必全胜我，潮落潮生亦自劳。",
        "dynasty": "宋",
        "collection_info": null
    },
    {
        "uuid": "18769406bfb54eca4ae47d4a069644cc",
        "title": "题上虞兰芎山",
        "author": "陈尧佐",
        "content": "岩岩一峰千万寻，微茫楼阁寒云深。\n巡州佐吏倚栏久，泠泠天籁清尘心。",
        "dynasty": "宋",
        "collection_info": null
    },
    {
        "uuid": "972511881ca3c62b745d3941da99f6bd",
        "title": "忆越州  其一",
        "author": "陈尧佐",
        "content": "越绝溪山第一州，画图城郭几淹留。\n閒思禹庙斜迴首，髣髴云端见郡楼。",
        "dynasty": "宋",
        "collection_info": null
    },
    {
        "uuid": "cb9da54f22957a02d25e6ed49e424bdb",
        "title": "忆越州  其二",
        "author": "陈尧佐",
        "content": "稽峰倚云千仞高，澄湖倒影分秋毫。\n当年逸赏有余意，徘徊不忍移轻舠。",
        "dynasty": "宋",
        "collection_info": null
    },
    {
        "uuid": "b530e5a9938961712dc27fbabfed25a0",
        "title": "忆越州  其三",
        "author": "陈尧佐",
        "content": "抽毫欲赋东南奇，云山好景惭有遗。\n平波荡漾照湖渌，扁舟忆得游春时。",
        "dynasty": "宋",
        "collection_info": null
    },
    {
        "uuid": "c5195b099d7fa775c49d099971c68d07",
        "title": "唐施肩吾山居有感",
        "author": "陈尧佐",
        "content": "幽居正想餐霞客，夜久月寒珠露滴。\n千年独鹤两三声，飞下岩前一枝柏。",
        "dynasty": "宋",
        "collection_info": null
    },
    {
        "uuid": "169d160077ffe7f70657419a530297c0",
        "title": "虎丘  其一",
        "author": "陈尧佐",
        "content": "云际楼台树杪轩，孤松千尺耸平田。\n危栏远思微吟好，隠隠秋帆半入天。",
        "dynasty": "宋",
        "collection_info": null
    },
    {
        "uuid": "204181ec09e30cbf0d7b6e7a238a8fb6",
        "title": "虎丘  其二",
        "author": "陈尧佐",
        "content": "人间灵蹟徧曾游，祇欠吴门访虎丘。\n今日偶来无限感，阖闾坟左剑池头。",
        "dynasty": "宋",
        "collection_info": null
    },
    {
        "uuid": "fc4ac9650264db7448df80d7682a75b6",
        "title": "国清寺",
        "author": "陈尧佐",
        "content": "南越第一寺，偶来心地真。\n却嫌桥下水，流去入红尘。",
        "dynasty": "宋",
        "collection_info": null
    },
    {
        "uuid": "72af9ca61d4dca12a29f2a1e9559bd9b",
        "title": "寄洪州杨太博",
        "author": "陈尧佐",
        "content": "南昌为郡好，楼阁枕江湄。\n地暖春生早，山寒日下迟。\n讼庭唯鹤立，吟树独僧期。\n安得通官政，烟霞共一司。",
        "dynasty": "宋",
        "collection_info": null
    },
    {
        "uuid": "3f7326051286924b54c4d3b93174f410",
        "title": "送潮阳李孜主簿",
        "author": "陈尧佐",
        "content": "潮阳山水东南奇，鱼盐城郭民熙熙。\n当时为撰玄圣碑，而今风俗邹鲁为。",
        "dynasty": "宋",
        "collection_info": null
    },
    {
        "uuid": "b90f942782174de077ab2bc64fa450e3",
        "title": "寄题漳浦县斋",
        "author": "陈尧佐",
        "content": "漳浦从来瘴疠深，潮阳南去更难禁。\n当时三载曾无事，不放闲愁入寸心。",
        "dynasty": "宋",
        "collection_info": null
    },
    {
        "uuid": "77794e520f6f2cb7b96a9e4131892f03",
        "title": "送王生及第归潮阳",
        "author": "陈尧佐",
        "content": "休嗟城邑住天荒，已是仙枝耀故乡。\n从此方舆载人物，海边邹鲁是潮阳。",
        "dynasty": "宋",
        "collection_info": null
    },
    {
        "uuid": "a24b3099d6293ab052bc2229c608c7fd",
        "title": "题漳浦县壁",
        "author": "陈尧佐",
        "content": "蛮烟渔火接鲸波，树树花枝处处歌。\n况是天涯好行乐，莫教憔悴鬓霜多。",
        "dynasty": "宋",
        "collection_info": null
    },
    {
        "uuid": "bd290b333d804b9aeb1f7e6e2bdb2016",
        "title": "游永明寺",
        "author": "陈尧佐",
        "content": "附郭山光峭若烟，倚空楼殿白云巅。\n孤轩半出青松杪，颢气疑游碧汉边。\n惜别拟留风外燕，伤秋因感雨中蝉。\n人家掩映藏鱼浦，岛树扶疏没水天。\n痛饮岂同莲社客，狂歌聊许竹林贤。\n忘形且尽尊前乐，休忆楼岩与济川。",
        "dynasty": "宋",
        "collection_info": null
    },
    {
        "uuid": "9860b941a2105c15f9d010928d9dfc7f",
        "title": "吴王墓",
        "author": "陈尧佐",
        "content": "惜哉吴王墓，秦帝欲开破。\n应笑埋金玉，千年贾余祸。\n不特虎迹销，已闻鲍车过。\n又是骊山头，炎炎三月火。",
        "dynasty": "宋",
        "collection_info": null
    },
    {
        "uuid": "69ad9850f55789b2beb410b56cc72c84",
        "title": "林处士水亭",
        "author": "陈尧佐",
        "content": "城外逋翁宅，开亭野水寒。\n冷光浮荇叶，静影浸鱼竿。\n吠犬时迎客，饥禽忽上阑。\n疏篱僧舍近，嘉树鹤庭宽。\n拂砌烟丝袅，侵窗笋戟攒。\n小桥横落日，幽径转层峦。\n好景吟何极，清欢尽亦难。\n怜君留我意，重迭取琴弹。",
        "dynasty": "宋",
        "collection_info": null
    },
    {
        "uuid": "41a4f6dd487a01085694e704bce54cf0",
        "title": "游湖上昭庆寺",
        "author": "陈尧佐",
        "content": "湖边山影裏，静景与僧分。\n一榻坐临水，片心闲对云。\n树寒时落叶，鸥散忽成羣。\n莫问红尘事，林间肯暂闻。",
        "dynasty": "宋",
        "collection_info": null
    },
    {
        "uuid": "d7c51b60f14847c090e0ad182e15533b",
        "title": "洞霄宫  其一",
        "author": "陈尧佐",
        "content": "一帆高挂出红尘，万仞长歌入紫云。\n莫道游仙别无侣，玉清冠盖许同羣。",
        "dynasty": "宋",
        "collection_info": null
    },
    {
        "uuid": "68ef5b3a91e95cc2e1b1113e3d1ef078",
        "title": "洞霄宫  其二",
        "author": "陈尧佐",
        "content": "谷口停骖上翠微，五云宫殿闢金扉。\n不知何处朝元会，却见龙鸾队仗归。",
        "dynasty": "宋",
        "collection_info": null
    },
    {
        "uuid": "02c2fa6ce2df25f105c8791739fac59f",
        "title": "洞霄宫  其三",
        "author": "陈尧佐",
        "content": "二天封部稼如云，流水清寒出洞门。\n更爱林间盘石上，松花飘落羽人樽。",
        "dynasty": "宋",
        "collection_info": null
    },
    {
        "uuid": "1941951c3ffa1479e5566e49bb5f3917",
        "title": "洞霄宫  其四",
        "author": "陈尧佐",
        "content": "萧萧红树碧峰前，为爱桃花入洞天。\n偶逐霓旌纔百步，却忧人世已经年。",
        "dynasty": "宋",
        "collection_info": null
    },
    {
        "uuid": "3378bd8e4d3ecb74af3be4d2338cc5da",
        "title": "怀杭州西湖",
        "author": "陈尧佐",
        "content": "桥影飞虹跨碧潭，熙熙亭畔柳毵毵。\n扁舟载酒渔翁唱，记得闲过处士庵。",
        "dynasty": "宋",
        "collection_info": null
    },
    {
        "uuid": "d30efabdfb4911b09718d2f37571402e",
        "title": "赴潮阳倅  其一",
        "author": "陈尧佐",
        "content": "沉醉犹难别帝州，满城春色重淹留。\n公闲预想消魂处，望阙频登海上楼。",
        "dynasty": "宋",
        "collection_info": null
    },
    {
        "uuid": "34a80887fee3ab3a0dbe3356743a27bd",
        "title": "赴潮阳倅  其二",
        "author": "陈尧佐",
        "content": "休把空言较短长，算来齐物也无妨。\n蛮民解唱昇平曲，愿领闲愁入醉乡。",
        "dynasty": "宋",
        "collection_info": null
    },
    {
        "uuid": "5c5226d28381267ce798125476b84444",
        "title": "潮阳作  其一",
        "author": "陈尧佐",
        "content": "景淡花初落，寒生海上潮。\n门前归北路，微雨柳垂条。",
        "dynasty": "宋",
        "collection_info": null
    },
    {
        "uuid": "f6901c46d04a4802433ef6d88ef956a8",
        "title": "潮阳作  其二",
        "author": "陈尧佐",
        "content": "静院鶑啼竹，幽阑蝶在花。\n登临转惆怅，斜日两三家。",
        "dynasty": "宋",
        "collection_info": null
    },
    {
        "uuid": "669e5006f34a5f221ab8ed33159f60a0",
        "title": "游惠阳西湖",
        "author": "陈尧佐",
        "content": "附郭水连山，公余独往还。\n疏烟鱼艇远，斜日寺楼闲。\n繫马芭蕉外，移舟菡萏间。\n天涯逢此景，谁信自开颜。",
        "dynasty": "宋",
        "collection_info": null
    },
    {
        "uuid": "f9895393f5fe0c665c77d5306b446b64",
        "title": "游凤栖寺",
        "author": "陈尧佐",
        "content": "十里水烟迷，禅居偶杖藜。\n地灵人不老，山好凤曾栖。\n暑气消将尽，苔痕长欲齐。\n松间何所得，泉石两三题。",
        "dynasty": "宋",
        "collection_info": null
    },
    {
        "uuid": "95290c3d31e70530e02343c383a0a4c1",
        "title": "归阙感怀",
        "author": "陈尧佐",
        "content": "望阙二年余，中宵梦玉除。\n忽闻天上诏，乍厌海边居。\n归路寻芳草，空囊载旧书。\n君恩何以报，零泪落尘裾。",
        "dynasty": "宋",
        "collection_info": null
    },
    {
        "uuid": "71f7d370b7be797320b0644b3aea5ab2",
        "title": "忆潮阳",
        "author": "陈尧佐",
        "content": "东西楼阁与云齐，天际孤烟认恶溪。\n记得幽人旧吟处，独游亭在野桥西。",
        "dynasty": "宋",
        "collection_info": null
    },
    {
        "uuid": "c411ca3dff888368f8cc6ce16bee8963",
        "title": "寄书上人",
        "author": "陈尧佐",
        "content": "阶前春色长苔斑，避俗常闻昼掩关。\n一榻琴书双阙寺，片心泉石二林山。\n江楼把酒云供望，松院支筇鹤对闲。\n谁向风骚为消息，此身元在寂寥间。",
        "dynasty": "宋",
        "collection_info": null
    },
    {
        "uuid": "06884dd73e715a2744f2462875077532",
        "title": "闲步过芳菲园",
        "author": "陈尧佐",
        "content": "尽日芳菲园，不见芳菲好。\n茂草与斜阳，脉脉情多少。",
        "dynasty": "宋",
        "collection_info": null
    },
    {
        "uuid": "928365bffc8f6d443f355da75bec5a5b",
        "title": "三城侍郎寄示留题延庆寺二韵诗二章顷岁予肄业于此遗景尽在幸会之迹首唱之序详矣谨依命攀和但于首章增为四韵盖浅陋之才不觉辞费因遣稚子赞善大夫通判邠州事学古写于此牌以永嘉赐  其一",
        "author": "陈尧佐",
        "content": "清济园林接寺隅，水昏烟暝自成图。\n当年棣鄂三冬学，今日鸰原万里途。\n道契风云多感激，人非丰沛欠吁谟。\n闻君又枉行春骑，应笑溪边旧截蒲。",
        "dynasty": "宋",
        "collection_info": null
    },
    {
        "uuid": "612f9ee2735dd0d36f1959228d171b7e",
        "title": "三城侍郎寄示留题延庆寺二韵诗二章顷岁予肄业于此遗景尽在幸会之迹首唱之序详矣谨依命攀和但于首章增为四韵盖浅陋之才不觉辞费因遣稚子赞善大夫通判邠州事学古写于此牌以永嘉赐  其二",
        "author": "陈尧佐",
        "content": "萤窗从此极研覃，坠简疑文访济南。\n拟卜菟裘邻学所，龙香时爇御书龛。",
        "dynasty": "宋",
        "collection_info": null
    },
    {
        "uuid": "ffacdf31fec89a91489f4d160c360e14",
        "title": "望越亭",
        "author": "陈尧佐",
        "content": "飒飒西风叶叶秋，谁家烟火起沧洲。\n乘闲不耐无机性，拟劝渔翁直钓鈎。",
        "dynasty": "宋",
        "collection_info": null
    },
    {
        "uuid": "7538b11259184e397370f37e4e0294f8",
        "title": "知果教寺",
        "author": "陈尧佐",
        "content": "萝岩山下寺，静境绝过从。\n芳草二三月，碧云千万峰。\n窗虚明落日，楼迥响疏钟。\n恰恐重来晚，庭前记偃松。",
        "dynasty": "宋",
        "collection_info": null
    },
    {
        "uuid": "c448aca4dea42447cc23e18d39036a16",
        "title": "张公洞",
        "author": "陈尧佐",
        "content": "空山杳杳鸾凤飞，神仙门户开翠微。\n主人白髮云满衣，松间留我谈玄机。",
        "dynasty": "宋",
        "collection_info": null
    },
    {
        "uuid": "133f3405456afdf3715c43f8ce09f3b1",
        "title": "野吏亭",
        "author": "陈尧佐",
        "content": "野吏厌公堂，开轩出郡墙。\n残花炎帝圃，斜日尉佗乡。\n迭巘分诸粤，重城截大荒。\n耕桑蛮聚落，烟火汉封疆。\n云势飘蓬岛，天形压夜郎。\n扁舟闲得侣，嘉树远成行。\n梅雨千林暮，春风百草香。\n人家浮浩淼，鸟道没青苍。\n爽垲吟魂健，虚明夏景凉。\n他年重回首，牢落愧甘棠。",
        "dynasty": "宋",
        "collection_info": null
    },
    {
        "uuid": "1bee8ef77f4b638cab0d38561efb280a",
        "title": "天圣间入参大政復寄题二章  其一",
        "author": "陈尧佐",
        "content": "罗浮山下郡，楼阁枕沧溟。\n谁得闲中意，清风野吏亭。",
        "dynasty": "宋",
        "collection_info": null
    },
    {
        "uuid": "83cb44d6b5d073ac3d3742d50fd6bf5a",
        "title": "天圣间入参大政復寄题二章  其二",
        "author": "陈尧佐",
        "content": "山好曾留句，城高復创亭。\n登临千万境，谁与画为屏。",
        "dynasty": "宋",
        "collection_info": null
    },
    {
        "uuid": "61ceddea4f62e77981f9f6b22769970b",
        "title": "郑州浮波亭",
        "author": "陈尧佐",
        "content": "碧玉波光四面寒，虚空檐宇出林端。\n尘埃未到交游绝，遶座扁舟与钓竿。",
        "dynasty": "宋",
        "collection_info": null
    },
    {
        "uuid": "f0a7b77f85a4c57e4a6fda2a30b2c46b",
        "title": "诗一首",
        "author": "陈尧佐",
        "content": "雨网蛛丝断，风枝鸟梦摇。\n诗家零落景，采拾合如樵。",
        "dynasty": "宋",
        "collection_info": null
    },
    {
        "uuid": "74a170c625418cc035eb8fa207bf88fb",
        "title": "句  其一",
        "author": "陈尧佐",
        "content": "城中三亩宅。",
        "dynasty": "宋",
        "collection_info": null
    },
    {
        "uuid": "434ac78c80d3f87cb08a737edde3e75e",
        "title": "句  其二",
        "author": "陈尧佐",
        "content": "莫愁调鼎事无功。",
        "dynasty": "宋",
        "collection_info": null
    },
    {
        "uuid": "c3c94093ee103e4f48412f62bcf6b660",
        "title": "句  其三",
        "author": "陈尧佐",
        "content": "千里好山云乍敛，一楼明月雨初晴。",
        "dynasty": "宋",
        "collection_info": null
    },
    {
        "uuid": "8d1d55422ab2555ac50be552e19f5671",
        "title": "句  其四",
        "author": "陈尧佐",
        "content": "青云歧路游将遍，白髮光阴得最多。",
        "dynasty": "宋",
        "collection_info": null
    },
    {
        "uuid": "e3b1d078306ddf85b64d5f060cfe9b90",
        "title": "句  其六",
        "author": "陈尧佐",
        "content": "供帐开天苑，传呼度国门。",
        "dynasty": "宋",
        "collection_info": null
    },
    {
        "uuid": "58225cb313d7118328d8afb20d0a2fa9",
        "title": "句  其七",
        "author": "陈尧佐",
        "content": "风樵若耶路，霜橘洞庭秋。",
        "dynasty": "宋",
        "collection_info": null
    },
    {
        "uuid": "1705abf8a2d340120fb22e2aba75c303",
        "title": "句  其八",
        "author": "陈尧佐",
        "content": "部吏百函通爵里，从兵千骑属鞬櫜。",
        "dynasty": "宋",
        "collection_info": null
    },
    {
        "uuid": "1cce59d652a2e37f9d47d645217853c8",
        "title": "句  其九",
        "author": "陈尧佐",
        "content": "门前碧浪家家海，树上青山寺寺云。",
        "dynasty": "宋",
        "collection_info": null
    },
    {
        "uuid": "80e2fe190c7d7eab735d5e11b1ced8e4",
        "title": "句  其一○",
        "author": "陈尧佐",
        "content": "公余莫放西湖景，步步苍苔岸岸松。",
        "dynasty": "宋",
        "collection_info": null
    },
    {
        "uuid": "d6d045e065bd9b61bb1850c338011506",
        "title": "句  其一一",
        "author": "陈尧佐",
        "content": "争似碧澜堂上望，疏疏烟树漠汀洲。",
        "dynasty": "宋",
        "collection_info": null
    },
    {
        "uuid": "d51f19066848b61a10f6ecb88f59689b",
        "title": "句  其一二",
        "author": "陈尧佐",
        "content": "相逢吟未足。",
        "dynasty": "宋",
        "collection_info": null
    },
    {
        "uuid": "e89364d761512569ebf62da72623a724",
        "title": "句  其一三",
        "author": "陈尧佐",
        "content": "溪寒晚日红。",
        "dynasty": "宋",
        "collection_info": null
    }
]