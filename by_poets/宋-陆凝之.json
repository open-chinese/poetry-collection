[
    {
        "title": "雨中花・夜行船 三百年间",
        "author": "陆凝之",
        "content": "三百年间，青史几多人物，俱委埃尘。\n独先生斯世，炼气成神。\n将我一支丹桂，换他千载青春。\n岳阳楼上，纱巾羽扇，谁识天人。\n千山短褐，掬水擎花，为君增祝灵椿。\n遥想望、吹笙坐殿，奏舞鸾裀。\n凤驭云帲不散，碧桃紫李长新。\n愿分馀沥，九霞光里，相继朝真。",
        "dynasty": "宋",
        "collection_info": null
    },
    {
        "title": "夜游宫 东风捏就腰儿细",
        "author": "陆凝之",
        "content": "东风捏就腰儿细。\n系滴粉裙儿不起。\n从来只惯掌中看，怎忍在、烛花影里。\n酒红应是铅华褪。\n暗蹙损、眉峰双翠。\n夜深点緉绣鞋儿，靠那个、屏风立地。",
        "dynasty": "宋",
        "collection_info": null
    },
    {
        "title": "念奴娇 远山一带",
        "author": "陆凝之",
        "content": "远山一带，溯晴空、极目天涯浮白。\n枫落鸦翻谈笑处，不觉云涛横席。\n酒病方苏，睡魔犹殢，一扫无留迹。\n吴帆越棹，恍然飞上空碧。\n长记草赋梁园，凌云笔势，倒三江秋色。\n对此惊心空怅望，老作红尘闲客。\n别浦烟平，小楼人散，回首千波寂。\n西风归路，为君重喷霜笛。",
        "dynasty": "宋",
        "collection_info": null
    }
]