[
    {
        "uuid": "9ea997cd821894cccbad3c594c8655b9",
        "title": "南乡子 迟日惠风柔",
        "author": "张浚",
        "content": "迟日惠风柔。\n桃李成阴绿渐稠。\n把酒樽前逢盛旦，凝眸。\n十里松湖瑞气浮。\n功业古难侔。\n宜在凌烟更上头。\n已向眉间浮喜气，风流。\n千岁三分万户侯。",
        "dynasty": "宋",
        "collection_info": null
    },
    {
        "uuid": "7da3098fa8d0b99344d6b80729b5c33b",
        "title": "李伯纪丞相挽诗二首  其一",
        "author": "张浚",
        "content": "苍苍安可料，旧德奄重泉。\n痛为黎民惜，谁扶大厦颠。\n英风摩日月，正气返山川。\n丙午功勋在，丰碑万口传。",
        "dynasty": "宋",
        "collection_info": null
    },
    {
        "uuid": "0bd63ee34d8cf72c3ba6dce64478a2cc",
        "title": "李伯纪丞相挽诗二首  其二",
        "author": "张浚",
        "content": "十相从明主，唯公望最隆。\n召周虽异迹，李郭本心同。\n未遇升天药，空余济世功。\n熏风歌吹咽，泪尽古城东。",
        "dynasty": "宋",
        "collection_info": null
    },
    {
        "uuid": "7677b187197b8f8c506accc0f1a74bab",
        "title": "赠罗赤脚",
        "author": "张浚",
        "content": "学道由来不记年，啸歌风月在前缘。\n身心已到无尘处，疑是人间自在仙。",
        "dynasty": "宋",
        "collection_info": null
    },
    {
        "uuid": "c5d545c96dac3163790d86fd2faed1b3",
        "title": "诗一首",
        "author": "张浚",
        "content": "羣凶用事人心去，大义重新天意回。\n解使中原无左衽，斯文千古未尘埃。",
        "dynasty": "宋",
        "collection_info": null
    },
    {
        "uuid": "08fffa228dc3b8fbc42acdd5d8c95467",
        "title": "朝阳岩",
        "author": "张浚",
        "content": "已觉云天阔，风声四面凉。\n路幽迟晚日，岩古浥流香。\n客舍长年静，渔舟底事忙。\n相逢贤太守，不用管弦将。",
        "dynasty": "宋",
        "collection_info": null
    },
    {
        "uuid": "f44eb35810972818bebe1206a89b2fd6",
        "title": "登道观",
        "author": "张浚",
        "content": "苍髯野褐予甚古，萝月桂风谁为贫。\n当户蛟龙森汉柏，隔江鸡犬隠秦人。\n好山如画能留客，宝鼎藏丹不计春。\n更上高亭问玄鹤，莫教诗眼有纤尘。",
        "dynasty": "宋",
        "collection_info": null
    },
    {
        "uuid": "eb6db7c3df0d573eaed64f3a397bd1c0",
        "title": "诗一首",
        "author": "张浚",
        "content": "三相当年镇庙堂，江山草木亦增光。\n一时主宰权衡重，千古人间姓字香。",
        "dynasty": "宋",
        "collection_info": null
    },
    {
        "uuid": "5514046b0647f6565b8b41202158a2d4",
        "title": "赞喻弥陀掩遗骸",
        "author": "张浚",
        "content": "刀兵劫海苦漫漫，原野遗骸葬若干。\n尽大地人须荐取，眼睛突出髑髅寒。",
        "dynasty": "宋",
        "collection_info": null
    },
    {
        "uuid": "aa03b17da18f0b8a4d83fffcba76f8b9",
        "title": "偈",
        "author": "张浚",
        "content": "教外单传佛祖机，本来无悟亦无迷。\n浮云散尽青天在，日出东方夜落西。",
        "dynasty": "宋",
        "collection_info": null
    },
    {
        "uuid": "83894233702d127d26a6bd782a68088a",
        "title": "过严子陵钓台二首  其一",
        "author": "张浚",
        "content": "古木笼烟半锁空，高台隠隠翠微中。\n身安不羡三公贵，宁与渔樵卒岁同。",
        "dynasty": "宋",
        "collection_info": null
    },
    {
        "uuid": "01c6d8470f931181cd5c256467648e1e",
        "title": "过严子陵钓台二首  其二",
        "author": "张浚",
        "content": "中兴自是还明主，访旧胡为属老臣。\n从古风云由际会，归欤聊復养吾真。",
        "dynasty": "宋",
        "collection_info": null
    }
]