[
    {
        "uuid": "099ab9a7656b785e1160dd1d9d5cc68f",
        "title": "天开岩",
        "author": "王献臣",
        "content": "觉皇普照黄金宅，西有峰峦插空碧。\n地灵不放幽境开，都把云萝锁顽石。",
        "dynasty": "宋",
        "collection_info": null
    },
    {
        "uuid": "58baccb58a62da7e7330969dbf38e849",
        "title": "麻姑坛",
        "author": "王献臣",
        "content": "我佩绿绮琴，独上麻姑坛。\n七弦试拂拭，一天星斗寒。\n仙子为我来，降语五云端。\n世人知音少，君今休要弹。",
        "dynasty": "宋",
        "collection_info": null
    },
    {
        "uuid": "a3d47871c1e169c4952fb04d8a63d784",
        "title": "澄虚阁",
        "author": "王献臣",
        "content": "此地留仙竈，仙人去何早。\n一粒药初成，空山绝灵草。\n竈傍五色土，令人百病好。\n况復饵丹人，朱颜几时老。",
        "dynasty": "宋",
        "collection_info": null
    },
    {
        "uuid": "72fca8f84d82a90fcebc7f9403dc718a",
        "title": "泗州山",
        "author": "王献臣",
        "content": "大石小石皆罗列，造化安排非人设。\n覆者如轩深者洞，方者如屏平者席。\n可以安尊罍，可以横琴瑟。\n天边乌兔眼前飞，海上波澜掌中白。",
        "dynasty": "宋",
        "collection_info": null
    },
    {
        "uuid": "c8ecca4e11222164b3884f953ca7c98f",
        "title": "寂光寺",
        "author": "王献臣",
        "content": "霸业何劳问废兴，前人楼阁后人登。\n海山有籍归真主，云物无情属野僧。\n饮鹿澄潭环细浪，啼猿拱木网寒藤。\n纷华不见旧时事，惟有禅龛空报澄。",
        "dynasty": "宋",
        "collection_info": null
    }
]