[
    {
        "uuid": "163156096d17a684a401ab64c536dca6",
        "title": "沁园春 男子才生",
        "author": "刘省斋",
        "content": "男子才生，桑弧蓬矢，志期古同。\n况平生慷慨，胸襟磊落，弛张洞晓，经艺该通。\n笔扫云烟，腹储兵甲，志气天边万丈虹。\n行藏事，笑不侯李广，射石夸雄。\n仰天一问穷通。\n叹风虎云龙时未逢。\n羡傅岩版筑，终符求象，渭滨渔钓，果兆非熊。\n白额未除，长鲸未脍，臂健何嫌二石弓。\n天山定，任扶桑高挂，凌阁图功。",
        "dynasty": "宋",
        "collection_info": null
    }
]