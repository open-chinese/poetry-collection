[
    {
        "uuid": "de1b9779591578f5f8936ae2047b2ec2",
        "title": "南徐怀古呈吴履斋",
        "author": "曹𨙅",
        "content": "匹马来逢塞草秋，淮云一片隔神州。\n黄昏灯火西津渡，白昼风烟北固楼。\n犹有断碑和晋宋，谁将遗石问孙刘。\n天荒地老英雄尽，落日长江万古愁。",
        "dynasty": "宋",
        "collection_info": null
    },
    {
        "uuid": "a76d072ac348f15d548083c15a677406",
        "title": "寄豫章诗社诸君子",
        "author": "曹𨙅",
        "content": "向来心事剑能知，曾结仙人汗漫期。\n南浦看花春载酒，西园刻烛夜吟诗。\n凄凉风月随残梦，零落江湖似断棋。\n千里洪崖秋水隔，暮云无处说相思。",
        "dynasty": "宋",
        "collection_info": null
    },
    {
        "uuid": "8499e5295b69dfdfecbf09909b27f68f",
        "title": "憩凉月观焦山在望",
        "author": "曹𨙅",
        "content": "凉寻小径坐，心与大江闲。\n素月镜秋水，碧云巾暮山。\n残蝉移别树，吠犬出幽关。\n近对焦仙洞，飞霞不可攀。",
        "dynasty": "宋",
        "collection_info": null
    },
    {
        "uuid": "c6b45e457c01fb9afd1528381c2b1a3a",
        "title": "灯市",
        "author": "曹𨙅",
        "content": "春满天街夜色酣，绮罗香结雾漫漫。\n试灯帘幕深藏暖，扫雪楼台浅带寒。\n宝骑骄嘶金騕褭，翠翘醉倚玉阑干。\n江云忽断笙歌散，几点粧梅落舞鸾。",
        "dynasty": "宋",
        "collection_info": null
    },
    {
        "uuid": "52266191f647f2798a505cfebdc5c377",
        "title": "水阳精舍",
        "author": "曹𨙅",
        "content": "塔高铃自语，碑断苏成文。\n老树擎凉月，初荷卷湿云。\n萤飞临水见，犬吠隔篱闻。\n静对高僧坐，无眠到夜分。",
        "dynasty": "宋",
        "collection_info": null
    },
    {
        "uuid": "59b12833bc913550e10b90f41152be04",
        "title": "午窗",
        "author": "曹𨙅",
        "content": "午窗破梦角巾斜，自涤铜铛煮茗芽。\n满院绿苔春色静，冥冥细雨落桐花。",
        "dynasty": "宋",
        "collection_info": null
    }
]