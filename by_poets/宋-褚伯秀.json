[
    {
        "uuid": "ce905bb79a724033ce8f71de241fda52",
        "title": "贫女吟二首  其一",
        "author": "褚伯秀",
        "content": "夜续晨炊贫自由，强教涂抹只堪羞。\n闭门静看花开落，过却春风不识愁。",
        "dynasty": "宋",
        "collection_info": null
    },
    {
        "uuid": "d067536c73be3e1d8a8b29c9b5e24ef7",
        "title": "贫女吟二首  其二",
        "author": "褚伯秀",
        "content": "寂寞篷窗锁冷云，地炉纫补自阳春。\n千金莫误朱门聘，不是穿珠插翠人。",
        "dynasty": "宋",
        "collection_info": null
    },
    {
        "uuid": "0c883229a10e8260e9c25b434c7d6804",
        "title": "呈周清溪",
        "author": "褚伯秀",
        "content": "清溪千仞余，中有一道士。\n彼亦何人斯，景纯慕若此。\n吾乡汝南英，大涤隠君子。\n好客仍收书，东老未足拟。\n竹宫需贤才，师命促共理。\n无心云出岫，有类月印水。\n乐与物为春，自然人鑑止。\n二千年再来，雅号乃默契。\n挈世返真淳，为教立仪轨。\n潜增翠蛟润，益壮天柱势。\n近闻筑玄都，崇岗枕龙耳。\n充庭兰玉茂，五云楼阁起。\n笙鹤时往来，尘寰一俯视。\n纷争梦未醒，王侯到蝼蚁。\n君壮我垂老，别日嗟激矢。\n相逢且尽欢，昇仙不如醉。",
        "dynasty": "宋",
        "collection_info": null
    },
    {
        "uuid": "869af3e569a15b2d8a753c1aacd9e8b4",
        "title": "送金约山归洞霄",
        "author": "褚伯秀",
        "content": "门掩冷云堆，推敲更有谁。\n不忘分芋约，来趁折梅期。\n听雪连宵话，伤时几首诗。\n侵晨催返棹，猿鹤报先知。",
        "dynasty": "宋",
        "collection_info": null
    },
    {
        "uuid": "2ead0d01c76c12286073542fbf4cef05",
        "title": "送玉海宗师还茅山",
        "author": "褚伯秀",
        "content": "湖澥天教十载閒，玉经功就胜居坛。\n惊尘天目妨龙卧，晚岁华阳望鹤还。\n入咏五噫丹阙近，会心三笑画溪寒。\n世缘历尽仙缘熟，坐断陪真向上关。",
        "dynasty": "宋",
        "collection_info": null
    },
    {
        "uuid": "4672aee74f6ffbb4ccbc66c1d32cbf35",
        "title": "春日山居",
        "author": "褚伯秀",
        "content": "万山深锁竹房幽，寒碧欺春恰似秋。\n人醉药炉凭鹤看，窗闲吟笔被猿偷。\n护岩苔色侵衣润，逼枕溪声入梦流。\n童子扫花关莫掩，恐妨诗社客来游。",
        "dynasty": "宋",
        "collection_info": null
    },
    {
        "uuid": "33bd289e8704b7748eb258021073d698",
        "title": "题翠蛟亭",
        "author": "褚伯秀",
        "content": "不逐风雷去，蜿蜒舞石屏。\n源深有龙伴，流远借丹灵。\n坐觉云藏树，吟忘雪溅亭。\n岩隈下斜日，归去了残经。",
        "dynasty": "宋",
        "collection_info": null
    }
]