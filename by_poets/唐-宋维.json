[
    {
        "uuid": "b8d6bc07da5f82dd6831b5bff6941b0d",
        "title": "题天申宫三首 一",
        "author": "宋维",
        "content": "殿阙（《宜兴县志》作「阁」）盘空压巨鰲，洗然灵迹助风骚。\n玉龙卧久洞云冷，玄鹤唳频山月高。\n深谷羽童探石菌，晓堂真侣饮樱（《宜兴县志》作「仙」）桃。\n可怜不悟长生者，尘裏区区改鬓毛。",
        "dynasty": "唐",
        "collection_info": null
    },
    {
        "uuid": "28255d7fb0bf50b6602441fc4a430471",
        "title": "题天申宫三首 二",
        "author": "宋维",
        "content": "中峰嘉树绿阴阴，洞裏灵踪已遍寻。\n欲下山门又迴首，数声清磬白云深。",
        "dynasty": "唐",
        "collection_info": null
    },
    {
        "uuid": "508de0c88ddac0e180dee5f15be59e7c",
        "title": "题天申宫三首 三",
        "author": "宋维",
        "content": "云岚满袖倚嵓扉，龙窟寒生夜睡迟。\n一曲朱絃谁与听，月斜风撼碧桃枝。\n（见洪武刻本《咸淳毘陵志》卷二十二，嘉庆二年刊宁楷等纂《宜兴县志》卷十收第一首。\n）（按：《四库全书》本《江南通志》卷一一九录宋干德进士有宋维。\n疑维初居江南，后北上应试。\n《毘陵志》归南唐，今从之。\n）。",
        "dynasty": "唐",
        "collection_info": null
    }
]