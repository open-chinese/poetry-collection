[
    {
        "uuid": "f86b0f288582be5660d1c39342c980e8",
        "title": "偈三首  其一",
        "author": "释有权",
        "content": "黑漆昆崙把钓竿，古帆高挂下惊湍。\n芦花影裏弄明月，引得盲龟上钓船。",
        "dynasty": "宋",
        "collection_info": null
    },
    {
        "uuid": "b9b28ef55fc560fe66b435175056e538",
        "title": "偈三首  其二",
        "author": "释有权",
        "content": "今朝结却布袋口，明眼衲僧莫乱走。\n心行灭处解翻身，喷嚏也成师子吼。\n旃檀林，任驰骤。\n剔起眉毛顶上生，剜肉成疮露家丑。",
        "dynasty": "宋",
        "collection_info": null
    },
    {
        "uuid": "b736c2bec66528235007183ec9aa489e",
        "title": "偈三首  其三",
        "author": "释有权",
        "content": "禅禅，无党无偏。\n迷时千里隔，悟在口皮边。",
        "dynasty": "宋",
        "collection_info": null
    },
    {
        "uuid": "67aa374b5b272ed168a6be44e08833c1",
        "title": "颂古十一首  其一",
        "author": "释有权",
        "content": "石上栽花分外奇，枝头春色暗芳菲。\n馨香徧界无人嗅，一任狂风取次吹。",
        "dynasty": "宋",
        "collection_info": null
    },
    {
        "uuid": "9b7e367c4cc8091403ae3b6e595cf9a6",
        "title": "颂古十一首  其二",
        "author": "释有权",
        "content": "秀才觅火和烟得，长沙卖石着云饶。\n欲知千佛居何土，赢得诗禅价转高。",
        "dynasty": "宋",
        "collection_info": null
    },
    {
        "uuid": "83fc3998ae07865f6162850d3530c8b3",
        "title": "颂古十一首  其三",
        "author": "释有权",
        "content": "衣锦还乡人尽见，长时富贵许谁知。\n无言童子呵呵笑，赢得风光满面归。",
        "dynasty": "宋",
        "collection_info": null
    },
    {
        "uuid": "a9568e1a39e7224e11b4e4c93790e1a3",
        "title": "颂古十一首  其四",
        "author": "释有权",
        "content": "潋潋滟滟水光浮，不见孤帆不见舟。\n斜阳欲落未落处，尽是离人今古愁。",
        "dynasty": "宋",
        "collection_info": null
    },
    {
        "uuid": "f5e63ecd794528e612dfc7f96a73beae",
        "title": "颂古十一首  其五",
        "author": "释有权",
        "content": "万钧之弩射何人，箭未离弦已丧身。\n带累盲龟失浮木，欲来火裏透金尘。",
        "dynasty": "宋",
        "collection_info": null
    },
    {
        "uuid": "06efd6f0755776355a08bb92a49fd871",
        "title": "颂古十一首  其六",
        "author": "释有权",
        "content": "我手何似佛手，二八恰恰十九。\n年尾算到年头，家内一钱无有。",
        "dynasty": "宋",
        "collection_info": null
    },
    {
        "uuid": "7e2850a7c9b6d233b98f81092030b8b2",
        "title": "颂古十一首  其七",
        "author": "释有权",
        "content": "我脚何似馿脚，踏着赵州略彴。\n惊得迦叶皱眉，文殊却打无着。",
        "dynasty": "宋",
        "collection_info": null
    },
    {
        "uuid": "af46d1af7b386e7f88b1cb05e2bfc696",
        "title": "颂古十一首  其八",
        "author": "释有权",
        "content": "人人有箇生缘，男儿气宇衝天。\n若是争田竞地，我即唤死如眠。",
        "dynasty": "宋",
        "collection_info": null
    },
    {
        "uuid": "8a9d92fcb26697765f3ff9530f8d4536",
        "title": "颂古十一首  其九",
        "author": "释有权",
        "content": "佛手馿脚生缘，浩浩丛林盛传。\n直饶一穿穿却，未免十万八千。",
        "dynasty": "宋",
        "collection_info": null
    },
    {
        "uuid": "4c9a52b74a5fe0fdcb9e7189eba6a701",
        "title": "颂古十一首  其一○",
        "author": "释有权",
        "content": "揭大夔鼓噪红尘，徧地刀鎗解出身。\n结角罗纹随处入，银山铁壁是通津。",
        "dynasty": "宋",
        "collection_info": null
    },
    {
        "uuid": "bcb1be46ac5e66ca8311bfd644715ecb",
        "title": "颂古十一首  其一一",
        "author": "释有权",
        "content": "黑云当午蔽清虚，白雨翻空失画图。\n雨过云收山色凈，赵州东壁挂葫芦。",
        "dynasty": "宋",
        "collection_info": null
    }
]