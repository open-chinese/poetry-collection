[
    {
        "uuid": "8168d84917e4e600466e9cca0bf9b809",
        "title": "蜡梅香 锦里阳和",
        "author": "吴师孟",
        "content": "锦里阳和，看万木凋时，早梅独秀。\n珍馆琼楼畔，正降跗初吐，秾华将茂。\n国艳天葩，真澹伫、雪肌清瘦。\n似广寒宫，铅华未御，自然妆就。\n凝睇倚朱阑，喷清香暗度，易袭襟袖。\n好与花为主，宜秉烛、频观泛湘酎。\n莫待南枝，随乐府、新声吹后。\n对赏心人，良辰好景，须信难偶。",
        "dynasty": "宋",
        "collection_info": null
    },
    {
        "uuid": "46ae2a71d0c2f6eef9d5985e6d2d70c5",
        "title": "金牛驿",
        "author": "吴师孟",
        "content": "唱奇腾怪可删修，争奈常情胜谬悠。\n禹贡已书开蜀道，秦人安得粪金牛。\n万重山势随坤顺，一勺天波到海流。\n自哂据经违世俗，庶几同志未相尤。",
        "dynasty": "宋",
        "collection_info": null
    },
    {
        "uuid": "e69db462cbe2c932aa88d9df077ed3a8",
        "title": "和章质夫成都运司园亭诗 西园",
        "author": "吴师孟",
        "content": "十纪权臣第，修城外台宅。\n乔木不知秋，名花数逾百。\n远如山林幽，近与尘埃隔。\n惠政裕一方，民犹以为窄。",
        "dynasty": "宋",
        "collection_info": null
    },
    {
        "uuid": "fd12a5a4732c07c9aaecc42688fd4a25",
        "title": "和章质夫成都运司园亭诗 玉溪堂",
        "author": "吴师孟",
        "content": "华构枕方塘，使台寂佳致。\n二色真楠材，轮奂极精緻。\n花木四面围，如立復如侍。\n一道仰澄清，此是澄清地。",
        "dynasty": "宋",
        "collection_info": null
    },
    {
        "uuid": "d597b54044ade44f4d1f4058b0c13982",
        "title": "和章质夫成都运司园亭诗 雪峰楼",
        "author": "吴师孟",
        "content": "西北有高楼，梁栋云常起。\n檐牙挂连蜷，栏影摇清泚。\n爽气雪山来，一瞬极千里。\n但欲摅远怀，无忧可销弭。",
        "dynasty": "宋",
        "collection_info": null
    },
    {
        "uuid": "255d353f97b143f5a52ad1dfe5ae7789",
        "title": "和章质夫成都运司园亭诗 海棠轩",
        "author": "吴师孟",
        "content": "花淑对高轩，如用丹青彯。\n锦水一奁红，玉台千面笑。\n松篁两翠幄，常护东西照。\n子细看韶妍，方知化工妙。",
        "dynasty": "宋",
        "collection_info": null
    },
    {
        "uuid": "4f16961714286cb9d0831d42529d37dd",
        "title": "和章质夫成都运司园亭诗 月台",
        "author": "吴师孟",
        "content": "雅意待蟾光，烦襟期爽快。\n无云点太清，远贤周色界。\n天光浄琉璃，露下真沆瀣。\n勤渠谂后人，宜葺不宜坏。",
        "dynasty": "宋",
        "collection_info": null
    },
    {
        "uuid": "8500ba05d5a7c4147087fb60835590b0",
        "title": "和章质夫成都运司园亭诗 翠锦亭",
        "author": "吴师孟",
        "content": "东阁治台政，西堂备燕饮。\n介于二堂间，华构饶花品。\n红紫镇长春，四时如活锦。\n公暇一绳床，上有通中枕。",
        "dynasty": "宋",
        "collection_info": null
    },
    {
        "uuid": "de01d353831b2834e93425fba6f32831",
        "title": "和章质夫成都运司园亭诗 潺玉亭",
        "author": "吴师孟",
        "content": "至人泉石心，俚耳便丝竹。\n酾渠逗清泠，朝夕淙寒玉。\n试听自然声，不减云璈曲。\n却返倒闻机，五音常自足。",
        "dynasty": "宋",
        "collection_info": null
    },
    {
        "uuid": "f229ffac095cc20a1feb1d0e3685e0c6",
        "title": "和章质夫成都运司园亭诗 茅庵",
        "author": "吴师孟",
        "content": "结茅为圜屋，环堵不开牖。\n斋居如雁堂，广长纔六肘。\n深藏子猷竹，不植陶潜柳。\n勿起灭定心，宴坐空诸有。",
        "dynasty": "宋",
        "collection_info": null
    },
    {
        "uuid": "832da35f8f441c3a628df6c2e44c76cd",
        "title": "和章质夫成都运司园亭诗 水阁",
        "author": "吴师孟",
        "content": "形制似方桥，岛岸相连属。\n春和逗凉飔，昼影浮浄绿。\n佳人罗袜轻，花时相步续。\n澄澜忽生晕，下有双鳬浴。",
        "dynasty": "宋",
        "collection_info": null
    },
    {
        "uuid": "ef60aab58aa18d9eb69c26a0356a96ef",
        "title": "和章质夫成都运司园亭诗 小亭",
        "author": "吴师孟",
        "content": "尺水走庭除，花木皆周匝。\n双亭正相值，仅能容一榻。\n公余时独来，隠几聊嘘嗒。\n典谒或通名，东荣有宾閤。",
        "dynasty": "宋",
        "collection_info": null
    },
    {
        "uuid": "713d0a8e9448a64e7279a783e69bac9e",
        "title": "和韩绛游鸿庆寺",
        "author": "吴师孟",
        "content": "十里东郊道，兹游岁月深。\n参僚从行府，高会适丛林。\n穉子喧沽玉，春姬笑子金。\n咳珠僧护宝，醉弁客遗簪。\n天赐连宵泽，民欢毕昼阴。\n分明造物手，自在出尘心。\n非相虽无住，残芳尚可寻。\n都人望旋旆，车马又骎骎。",
        "dynasty": "宋",
        "collection_info": null
    },
    {
        "uuid": "f33e6c8cf838d351b60e93038e291862",
        "title": "和王公觌赏海云山茶合江梅花",
        "author": "吴师孟",
        "content": "何处珍丛最早开，海云山茗合江梅。\n忽传诗帅邀肤使，不用歌姬侍宴杯。\n晓艷鲜明同绮靡，晚妆清淡奉徘徊。\n此时文酒风流事，岂似临江放荡来。",
        "dynasty": "宋",
        "collection_info": null
    }
]