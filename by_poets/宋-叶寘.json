[
    {
        "uuid": "f8073405ed39345bf79fc09d520a304d",
        "title": "贺王伯愚登第  其一",
        "author": "叶寘",
        "content": "先君有女尝择对，玉雪王郎真可人。\n连榜舍升俱伯氏，中兴家世最名臣。\n回翔璧水十年旧，踊跃龙门三月新。\n从此青霄腾踏上，久知陈孺不长贫。",
        "dynasty": "宋",
        "collection_info": null
    },
    {
        "uuid": "4bb3479985fa3351806daeb14cfb361a",
        "title": "贺王伯愚登第  其二",
        "author": "叶寘",
        "content": "世无羔雁到林泉，惟有登科路坦然。\n我亦门阑多喜色，君今衣钵得家传。\n龙旗方照三千字，虎榜争趋五百仙。\n莫道中年情态薄，华涂名节尽加鞭。",
        "dynasty": "宋",
        "collection_info": null
    },
    {
        "uuid": "425a2af47fb7a3f06b5de12548c68e47",
        "title": "寿陈监丞",
        "author": "叶寘",
        "content": "岷峨之秀如云起，前有三苏后三李。\n三苏专以节行闻，三李相承最工史。\n两家百年成美谈，盛事胡不云东南。\n春风楼前拥三山，秀出君家父子三。\n玉佩琼琚词大放，宏博取科迹相望。\n演纶妙体王者言，下笔仍裁舍人样。\n君于兄弟尤白眉，天质宽厚心平夷。\n如舟万斛方整棹，驾扬稳听天风吹。\n道山蓬莱陈几席，自当席草宫门北。\n玉堂深处觉天低，金锁开时分夜直。\n人生穷达惟两途，富贵外物如锱铢。\n生朝相祝何所如，导引愿与栾城俱，名节要当参长苏。\n凛然天地相终始，何独扁舟载五湖。",
        "dynasty": "宋",
        "collection_info": null
    },
    {
        "uuid": "74f762080fe35a379a2892aaf4c6bf18",
        "title": "送熊掌熊白",
        "author": "叶寘",
        "content": "熊掌舍鱼吾有取，自幼尝闻子车语。\n饭香猎户分熊白，妙语涪翁乃能吐。\n世间两味果称珍，故人念我肯珍分。\n数千里致良不易，食美真当持献君。\n从小知尝熊胆苦，人不通今宁识古。\n熊皮兀坐二十年，毛去皮存缝谁补。\n人言穷命有时通，老翁八十卜非熊。\n试将两味从公卜，世间真有磻溪翁。",
        "dynasty": "宋",
        "collection_info": null
    },
    {
        "uuid": "8067b969fba101d42ea5a9b00b3600d6",
        "title": "送玉面貍与月湖",
        "author": "叶寘",
        "content": "迎阳舐掌餐朝霜，虎额分白狐裘黄。\n野人供之未敢尝，聊比涧沚溪毛将。\n方其潜遯嵌空去，塞向固然知墐户。\n藏身为地抑何拙，令人开户知其处。\n贵重荣称玉面郎，尾以牛后夸奇章。\n世间丑好谁争强，贤否一语由臧仓。\n谂季貍兮美南国，范我驰驱非诡获。\n衣褐褐见脱脱兮，雪绰通身妙藏白。\n人言可以贡金门，芹美犹云欲献君。\n倘幸珍称供玉食，全胜肥遯老邱园。\n侑以诗篇烦笔削，诗欠活眼觅一着。",
        "dynasty": "宋",
        "collection_info": null
    }
]