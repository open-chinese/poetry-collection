[
    {
        "uuid": "cc2c2ebb2cdefcd2eb9c0eef67acfa23",
        "title": "题学宫",
        "author": "赵廱",
        "content": "峩峩玉城山，地势北龙冈。\n是中产人物，英杰常相望。",
        "dynasty": "宋",
        "collection_info": null
    },
    {
        "uuid": "12925496046a3abd0818c794c9a3ee0c",
        "title": "烟雨楼",
        "author": "赵廱",
        "content": "画栋飞云暮霭寒，楼台城堞有无间。\n烟收雨霁曾看否，见尽东南万迭山。",
        "dynasty": "宋",
        "collection_info": null
    },
    {
        "uuid": "313ac0a78114d57d8691dfa5ac58484f",
        "title": "凝霜阁",
        "author": "赵廱",
        "content": "修竹萧萧三两竿，公余时得静中看。\n何须更避人间暑，满腹冰霜六月寒。",
        "dynasty": "宋",
        "collection_info": null
    },
    {
        "uuid": "a2baa549680fb14a7200dae2cb823e42",
        "title": "南湖",
        "author": "赵廱",
        "content": "每忆南湖上，青帘卖酒亭。\n柳条鱼颊翠，花片马蹄馨。\n寒食经行路，晴窗入梦屏。\n因循春又晚，风紧搅空冥。",
        "dynasty": "宋",
        "collection_info": null
    },
    {
        "uuid": "93fb7e6a03c842ac1a9cea9296cb8dbe",
        "title": "雪夜黄州城下",
        "author": "赵廱",
        "content": "雪后人家早闭门，江寒水落见沙痕。\n黄州城下东坡路，月浸梅花正断魂。",
        "dynasty": "宋",
        "collection_info": null
    },
    {
        "uuid": "400bedf6c2be0b813360ef3c34659e02",
        "title": "纪游",
        "author": "赵廱",
        "content": "古端有奇胜，名岩拟天星。\n传闻辇毂下，往往极口称。\n有为背驰说，曾不如邱陵。\n请君勿夸山，恐非动者情。\n请君勿誉水，静必恶淙琤。\n玄酒薄滋味，众口难调羹。\n甲乙独相囗，马不同牛耕。\n海上有逐臭，宁云尔德馨。\n主人何负盗，势固为盗憎。\n兹山岂求全，乃与人事并。\n言言而疑疑，世态犬吠声。\n百闻输一见，日月中天明。\n我绾高要章，往返万里程。\n凛凛民社寄，旦旦朱墨荣。\n及兹瓜戍期，作意星岩行。\n星岩有佳处，丈人试静听。\n空洞似容德，不禁魑魅停。\n其中百寻泉，澄挠无浊清。\n神龙倏兮来，稳稳石榻横。\n忽焉风云合，霹雳行雷霆。\n驱逐百种怪，栗栗心胆惊。\n为山何用高，有此足以名。\n提携曲居士，宾从尽豪英。\n刻山与题柱，悔罪付两黥。\n男儿须办此，谁能作蝇营。",
        "dynasty": "宋",
        "collection_info": null
    },
    {
        "uuid": "8a0c2e6f2e089fd03f6ff9f213881d11",
        "title": "句  其一",
        "author": "赵廱",
        "content": "金风凉夜深，吹我萧萧髮。",
        "dynasty": "宋",
        "collection_info": null
    },
    {
        "uuid": "4d7829a1ca286ac27736d581e384fc81",
        "title": "句  其二",
        "author": "赵廱",
        "content": "汴水一湾秋色冷，中原千里暮云低。",
        "dynasty": "宋",
        "collection_info": null
    }
]