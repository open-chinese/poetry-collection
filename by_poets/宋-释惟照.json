[
    {
        "uuid": "e17223844e0423faaab76ad6b846cf35",
        "title": "自题肖像",
        "author": "释惟照",
        "content": "雨洗淡红桃萼嫩，风摇浅碧柳丝轻。\n白云影裏怪石露，流水光中枯木春。",
        "dynasty": "宋",
        "collection_info": null
    },
    {
        "uuid": "25b6a3e103bd982ee1b51ef8a48f34c0",
        "title": "和陆元钧颂四首  其一",
        "author": "释惟照",
        "content": "芙蓉已入双林寂，挂角羚羊无气息。\n立关拔转异中来，借问时人何处觅。",
        "dynasty": "宋",
        "collection_info": null
    },
    {
        "uuid": "3637ebd7cc1fbb508e50085ce046e56d",
        "title": "和陆元钧颂四首  其二",
        "author": "释惟照",
        "content": "山谷今传佛祖衣，一回拈起一回疑。\n丰干饶舌可知也，引得寒山不肯归。",
        "dynasty": "宋",
        "collection_info": null
    },
    {
        "uuid": "1cf2a12dcc99b686c31b3701df367b77",
        "title": "和陆元钧颂四首  其三",
        "author": "释惟照",
        "content": "千里客来何所遇，一念超然无去住。\n全身放下火中莲，谁能更为无生路。",
        "dynasty": "宋",
        "collection_info": null
    },
    {
        "uuid": "5e372d2b2b8505437b482ac61c426073",
        "title": "和陆元钧颂四首  其四",
        "author": "释惟照",
        "content": "夜堂人静雨霏霏，润泽焦枯总不知。\n堪笑当年净名老，对文殊语恰如痴。",
        "dynasty": "宋",
        "collection_info": null
    },
    {
        "uuid": "d36b345ac1578e3c2c7ea1e705269f9e",
        "title": "颂古五首  其一",
        "author": "释惟照",
        "content": "缩水酒越浓，负心人越穷。\n铁刚刀自利，不用苦磨砻。\n草鞋头戴今何在，我见牵来劈面舂。",
        "dynasty": "宋",
        "collection_info": null
    },
    {
        "uuid": "4b4af61003ee4944eb642a881bee4667",
        "title": "颂古五首  其二",
        "author": "释惟照",
        "content": "小树子，傍山栽，华从叶裏开。\n枝高攀不得，和树折将来。",
        "dynasty": "宋",
        "collection_info": null
    },
    {
        "uuid": "6be950c02ad4568becc9d730c2f4c050",
        "title": "颂古五首  其三",
        "author": "释惟照",
        "content": "梨华一枝春带雨，金色头陀笑不语。\n龙宫海藏月明前，织女姮娥相对舞。\n笑者笑，舞者舞。\n十方无虚空，大地无寸土。",
        "dynasty": "宋",
        "collection_info": null
    },
    {
        "uuid": "e0178736f324bfd2ac08f3bbb934d51e",
        "title": "颂古五首  其四",
        "author": "释惟照",
        "content": "千尺丝轮0直下垂，一波才动万波随。\n江上晚来堪画处，渔人披得一蓑归。",
        "dynasty": "宋",
        "collection_info": null
    },
    {
        "uuid": "3b1aa4025834c12dcc6980eeb320474f",
        "title": "颂古五首  其五",
        "author": "释惟照",
        "content": "斋时一钵饭，饭后一觉睡。\n睡起去放尿，洗手成变异。",
        "dynasty": "宋",
        "collection_info": null
    },
    {
        "uuid": "729f6ad59f0d829af05d9ab34448fafc",
        "title": "自赞",
        "author": "释惟照",
        "content": "自小来打硬，佛祖不奈何。\n放藞苴住院，殃害杀禅和。\n道行阐提道，歌唱阐提歌。\n欢喜入地狱，谁管你阎罗。",
        "dynasty": "宋",
        "collection_info": null
    },
    {
        "uuid": "8094221bcb1dac2c9a7085caa1ceaf9e",
        "title": "和陆德先尚书歌",
        "author": "释惟照",
        "content": "大道坦然兮殊不用功，殊不用功兮何必研穷。\n豁虚离碍兮从空背空，不守自性兮虽同不同。\n百无所依兮自西自东，照体独立兮满目清风。\n廓落大度兮无不包容，全身异类兮触处皆通。",
        "dynasty": "宋",
        "collection_info": null
    },
    {
        "uuid": "50df5d63e96d829882cdd1f1407cc860",
        "title": "劝徒铭",
        "author": "释惟照",
        "content": "身心无拘，动寂无知。\n如大死人，无倚无依。\n无拘者宽，无知者安。\n无内无外，无定无观。\n无适无莫，无造无作。\n无去无来，无好无恶。\n一道清虚，万法如如。\n愚极成智，智极成愚。\n超诸数量，孰云比况。\n净尽不留，无法可尚。\n识不可识，智不可知。\n谁家之子，兀然巍巍。\n巍巍不存，根尘颖脱。\n如憨如痴，落落魄魄。\n不惜口业，为了说破。\n笑杀阇梨，山僧罪过。",
        "dynasty": "宋",
        "collection_info": null
    },
    {
        "uuid": "18e433e877739e5e532d6e389c151ab7",
        "title": "颂古六首  其一",
        "author": "释惟照",
        "content": "拂拭瑶琴月下弹，调高雪曲和还难。\n五侯费尽平生志，从此诗书懒更看。",
        "dynasty": "宋",
        "collection_info": null
    },
    {
        "uuid": "741c61e243284f213aa8f36e264ad035",
        "title": "颂古六首  其二",
        "author": "释惟照",
        "content": "一口吸尽西江水，鹧鸪啼在深花裏。\n自有知音笑点头，其来不入聋人耳。",
        "dynasty": "宋",
        "collection_info": null
    },
    {
        "uuid": "bd568e9bc57c6869ee544917c9237d4e",
        "title": "颂古六首  其三",
        "author": "释惟照",
        "content": "甜瓜彻蒂甜，苦瓠连根苦。\n拈起枕子时，新罗夜打鼓。",
        "dynasty": "宋",
        "collection_info": null
    },
    {
        "uuid": "0923b7ed45818960217258eef74c1f74",
        "title": "颂古六首  其四",
        "author": "释惟照",
        "content": "烟尘扫荡将军令，正勑流行宣德音。\n公子只知歌既醉，夜深还被活生擒。",
        "dynasty": "宋",
        "collection_info": null
    },
    {
        "uuid": "f4b7d9869947df08c65b80e5a17203d8",
        "title": "颂古六首  其五",
        "author": "释惟照",
        "content": "枯木堂中第一人，坐观成败枉精神。\n可怜明一色边事，直至而今没眼筋。",
        "dynasty": "宋",
        "collection_info": null
    },
    {
        "uuid": "4eaf9829850689e22ff51576d2e7d373",
        "title": "颂古六首  其六",
        "author": "释惟照",
        "content": "黯黯云攒覆雪峰，青青赵老一双瞳。\n从前汗马无人识，只要重论盖代功。",
        "dynasty": "宋",
        "collection_info": null
    }
]