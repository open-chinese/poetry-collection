[
    {
        "uuid": "5290c3554b2781470885802a1282e979",
        "title": "题秩巴寨",
        "author": "朱汝贤",
        "content": "十大曲破寰海知，六么对舞纤腰肢。\n秩巴古寨士解围，谱传建业隆兴时。\n天匏作腔豺脔皮，竹撩袅绕迭指麾。\n慢曲出入和柘枝，四部中分声递随。\n行齐气勇拍趁吹，妙伎那教呈健儿。\n忽然锦袖左抱持，伸拳俯拜当阶墀。\n三台挝皷彻送之，我闻此乐来西陲。\n恩浓四沐需云期，君仁先祝慈闱慈。\n寿崇蟠桃庆瑶池，干会佳节等翼箕。\n国安盘石民恬熙，不忘武事功平夷。\n臣微鰲抃同熊罴，附庸此日江之西。\n时人入耳郑卫漓，播鼗击磬今奚师。\n旧乐之半见绝稀，十有二数存音仪。\n红裙掷毬颜忸怩，采莲况欲追耶溪。\n乐明美报意远而，两宫睿筭南山齐。\n偶然问答成歌诗，于万斯年陪寿巵。",
        "dynasty": "宋",
        "collection_info": null
    },
    {
        "uuid": "e822b56eea27d091ae1c41e897c793d6",
        "title": "楼台烟雨亭",
        "author": "朱汝贤",
        "content": "神息驭兮龙冈，殿金仙兮庙傍，结轩楹兮受釐举觞。\n发山川兮秘藏，览旴源兮一方，台突兀兮楼栋翔。\n人祀神兮敬将，神福民兮简穰，晴烟晦雨兮相尔农桑。\n繫平西兮桐乡，吾去留兮敢忘，愿培嘉植兮松虬竹苍。",
        "dynasty": "宋",
        "collection_info": null
    },
    {
        "uuid": "1d86e8dc89ee7345e5f32a8cdb4b367a",
        "title": "题素女石",
        "author": "朱汝贤",
        "content": "旧闻素女出天井，坐石晓梳青髻丝。\n碧湫一笑入深窈，灵篆朱书来命迟。\n冷钟晨梦听飘洒，爱物不遣雷车随。\n阴云未驳润泽广，民岂能忘心已知。",
        "dynasty": "宋",
        "collection_info": null
    }
]