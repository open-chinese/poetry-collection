[
    {
        "uuid": "0fe6e70ddc481b10514667c070908b74",
        "title": "宿冲虚观",
        "author": "胡衍",
        "content": "钟静日已夕，尘缘谢驱役。\n琪树鹤争定，山空万籁寂。\n明月散庭除，寒光照床席。\n花鸟魂梦间，相见曾相识。\n五更仙鹿鸣，声近在篱隙。\n晓来问童子，石径无行迹。",
        "dynasty": "宋",
        "collection_info": null
    },
    {
        "uuid": "dbb0de94d3db1123b7f964c3a33680da",
        "title": "朝斗坛",
        "author": "胡衍",
        "content": "不见铜龙何处飞，空余芳草旧台基。\n月明风冷禽声碎，疑是仙人佩玉归。",
        "dynasty": "宋",
        "collection_info": null
    },
    {
        "uuid": "86fa450f18cb961d02ac9297f95c3c31",
        "title": "嘉定二年秋重游洞霄",
        "author": "胡衍",
        "content": "余杭泉石欠幽探，浄拂衣尘入翠岚。\n九锁山门云上下，一峯天柱殿西南。\n元封旧事无人记，德寿仙游有客谈。\n痛饮丹泉卧玄石，松风满耳梦初酣。",
        "dynasty": "宋",
        "collection_info": null
    }
]