[
    {
        "title": "天香 瀛峤浮烟",
        "author": "李居仁",
        "content": "瀛峤浮烟，沧波挂月，潜虬睡起清晓。\n万里槎程，一番花信，付与露薇冰脑。\n纤云渐暖，凝翠席、氤氲不了。\n银叶重调火活。\n珠帘日垂风悄。\n螺屏酒醒梦好。\n绣罗帱、依旧痕少。\n几度试拈心字，暗惊芳抱。\n隐约仙舟路杳。\n谩佩影玲珑护娇小。\n素手金篝，春情未老。",
        "dynasty": "宋",
        "collection_info": null
    },
    {
        "title": "水龙吟 蕊仙群拥宸游",
        "author": "李居仁",
        "content": "蕊仙群拥宸游，素肌似怯波心冷。\n霜裳缟夜，冰壶凝露，红尘洗尽。\n弄玉轻盈，飞琼绰约，淡妆临镜。\n更多情、一片碧云不掩，笼娇面、回清影。\n菱唱数声乍听。\n载名娃、藕丝萦艇。\n雪鸥沙鹭，夜来同梦，晓风吹醒。\n酒量全消，粉痕微渍，色明香莹。\n问此花，盖贮瑶池，应未许、繁红并。",
        "dynasty": "宋",
        "collection_info": null
    }
]