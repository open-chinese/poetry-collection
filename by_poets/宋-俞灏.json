[
    {
        "uuid": "233a7b01b1e3193a68e70fc2a5857862",
        "title": "点绛唇 欲问东君",
        "author": "俞灏",
        "content": "欲问东君，为谁重到江头路。\n断桥薄暮。\n香透溪云渡。\n细草平沙，愁入凌波步。\n今何许。\n怨春无语。\n片片随流水。",
        "dynasty": "宋",
        "collection_info": null
    },
    {
        "uuid": "ac82f5eab2003f901750237012a943e5",
        "title": "湖堤晚行",
        "author": "俞灏",
        "content": "暝色才从草色生，管弦罗绮尽归城。\n不应闲却孤山路，我自扶藜月下行。",
        "dynasty": "宋",
        "collection_info": null
    },
    {
        "uuid": "d1be9cc5d9075e3359ffee522edc1f93",
        "title": "武康道中",
        "author": "俞灏",
        "content": "竹窗听雨自安眠，不道惊湍近屋前。\n省得去年桃叶渡，水痕只到树傍边。",
        "dynasty": "宋",
        "collection_info": null
    },
    {
        "uuid": "d1faa9e0cd2f7aee3ad831b2a2459db8",
        "title": "病眼",
        "author": "俞灏",
        "content": "三分春色二分过，检校花程已下坡。\n近日顿然行乐少，今年分外负春多。\n闲身自在宁须禄，俗客相看只是魔。\n四百病中偏病眼，禁烟禁酒却如何。",
        "dynasty": "宋",
        "collection_info": null
    },
    {
        "uuid": "fbe5b257d2b9d3a69b678b3cbef0d080",
        "title": "鸜鹆",
        "author": "俞灏",
        "content": "守黑元知分，能言亦任真。\n人知不可食，我得自全身。\n牛背烟村画，乌群野水春。\n从教鹦鹉贵，笼络媚宫嫔。",
        "dynasty": "宋",
        "collection_info": null
    },
    {
        "uuid": "45d6689309629555707a8d0c70d2485d",
        "title": "云海亭",
        "author": "俞灏",
        "content": "恋恋栏干去復留，恍然天地与身浮。\n水涵空界光无际，山在地州翠欲流。\n点破琉璃云表雁，足成图画柳边舟。\n岁阑却自忘归兴，更欲同为雪后游。",
        "dynasty": "宋",
        "collection_info": null
    },
    {
        "uuid": "1ac21e001bd6f4e703902d928d69c8f3",
        "title": "三高堂",
        "author": "俞灏",
        "content": "东华车马日滔滔，始觉三高分外高。\n吴越衣冠几春梦，古今身世一秋毫。\n临流久立迷烟艇，驾月归来认雪涛。\n琢句不成风又起，寒蒲霜鬓两萧骚。",
        "dynasty": "宋",
        "collection_info": null
    },
    {
        "uuid": "dcbe6e3c618dc02341548b63830ad9e7",
        "title": "偶成",
        "author": "俞灏",
        "content": "白髮黄尘一梦中，又将愁眼对春风。\n不知夜雨能多少，染得桃花到处红。",
        "dynasty": "宋",
        "collection_info": null
    },
    {
        "uuid": "3b341809d1a6946f69e3fded59b6c723",
        "title": "句",
        "author": "俞灏",
        "content": "不知雨后更精神。",
        "dynasty": "宋",
        "collection_info": null
    }
]