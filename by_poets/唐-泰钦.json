[
    {
        "uuid": "6eb5f619950f5b4df73e2782dc852da5",
        "title": "",
        "author": "泰钦",
        "content": "。",
        "dynasty": "唐",
        "collection_info": null
    },
    {
        "uuid": "64c9f80ff75164c96add07b2791f7104",
        "title": "古镜歌三首 一",
        "author": "泰钦",
        "content": "尽道古镜不曾见，借你时人看一徧。\n目前不覩一纤豪，湛湛冷光凝一片。\n凝一片，无背面，嫫母临妆不称情，潘生迴首频嘉叹。\n何欣欣，何戚戚，好丑由来那箇是（《大正藏》本作「从来那是的」）？只遮是，转沈醉，演若晨窥怖走时，子细思量还有以。\n我问颠狂不暂迴，泪流向予声哀哀。\n哽咽未能申吐得，你头与影悠悠哉！悠悠哉，尔许多时那里来？迷云开，行行携手上高台。",
        "dynasty": "唐",
        "collection_info": null
    },
    {
        "uuid": "f111c42b63750ce77d6ce6655c06c41a",
        "title": "古镜歌三首 二",
        "author": "泰钦",
        "content": "谁云古镜无样度，古人出入何门户？门户君看不见时，即此为君全显露。\n全显露（《大正藏》本无此三字），与汝一生终保护。\n若遇知音请益来，逢人不得轻分付。\n但任作见面，不须生怕怖，看取当时演若多，直至如今成错悮。\n如今不省影分明，还是当时同一顾。\n同一顾，苦苦苦！。",
        "dynasty": "唐",
        "collection_info": null
    },
    {
        "uuid": "484bebb239d13992a56fa80ff5ca9888",
        "title": "古镜歌三首 三",
        "author": "泰钦",
        "content": "古镜精明皎皎，皎皎徧照河沙。\n到处安名题字，除侬更有谁家？过去未来现在，诸佛镜上纤瑕。\n纤瑕垢尽无物，此真火裏莲华。\n莲花千朵万朵，朵朵端然释迦。\n谁云俱尸入灭？谁云穿膝芦牙？不信镜中看取，羊车鹿车牛车。\n时人不识古镜，尽道本地清净。\n祇看清净是假，照得形容不正。\n或圆或短或长，若有纤豪俱病。\n劝君不如打破，镜去瑕消可莹。\n亦见杜口毘[耶]，亦知圆通少剩。\n（见景宋本《景德传灯录》卷三十。\n「耶」字原缺，据《大正藏》本补）。",
        "dynasty": "唐",
        "collection_info": null
    },
    {
        "uuid": "40bdde32c401d1a476adf9fb16fa6ed5",
        "title": "拟寒山 一",
        "author": "泰钦",
        "content": "今古应无坠，分明在目前。\n片云生晚谷，孤鹤下遥天。\n岸柳含烟翠，溪花带雨（《註华严经题法界观门颂》卷上作「露」）鲜。\n谁人知此意？令我忆南泉。",
        "dynasty": "唐",
        "collection_info": null
    },
    {
        "uuid": "ce7173253dd13cf67bc73bb8b9dc4b7d",
        "title": "拟寒山 二",
        "author": "泰钦",
        "content": "幽鸟语如篁，柳垂金线长。\n烟收山谷静，风送杏花香。\n永日萧然坐，澄心万虑亡。\n欲言言不及，林下好商量。",
        "dynasty": "唐",
        "collection_info": null
    },
    {
        "uuid": "9c48c79ccfd0c6511589af2749c7e568",
        "title": "拟寒山 三",
        "author": "泰钦",
        "content": "谁信天真佛，兴悲几万般。\n蓼花开古岸，白鹭立沙滩。\n露滴庭莎长，云收溪月寒。\n头头垂示处，子细好生观（《註华严经题法界观门颂》卷上作「看」）。",
        "dynasty": "唐",
        "collection_info": null
    },
    {
        "uuid": "62b631f15868a55f5fd72c5757e817be",
        "title": "拟寒山 四",
        "author": "泰钦",
        "content": "闲步游南陌，唯便野兴多。\n傍花看蝶舞，近柳听莺歌。\n稚子捞溪莱，山翁携蕨萝。\n问渠何处住，迴首指前坡。",
        "dynasty": "唐",
        "collection_info": null
    },
    {
        "uuid": "b76b52a8a2e19f42c3153b8ab8e0d9fd",
        "title": "拟寒山 五",
        "author": "泰钦",
        "content": "每思同道者，屈指有寒山。\n得意千峯下，无人共往还。\n朝看云片片，暮听水潺潺。\n若问幽奇处，侬家住此间。",
        "dynasty": "唐",
        "collection_info": null
    },
    {
        "uuid": "68dd859ba5379c1f5e494511a3b16edc",
        "title": "拟寒山 六",
        "author": "泰钦",
        "content": "三春媚景时，迭嶂含烟雨。\n携蓝采蕨归，和米铛中煮。\n食罢展残书，莺鸟关关语。\n此情孰可论，唯我能相许。",
        "dynasty": "唐",
        "collection_info": null
    },
    {
        "uuid": "dd33d36d5a578e5fc0647cd18b967322",
        "title": "拟寒山 七",
        "author": "泰钦",
        "content": "幽岩我自悟，路险无人到。\n寒烧带叶柴，倦即和衣倒。\n閒牕任月明，落叶从风扫。\n住兹不计年，渐觉垂垂老。",
        "dynasty": "唐",
        "collection_info": null
    },
    {
        "uuid": "5fe865fb3f1fca42f805988a6e5ce0cd",
        "title": "拟寒山 八",
        "author": "泰钦",
        "content": "野老负薪归，催妇连宵织。\n看他家事忙，且道承谁力。\n问渠渠不知，特地生疑惑。\n伤嗟今古人，几箇知恩德。",
        "dynasty": "唐",
        "collection_info": null
    },
    {
        "uuid": "815ea86bc2cff2f14aecfb2c0700ba0d",
        "title": "拟寒山 九",
        "author": "泰钦",
        "content": "自住国清寺，因循经几年。\n不穷三藏教，匪学祖师禅。\n一事攻烧火，余闲任性眠。\n生涯何所有？今古与人传。",
        "dynasty": "唐",
        "collection_info": null
    },
    {
        "uuid": "516de22e24a3deafb17efc38991a1739",
        "title": "拟寒山 十",
        "author": "泰钦",
        "content": "飒飒西风起，飘飘细雨飞。\n前村孤岭上，樵父拥蓑归。\n蹑履寻荒径，搘筇似力微。\n时人应笑我，笑我者还稀。\n（《卍续藏经》本宋释子昇、如佑编《禅门诸祖师偈颂》卷上之上。\n）。",
        "dynasty": "唐",
        "collection_info": null
    }
]