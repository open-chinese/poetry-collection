[
    {
        "uuid": "384c7dc0bef920bad3ca61abf1b23f59",
        "title": "送歙砚与裴唐卿",
        "author": "史伯强",
        "content": "平生足迹遍九州，知子笔端回万牛。\n歙砚故持赠，夜光非暗投。\n兹实旧坑子坑尾，远胜洮州绿鸭头。\n清淑之德隠于石，珉中玉表非其俦。\n惨淡风漪生，葱茏云气浮。\n故人初赠我，千金未为酬。\n久磨土灰实砚耻，况拙辞章为砚羞。\n奇宝岂可穷士收，定为神夺鬼所偷，物得其託復何求。\n所以椟而致，贱子不敢留。\n摛藻可以丽春华，学书亦足森银鈎。\n百氏之学资芟修，六经之文资校雠。\n虽然吾不愿子以之属文如曹刘，吾不愿子以之奏赋如枚邹。\n愿子提携与之登瀛洲，献可替否近冕旒。\n力陈治安活国谋，以宽吾君宵旰忧。",
        "dynasty": "宋",
        "collection_info": null
    }
]