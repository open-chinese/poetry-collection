[
    {
        "uuid": "6b9f572aad75a6ee480374fc4dda086b",
        "title": "夔州歌简晁子西",
        "author": "王从道",
        "content": "白帝夔州万古城，全蜀东门下相控。\n瞿唐滟滪势崭绝，赤甲白盐光澒洞。\n峡雨关云朝莫征，烟叶水花洲渚共。\n少陵冥寞减光辉，山川草木今谁讽。\n明知风物待组织，可笑可笑浪嘲弄。\n逸亭野老泛舟来，迥立苍茫游览纵。\n旋提燕拂呵物象，试吐清音激鸾凤。\n江头一见晁广文，客裏倡酬无乃奉。\n天生之子映昭代，与我突出万人众。\n古来道合事襟期，有作正须行雅颂。\n下瞰一隅会万景，岂无江灵为供送。\n请君作诗如画图，收拾形容未宜空。",
        "dynasty": "宋",
        "collection_info": null
    }
]