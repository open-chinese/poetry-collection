[
    {
        "uuid": "0fcadafe4c2b8081dad5bfe50cda48bb",
        "title": "送程给事知越州  其一",
        "author": "李深",
        "content": "从横才业耸青冥，出处三朝重老成。\n南就金城几万里，东归戎节拥千兵。\n书从禹穴探应古，诗想鸡林购得名。\n莫醉故园风月久，壶浆父老已来迎。",
        "dynasty": "宋",
        "collection_info": null
    },
    {
        "uuid": "a56a3bad27839745cc13cbda114dca52",
        "title": "送程给事知越州  其二",
        "author": "李深",
        "content": "白首雍容侍从中，高怀常寄五湖东。\n游文仙殿才终别，作牧稽山地更雄。\n去国旌旗迎晓日，过家鲈橘正秋风。\n异时治行如登用，故事西京有弱翁。",
        "dynasty": "宋",
        "collection_info": null
    },
    {
        "uuid": "e71c3b8f6e3dea8e88bf1325ffffe468",
        "title": "题范文正公祠堂  其一",
        "author": "李深",
        "content": "一章奏免鸟衔茶，惠及饶民几万家。\n遗老至今怀德政，为余谈此屡咨嗟。",
        "dynasty": "宋",
        "collection_info": null
    },
    {
        "uuid": "8c5864190926441405d69dac62aace72",
        "title": "题范文正公祠堂  其二",
        "author": "李深",
        "content": "危言迁谪向江湖，放意云山道岂孤。\n忠信平生心自许，吉凶何恤赋灵乌。",
        "dynasty": "宋",
        "collection_info": null
    }
]