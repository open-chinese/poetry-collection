[
    {
        "title": "盈川旧县",
        "author": "陆律",
        "content": "兹地舟行数，怀人思惘然。\n盈川经此日，流水自唐年。\n废邑丛春草，荒山入暮烟。\n昔贤不可作，开笥读遗编。",
        "dynasty": "宋",
        "collection_info": null
    },
    {
        "title": "盈川渡",
        "author": "陆律",
        "content": "青草湖头合，舟行向晚天。\n疏灯孤枕宿，细雨片帆悬。\n雁下平沙荻，猿啼独树烟。\n风尘随去住，乡思倍凄然。",
        "dynasty": "宋",
        "collection_info": null
    }
]