[
    {
        "uuid": "11a39b93c6288fa1fe807f9df0d29641",
        "title": "寄吴处厚",
        "author": "邵亢",
        "content": "流年直是隙中驹，别后情怀懒似疏。\n天上又颁新岁历，床头未答故人书。\n殷懃鱼雁功曹檄，狼藉杯盘上客鱼。\n好在仲宣家万里，从军苦乐定何如。",
        "dynasty": "宋",
        "collection_info": null
    },
    {
        "uuid": "7e44c99b9911f7ae157cc6e652c03a52",
        "title": "方氏故居",
        "author": "邵亢",
        "content": "偶分鱼竹到稽山，处士林泉一望间。\n岁月自随流水远，姓名长与白云闲。\n鑑中人去荒遗迹，溪口僧来与旧颜。\n何日放船访岩薮，吾门高第约跻攀。",
        "dynasty": "宋",
        "collection_info": null
    },
    {
        "uuid": "d022d291013bf5f0824f4dd25868528d",
        "title": "送程给事知越州",
        "author": "邵亢",
        "content": "澄江渺渺豫章楼，曾是双旌再岁留。\n五马解鞍方北上，万艘蜚栗又南游。\n说棠重到清阴在，埋剑将磨异气浮。\n求得公閒且行乐，即看华髮满人头。",
        "dynasty": "宋",
        "collection_info": null
    },
    {
        "uuid": "46c48ed31bb9b604554034a178589d8e",
        "title": "题钓台",
        "author": "邵亢",
        "content": "子陵台下山层层，奇峰壮气横云生。\n处士溪边水泚泚，碧波明月涵天清。\n老松偃蹇傲世色，绿竹潇洒吟风声。\n潮头百仞出海门，飘吴繫越如毛轻。\n飞来滩下不敢过，变作平浪归沧溟。",
        "dynasty": "宋",
        "collection_info": null
    },
    {
        "uuid": "9e70345a5300c377fea63ee311d0312b",
        "title": "重过京口",
        "author": "邵亢",
        "content": "今春扬子渡，江柳拂人头。\n转面庭帏远，伤心岁月流。\n练塘荷芰晚，甘露黍禾秋。\n此日南归路，云閒醉寿丘。",
        "dynasty": "宋",
        "collection_info": null
    }
]