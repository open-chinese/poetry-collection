[
    {
        "uuid": "0b4985cae7ff4b11061402c09e070fae",
        "title": "春暖",
        "author": "赵崇森",
        "content": "春晴多得两三日，便觉暄于轻暑天。\n行客停鞭争买扇，侍儿启笥请收绵。\n把杯早自嫌温酒，盥手相将喜冷泉。\n此去西湖已初夏，安排絺绤上游船。",
        "dynasty": "宋",
        "collection_info": null
    },
    {
        "uuid": "ff8b8cb65b0f30f44c30f8c8d4fe634d",
        "title": "久旱喜雨",
        "author": "赵崇森",
        "content": "五月炎歊化作霖，分明滴滴是黄金。\n田禾预卜六分熟，河水新添一尺深。\n和气已能周禹甸，至诚端自感汤林。\n此时此泽人知否，大慰饥民望岁心。",
        "dynasty": "宋",
        "collection_info": null
    },
    {
        "uuid": "38b9910110178113bae1bd4d9c450f36",
        "title": "玩秋月",
        "author": "赵崇森",
        "content": "玉宇秋光无一尘，人人共喜桂花新。\n看来世态炎凉尽，惟有月明无贵贫。",
        "dynasty": "宋",
        "collection_info": null
    },
    {
        "uuid": "4c915a9ea6b6f54f608e76db3aefeeee",
        "title": "漏屋雨",
        "author": "赵崇森",
        "content": "官屋无钱可得修，雨来难免震凌忧。\n墙基有罅相将踣，地杖无钉自在浮。\n仆折松枝通夹溜，儿编竹叶学行舟。\n衣衾漂湿浑闲事，且上书楼把画收。",
        "dynasty": "宋",
        "collection_info": null
    },
    {
        "uuid": "565578df62e84548fa35bd0b9684aa23",
        "title": "春雨",
        "author": "赵崇森",
        "content": "连朝连夜雨，春尽转潇潇。\n巷陌泥沾足，田畴水侵腰。\n麦黄皆倒穗，桑冻不抽条。\n花事今休矣，祈晴且救苗。",
        "dynasty": "宋",
        "collection_info": null
    },
    {
        "uuid": "beacbd5b750d28736e6393507ebaef97",
        "title": "雪",
        "author": "赵崇森",
        "content": "今年寒较早，十月雪霏霏。\n冰渚鱼深逝，风林鸟倦飞。\n家人催买炭，客子虑无衣。\n便好骑馿过，羊羔酒正肥。",
        "dynasty": "宋",
        "collection_info": null
    },
    {
        "uuid": "11ba5007d546a5801f065f7a198bc3d7",
        "title": "江行",
        "author": "赵崇森",
        "content": "贪看湘江景，蓬窗手自扪。\n沙陈鸟行迹，石带水流痕。\n大树多遮庙，疏林间有村。\n芦花自弥望，消得酒盈尊。",
        "dynasty": "宋",
        "collection_info": null
    },
    {
        "uuid": "a98c2f50b08c8e1be1923e1ddf3be410",
        "title": "琴",
        "author": "赵崇森",
        "content": "群胥推案去，一客抱琴来。\n唤起高山趣，驱除俗吏埃。\n耳根从此凈，指法看君开。\n剩欲传佳操，仙舟且莫回。",
        "dynasty": "宋",
        "collection_info": null
    },
    {
        "uuid": "04346973d0ce4e0d9f306b5ed4146c6d",
        "title": "椰簟",
        "author": "赵崇森",
        "content": "赠子椰心簟，波纹细欲流。\n来浮南海远，好伴浙西游。\n睡处知温凊，行时便卷收。\n不知风雨夜，能忆故人不。",
        "dynasty": "宋",
        "collection_info": null
    },
    {
        "uuid": "8cfec088419a8da784151689b212bf66",
        "title": "砧",
        "author": "赵崇森",
        "content": "谁家夜月响秋砧，一段清愁不自禁。\n况是客中欹枕听，声声捣碎故乡心。",
        "dynasty": "宋",
        "collection_info": null
    },
    {
        "uuid": "f75f15baa1db64cf61ee4054dc40d19e",
        "title": "隠逸",
        "author": "赵崇森",
        "content": "懒散数椽下，于人无所求。\n静观棋得趣，闲坐石忘忧。\n对酒红生颊，孤吟白上头。\n高山有佳趣，便欲作清游。",
        "dynasty": "宋",
        "collection_info": null
    },
    {
        "uuid": "b5e8881f122114946bb751ac3854b0af",
        "title": "题三女冈白莲花",
        "author": "赵崇森",
        "content": "旧址来从晋，史更几废兴。\n一莲开陆地，三女卧冈陵。\n题咏夸先辈，流传得主僧。\n林深钟梵寂，长夜一明灯。",
        "dynasty": "宋",
        "collection_info": null
    }
]