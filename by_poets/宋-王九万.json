[
    {
        "title": "寿游侍郎七十九",
        "author": "王九万",
        "content": "炎凉薄流光，荣悴猾生理。\n芳荃化为茅，嘉橘变成枳。\n谁知古大椿，霜雪自薿薿。\n立身既千仞，骛阴殆百里。\n宜哉富春秋，万物听独止。\n先生一灵椿，耸壑屹山峙。\n纳湖溉其根，后溪拥其址。\n平生学问力，顿在名节裏。\n甘泉讵弗贵，东山不为起。\n以身蹈高洁，为世律贪鄙。\n坐令夸夺辈，疾走掩两耳。\n乃知公进退，均为国凭恃。\n恭为陛下圣，雅欲致园绮。\n黄金已九环，丹诏行一纸。\n公心岂轻重，上意实注委。\n嘉平报初度，吉音随燕喜。\n耆英七十九，彷佛富公是。\n行归磻溪载，更咏淇奥美。\n方觉岁寒姿，不随世变靡。\n锦溪入霞觞，城山揖燕几。\n祝公如大椿，明堂栋千祀。",
        "dynasty": "宋",
        "collection_info": null
    }
]