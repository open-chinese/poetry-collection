[
    {
        "uuid": "42f50fb8de993a514b1d10231d801c38",
        "title": "崇仁县后白莲花",
        "author": "韩晓",
        "content": "东皇发生无贤愚，祝融长养无枯偏。\n一般熏风同芊芊，何独芙蕖多靓妍。\n小荷出水浮青烟，沈郎抛下买春钱。\n相看高柄绿又圆，谁家绀幰驰长川。\n美人酡颜立幰边，疑是水府集诸仙。\n严粧一一皆青钿，凌波罗袜行蹁跹。\n望中娟丽未足怜，别有一种尤天然。\n珍珠帘捲水晶軿，不在铅华施紫绵。\n冰肌玉骨妙无前，恍若广寒坠婵娟。\n层台细蕊黄最鲜，俨然玉女侍尧天。\n扬州盘盂休独传，拱手宜推先着鞭。\n虽云红紫难差肩，未必时人眼所便。\n一杯劝花且盘旋，慰我天涯尘土缘。\n回首水乡兴益坚，鑑湖十里花相连。\n无端名利苦萦牵，簿书丛裏将三年。\n何当归去守一廛，月明重上采莲船。",
        "dynasty": "宋",
        "collection_info": null
    }
]