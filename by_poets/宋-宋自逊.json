[
    {
        "uuid": "698790f3958d2942a8ffb82aa56880f0",
        "title": "蓦山溪 壶山居士",
        "author": "宋自逊",
        "content": "壶山居士，未老心先懒。\n爱学道人家，办竹几、蒲团茗碗。\n青山可买，小结屋三间，开一径，俯清溪，修竹栽教满。\n客来便请，随分家常饭。\n若肯小留连，更薄酒、三杯两盏。\n吟诗度曲，风月任招呼，身外事，不关心，自有天公管。",
        "dynasty": "宋",
        "collection_info": null
    },
    {
        "uuid": "3392c9339ecf481644b2481cc1d8ff16",
        "title": "沁园春 归去来兮",
        "author": "宋自逊",
        "content": "归去来兮，田园将芜，云胡不归。\n既有诗千首，如斯者少，行年七十，从古来稀。\n地阙东南，天倾西北，人事何缘有足时。\n江湖上，转不如前日，步步危机。\n石屏自有柴扉。\n占海岸、潮头岸一矶。\n唤彩衣孙子，携壶挈榼，白头翁媪，举桉齐眉。\n身外声名，世间梦幻，万事一酲无是非。\n书来往，都不须长语，直写心期。",
        "dynasty": "宋",
        "collection_info": null
    },
    {
        "uuid": "90099261a7538b60796986b804ae4cb9",
        "title": "贺新郎 唤起东坡老",
        "author": "宋自逊",
        "content": "唤起东坡老。\n问雪堂、几番兴废，斜阳衰草。\n一月有钱三十块，何苦抽身不早。\n又底用、北门摛藻。\n儋雨蛮烟添老色，和陶诗、翻被渊明恼。\n到底是，忘言好。\n周郎英发人间少。\n谩依然、乌鹊南飞，山高月小。\n岁月堂堂留不住，此世何时是了。\n算不满、英雄一笑。\n我有丰淮千斗酒，把新愁、旧恨都倾倒。\n三弄笛，楚天晓。",
        "dynasty": "宋",
        "collection_info": null
    },
    {
        "uuid": "e26c60795095452c0d900fe6946ff7d0",
        "title": "贺新郎 灵鹊桥初就",
        "author": "宋自逊",
        "content": "灵鹊桥初就。\n记迢迢、重湖风浪，去年时候。\n岁月不留人易老，万事茫茫宇宙。\n但独对、西风搔首。\n巧拙岂关今夕事，奈痴儿、呆女流传谬。\n添话柄，柳州柳。\n道人识破灰心久。\n只好风、凉月佳时，疏狂如旧。\n休笑双星经岁别，人到中年已后。\n云雨梦、可曾常有。\n雪藕调冰花熏茗，正梧桐、雨过新凉透。\n且随分，一杯酒。",
        "dynasty": "宋",
        "collection_info": null
    },
    {
        "uuid": "8b457fb5a5e18bcc2ea1f323a11759e4",
        "title": "满江红 举扇西风",
        "author": "宋自逊",
        "content": "举扇西风，又十载、重游秋浦。\n对旧日、江山错愕，鬓丝如许。\n世事兴亡空感慨，男儿事业谁堪数。\n被老天、开眼看人忙，成今古。\n江上路，喧鼙鼓。\n山中地，纷豺虎。\n谩干坤许大，着身何处。\n名利等成狂梦寐，文章亦是闲言语。\n赖双投、酒熟蟹螯肥，忘羁旅。",
        "dynasty": "宋",
        "collection_info": null
    },
    {
        "uuid": "9e010a0151073226e419b9c440559460",
        "title": "西江月 何敢笑人干禄",
        "author": "宋自逊",
        "content": "何敢笑人干禄，自知无分弹冠。\n只将贫贱博清闲。\n留取书遮老眼。\n世上风波任险，门前路径须宽。\n心无妄想梦魂安。\n万事鹤长凫短。",
        "dynasty": "宋",
        "collection_info": null
    },
    {
        "uuid": "9079d952f431d0b401f59beaf14c7f19",
        "title": "昼锦堂 荷叶龟游",
        "author": "宋自逊",
        "content": "荷叶龟游，庭皋鹤舞，应是秋满淮涯。\n昨夜将星明处，彷佛峨眉。\n干戈已净银河淡，尘沙不动翠烟微。\n邦人道，半月中秋，当歌不饮何为。\n谁知心事远，但感慨登临，白羽频挥。\n恨不明朝出塞，猎猎旌旗。\n文南一失澶渊劲，夔门三箭武关奇。\n挑灯看，龙吼传家旧剑，曾斩吴曦。",
        "dynasty": "宋",
        "collection_info": null
    },
    {
        "uuid": "ca97519610d31e560446a983e079816b",
        "title": "萍",
        "author": "宋自逊",
        "content": "苦无根蒂逐波流，风约才稀雨復稠。\n旧说杨花能变此，是他种子亦轻浮。",
        "dynasty": "宋",
        "collection_info": null
    },
    {
        "uuid": "7b0c73a9ece8b9eea548eb2202e41244",
        "title": "桂花",
        "author": "宋自逊",
        "content": "揭纸糊窗莫放开，园丁新送木犀来。\n绕屏着色无非画，尽日烘香不用煤。\n同气相求唯径菊，后生可畏独江梅。\n月中一本应灵异，待向仙娥觅种栽。",
        "dynasty": "宋",
        "collection_info": null
    },
    {
        "uuid": "4501439978d8b4caa77cb0955b816ece",
        "title": "五月菊",
        "author": "宋自逊",
        "content": "东篱千古属重阳，此本偏宜夏日长。\n会得渊明高卧意，故来同占北窗凉。",
        "dynasty": "宋",
        "collection_info": null
    },
    {
        "uuid": "22aa8e49bf0a399b9e24498c0afcf12a",
        "title": "种柳",
        "author": "宋自逊",
        "content": "短研深煨倒插宜，明年便有绿垂垂。\n只因造化大容易，不见岁寒冰雪时。",
        "dynasty": "宋",
        "collection_info": null
    },
    {
        "uuid": "daf9f27828703c2929cdb7d742fcf2ff",
        "title": "夜雪",
        "author": "宋自逊",
        "content": "雪眼羞明夜转飞，梅花未觉竹先知。\n一炉柴火三杯酒，谁记山阴有戴逵。",
        "dynasty": "宋",
        "collection_info": null
    },
    {
        "uuid": "e667d6527cd819edac0f76ac57efdc52",
        "title": "茶磨",
        "author": "宋自逊",
        "content": "韫质他山带玉挥，干旋坤载妙玄机。\n转时隠隠海风起，落处纷纷春雪飞。\n圆体外通常不碍，贞心中立动无违。\n世间多少槐安梦，信手频推为解围。",
        "dynasty": "宋",
        "collection_info": null
    },
    {
        "uuid": "3a6fd45ebc695b667fc258cdbb8e31b3",
        "title": "蚊",
        "author": "宋自逊",
        "content": "朋比趋炎态度轻，御人口给屡憎人。\n虽然暗裏能钻刺，贪不知几竟杀身。",
        "dynasty": "宋",
        "collection_info": null
    },
    {
        "uuid": "baeca118896f695f475e810665de2c56",
        "title": "隠逸",
        "author": "宋自逊",
        "content": "五鼎生封事不难，此身当与道相关。\n天高地下日易晚，古往今来人少闲。\n靖节早辞彭泽县，子陵终老富春山。\n当时若为虚名起，未必有名留世间。",
        "dynasty": "宋",
        "collection_info": null
    },
    {
        "uuid": "4a1b74702728dbb1322e85c9110cf41d",
        "title": "莲",
        "author": "宋自逊",
        "content": "采花莫掣叶，掣叶伤莲根。\n食子莫弃心，味苦生意存。",
        "dynasty": "宋",
        "collection_info": null
    },
    {
        "uuid": "16a36ff31fdc235ba649c2561e46505a",
        "title": "赠隠者",
        "author": "宋自逊",
        "content": "或居岩谷或居廛，未作天仙且地仙。\n诗只半联人寡和，画纔数笔世争传。\n弹琴无谱自成曲，卖药资身不较钱。\n或问先生今几岁，笑言谁解记生年。",
        "dynasty": "宋",
        "collection_info": null
    },
    {
        "uuid": "828d5173fb0e05514d5439c7a421c460",
        "title": "赠戴石屏",
        "author": "宋自逊",
        "content": "又是六年别，浑无一字书。\n性宽难得老，交久只如初。\n白髮添诗集，黄金散酒垆。\n行程遍江海，何处是吾庐。",
        "dynasty": "宋",
        "collection_info": null
    },
    {
        "uuid": "684f2600eebf16e3ada2d81e5beb0532",
        "title": "答客问",
        "author": "宋自逊",
        "content": "岂是林逋放鹤迟，习闲成懒静相宜。\n落花时节人中酒，夜雨轩窗客赌棋。\n身外浮名何用觅，人间多事不须知。\n屋边梅树梅边石，岁岁春风日日诗。",
        "dynasty": "宋",
        "collection_info": null
    },
    {
        "uuid": "5c8343f31c1b7b2852ec8fd1635a42fe",
        "title": "谢深道问近况答之",
        "author": "宋自逊",
        "content": "芃芃秋草闭门深，世事年来口欲瘖。\n文欠官衔谁着眼，命无时彩自劳心。\n收书祇愿儿能读，得酒惟须客共斟。\n幸有无絃琴挂壁，不容声处是知音。",
        "dynasty": "宋",
        "collection_info": null
    },
    {
        "uuid": "002b1ef5f9ad1ca3ba93031a495c233c",
        "title": "和曾子实题画笺韵",
        "author": "宋自逊",
        "content": "鹭引归船犬吠篱，片时风景万千诗。\n向来柳下曾沽酒，不似如今看画时。",
        "dynasty": "宋",
        "collection_info": null
    },
    {
        "uuid": "03b0f7946016972edafbc4d58263d18d",
        "title": "照镜辞",
        "author": "宋自逊",
        "content": "匣中青镜秋月明，妍嗤毫髮无遁形。\n人心不同有如面，青铜照面不照心。\n人心本灵本虚静，谁实昏之私欲胜。\n匣取青铜且勿开，自照心中大圆镜。",
        "dynasty": "宋",
        "collection_info": null
    },
    {
        "uuid": "5859ff1c684e995cd537f872e1b99f14",
        "title": "闲地",
        "author": "宋自逊",
        "content": "一片宽闲地，半生江海情。\n有梅添月色，无竹欠秋声。\n酒热浑家醉，诚诗逐字评。\n拙疎尘事少，贫贱也身轻。",
        "dynasty": "宋",
        "collection_info": null
    },
    {
        "uuid": "b53ce4298532fc983d236de910f0dd29",
        "title": "店翁送花",
        "author": "宋自逊",
        "content": "店翁排日送春花，老去情怀感物华。\n翁欲殷勤留客住，客因花恼转思家。",
        "dynasty": "宋",
        "collection_info": null
    },
    {
        "uuid": "cbfc0bf4626182c6af621b87c2f69f9a",
        "title": "看人取木绵",
        "author": "宋自逊",
        "content": "绿杨有花飞作絮，黄芦有花亦为絮。\n此絮天寒不可衣，但解随风乱飞舞。\n木绵蒙茸入机杼，妙胜春蚕茧中缕。\n均为世上一草木，有用无用乃如许。\n木绵有用称者稀，杨花芦花千古传声诗。",
        "dynasty": "宋",
        "collection_info": null
    },
    {
        "uuid": "5750adc71ea620f514bc6501c92c3cf5",
        "title": "乌鹊引",
        "author": "宋自逊",
        "content": "彼乌鹊兮，无异众禽之鸣。\n吉凶在人兮，彼鸣何心。\n吁嗟人兮，万物之灵。\n不能自信兮，占吉凶于二禽。",
        "dynasty": "宋",
        "collection_info": null
    },
    {
        "uuid": "ece924a6b510b8bf67a1f66a01a8be4a",
        "title": "啄木吟",
        "author": "宋自逊",
        "content": "志非啄木在啄虫，利觜似染虫血红。\n木外无虫虫在中，外视一啄殊不空。\n人嗟木皮遭囓毁，岂知虫多木心死。\n木心无蠹木乃荣，安得去国之蠹如此觜。",
        "dynasty": "宋",
        "collection_info": null
    },
    {
        "uuid": "d059dda4fb97e9d9dfc4b4e216c51356",
        "title": "买马",
        "author": "宋自逊",
        "content": "世求骏马事驱驰，我买人间钝马骑。\n不是爱他行路稳，好山多处要寻诗。",
        "dynasty": "宋",
        "collection_info": null
    },
    {
        "uuid": "34bfd576b2f278fcffcb437c0515e745",
        "title": "山家",
        "author": "宋自逊",
        "content": "一片青山水四围，家家有竹护柴扉。\n养成猿鹤通人语，放去牛羊识路归。\n紫蕨甘肥轻鼎味，绿蓑安稳胜朝衣。\n浮云遮断人间事，浪说桃源今世稀。",
        "dynasty": "宋",
        "collection_info": null
    },
    {
        "uuid": "365bfbcc2132931ac770ed7a768c1bb6",
        "title": "田家谣",
        "author": "宋自逊",
        "content": "清溪遶山流，茅屋瞰溪住。\n山田虽不多，荒年亦禾黍。\n有园不栽花，但种桑与苎。\n有儿只为农，不士不商旅。\n老翁雪满头，煮茗相劳抚。\n问我从何来，今将去何所。\n日月如飞梭，人生几寒暑。\n浮名底须求，求之亦何补。\n我见贪名人，名成隔千古。\n微利不足营，营之徒自苦。\n我见嗜利人，甘作守钱虏。\n青山冢纍纍，今古一抔土。\n勉我勤归鞯，风雪岁云暮。\n因作田家谣，备述老翁语。",
        "dynasty": "宋",
        "collection_info": null
    },
    {
        "uuid": "26a447b31d0f5bb6281d52dd2d49dd59",
        "title": "一室",
        "author": "宋自逊",
        "content": "一室冷如冰，梅花相对清。\n残年日易晚，夹雪雨难晴。\n身计茧千绪，世纷棋一枰。\n曲生差解事，谈笑破愁城。",
        "dynasty": "宋",
        "collection_info": null
    },
    {
        "uuid": "d219d3f4e4b6783c1310b374c452a1be",
        "title": "书报先生壁",
        "author": "宋自逊",
        "content": "一盏清灯到夜深，掩书趺坐学禅心。\n山猿白日无踪迹，夜夜来啼松树林。",
        "dynasty": "宋",
        "collection_info": null
    },
    {
        "uuid": "55102543bf2a07ca599d1c0a27125913",
        "title": "寿铁石翁",
        "author": "宋自逊",
        "content": "梅传春信伴持觥，寿数新年满六庚。\n长与白云分屋住，閒骑黄犊趁山行。\n不因问药深深隠，除却能诗事事生。\n看到阿咸俱白髮，百年门户共支撑。",
        "dynasty": "宋",
        "collection_info": null
    },
    {
        "uuid": "5a97fcf8b98124611b282ddc659df78a",
        "title": "东湖看荷花呈愿父",
        "author": "宋自逊",
        "content": "团团堤路行无极，一株一步杨柳碧。\n佳人反覆看荷花，自恨鬓边簪不得。",
        "dynasty": "宋",
        "collection_info": null
    }
]