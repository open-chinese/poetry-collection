[
    {
        "uuid": "43176fdb03361cdcf74234871b67adae",
        "title": "蓦山溪 壶山居士",
        "author": "宋自逊",
        "content": "壶山居士，未老心先懒。\n爱学道人家，办竹几、蒲团茗碗。\n青山可买，小结屋三间，开一径，俯清溪，修竹栽教满。\n客来便请，随分家常饭。\n若肯小留连，更薄酒、三杯两盏。\n吟诗度曲，风月任招呼，身外事，不关心，自有天公管。",
        "dynasty": "宋",
        "collection_info": null
    },
    {
        "uuid": "a4f21898e3c2538a864e0c42e34154c8",
        "title": "沁园春 归去来兮",
        "author": "宋自逊",
        "content": "归去来兮，田园将芜，云胡不归。\n既有诗千首，如斯者少，行年七十，从古来稀。\n地阙东南，天倾西北，人事何缘有足时。\n江湖上，转不如前日，步步危机。\n石屏自有柴扉。\n占海岸、潮头岸一矶。\n唤彩衣孙子，携壶挈榼，白头翁媪，举桉齐眉。\n身外声名，世间梦幻，万事一酲无是非。\n书来往，都不须长语，直写心期。",
        "dynasty": "宋",
        "collection_info": null
    },
    {
        "uuid": "d41d94c928221734a8dd914a4fede5fa",
        "title": "贺新郎 唤起东坡老",
        "author": "宋自逊",
        "content": "唤起东坡老。\n问雪堂、几番兴废，斜阳衰草。\n一月有钱三十块，何苦抽身不早。\n又底用、北门摛藻。\n儋雨蛮烟添老色，和陶诗、翻被渊明恼。\n到底是，忘言好。\n周郎英发人间少。\n谩依然、乌鹊南飞，山高月小。\n岁月堂堂留不住，此世何时是了。\n算不满、英雄一笑。\n我有丰淮千斗酒，把新愁、旧恨都倾倒。\n三弄笛，楚天晓。",
        "dynasty": "宋",
        "collection_info": null
    },
    {
        "uuid": "de1721ff293fc9f3821a5e268a092747",
        "title": "贺新郎 灵鹊桥初就",
        "author": "宋自逊",
        "content": "灵鹊桥初就。\n记迢迢、重湖风浪，去年时候。\n岁月不留人易老，万事茫茫宇宙。\n但独对、西风搔首。\n巧拙岂关今夕事，奈痴儿、呆女流传谬。\n添话柄，柳州柳。\n道人识破灰心久。\n只好风、凉月佳时，疏狂如旧。\n休笑双星经岁别，人到中年已后。\n云雨梦、可曾常有。\n雪藕调冰花熏茗，正梧桐、雨过新凉透。\n且随分，一杯酒。",
        "dynasty": "宋",
        "collection_info": null
    },
    {
        "uuid": "cbde525a4990ede5d10a19ac04a9aa53",
        "title": "满江红 举扇西风",
        "author": "宋自逊",
        "content": "举扇西风，又十载、重游秋浦。\n对旧日、江山错愕，鬓丝如许。\n世事兴亡空感慨，男儿事业谁堪数。\n被老天、开眼看人忙，成今古。\n江上路，喧鼙鼓。\n山中地，纷豺虎。\n谩干坤许大，着身何处。\n名利等成狂梦寐，文章亦是闲言语。\n赖双投、酒熟蟹螯肥，忘羁旅。",
        "dynasty": "宋",
        "collection_info": null
    },
    {
        "uuid": "557fca36112aaf28971519158bc20c40",
        "title": "西江月 何敢笑人干禄",
        "author": "宋自逊",
        "content": "何敢笑人干禄，自知无分弹冠。\n只将贫贱博清闲。\n留取书遮老眼。\n世上风波任险，门前路径须宽。\n心无妄想梦魂安。\n万事鹤长凫短。",
        "dynasty": "宋",
        "collection_info": null
    },
    {
        "uuid": "1cdd5612b20ffaf2c8e17c1b7082c018",
        "title": "昼锦堂 荷叶龟游",
        "author": "宋自逊",
        "content": "荷叶龟游，庭皋鹤舞，应是秋满淮涯。\n昨夜将星明处，彷佛峨眉。\n干戈已净银河淡，尘沙不动翠烟微。\n邦人道，半月中秋，当歌不饮何为。\n谁知心事远，但感慨登临，白羽频挥。\n恨不明朝出塞，猎猎旌旗。\n文南一失澶渊劲，夔门三箭武关奇。\n挑灯看，龙吼传家旧剑，曾斩吴曦。",
        "dynasty": "宋",
        "collection_info": null
    },
    {
        "uuid": "0e7d5f68430b799291518849ea6b779f",
        "title": "萍",
        "author": "宋自逊",
        "content": "苦无根蒂逐波流，风约才稀雨復稠。\n旧说杨花能变此，是他种子亦轻浮。",
        "dynasty": "宋",
        "collection_info": null
    },
    {
        "uuid": "cfc96e1f192d108e87de920ee50f87f4",
        "title": "桂花",
        "author": "宋自逊",
        "content": "揭纸糊窗莫放开，园丁新送木犀来。\n绕屏着色无非画，尽日烘香不用煤。\n同气相求唯径菊，后生可畏独江梅。\n月中一本应灵异，待向仙娥觅种栽。",
        "dynasty": "宋",
        "collection_info": null
    },
    {
        "uuid": "1b9f4dc5a5ef8df165a1dfe49bd52cdf",
        "title": "五月菊",
        "author": "宋自逊",
        "content": "东篱千古属重阳，此本偏宜夏日长。\n会得渊明高卧意，故来同占北窗凉。",
        "dynasty": "宋",
        "collection_info": null
    },
    {
        "uuid": "439bfc0f2c873012f35364214056f695",
        "title": "种柳",
        "author": "宋自逊",
        "content": "短研深煨倒插宜，明年便有绿垂垂。\n只因造化大容易，不见岁寒冰雪时。",
        "dynasty": "宋",
        "collection_info": null
    },
    {
        "uuid": "35a7a47b1bcc360e41aa10e040c26eba",
        "title": "夜雪",
        "author": "宋自逊",
        "content": "雪眼羞明夜转飞，梅花未觉竹先知。\n一炉柴火三杯酒，谁记山阴有戴逵。",
        "dynasty": "宋",
        "collection_info": null
    },
    {
        "uuid": "6d857009ec4f3f765efd23fadcedd6a9",
        "title": "茶磨",
        "author": "宋自逊",
        "content": "韫质他山带玉挥，干旋坤载妙玄机。\n转时隠隠海风起，落处纷纷春雪飞。\n圆体外通常不碍，贞心中立动无违。\n世间多少槐安梦，信手频推为解围。",
        "dynasty": "宋",
        "collection_info": null
    },
    {
        "uuid": "acb3028ed468b775e03cef88f6249eb4",
        "title": "蚊",
        "author": "宋自逊",
        "content": "朋比趋炎态度轻，御人口给屡憎人。\n虽然暗裏能钻刺，贪不知几竟杀身。",
        "dynasty": "宋",
        "collection_info": null
    },
    {
        "uuid": "4bf1aba08702bb40bc77487930905a88",
        "title": "隠逸",
        "author": "宋自逊",
        "content": "五鼎生封事不难，此身当与道相关。\n天高地下日易晚，古往今来人少闲。\n靖节早辞彭泽县，子陵终老富春山。\n当时若为虚名起，未必有名留世间。",
        "dynasty": "宋",
        "collection_info": null
    },
    {
        "uuid": "0b744f3fee8b11a279d0b9d84b9466cb",
        "title": "莲",
        "author": "宋自逊",
        "content": "采花莫掣叶，掣叶伤莲根。\n食子莫弃心，味苦生意存。",
        "dynasty": "宋",
        "collection_info": null
    },
    {
        "uuid": "b15e0b8ab4d53bec4a1dbfa340ba35d0",
        "title": "赠隠者",
        "author": "宋自逊",
        "content": "或居岩谷或居廛，未作天仙且地仙。\n诗只半联人寡和，画纔数笔世争传。\n弹琴无谱自成曲，卖药资身不较钱。\n或问先生今几岁，笑言谁解记生年。",
        "dynasty": "宋",
        "collection_info": null
    },
    {
        "uuid": "4fafd529960222031433f03827ac2687",
        "title": "赠戴石屏",
        "author": "宋自逊",
        "content": "又是六年别，浑无一字书。\n性宽难得老，交久只如初。\n白髮添诗集，黄金散酒垆。\n行程遍江海，何处是吾庐。",
        "dynasty": "宋",
        "collection_info": null
    },
    {
        "uuid": "b8e9dc50ca14d2da994cf6ed08c4cbe8",
        "title": "答客问",
        "author": "宋自逊",
        "content": "岂是林逋放鹤迟，习闲成懒静相宜。\n落花时节人中酒，夜雨轩窗客赌棋。\n身外浮名何用觅，人间多事不须知。\n屋边梅树梅边石，岁岁春风日日诗。",
        "dynasty": "宋",
        "collection_info": null
    },
    {
        "uuid": "ec5649fdeaf3f779804f27189acad12e",
        "title": "谢深道问近况答之",
        "author": "宋自逊",
        "content": "芃芃秋草闭门深，世事年来口欲瘖。\n文欠官衔谁着眼，命无时彩自劳心。\n收书祇愿儿能读，得酒惟须客共斟。\n幸有无絃琴挂壁，不容声处是知音。",
        "dynasty": "宋",
        "collection_info": null
    },
    {
        "uuid": "da8797f97288f6f392ef775e7873d98d",
        "title": "和曾子实题画笺韵",
        "author": "宋自逊",
        "content": "鹭引归船犬吠篱，片时风景万千诗。\n向来柳下曾沽酒，不似如今看画时。",
        "dynasty": "宋",
        "collection_info": null
    },
    {
        "uuid": "fd0d7dbb8c34d97f30c2a68fcaa78e13",
        "title": "照镜辞",
        "author": "宋自逊",
        "content": "匣中青镜秋月明，妍嗤毫髮无遁形。\n人心不同有如面，青铜照面不照心。\n人心本灵本虚静，谁实昏之私欲胜。\n匣取青铜且勿开，自照心中大圆镜。",
        "dynasty": "宋",
        "collection_info": null
    },
    {
        "uuid": "30f5d4feba64a06ff51752282db0f455",
        "title": "闲地",
        "author": "宋自逊",
        "content": "一片宽闲地，半生江海情。\n有梅添月色，无竹欠秋声。\n酒热浑家醉，诚诗逐字评。\n拙疎尘事少，贫贱也身轻。",
        "dynasty": "宋",
        "collection_info": null
    },
    {
        "uuid": "a91263961cc8ce5ba5b207ef4e843397",
        "title": "店翁送花",
        "author": "宋自逊",
        "content": "店翁排日送春花，老去情怀感物华。\n翁欲殷勤留客住，客因花恼转思家。",
        "dynasty": "宋",
        "collection_info": null
    },
    {
        "uuid": "5d3b0076a3247b878368dfdd01386bdc",
        "title": "看人取木绵",
        "author": "宋自逊",
        "content": "绿杨有花飞作絮，黄芦有花亦为絮。\n此絮天寒不可衣，但解随风乱飞舞。\n木绵蒙茸入机杼，妙胜春蚕茧中缕。\n均为世上一草木，有用无用乃如许。\n木绵有用称者稀，杨花芦花千古传声诗。",
        "dynasty": "宋",
        "collection_info": null
    },
    {
        "uuid": "26144dfc9cba8677e54265f4c349481b",
        "title": "乌鹊引",
        "author": "宋自逊",
        "content": "彼乌鹊兮，无异众禽之鸣。\n吉凶在人兮，彼鸣何心。\n吁嗟人兮，万物之灵。\n不能自信兮，占吉凶于二禽。",
        "dynasty": "宋",
        "collection_info": null
    },
    {
        "uuid": "906254f75812e940b7b7f5fd9f70382c",
        "title": "啄木吟",
        "author": "宋自逊",
        "content": "志非啄木在啄虫，利觜似染虫血红。\n木外无虫虫在中，外视一啄殊不空。\n人嗟木皮遭囓毁，岂知虫多木心死。\n木心无蠹木乃荣，安得去国之蠹如此觜。",
        "dynasty": "宋",
        "collection_info": null
    },
    {
        "uuid": "2c055df32f042c162a20c52872dc29a6",
        "title": "买马",
        "author": "宋自逊",
        "content": "世求骏马事驱驰，我买人间钝马骑。\n不是爱他行路稳，好山多处要寻诗。",
        "dynasty": "宋",
        "collection_info": null
    },
    {
        "uuid": "a80c4a9a6c8f148557f21762d4af522b",
        "title": "山家",
        "author": "宋自逊",
        "content": "一片青山水四围，家家有竹护柴扉。\n养成猿鹤通人语，放去牛羊识路归。\n紫蕨甘肥轻鼎味，绿蓑安稳胜朝衣。\n浮云遮断人间事，浪说桃源今世稀。",
        "dynasty": "宋",
        "collection_info": null
    },
    {
        "uuid": "cd6ebedfd81fcb500457e8f2ce6ac5cf",
        "title": "田家谣",
        "author": "宋自逊",
        "content": "清溪遶山流，茅屋瞰溪住。\n山田虽不多，荒年亦禾黍。\n有园不栽花，但种桑与苎。\n有儿只为农，不士不商旅。\n老翁雪满头，煮茗相劳抚。\n问我从何来，今将去何所。\n日月如飞梭，人生几寒暑。\n浮名底须求，求之亦何补。\n我见贪名人，名成隔千古。\n微利不足营，营之徒自苦。\n我见嗜利人，甘作守钱虏。\n青山冢纍纍，今古一抔土。\n勉我勤归鞯，风雪岁云暮。\n因作田家谣，备述老翁语。",
        "dynasty": "宋",
        "collection_info": null
    },
    {
        "uuid": "e6cabca0382835849f113431a5a55c98",
        "title": "一室",
        "author": "宋自逊",
        "content": "一室冷如冰，梅花相对清。\n残年日易晚，夹雪雨难晴。\n身计茧千绪，世纷棋一枰。\n曲生差解事，谈笑破愁城。",
        "dynasty": "宋",
        "collection_info": null
    },
    {
        "uuid": "a2d9a32e1ee5ad0f08a59e1b32860b8d",
        "title": "书报先生壁",
        "author": "宋自逊",
        "content": "一盏清灯到夜深，掩书趺坐学禅心。\n山猿白日无踪迹，夜夜来啼松树林。",
        "dynasty": "宋",
        "collection_info": null
    },
    {
        "uuid": "267a06223d130372dc46f027fea7c29c",
        "title": "寿铁石翁",
        "author": "宋自逊",
        "content": "梅传春信伴持觥，寿数新年满六庚。\n长与白云分屋住，閒骑黄犊趁山行。\n不因问药深深隠，除却能诗事事生。\n看到阿咸俱白髮，百年门户共支撑。",
        "dynasty": "宋",
        "collection_info": null
    }
]