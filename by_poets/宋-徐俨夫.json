[
    {
        "uuid": "70b7e60038a4c4147f075a0da30ac07f",
        "title": "西江月 曲折迷春院宇",
        "author": "徐俨夫",
        "content": "曲折迷春院宇，参差近水楼台。\n吹箫人去燕归来。\n空有落梅香在。\n花底三更过雨，酒阑一枕惊雷。\n明朝飞梦隔天涯。\n肠断流莺声碎。",
        "dynasty": "宋",
        "collection_info": null
    },
    {
        "uuid": "f426ce091647c9ba62ed82e60a9e9f36",
        "title": "上郑丞相",
        "author": "徐俨夫",
        "content": "新乐初滥觞，孰闻正始音。\n末流遂滔天，尽入侏离衿。\n一夔亦足矣，焉用喧秋吟。\n愿洗笙笛耳，悉意尊球琳。\n听者或酣卧，岂识君子心。\n凤兮復凤兮，来仪当于今。",
        "dynasty": "宋",
        "collection_info": null
    },
    {
        "uuid": "3e1152a2458c55d03fdd0bb41cf299cd",
        "title": "贺黄见山应荐",
        "author": "徐俨夫",
        "content": "莫道功名负见山，老天须向定中看。\n但教有子能登第，远胜先生自得官。\n秋日几人夸鹗荐，春风容我共鹏抟。\n卜邻自有东君约，一笑樽前万虑宽。",
        "dynasty": "宋",
        "collection_info": null
    },
    {
        "uuid": "ded9c657c0bb63772695e499661fb416",
        "title": "直钩和韵",
        "author": "徐俨夫",
        "content": "一曲湖边一钓矶，桃花风定柳绵飞。\n渔人岂识濠梁趣，只解沙头尽醉归。",
        "dynasty": "宋",
        "collection_info": null
    },
    {
        "uuid": "272c3471728452187c9eeb4eaf7cee34",
        "title": "春晚",
        "author": "徐俨夫",
        "content": "门掩春深过客稀，绿阴时復数红飞。\n疎帘半捲荼䕷雨，小立黄昏待燕归。",
        "dynasty": "宋",
        "collection_info": null
    }
]