[
    {
        "title": "偈颂七首  其一",
        "author": "释思岳",
        "content": "鼓山不跨石门句，嚼碎令人牙齿寒。\n亲扣国师问端的，石门无锁亦无关。",
        "dynasty": "宋",
        "collection_info": null
    },
    {
        "title": "偈颂七首  其二",
        "author": "释思岳",
        "content": "芭蕉闻雷开，耳在什么处。\n葵花随日转，眼在什么处。\n若还眼耳分明，透出千门万户。",
        "dynasty": "宋",
        "collection_info": null
    },
    {
        "title": "偈颂七首  其三",
        "author": "释思岳",
        "content": "一叶飘丹，干坤独露。\n万缘泯迹，法界全彰。\n沩山水牯牛，大雄白额虎。\n河阳新妇子，临际小厮儿。\n虽然借路经过，拶着扶篱摸壁。",
        "dynasty": "宋",
        "collection_info": null
    },
    {
        "title": "偈颂七首  其四",
        "author": "释思岳",
        "content": "今年是闰年，剩着三十日。\n返究所剩底，添些浮逼逼。\n世间没量人，一切但省力。\n浄众此密语，说了却不密。",
        "dynasty": "宋",
        "collection_info": null
    },
    {
        "title": "偈颂七首  其五",
        "author": "释思岳",
        "content": "谁道霜风只一般，今年寒胜去年寒。\n夜来得箇真消息，无限鲇鱼上竹竿。",
        "dynasty": "宋",
        "collection_info": null
    },
    {
        "title": "偈颂七首  其六",
        "author": "释思岳",
        "content": "炉已开，炭未有，衲僧暖地且相守。\n忽然乞得火种来，切忌烧脚又烧手。",
        "dynasty": "宋",
        "collection_info": null
    },
    {
        "title": "偈颂七首  其七",
        "author": "释思岳",
        "content": "世尊不说一箇字，大藏小藏从此出。\n达磨九年面壁来，得皮得髓分优劣。",
        "dynasty": "宋",
        "collection_info": null
    },
    {
        "title": "偈二首  其一",
        "author": "释思岳",
        "content": "腊月初，岁云徂。\n黄河冻已合，深处有嘉鱼。\n活鱍鱍，跳不脱，又不能相煦以湿相濡以沫。\n惭愧菩萨摩诃萨，春风几时来。\n解此黄河冻，令鱼化作龙，直透桃花浪。\n会即便会，痴人面前且莫说梦。",
        "dynasty": "宋",
        "collection_info": null
    },
    {
        "title": "偈二首  其二",
        "author": "释思岳",
        "content": "二祖偿宿债，万法绝对待。\n一心无罣碍，浮山有九带。\n十方虚空圆陀陀，无量法门百杂碎。\n若言其有，非内非外。\n若言其无，无在不在。\n知与理冥，境与神会。\n如牛拽磨，似水打碓。\n三千里外逢人东倒西㒦，十字街头遇贱则贵。",
        "dynasty": "宋",
        "collection_info": null
    },
    {
        "title": "颂古九首  其一",
        "author": "释思岳",
        "content": "无根树子一株，山翁不费诛锄。\n锤碎千年桃核，不须缘木求鱼。",
        "dynasty": "宋",
        "collection_info": null
    },
    {
        "title": "颂古九首  其二",
        "author": "释思岳",
        "content": "无阴阳地一片，明明卖贵买贱。\n死尸无处活埋，露出三头两面。",
        "dynasty": "宋",
        "collection_info": null
    },
    {
        "title": "颂古九首  其三",
        "author": "释思岳",
        "content": "不应山谷一所，透出千门万户。\n清晓一声杜鹃，劝人不如归去。",
        "dynasty": "宋",
        "collection_info": null
    },
    {
        "title": "颂古九首  其四",
        "author": "释思岳",
        "content": "时清休唱太平歌，大冶红垆着一毛。\n试向其中撮灰烬，亘天红焰已周遭。",
        "dynasty": "宋",
        "collection_info": null
    },
    {
        "title": "颂古九首  其五",
        "author": "释思岳",
        "content": "明明搅动一缸屎，却把麝香烧旖旎。\n许多香气不曾闻，浑身坐在屎缸裏。",
        "dynasty": "宋",
        "collection_info": null
    },
    {
        "title": "颂古九首  其六",
        "author": "释思岳",
        "content": "一句举扬宗旨事，法堂上草亦须荒。\n回头却说人间话，大地山河常放光。\n光未明，无有佛，三条椽下好商量。\n岑大虫，岑大虫，澧州水，朗州峯。",
        "dynasty": "宋",
        "collection_info": null
    },
    {
        "title": "颂古九首  其七",
        "author": "释思岳",
        "content": "本是山中人，爱说山中话。\n五月卖松风，人间恐无价。",
        "dynasty": "宋",
        "collection_info": null
    },
    {
        "title": "颂古九首  其八",
        "author": "释思岳",
        "content": "天魔谤佛，桀犬吠尧。\n巍巍大人，圣德可昭。",
        "dynasty": "宋",
        "collection_info": null
    },
    {
        "title": "颂古九首  其九",
        "author": "释思岳",
        "content": "问佛答云干屎橛，明明此理难分雪。\n金刚宝剑倒杀人，钝钢止用新罗铁。",
        "dynasty": "宋",
        "collection_info": null
    }
]