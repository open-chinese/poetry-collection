[
    {
        "uuid": "2604edb50c3b09c0faba38744b2d24ae",
        "title": "沁园春 人道耻堂",
        "author": "赵汝腾",
        "content": "人道耻堂，直声劲气，胜如鹤山。\n记殿庭叱禹，风生九陛，都亭劾冀，影摄群奸。\n海内英豪，如公有几，此地相逢同左官。\n丹青阁，望烟云缥缈，曾共凭栏。\n忧时空见眉端。\n叹西事何由圣虑宽。\n使蜀居诸葛，兵屯自肃，朝留一范，贼胆须寒。\n天欲兴唐，昴应相汉，立取勋名久远看。\n秋香耐，笑菊潭胡广，污简何颜。",
        "dynasty": "宋",
        "collection_info": null
    },
    {
        "uuid": "76c3f0af8d9b4f50c7fc86539d2946f9",
        "title": "癸丑仲秋建安郡学丁奠退而作颂并勉同志之士颂曰",
        "author": "赵汝腾",
        "content": "建水怀襄，孔殿岿然。\n文未坠地，道昭于天。\n轮奂鼎新，丁奠揭虔。\n肃肃冠佩，粲粲豆笾。\n惟圣立范，载籍具传。\n浑浑噩噩，书教百篇。\n危微精一，纲领所先。\n诗六义教，风雅颂全。\n曰思无邪，蔽以一言。\n易教精微，四德首元。\n演六十四，母坤父干。\n春秋事教，惟义与权。\n行夏之时，独许颜渊。\n乐教导和，钟鼓管絃。\n雷出地豫，乐之大原。\n礼教导中，三百三千。\n其端辞逊，如始达泉。\n垂兹六教，何千万年。\n睠惟此邦，儒哲比肩。\n厥有考亭，是绍涧瀍。\n发挥六学，有功圣贤。\n守吏初献，与士周旋。\n祀毕作颂，同志勉旃。",
        "dynasty": "宋",
        "collection_info": null
    },
    {
        "uuid": "1569c49c3120e977cdcab3f82b812e71",
        "title": "乙卯仲春丁奠毕作素王颂一首呈承祭之士颂曰",
        "author": "赵汝腾",
        "content": "于穆素王，天纵将圣。\n小用于鲁，振挈纲领。\n莱兵面却，齐人退听。\n三都隳姦，两观锄佞。\n市无饰贾，朝无乱政。\n少壮悉逊，道涂不竞。\n曲阜大治，诸侯交儆。\n女乐间之，可以出迸。\n俟膰不至，于卫之境。\n留不暖席，去復俄顷。\n几围于匡，幸释以宁。\n归主蘧瑗，耻居次乘。\n彷徨过宋，流离在郑。\n魋恶习礼，木不留影。\n立郭东门，纍然谁省。\n在陈徘徊，弗授寸柄。\n河水洋洋，不渡者命。\n蒲盟止兵，蔡惧设穽。\n楚尼书社，彼哉谗胜。\n辙环靡归，不容何病。\n十有四年，鲁復来聘。\n亦莫果用，六经是订。\n易繫礼编，诗删书定。\n私淑三千，弦歌雩咏。\n维持太极，与天地并。\n贤于尧舜，功用之盛。\n专飨南面，此感彼应。\n笾豆牲牢，庭燎辉映。\n万有千载，垂于祀令。\n承祭儒绅，孰敢不敬。\n何以事之，存心养性。",
        "dynasty": "宋",
        "collection_info": null
    },
    {
        "uuid": "0fea239f9905dde97269d7de6b4fbcf4",
        "title": "赠张彊赴曲江教",
        "author": "赵汝腾",
        "content": "圣人立教，以中为常。\n不得中行，取獧取狂。\n未见狂者，吾里有张。\n议论杰然，名压上庠。\n恶彼佞臣，请剑尚方。\n使终天彝，蚕绩蟹筐。\n天鉴其忠，策名颜行。\n筮仕分教，九龄之乡。\n惟九龄公，非血气刚。\n忧深虑远，性端行良。\n禄山尚微，测其陆梁。\n国忠林甫，恶未披猖。\n公预窥之，知其乱唐。\n仁必有勇，令名无疆。\n彼元忠辈，初志激昂。\n一遇摈抑，尽敛锋铓。\n媕娿喑哑，不敢否臧。\n自谓得计，爵禄之场。\n丧已丘山，得不毫芒。\n士辨熏莸，与道存亡。\n何以臻兹，惟学问将。\n弱翁懋哉，以保令芳。",
        "dynasty": "宋",
        "collection_info": null
    },
    {
        "uuid": "a393251fc59f00ef8652794866380ddb",
        "title": "赠衡阳簿林士恺",
        "author": "赵汝腾",
        "content": "吾党仲容，行修能通。\n而志卓然，以慕直躬。\n尝侪扣阍，力摧姦锋。\n上旌其言，擢第南宫。\n府庠诸生，坐斥怱怱。\n君尽远诒，盍援掖逢。\n予疏已先，所见略同。\n每起敬爱，有烈士风。\n予归里闬，时访藋蓬。\n匪义不谈，惟理是穷。\n告予戍及，栖枳湘中。\n壮哉兹行，近紫盖峰。\n刑使杰然，蜀彦之雄。\n埋轮大勇，折槛精忠。\n朝夕趋承，必得所从。\n一被容接，终身登龙。\n惟仕首辅，必廉必公。\n惟学策要，必敬必恭。\n胡张之乡，名理之宗。\n公余取友，以相磨礲。",
        "dynasty": "宋",
        "collection_info": null
    },
    {
        "uuid": "a53c18816d76f18754476a3108582313",
        "title": "赠林耕叟赴湖帅幕",
        "author": "赵汝腾",
        "content": "东莱之师，是为拙斋。\n学无不究，道无不该。\n体统纯正，规模拓恢。\n卓成一家，犹斗之魁。\n未及百年，遗响冷灰。\n我守宝婺，四学是开。\n以导生徒，俾绍东莱。\n回首七霜，谅多成材。\n英英耕叟，我友自孩。\n吐词不羣，制行亦瑰。\n勉以朱学，持论不回。\n仆家源流，是拥是培。\n仲尼得伋，垂教方来。\n拙斋有孙，其道未颓。\n且告瓜熟，定王之台。\n僮马载驰，羔鴈屡催。\n予闻湘流，夙称圣涯。\n懋陵之邦，元公所胎。\n南轩昭昭，五峰巍巍。\n岂无秀民，可与摩揩。\n求仁得仁，懋哉懋哉。",
        "dynasty": "宋",
        "collection_info": null
    },
    {
        "uuid": "cdd425eda69619e7c06f755a93adee43",
        "title": "赠成师掾公策",
        "author": "赵汝腾",
        "content": "易中之策，阴阳错综。\n是兴神物，以前民用。\n受命如响，吉凶生动。\n子取策名，仆沿理控。\n先觉仲尼，方人子贡。\n惟诚前知，不亿而中。\n中庸即易，是道公共。\n非策之策，斯语请诵。",
        "dynasty": "宋",
        "collection_info": null
    },
    {
        "uuid": "404b6e3db0b06c21840a023dcfdee372",
        "title": "赠陈如晦",
        "author": "赵汝腾",
        "content": "堂堂六湖，清秋玉壶。\n我则尚友，岂敢为徒。\n仁义弘毅，不可夺志。\n岂私我朋，义之与比。\n德必有邻，二彭其人。\n与语终日，澹无一尘。\n以罪来归，得此四宾。\n甘心涧谷，以老我身。",
        "dynasty": "宋",
        "collection_info": null
    },
    {
        "uuid": "05012705fb7db72d88195e949a805968",
        "title": "赠詹生谒徐径坂",
        "author": "赵汝腾",
        "content": "贤哉二生，不远千里。\n瞻彼径坂，今之泗水。\n予诗为容，有进无止。\n非殷洪乔，乃互乡子。",
        "dynasty": "宋",
        "collection_info": null
    },
    {
        "uuid": "6d164d5f4abd4397dac249d5ab5d3719",
        "title": "次徐径坂四言韵  其一",
        "author": "赵汝腾",
        "content": "欹枕肱曲，匮藏美玉。\n造道高深，庭草交绿。",
        "dynasty": "宋",
        "collection_info": null
    },
    {
        "uuid": "7c12b16778344aebc09714fe8a5838a5",
        "title": "次徐径坂四言韵  其二",
        "author": "赵汝腾",
        "content": "中庸致曲，学记琢玉。\n子过仙柯，瞻彼淇绿。",
        "dynasty": "宋",
        "collection_info": null
    },
    {
        "uuid": "36b73990edfce49b5b26fa9c8d6f5be2",
        "title": "美李颐老易",
        "author": "赵汝腾",
        "content": "易之广大，无方无体。\n河图授羲，斯文天启。\n爰画以象，是陈八物。\n演六十四，阖闢伸屈。\n文繫繇辞，二千爻旨。\n孔绝韦编，十翼备矣。\n后来濂洛，发明几尽。\n万世学者，于此取信。\n弘毅李君，以身体易。\n消长验气，吉凶考德。\n方初学时，四载忘寐。\n感苍筤竹，至产于地。\n盖三十年，然后成书。\n其语不费，其趣有余。\n予得其稿，日置书案。\n熟视厥履，为之三嘆。\n道无隠显，形上繇下。\n修辞立诚，穷神知化。",
        "dynasty": "宋",
        "collection_info": null
    },
    {
        "uuid": "e1add5dd5ae721ae2a41125a22a32d62",
        "title": "示林宗辰劝学数语",
        "author": "赵汝腾",
        "content": "青出于蓝，冰寒于水。\n立言劝学，荀卿氏子。\n卿不如轲，醇乎醇矣。\n谓学无他，求其放心。\n存则圣贤，舍则犊禽。\n差只毫髮，隔踰丈寻。\n必有事焉，所言何事。\n而勿正心，正亦何累。\n勿忘勿助，持敬之意。\n于此习察，是之谓学。\n于此而劝，其进罔觉。\n勉哉宗辰，说博守约。",
        "dynasty": "宋",
        "collection_info": null
    },
    {
        "uuid": "f0f6690266bf1b6a9af6741874e581eb",
        "title": "示赵与槟弘毅章",
        "author": "赵汝腾",
        "content": "天之苍苍，而在山中。\n大畜之象，验之于躬。\n六尺之微，万善毕丛。\n往行前言，浩浩无穷。\n一以贯之，何所不容。\n两间非大，此之谓弘。\n牝马之贞，行地无疆。\n古往今来，其道有常。\n是以资生，至哉化光。\n君子体之，六二直方。\n直内方外，何用不臧。\n守此之毅，贲育非刚。\n泗亭之参，以此任道。\n繇轲而后，孰其深造。\n濂洛儒先，知德之奥。\n非苟知之，亦免允蹈。\n兴夫请书，朝夕戴抱。\n懋哉懋哉，至于华皓。",
        "dynasty": "宋",
        "collection_info": null
    },
    {
        "uuid": "b9b71fcba4d52027096ef8a9d8589da7",
        "title": "饯赵文思崇鐖归上饶",
        "author": "赵汝腾",
        "content": "英英吾宗，神骏之姿。\n笔有天巧，自铸伟词。\n抱负不凡，植立甚奇。\n爰初筮仕，即不诡随。\n笑世滔滔，相与磷缁。\n过予告别，凛然自期。\n耻逐京尘，愿易丛祠。\n莱衣奉亲，乐道忘饥。\n予惟上饶，渊源未衰。\n玉山文献，考亭所推。\n章涧二泉，名论清规。\n迩来后生，古为似之。\n仁亲友兄，径坂是师。\n子归取友，伯埙仲箎。\n咫尺柯山，考德订疑。\n他日成就，麟祥凤仪。",
        "dynasty": "宋",
        "collection_info": null
    },
    {
        "uuid": "678a3d89fb4482995334658ab77f58b8",
        "title": "寄徐端友立大寿其母夫人",
        "author": "赵汝腾",
        "content": "英英二徐，名德之雏。\n早从烂柯，知所步趋。\n南陔子职，夙夜尽劬。\n九日黄花，采采盈裾。\n请寿堂萱，大年方壶。\n庞眉髮鹤，重锦轩鱼。\n母诏子前，问学勉诸。\n参匪直养，心传泗洙。\n诚身悦亲，授伋着书。\n子曰懋哉，益厉厥初。\n荣多遗母，文绣不如。\n戏舞樽前，母为笑娱。\n我寄四言，俾陈座隅。",
        "dynasty": "宋",
        "collection_info": null
    },
    {
        "uuid": "169f1a3713df0d83361590bd0154797d",
        "title": "酬卢威仲九日遣青衣送酒",
        "author": "赵汝腾",
        "content": "前年重九日，黄衣携御椠。\n抗牍回天聪，批鳞蒙帝念。\n虽惭献六箴，犹许疏十渐。\n去年重九日，石鼓偿愿欠。\n菊丛对佳客，萸觞倾旧酽。\n一时啸咏狂，万丈词华艷。\n今年重九日，龟息静中验。\n亭前寒叶落，楼外晴波敛。\n故人何殷勤，清樽持潋滟。\n思君甲辰疏，拟昔尚方剑。\n士锋皆辟易，忠舌为饫餍。\n回首今七秋，日月光同掞。\n知暂陆浑游，难久承明压。\n老我思荷锄，一壑柴桑占。",
        "dynasty": "宋",
        "collection_info": null
    },
    {
        "uuid": "e9dc35e53761ee861d3b621b7cb70410",
        "title": "暇日领客登眺",
        "author": "赵汝腾",
        "content": "暇日登层城，目眺黄花冈。\n来山何岌嶪，余势犹迴翔。\n郡治枕其中，溪流绕其旁。\n建中实经始，淳佑罹怀襄。\n河伯何不仁，平陆如江洋。\n水余予领牧，初至觉荒凉。\n頼天赐连稔，田里多稻粱。\n旧观喜渐復，新屋兴未央。\n偶领宾戚游，松下倾杯觞。\n岚气接洲渚，举目皆寒苍。",
        "dynasty": "宋",
        "collection_info": null
    },
    {
        "uuid": "b02070efc3806ae33be0e928d6c2fe42",
        "title": "为饶计使题",
        "author": "赵汝腾",
        "content": "煌煌使者轩，新扁焕羣目。\n周爰远有华，不可居无竹。\n天风泠然来，云气滃而簇。\n知君子猷趣，一笑等荣辱。\n每云安乐窝，似胜相州纛。\n凭栏对此君，竟日翫不足。\n余亦慕姱节，时时赋猗绿。\n閒思载醪去，悠悠想九曲。\n新诗带仙姿，霞餐谢粱肉。\n愿言植梅友，疎影横水澳。",
        "dynasty": "宋",
        "collection_info": null
    },
    {
        "uuid": "0c8a1d6168fcacbdb06cd17f9d1e139f",
        "title": "徐朝奉诰命下走介赍纳径坂赋成",
        "author": "赵汝腾",
        "content": "驿足行都来，手赍诰一轴。\n发视喜非常，耆儒见褒录。\n斯人德无瑕，有子道振玉。\n陛下自好老，微臣耻干禄。\n耕云入山深，钓月翫水绿。\n一朝朱绂赐，庞眉释袍鹄。\n莱衣拜称庆，起舞徧亲族。\n我在霞洲上，折屐亦越宿。\n兹忻赞书至，哦诗遣驺仆。\n遥知参侍点，论学绍淇澳。",
        "dynasty": "宋",
        "collection_info": null
    },
    {
        "uuid": "114453d8441a3c88c418d27f8799f715",
        "title": "和徐径坂  其一",
        "author": "赵汝腾",
        "content": "我敬楳埜翁，治郡如元结。\n一朝殉国死，黄壤恨谁雪。\n赤输陈蕃心，碧化苌弘血。\n铭笔得柯仙，羣阴消蟋蟀。",
        "dynasty": "宋",
        "collection_info": null
    },
    {
        "uuid": "cb8e0ec072c7e3b2746bb80d78d15650",
        "title": "和徐径坂  其二",
        "author": "赵汝腾",
        "content": "予归假阖庐，守曰于我馆。\n风雨已遁逃，云山况奇观。\n径坂形声诗，蓬莱名遂远。\n求仁居之安，是宅靡有间。",
        "dynasty": "宋",
        "collection_info": null
    },
    {
        "uuid": "520fa628238b0ea792e02dd6916440e5",
        "title": "食梅",
        "author": "赵汝腾",
        "content": "儿时摘青梅，叶底寻弹丸。\n所恨襟袖窄，不惮颊舌穿。\n我年不自觉，以我齿尚完。\n尝新试一荐，喉棘眉先攒。\n岂味不悦口，岂老难强餐。\n人生煎百忧，算梅未为酸。",
        "dynasty": "宋",
        "collection_info": null
    },
    {
        "uuid": "f8874a5576c9a3d79e2ad34e33b653b5",
        "title": "寿史刑使",
        "author": "赵汝腾",
        "content": "岷峨储英贤，一例皆家食。\n公亦淹海角，麾节犹赫奕。\n七闽政多幸，福星照南极。\n轻裘镇铃閤，使斧光卫戟。\n门弧初度临，和气徧阡陌。\n宿雨洗瘴氛，朔云报寒色。\n前期为重九，后期为至日。\n中间产蜀珍，天意扶阳脉。\n愿言爱刚健，他日寿王国。",
        "dynasty": "宋",
        "collection_info": null
    },
    {
        "uuid": "b4c759284fc459cc5744b9e144126c83",
        "title": "谢胡珵使招饮",
        "author": "赵汝腾",
        "content": "畴昔与公同奉常，余为藉田公社令。\n是时朔祭拜卿少，余已颜衰公秀莹。\n斋房并公挥麈尾，议论风生真纚纚。\n蜀珍数人皆在坐，尽说功名须逊子。\n回头一梦十五春，公为使者余廛民。\n熏风荷畔绿樽设，丹荔粲粲莲房新。\n语间切切忧民瘼，阴功亟欲苏全闽。\n出经入传知言要，湘西绝学今谁绍。\n我老西河欠鞭策，此事须公正英妙。",
        "dynasty": "宋",
        "collection_info": null
    },
    {
        "uuid": "918227fe1d534efa4b28e4058c9a042a",
        "title": "送眉山孙梦得从饶伯舆李纯父学",
        "author": "赵汝腾",
        "content": "景山书来说蜀珍，与吾气象清而真。\n束书亟归侍温凊，力祈朴学为是正。\n程文不过工进取，何若杜门诵论语。\n一言可以行终身，世间至乐惟求仁。\n弋阳余干相望尔，紫阳的传伯舆是。\n同志更有李纯父，劲节清名照今古。\n为我问讯出此诗，子亲炙之有余师。",
        "dynasty": "宋",
        "collection_info": null
    },
    {
        "uuid": "6ae76df19ec3bca374a81fc427141061",
        "title": "示林桂高歌",
        "author": "赵汝腾",
        "content": "丈夫流芳在身后，眼前一食常不饱。\n何况吟工抉元化，万象日月遭搜搅。\n君不见饭颗山头饿少陵，柴桑径裏饥渊明。\n无钱对菊坐终日，得钱沽酒醉交朋。\n又不见春岸飞杨花，圣俞得句贫转加。\n羊肠遶车声，黄九一生坐穷鸣。\n欧苏只得从旁嘆，不尔何由负盛名。",
        "dynasty": "宋",
        "collection_info": null
    },
    {
        "uuid": "fecbc1be25935720068b80c322c4469b",
        "title": "景南将赴武昌道出剡溪戏成赠行",
        "author": "赵汝腾",
        "content": "丈夫未遇时，流俗多白眼。\n张耳能致千里客，相如竟辍万金产。\n方子一世英，要路争力挽。\n行行取侯封，何必守蠹简。",
        "dynasty": "宋",
        "collection_info": null
    },
    {
        "uuid": "0636c6d761bc9117899392a1263db80c",
        "title": "陈谓老见过云今年六十有九将预为周身之防余曰君定未死不如觅钱沽酒耳用戏成拙句赠行",
        "author": "赵汝腾",
        "content": "荷锸自随刘伯伦，裸葬旧闻杨王孙。\n伟哉二子真旷达，身虽殒灭名独存。\n要知形骸本外物，中有妙用超六根。\n火风地水归四大，梦幻泡影何足论。\n君不见桓魋石椁秦铁户，歌钟未彻野火焚。\n不如得钱即沽酒，时时醉倒三家村。",
        "dynasty": "宋",
        "collection_info": null
    },
    {
        "uuid": "ab3a6d1bb0a8db4a96bbaaed4d6d241b",
        "title": "和徐径坂韵二首  其一",
        "author": "赵汝腾",
        "content": "玉柯仙管频念我，大书束缣浓墨斑。\n寄情缥渺江海际，匠语惨澹云烟间。\n燃藜太乙中夜照，垂钓客星清昼閒。\n观公舒卷皆以道，仁智山静水潺湲。",
        "dynasty": "宋",
        "collection_info": null
    },
    {
        "uuid": "15f68789251b2d092793877d7008577a",
        "title": "和徐径坂韵二首  其二",
        "author": "赵汝腾",
        "content": "学者山斗吾径坂，杜门养志衣莱斑。\n孤峰度越青云上，一世失得浮埃间。\n凤鸣思诚频遗讯，龙卧草庐相对閒。\n三贤鼎立名师友，衢江万古身潺湲。",
        "dynasty": "宋",
        "collection_info": null
    },
    {
        "uuid": "9827c2072c606bfe6916756ae2a34b77",
        "title": "赠武应辰见徐径坂",
        "author": "赵汝腾",
        "content": "衡阳布衣武应辰，柯山迎拜新使君。\n使君道德今天人，不知肯开衡山云。\n君看衡云开未开，吾道所关非小哉。\n应辰为我三致意，行藏已定颜心斋。",
        "dynasty": "宋",
        "collection_info": null
    },
    {
        "uuid": "e915f12eba8b6ef82c9a30158dfc97b4",
        "title": "示赵与槟",
        "author": "赵汝腾",
        "content": "今年至日有喜色，四方士友来请益。\n德场宗英质大学，上饶诸贤问太极。\n草庐一纸隃寄音，径坂七言大书帛。\n衰予甘遁西河上，点检身心有方册。",
        "dynasty": "宋",
        "collection_info": null
    },
    {
        "uuid": "f359e6abc9f5f4a180a5e312a1dd718a",
        "title": "寿史刑使",
        "author": "赵汝腾",
        "content": "羡公博学今扬雄，未许蜀珍专瑞蜀。\n喜公奉使今鲜于，又见福星来照福。\n我初敬公因谠疏，万言批鳞折五鹿。\n我转敬公缘清操，高吟放鹤孤山麓。\n今兹仗斧更仁厚，庭草不锄生意足。\n忧时两鬓白髮增，爱贤一念缁衣笃。\n衰予归卧西河上，都骑时来寻涧谷。\n清言竟日无尽藏，想见胸中几天禄。\n若人盍置论思地，垂弧定有锋车趣。\n去年五言称公寿，今年笑指湖山绿。",
        "dynasty": "宋",
        "collection_info": null
    },
    {
        "uuid": "e48885a365f9f33c6d2f390b850e9b3b",
        "title": "赠璘上人",
        "author": "赵汝腾",
        "content": "潜斋山雨过从久，每说二公不离口。\n山雨去佐玉楼仙，潜斋起领金坛守。\n一江一浙两知音，柏枝东指还西否。\n胡然拄杖转落南，膜拜丛中狮子吼。",
        "dynasty": "宋",
        "collection_info": null
    },
    {
        "uuid": "4d93952bf376dad8b45993fa3ad8e080",
        "title": "与张草庐予欲嗣奏聘君草庐寄声止予歌以答之",
        "author": "赵汝腾",
        "content": "姑蔑之墟，郡郭之隅。\n幽閴兮陋巷，卑渫兮绳枢。\n真人兮椟藏，道貌兮山臞。\n有时兮过市，徐行兮当车。\n天津游兮闻鹃而慨嘆，鹿门登兮采药而踌躇。\n明月兮啸咏，白云兮卷舒。\n我评其人，陶邵之徒。\n畴昔岁兮司银台，力抗疏兮征玉庐。\n朝奏墨兮欲下，暮出昼兮尼。\n诸君一笑兮草芥，余三惜兮璠玙。\n拟笺天兮嗣请，近因风兮止余。\n仰高致兮慕予，积卑忱兮愿摅。\n善不进兮不已，终当谅乎纯愚。",
        "dynasty": "宋",
        "collection_info": null
    },
    {
        "uuid": "6119321a8b7f1d12095cd127d4450fd3",
        "title": "答徐直方问无极歌",
        "author": "赵汝腾",
        "content": "谓无极不可状兮，造化之枢。\n谓无极可状兮，声臭俱无。\n至哉濂翁兮，是剏是图。\n后来诸老兮，交辨鹅湖。\n彼是此非兮，畦畛何殊。\n究其指归兮，风乎舞雩。\n吾默会于心兮，征以通书。\n阴阳动静兮，何始何初。\n人人有是兮，奚问乎吕陆张朱。",
        "dynasty": "宋",
        "collection_info": null
    },
    {
        "uuid": "318959c068dc1c191ac11e843b866712",
        "title": "遗徐端友寿母夫人",
        "author": "赵汝腾",
        "content": "望东云兮怀玉，产二英兮鸑鷟。\n持荣名兮寿亲，颂大椿兮对菊。\n餐初英兮慕屈子之菲菲，饮寒潭兮陋胡广之碌碌。\n我敬爱之，勉以猗绿。\n垂芳兮无穷，介母兮多福。",
        "dynasty": "宋",
        "collection_info": null
    },
    {
        "uuid": "6bb710035f1774feb36ae5d6837c416f",
        "title": "趣饶伯舆来期",
        "author": "赵汝腾",
        "content": "忽得高贤讯，篝灯读数回。\n苦辞白鹿讲，盍为紫阳来。\n水毁祠无恙，堂新教有开。\n须君速戾止，倡道淑英材。",
        "dynasty": "宋",
        "collection_info": null
    },
    {
        "uuid": "ad7c307ec9e40ee04c4e565a281e32f8",
        "title": "寄李颐老",
        "author": "赵汝腾",
        "content": "清苦推洪毅，人今合古求。\n道东吾所敬，学北子为优。\n夜气存无馁，晨餐缺不忧。\n时来同析理，相对一茶瓯。",
        "dynasty": "宋",
        "collection_info": null
    },
    {
        "uuid": "f2028b4bf24bfa3afea0218c3afd1200",
        "title": "送伯和侄归里之戍",
        "author": "赵汝腾",
        "content": "留尔纫秋桂，归欤迫戍瓜。\n定将儒术饰，肯以惠文夸。\n狱敬裨王国，帷褰佐使家。\n公余更努力，学似海无涯。",
        "dynasty": "宋",
        "collection_info": null
    },
    {
        "uuid": "90dc9185c6ca8f9d0ce9533afdf1d50e",
        "title": "送游几叟衡山尉",
        "author": "赵汝腾",
        "content": "西风催仕轫，比部得英曹。\n泽物官无小，观山岳最高。\n须知戴星出，慎勿厌尘劳。\n綵棒有余暇，何妨诵楚骚。",
        "dynasty": "宋",
        "collection_info": null
    },
    {
        "uuid": "fd52face99a3df9b955d8e48e401e0c9",
        "title": "饯用晦侄南安令  其一",
        "author": "赵汝腾",
        "content": "尔宦神皋日，搢绅无间言。\n勇怀南邑绶，为便北堂萱。\n侍讲鸾栖旧，端明棠荫存。\n时能挹前辈，为政有根源。",
        "dynasty": "宋",
        "collection_info": null
    },
    {
        "uuid": "8aea5c298d8c3c327ddb835f1506b2cc",
        "title": "饯用晦侄南安令  其二",
        "author": "赵汝腾",
        "content": "作邑无他法，精神在拊摩。\n吏肥民必瘦，酒少饭宜多。\n宁拙催科考，须知于蒍歌。\n莫将还债看，好事易蹉跎。",
        "dynasty": "宋",
        "collection_info": null
    },
    {
        "uuid": "8d02f27b2137af1343694627a1eeeb45",
        "title": "挽竹湖李端明  其一",
        "author": "赵汝腾",
        "content": "千古筠溪节，名孙尚有诸。\n敢言禁闼黯，勇退汉廷疏。\n扫轨门如水，悬鱼饭只蔬。\n讣传缨绂骇，惜绾不中书。",
        "dynasty": "宋",
        "collection_info": null
    },
    {
        "uuid": "6f81b5e673860e0a64aa394646df07dd",
        "title": "挽竹湖李端明  其二",
        "author": "赵汝腾",
        "content": "淡似香山老，臞于涑水翁。\n政须将及子，心孰不为公。\n后进师清俭，前旒誉直空。\n墓陵手所筑，过者式高风。",
        "dynasty": "宋",
        "collection_info": null
    },
    {
        "uuid": "5ab69075c03a3d86a2b380bd426c190f",
        "title": "挽盛君时",
        "author": "赵汝腾",
        "content": "忽报斯人讣，伤哉命压头。\n皇皇如有索，落落竟何求。\n学道鱼千里，辞家貉一丘。\n幸哉犹有子，可解二亲忧。",
        "dynasty": "宋",
        "collection_info": null
    },
    {
        "uuid": "2a8b684123a5971ef5381b4a29d01404",
        "title": "登北苑焙呈高计使谢庾使  其一",
        "author": "赵汝腾",
        "content": "急雨收声霁景开，蓬仙岭客岛云来。\n千丛撷秀牙铺雪，万臼研膏杵震雷。\n池上落英留绿叶，眼中飞絮点苍苔。\n去年醉墨今重看，笑领诗翁潋滟杯。",
        "dynasty": "宋",
        "collection_info": null
    },
    {
        "uuid": "dae66f95af82f7e4da0c9d3e50ae607b",
        "title": "登北苑焙呈高计使谢庾使  其二",
        "author": "赵汝腾",
        "content": "蜀浙当年贡亦劳，至今惟重建溪毛。\n地灵丹凤衔萱草，水圣苍虬幻雪涛。\n笑指茶星夸小范，愁伤民力叹袁高。\n皇华早晚归经幄，丁俑应难谏舌逃。",
        "dynasty": "宋",
        "collection_info": null
    },
    {
        "uuid": "6b637cf771b4170bcec0d99ea8b1cffd",
        "title": "陪饶计使至北苑焙",
        "author": "赵汝腾",
        "content": "东风未绿无边草，北苑先抽绝品芽。\n六辔行山清雾潦，一枪入焙带烟霞。\n凤呈奇羽名仙麓，龙护香泉供帝家。\n万碾玉尘飞动处，鬼犹劳矣况人耶。",
        "dynasty": "宋",
        "collection_info": null
    },
    {
        "uuid": "4178cab6f6233d64e6e9776767c42fa1",
        "title": "和饶计使北苑焙观贡品",
        "author": "赵汝腾",
        "content": "使华金掌冠卿材，曾侍红云一朶来。\n龙井为君增洗濯，凤山来客小低徊。\n膏翻玉雪团香帖，味笃金兰共酒杯。\n计相他时踵庞老，席前敷奏记东台。",
        "dynasty": "宋",
        "collection_info": null
    },
    {
        "uuid": "e086527c2f172a8b4cb231f0a47a7864",
        "title": "再用韵",
        "author": "赵汝腾",
        "content": "天生神醴地生材，曾感当年鸑鷟来。\n钓水取清芳酷烈，采山可茹味徘徊。\n能招霞侣云中笑，得奉龙颜食后杯。\n细品第三纲最胜，人间双井当舆台。",
        "dynasty": "宋",
        "collection_info": null
    },
    {
        "uuid": "0ea4bcca49fa3be01545db14a2d6878b",
        "title": "谢饶计使遣饷头贡余",
        "author": "赵汝腾",
        "content": "仙芽龙水办头纲，百草山中不敢香。\n表进得陪华使拜，贡余遣饷守臣尝。\n拟思苦口陈忠谏，可但饴茶献上方。\n分我清风生两腋，惜无文字只枯肠。",
        "dynasty": "宋",
        "collection_info": null
    },
    {
        "uuid": "487839d0f823a1a114219b6926694313",
        "title": "再用韵答饶计使",
        "author": "赵汝腾",
        "content": "周原愔愔隶台纲，茶篚驰供玉食香。\n贡重郑男难并列，品珍考叔未曾尝。\n乳花烹就分清贶，英草吟成属大方。\n后蔡前丁同入讽，令人怀古九迴肠。",
        "dynasty": "宋",
        "collection_info": null
    },
    {
        "uuid": "fd999590c9f8127ebdde9a2e71ec6ace",
        "title": "三用韵答饶计使",
        "author": "赵汝腾",
        "content": "郡凋亦办七茶纲，不似霜台雀舌香。\n上美为元包锡贡，残膏分丐雪翻尝。\n三为大有天王飨，二得坤中臣道方。\n退食自公味公赐，狂吟牵动璟心肠。",
        "dynasty": "宋",
        "collection_info": null
    },
    {
        "uuid": "6ea74b982bbcdb30a7e63c41bb80b3d0",
        "title": "谢高茶使遣饷头纲贡余",
        "author": "赵汝腾",
        "content": "东风吹折凤山芽，驿献花箱仗使家。\n遥想仙芳供御盌，应怜味谏落天涯。\n厥包锡贡何年始，其苦如饴信地嘉。\n斋祭无繇陪褥位，膏余分匄咀菁华。",
        "dynasty": "宋",
        "collection_info": null
    },
    {
        "uuid": "8990a07d17ec1ee336be9329eaa41e98",
        "title": "再用韵答高茶使",
        "author": "赵汝腾",
        "content": "凡卉千山未吐芽，天生灵草瑞天家。\n漕修贡事东西廨，使起英流南北涯。\n谏苦固应疏汲黯，品高终必相王嘉。\n老衰不办茶歌献，但诵周原远有华。",
        "dynasty": "宋",
        "collection_info": null
    },
    {
        "uuid": "6c700f74a37c48ae12f9ff4df55a5b55",
        "title": "庆高耻堂柱史都运",
        "author": "赵汝腾",
        "content": "招麾不可独斯人，中外称为社稷臣。\n永叔未容居四谏，鲜于且起福全闽。\n光华濡辔今亲遣，风采埋轮又一新。\n命下八州俱鼓舞，紫霞老守喜津津。",
        "dynasty": "宋",
        "collection_info": null
    },
    {
        "uuid": "525b091004d755c8feb26dc25fea1faa",
        "title": "庆高耻堂柱史除漕",
        "author": "赵汝腾",
        "content": "九曲山川值异人，仙灵忻舞对波臣。\n德星临照来从蜀，瘴雾澄清一洗闽。\n泽物濂翁仁望着，宽民王旦政条新。\n烂柯精舍班荆语，好约秋风到北津。",
        "dynasty": "宋",
        "collection_info": null
    },
    {
        "uuid": "a8832e7ef1d5bb8cff7fde3cf5bc555c",
        "title": "再用韵贺计使高耻堂建台得雨",
        "author": "赵汝腾",
        "content": "皇华都骑访陈人，似洒仙瓢助守臣。\n亭午建台申大雨，作霖用汝泽先闽。\n物情是处皆忻吐，吏习从今一洗新。\n陕事早知付韩范，尧夫定不叹天津。",
        "dynasty": "宋",
        "collection_info": null
    },
    {
        "uuid": "b2fbf0e03f819b90107a781aabc4b70d",
        "title": "答高耻堂计使招赏海棠",
        "author": "赵汝腾",
        "content": "皇华相约醉崇台，正月海棠弥望开。\n万象呈春杯潋滟，千花炫夜烛萦迴。\n雨余妃带华清沐，云幕仙从绛阙来。\n明岁公归对红药，吟成寄我馆蓬莱。",
        "dynasty": "宋",
        "collection_info": null
    },
    {
        "uuid": "36044e1497ee31fbde2d755080894579",
        "title": "再答  其一",
        "author": "赵汝腾",
        "content": "西州名品萃东台，特为光风连夜开。\n春事三分元未半，诗肠一日九周迴。\n雨中有泪坡吟尽，马上霑花甫醉来。\n郡坞数株寥落甚，园丁爱护剪荒莱。",
        "dynasty": "宋",
        "collection_info": null
    },
    {
        "uuid": "b9d63e3707a81307213c32e55629adf0",
        "title": "再答  其二",
        "author": "赵汝腾",
        "content": "人间姚魏总舆台，独占神仙上品开。\n绝代词华三峡倒，当时谏草九天迴。\n晚晴大白檐前举，春暖小车花下来。\n笔补浣花溪畔老，吟工压倒北山莱。",
        "dynasty": "宋",
        "collection_info": null
    },
    {
        "uuid": "6e2b37656d069370faefbc283e6932b2",
        "title": "再答  其三",
        "author": "赵汝腾",
        "content": "孤风独上子陵台，藻思天然顷刻开。\n银烛不妨花下照，铁心肯向赋中迴。\n休怀濯锦江边梦，早应筑沙堤上来。\n急裹紫霞望公至，也教凡卉识仙莱。",
        "dynasty": "宋",
        "collection_info": null
    },
    {
        "uuid": "a9e828945434769d2022281573e759d5",
        "title": "答高计使韵",
        "author": "赵汝腾",
        "content": "使承帝命若予工，膴膴周原布惠风。\n正似公权怀笔谏，岂如后蔡谱茶功。\n春盈夏涸疑神水，荼苦饴甘属太空。\n芹献固知仍旧比，采蘩泂酌亦昭忠。",
        "dynasty": "宋",
        "collection_info": null
    },
    {
        "uuid": "5596d26a7b937edb3b56236f8f7b0004",
        "title": "和高计使郊行",
        "author": "赵汝腾",
        "content": "春光物色伴扬班，昼出城南暮入阍。\n转蕙风吹禊亭竹，采桑日照女筐蘩。\n清游得共皇华醉，妙语能追红药翻。\n一任鹃鸣芳自若，坐间嘉客意同原。",
        "dynasty": "宋",
        "collection_info": null
    },
    {
        "uuid": "27b0d95a40d0d058d93c2026de1b6e97",
        "title": "再用韵答谢石屿庾使",
        "author": "赵汝腾",
        "content": "一翁閒伴两星台，亭畔看花花半开。\n我盍归田垂钓隠，公行持橐侍鸾迴。\n流鶑似避宫粧靓，黄鹄曾将蜀种来。\n二妙赓酬康济手，横舟句好相推莱。",
        "dynasty": "宋",
        "collection_info": null
    },
    {
        "uuid": "c23c5ffd94900da195d928ab4337c500",
        "title": "纪游一首呈高计使谢庾使",
        "author": "赵汝腾",
        "content": "天风吹我到丹青，不觉春华又再经。\n芝叟采来云冉冉，茶仙尝后水泠泠。\n溪山信美琅琊景，宇宙无穷岘首亭。\n登者固多公不朽，老衰得附凤凰翎。",
        "dynasty": "宋",
        "collection_info": null
    },
    {
        "uuid": "7bf18f5f3422851fef518d4fd3cd16f2",
        "title": "復用韵答高计使谢庾使",
        "author": "赵汝腾",
        "content": "何人潄石枕寒青，飞鸟徘徊不敢经。\n却骑同登观溟涬，怀仙遥想戒真泠。\n西山南浦临流阁，北树东云把酒亭。\n道极高明须峻绝，铁狮峰顶振风翎。",
        "dynasty": "宋",
        "collection_info": null
    },
    {
        "uuid": "3645e590fc75c19798f2d55c0c118d2a",
        "title": "陪高计使柱史谢庾使刑郎登梅仙山丹青阁  其一",
        "author": "赵汝腾",
        "content": "侵云祠宇绝荒凉，目眴凭虚兴寄长。\n仙者远游非穆穆，天之视下亦苍苍。\n贵公业趁尘泥腐，小尉名争日月光。\n此地何缘子真到，孤忠处处慕留芳。",
        "dynasty": "宋",
        "collection_info": null
    },
    {
        "uuid": "28465c3216a5cfcfebd5f0470dc60722",
        "title": "陪高计使柱史谢庾使刑郎登梅仙山丹青阁  其二",
        "author": "赵汝腾",
        "content": "节迎吹帽约郊行，衣夹登危露未零。\n一笑向时分皂白，相逢今日共丹青。\n清姿照世郎官宿，劲操擎天柱史星。\n自有此山无此客，来同老守醉还醒。",
        "dynasty": "宋",
        "collection_info": null
    },
    {
        "uuid": "7ce2ba72dc7c47a6524206f6af760950",
        "title": "又和饶计使丹青阁韵",
        "author": "赵汝腾",
        "content": "久闻杰阁愿今酬，亭午登临到上头。\n二水清澄新雨霁，众峰苍峭冻云留。\n拟赓场圃诗人句，休负烟波墨客愁。\n信使偕行原隰耀，仙山多谢约同游。",
        "dynasty": "宋",
        "collection_info": null
    },
    {
        "uuid": "9d97c1a8c3f17221a790a9af12c7a75c",
        "title": "又再用韵和",
        "author": "赵汝腾",
        "content": "后期采菊约新酬，笑指西风帽恋头。\n陆羽久仙泉水在，紫芝何代寺峰留。\n霞边野雾供吟啸，泽畔归鸿免叹愁。\n愧乏登高能赋手，陪公后乘写清游。",
        "dynasty": "宋",
        "collection_info": null
    },
    {
        "uuid": "9a3a1f1741fe58f7e8df03e489ced93f",
        "title": "径坂左司使君惠和近诗为亲而喜合天理之公得性情之正復用韵以庆  其一",
        "author": "赵汝腾",
        "content": "扶杖来观徧老农，清朝新礼采芝翁。\n德尊韦布封员外，恩重牙绯视治中。\n言悟千秋逢主圣，躬行万石耀臣工。\n求与抑与从天下，径坂丹忱殿陛通。",
        "dynasty": "宋",
        "collection_info": null
    },
    {
        "uuid": "8332fa240e055c22a81e88de501e2035",
        "title": "径坂左司使君惠和近诗为亲而喜合天理之公得性情之正復用韵以庆  其二",
        "author": "赵汝腾",
        "content": "何曾学圃学为农，陋巷萧然白髮翁。\n便拜冯唐长郎署，更荣弘景相山中。\n诏褒忠孝垂青史，上想仪型遣画工。\n庄叟湛然元不动，平生风雨视穷通。",
        "dynasty": "宋",
        "collection_info": null
    },
    {
        "uuid": "534b59d33a5f5fd27d8110bd2059fd7a",
        "title": "奏径坂尊公致政盛德于上就以诗报之",
        "author": "赵汝腾",
        "content": "拜疏归田学老农，天高未肯听衰翁。\n逸民且举邵康节，有子併称程大中。\n给札说书皆御墨，教忠锡爵励羣工。\n老臣只代臣颐请，颐不祈恩何自通。",
        "dynasty": "宋",
        "collection_info": null
    },
    {
        "uuid": "c8986b8d1560aa3669e4c2066e8e913f",
        "title": "赞径坂使君柯山仲春讲席之盛",
        "author": "赵汝腾",
        "content": "赢粮多士二千余，争向柯山讲席隅。\n立天地心鸣道铎，开生灵眼识师儒。\n孔融鲁国奇男子，孟氏邹人大丈夫。\n我在紫霞洲上笑，惜无羽翼到三衢。",
        "dynasty": "宋",
        "collection_info": null
    },
    {
        "uuid": "d2e97fe6712c2ce900c7e6cb61e699d9",
        "title": "驿至得径坂讲席帛诗喜甚和韵且坚秋风武夷之约  其一",
        "author": "赵汝腾",
        "content": "驿足归来以口陈，烂柯山色碧嶙峋。\n横经二月二十一，听讲三千三百人。\n圣者子孙皆在列，愚而夫妇也知津。\n衰翁首看法筵义，文与正蒙相比伦。",
        "dynasty": "宋",
        "collection_info": null
    },
    {
        "uuid": "e18cc884531df27cdaac91ac086806b8",
        "title": "驿至得径坂讲席帛诗喜甚和韵且坚秋风武夷之约  其二",
        "author": "赵汝腾",
        "content": "紫霞老子望青霞，喜诵新吟倚鬂华。\n已遣鸣驺迎道左，那知纫佩尚天涯。\n为庄椿寿称觞近，访武夷仙卜日赊。\n秋夜月明游九曲，棹歌声裏赋岩花。",
        "dynasty": "宋",
        "collection_info": null
    },
    {
        "uuid": "e480f35d2888b953253f9a1c1cbf06e3",
        "title": "和徐径坂帛诗韵併约徐立大同赋",
        "author": "赵汝腾",
        "content": "谒想仙姿诗见之，坛高屈宋隶吾麾。\n在邦无怨仁何怨，与世多违道不违。\n一鲁丈夫独儒服，百曹相国漫戎衣。\n折衝人物山中隠，谁佐君王立德威。",
        "dynasty": "宋",
        "collection_info": null
    },
    {
        "uuid": "65ed85dbf874541070d8cca2600d44f5",
        "title": "梦徐径坂",
        "author": "赵汝腾",
        "content": "谁云姑蔑远无诸，梦绕柯僊抱膝庐。\n我得閒中翻鲁语，公应静裏玩羲图。\n雷犹地伏阳新復，云向天升雨可需。\n好倡诸贤为时出，只容衰懒老西湖。",
        "dynasty": "宋",
        "collection_info": null
    },
    {
        "uuid": "d4cd687823abd90b9505c9c8b41f0181",
        "title": "用前韵呈史绣使",
        "author": "赵汝腾",
        "content": "吁嗟肤使襟期厚，来顾陈人老鬓班。\n席地樽开樵舍畔，停云兴在玉柯间。\n不知天上皇华贵，也共山中半日閒。\n好向金门领名胜，独留一叟弄潺湲。",
        "dynasty": "宋",
        "collection_info": null
    },
    {
        "uuid": "3a0058e62676cf5b3a7054b66668276f",
        "title": "和史绣使瑞梅韵",
        "author": "赵汝腾",
        "content": "忆昔朝旌别未央，逋仙风味饱哜尝。\n绣衣来酹东涛月，清节更餐南雪香。\n姑射真仙陪直指，绿华再萼瑞高堂。\n蓬莱花使传春信，早晚芝书趣觐王。",
        "dynasty": "宋",
        "collection_info": null
    },
    {
        "uuid": "6cddd0ce7ca4ca0106cbdcc19c325c86",
        "title": "饯史计使  其一",
        "author": "赵汝腾",
        "content": "祥刑生意徧庭荄，蔽芾棠阴手自栽。\n世降此翁犹尚德，俗衰时辈但论材。\n九仙截𩍐于公去，万石熏炉召父来。\n揽辔紫阳垂教地，饶何盍聘到崇台。",
        "dynasty": "宋",
        "collection_info": null
    },
    {
        "uuid": "77976af35b31398ea70d4d11a77c9de4",
        "title": "饯史计使  其二",
        "author": "赵汝腾",
        "content": "使者星明太史占，东风戒路揭帷襜。\n食当加倍稀亲酒，献不求余少榷盐。\n因进御茶供味谏，肯然官烛示家廉。\n老生莫效临岐赠，诗附仁言当束缣。",
        "dynasty": "宋",
        "collection_info": null
    },
    {
        "uuid": "fadec153c52e0eb8223f8da5a5865b08",
        "title": "怀史计使",
        "author": "赵汝腾",
        "content": "皇华叱驭遂驱驰，抱病怱怱语别离。\n不到天风海涛地，空吟春树暮云诗。\n似闻信宿留桑下，惜不扁舟趁水涯。\n一笑论文何日再，玉川为我说相思。",
        "dynasty": "宋",
        "collection_info": null
    },
    {
        "uuid": "642945ddae0cf24888201145d04e3b7b",
        "title": "谢史计使寄建茗",
        "author": "赵汝腾",
        "content": "皇华珍意办头纲，余馥吾侪也得尝。\n黯戆终然言有味，仝衰那得字搜肠。\n耕云陇畔知无憾，贮月瓢中剩有香。\n独念郊民多菜色，旱饥粟价踊非常。",
        "dynasty": "宋",
        "collection_info": null
    },
    {
        "uuid": "87b5d3a469cf06539241866d6e1fe416",
        "title": "锁院既久考文将毕适承按察使房公子靖遣诗相慰因和以答",
        "author": "赵汝腾",
        "content": "恭承礼聘典文宗，秉笔秋闱合至公。\n城郭纵游知有日，院门深锁寂无风。\n抡才未拟升司马，发策方将问卧龙。\n忽辱有诗相慰藉，一时裁答愧怱怱。",
        "dynasty": "宋",
        "collection_info": null
    },
    {
        "uuid": "3bf0a718c937105278a0563de29000e4",
        "title": "别伯舆新鄱阳广文",
        "author": "赵汝腾",
        "content": "特为予来冬復春，重寻旧话续新闻。\n诸儒学北今谁嗣，独步斗南犹有君。\n精舍诸生朝问道，郡斋一叟夜论文。\n絷维不可成分袂，搔首江东日暮云。",
        "dynasty": "宋",
        "collection_info": null
    },
    {
        "uuid": "88c25134b526332e8bd8faf75fd79b29",
        "title": "呈竹湖李端明",
        "author": "赵汝腾",
        "content": "淳佑清忠推杜李，岿然名德頼公存。\n岁时阔会英耆社，风月稀游独乐园。\n一榻自观心主静，诸贤欲扣我忘言。\n仆归借屋西湖畔，半载才能两造门。",
        "dynasty": "宋",
        "collection_info": null
    },
    {
        "uuid": "ec04a52cd83dbfd8578e51d0caeb3032",
        "title": "再用韵答",
        "author": "赵汝腾",
        "content": "敬简如翁吾所慕，即之目击道斯存。\n斥归借卧平泉石，倦出几名傲吏园。\n早日寒斋令尚友，近来径坂寄传言。\n文山岁晚梅如雪，拟约庞公到鹿门。",
        "dynasty": "宋",
        "collection_info": null
    },
    {
        "uuid": "4e08b0cd5166ee7dfc95f8e42affbf78",
        "title": "次韵叔兴见赠",
        "author": "赵汝腾",
        "content": "眼界纷纷尽扫除，云烟杳雾是匡庐。\n江山信美非吾土，井邑繁雄想旧庐。\n落笔纵横看草檄，感时忧愤欲成书。\n要须起赴功名会，莫守陈编似蠹鱼。",
        "dynasty": "宋",
        "collection_info": null
    },
    {
        "uuid": "16fa2add4bf96b4536e0bbbc7422ad79",
        "title": "寄新衡阳徐使君左司山长",
        "author": "赵汝腾",
        "content": "醉墨淋漓天地间，谁知大德不踰闲。\n世无孔子今希孔，国有颜渊易铸颜。\n多士龙门一乔岳，斯文牛耳两名山。\n暮春九曲峰前水，一笑风雩气象还。",
        "dynasty": "宋",
        "collection_info": null
    },
    {
        "uuid": "1a83ab005b3b85132f25ba5c04f3cc05",
        "title": "赠徐国谕",
        "author": "赵汝腾",
        "content": "英英直气验操存，夜校羣书日灌园。\n懒不到城三十载，老犹落笔数千言。\n吴公何敢轻招贾，徐穉兹来特访蕃。\n衰拙迩来逢盛事，德星远远照朱轓。",
        "dynasty": "宋",
        "collection_info": null
    },
    {
        "uuid": "3baaa551e7103d151a2e4ce9b2c50eae",
        "title": "赠萧高士",
        "author": "赵汝腾",
        "content": "槃涧老龙埋骨久，交游得尔最知心。\n诗摹海屿天风景，琴弄仙台玉笥音。\n畴昔羽衣曾过我，只今石鼎又联吟。\n丹成若欲归山去，恐被人间有物侵。",
        "dynasty": "宋",
        "collection_info": null
    },
    {
        "uuid": "faf27e1bcb8ce5cba9ab335d5ee8bb3c",
        "title": "赠隆中黄进士",
        "author": "赵汝腾",
        "content": "徧游天下好山川，归向隆中葺数椽。\n似慕孔明效龙卧，尚随陶侃指牛眠。\n诗书发冢笑何益，富贵乞墦嗟可怜。\n若语人时劝忠孝，福田不似种心田。",
        "dynasty": "宋",
        "collection_info": null
    },
    {
        "uuid": "a60dabfee59d1b551074a499ead36880",
        "title": "勉癸丑新进士",
        "author": "赵汝腾",
        "content": "霞州守吏庆筵开，喜为朝家得俊材。\n九曲山川增气槩，八元人物照樽罍。\n谶佳将报淮沙合，文焕新迎御扁来。\n不朽荣华轩冕外，君看云谷胜云台。",
        "dynasty": "宋",
        "collection_info": null
    },
    {
        "uuid": "5173a41df111021fd652bd645911e69c",
        "title": "饯卢威仲",
        "author": "赵汝腾",
        "content": "狐腋羊皮孰劣优，每嗟里社尚沉浮。\n千篇南雪题几徧，一马东风去不留。\n吴地名高诵梅福，汉廷语吉趣朱游。\n柯山若问衰陈迹，为说犹怀畎亩忧。",
        "dynasty": "宋",
        "collection_info": null
    },
    {
        "uuid": "2c7b3b1a910540b86d586288e0534072",
        "title": "再用韵答",
        "author": "赵汝腾",
        "content": "当年骯脏厄伊优，身寄枌榆宅尚浮。\n芝凤未肦羔屡聘，樯乌将发燕难留。\n朝廷终念孔文举，里社回思马少游。\n烟雾沧波休健羡，吾侪嫠纬莫忘忧。",
        "dynasty": "宋",
        "collection_info": null
    },
    {
        "uuid": "b79451241ee54a1b145df52634b44bc6",
        "title": "寄六湖陈如晦",
        "author": "赵汝腾",
        "content": "琴剑前时为我来，志同道合味悠哉。\n每怜一水马头险，惜放斯人鹢首回。\n鲁语手笺应毕卷，汾亭指授想多材。\n不知肯践诗盟否，菊已凋零梅又开。",
        "dynasty": "宋",
        "collection_info": null
    },
    {
        "uuid": "684c096c0e5b87d3125a8b2c6417efb6",
        "title": "寄程沧洲",
        "author": "赵汝腾",
        "content": "山间藜杖看初春，忽报沧洲除命新。\n今日昌黎司宪部，几年陆贽任词臣。\n扶持世道岂无策，宗主时贤今有人。\n老懒贵游书尽绝，一诗隃寄霅江滨。",
        "dynasty": "宋",
        "collection_info": null
    },
    {
        "uuid": "fe10bf92a8f8a7f1c3f91bb90cd9a7e6",
        "title": "寄卢玉堂武子",
        "author": "赵汝腾",
        "content": "建上文忠音响绝，尔来復说蔡翁卢。\n君归南浦颜无怍，我老西河道不孤。\n空有寸心驰记室，绝无一字到中都。\n吟成遣寄嗟何阔，开卷应嗤此叟迂。",
        "dynasty": "宋",
        "collection_info": null
    },
    {
        "uuid": "4cf2dbe75242be64219a715ec6232d50",
        "title": "诇李斛峰右司",
        "author": "赵汝腾",
        "content": "数士英英未易招，当时一网尽于萧。\n公才何止为陈瓘，朝论今争推杜乔。\n国定须贤扶宇宙，士惟知道乐箪瓢。\n凤凰千仞需时下，谗说新来已雪消。",
        "dynasty": "宋",
        "collection_info": null
    },
    {
        "uuid": "1e3d24d1d3525e87936e311f08549264",
        "title": "诇斛峰李纯父右司",
        "author": "赵汝腾",
        "content": "衰拙新来领建安，郡斋夜梦绕余干。\n东都得尔名节重，西贼闻之心胆寒。\n海内四贤尚家食，闽中一叟愧空餐。\n幔亭仙掌文盟在，好与伯舆来共看。",
        "dynasty": "宋",
        "collection_info": null
    },
    {
        "uuid": "2e0484a5d3ffa0487d82a3da57c52c68",
        "title": "诇湖南刑使赵紫薇",
        "author": "赵汝腾",
        "content": "绣节当年立碧霄，至今遗爱蔼懽谣。\n云烟何止能开霁，山岳曾闻亦动摇。\n纵未振衣华表着，不应分席混渔樵。\n余干宰士今乔固，定有诗筒慰寂寥。",
        "dynasty": "宋",
        "collection_info": null
    },
    {
        "uuid": "fb3f9118296fc40dc7925416ed424d38",
        "title": "登石鼓追思武夷余干二老呈威仲",
        "author": "赵汝腾",
        "content": "云间把酒更持螯，九日登临意气豪。\n自有此山题墨富，独推二老擅名高。\n禅关曾访移泉脉，亭扁重书镇海涛。\n老我空游愧能赋，得君藻笔仆名骚。",
        "dynasty": "宋",
        "collection_info": null
    },
    {
        "uuid": "78028623d05ef99527a9ac87f1780d2c",
        "title": "再用韵答",
        "author": "赵汝腾",
        "content": "不羡丛菊并二螯，羡君出语真俊豪。\n崛奇退之石鼓句，清逸永叔庐山高。\n壮怀倾倒涌泉寺，健笔嘘吸沧海涛。\n后期进步登大顶，上续风雅卑庄骚。",
        "dynasty": "宋",
        "collection_info": null
    },
    {
        "uuid": "a9f95c3bc4a029cec8a31cd17e2943ec",
        "title": "岩溪书堂登眺",
        "author": "赵汝腾",
        "content": "崎岖穿竹篮舆侧，高下扪萝石径幽。\n虎豹遁时深谷窈，鱼龙舞处大江浮。\n公难閒坐山中相，我久吟披泽畔裘。\n白石清泉知此意，请将直钓钓璜流。",
        "dynasty": "宋",
        "collection_info": null
    },
    {
        "uuid": "5985df3083392eac8d22fd12d7352a0d",
        "title": "涌泉亭",
        "author": "赵汝腾",
        "content": "涌泉亭畔坐蒙茸，手指三江抚万松。\n石鼓生云深有意，珠骊吐水密无踪。\n禽声人语同时乐，林影日华相映重。\n邂逅一樽开笑口，菊萸犹笑不从容。",
        "dynasty": "宋",
        "collection_info": null
    },
    {
        "uuid": "6d3ab6168a202ccaa75f3c46e445884c",
        "title": "挽王国录",
        "author": "赵汝腾",
        "content": "华峰早日得追随，议论词章颇俊奇。\n五羖固应羞自鬻，一夔惜不佐来仪。\n东嘉把盏论文日，婺女停舟问易时。\n黄壤竟埋斯士骨，推贤不早嘆珠遗。",
        "dynasty": "宋",
        "collection_info": null
    },
    {
        "uuid": "25b07b9b625fe4317883de1094616bf1",
        "title": "挽岩云赵使君",
        "author": "赵汝腾",
        "content": "忆与东岩居里社，萝云松月共诗盟。\n伤心遂哭公三世，堕泪难招尔九京。\n领郡抗章生掇祸，过庭吟稿死留名。\n似闻难弟尤儒雅，好率诸郎副旦评。",
        "dynasty": "宋",
        "collection_info": null
    },
    {
        "uuid": "2c672bfa549544742178ad833fbb1c00",
        "title": "挽郑知府",
        "author": "赵汝腾",
        "content": "先正当年遇阜陵，在廷玉立指忠清。\n甘棠笏得孙枝绍，使竹符分棣萼荣。\n七袠骎骎登上寿，诸郎鼎鼎擅英名。\n北邙千古知无恨，吟些聊供薤露声。",
        "dynasty": "宋",
        "collection_info": null
    },
    {
        "uuid": "27abc73e125153fc93ffb2d29feed46e",
        "title": "挽朱夫人",
        "author": "赵汝腾",
        "content": "兰陔送母度新阡，追忆东岩老谪仙。\n虀办咄嗟供妇职，肝刲一再续亲年。\n六珈偕老荣何盛，二子乘舟晚可怜。\n彤管责堪陈信史，今将列女传同编。",
        "dynasty": "宋",
        "collection_info": null
    },
    {
        "uuid": "d7106b335a52430408c960f09248a8be",
        "title": "寄李颐老",
        "author": "赵汝腾",
        "content": "易说刊成未，心传自法云。\n寄声扬舶使，一力主斯文。",
        "dynasty": "宋",
        "collection_info": null
    },
    {
        "uuid": "7d411e2e0c16bdd76ae4c8e09707e4ba",
        "title": "柬陈谠送鹅",
        "author": "赵汝腾",
        "content": "鶃鶃何为至，于陵转馈予。\n出哇吾不敢，笑付老庖厨。",
        "dynasty": "宋",
        "collection_info": null
    },
    {
        "uuid": "a704511258974dd5417f4b56f831b405",
        "title": "寄仲节金华牧二首  其一",
        "author": "赵汝腾",
        "content": "犹记衰翁佩印初，曾将四学劝羣儒。\n只今郡守西山后，好勉人人诵吕朱。",
        "dynasty": "宋",
        "collection_info": null
    },
    {
        "uuid": "71127521aa8a143c5bcb6d394ac6864d",
        "title": "寄仲节金华牧二首  其二",
        "author": "赵汝腾",
        "content": "传闻议论异柯山，辨难何妨莫失懽。\n试取景仁与君实，中和问答几书看。",
        "dynasty": "宋",
        "collection_info": null
    },
    {
        "uuid": "45ec02b9c9120a340c4252e861b3d643",
        "title": "寄程沧洲",
        "author": "赵汝腾",
        "content": "身是金华旧使君，闻公新渥倍懽忻。\n朱轓暂为东莱起，收拾干淳未坠文。",
        "dynasty": "宋",
        "collection_info": null
    },
    {
        "uuid": "52e0984760de03dfa6b58cd84b0b5ede",
        "title": "寄高耻堂",
        "author": "赵汝腾",
        "content": "江西格了使湖南，又似当年朱晦庵。\n问学如公真少辈，请将大道讲毡谈。",
        "dynasty": "宋",
        "collection_info": null
    },
    {
        "uuid": "15c1a533c00f2cb4d16e566efdfc02f3",
        "title": "寄徐左司  其一",
        "author": "赵汝腾",
        "content": "紫洲洲上得诗筒，展诵青霞在眼中。\n白首漫郎应号叟，黑头永叔早称翁。",
        "dynasty": "宋",
        "collection_info": null
    },
    {
        "uuid": "f80a7868837b4ae0803ff1982b54f4a3",
        "title": "寄徐左司  其二",
        "author": "赵汝腾",
        "content": "人皆山斗瞻吏部，谁敢文章近左司。\n君看玉池金鲫句，尽刊腥腐带僊姿。",
        "dynasty": "宋",
        "collection_info": null
    },
    {
        "uuid": "cfe69d107da07303fb49f5699708404e",
        "title": "赠李喜观谒徐径坂",
        "author": "赵汝腾",
        "content": "一世龙门未易攀，鲰生负笈造柯山。\n束修以上吾斯诲，应许吟风立雪还。",
        "dynasty": "宋",
        "collection_info": null
    },
    {
        "uuid": "274476bf8ff1838ea9fd10ff42680615",
        "title": "赠林行简见徐径坂",
        "author": "赵汝腾",
        "content": "紫霞洲上雨如丝，白髮衰翁有所思。\n吟付三山林敬则，烂柯国手尚观棋。",
        "dynasty": "宋",
        "collection_info": null
    },
    {
        "uuid": "507956ee3106ebaba31d0d63f7809d36",
        "title": "和韵诇徐径坂",
        "author": "赵汝腾",
        "content": "圣断锄姦不大声，传闻侧席迟幽人。\n人今天民之先觉，幡然风俗还振振。",
        "dynasty": "宋",
        "collection_info": null
    },
    {
        "uuid": "a6ef20992e8c1f1386f25032ae860334",
        "title": "次徐径坂衡阳使君韵示林敬则",
        "author": "赵汝腾",
        "content": "千仞冈头一振衣，共嗟凤德卧郊扉。\n近锄萧艾知天意，会见朝阳露欲晞。",
        "dynasty": "宋",
        "collection_info": null
    },
    {
        "uuid": "137a3c7569854224f4782f9beda9fb6b",
        "title": "和徐径坂衡阳使君韵题渔庄烟雨",
        "author": "赵汝腾",
        "content": "列子御风旬五日，庄周称寿八千秋。\n归欤烟雨蒙蒙景，萼集班衣剩劝酬。",
        "dynasty": "宋",
        "collection_info": null
    },
    {
        "uuid": "45e3ef1e6f5a35b9a06cc9a4b4ee3601",
        "title": "送江墨庄  其一",
        "author": "赵汝腾",
        "content": "径坂仙翁名盖代，得君胶法喜临池。\n鷄林鼠岛皆知重，尔亦声华万古垂。",
        "dynasty": "宋",
        "collection_info": null
    },
    {
        "uuid": "ceb5b4444d835a2425d40533f6073751",
        "title": "送江墨庄  其二",
        "author": "赵汝腾",
        "content": "寄语玉柯贤太守，万间精舍有诗盟。\n迩来曾践斯言否，此事须公剧力成。",
        "dynasty": "宋",
        "collection_info": null
    },
    {
        "uuid": "b67caa0e78f90103dd6a310ac212d627",
        "title": "送陈善世  其一",
        "author": "赵汝腾",
        "content": "似闻久客沧洲馆，曷不相从早数年。\n老我一丘事耕钓，劳君千里度山川。",
        "dynasty": "宋",
        "collection_info": null
    },
    {
        "uuid": "8df2b6701a139cab1fc924830a7ccd79",
        "title": "送陈善世  其二",
        "author": "赵汝腾",
        "content": "抱琴几宿滞秦溪，多谢常丞寄近诗。\n细咀绝无烟火气，其人可与遡濂伊。",
        "dynasty": "宋",
        "collection_info": null
    },
    {
        "uuid": "47b5052087cf4231abc7590e7e2788a9",
        "title": "送陈善世  其三",
        "author": "赵汝腾",
        "content": "不须远远苦求师，恭敬渊源可细推。\n归路瑞安逢二戴，为予再四说相思。",
        "dynasty": "宋",
        "collection_info": null
    },
    {
        "uuid": "6c01e17389b5c40eb3f788040a16f2ef",
        "title": "答郑宜中  其一",
        "author": "赵汝腾",
        "content": "太极成争今几年，濂翁先得我同然。\n经行醉墨怱怱就，不谓朋侪今竞传。",
        "dynasty": "宋",
        "collection_info": null
    },
    {
        "uuid": "c0090d5e338f83a57a857e077fe8a91e",
        "title": "答郑宜中  其二",
        "author": "赵汝腾",
        "content": "畏暑门稀问字徒，袖中妙语契周图。\n知君十倍侯芭学，老我非雄尚索涂。",
        "dynasty": "宋",
        "collection_info": null
    },
    {
        "uuid": "4f8805e685c44f430ef041ec868913a4",
        "title": "赠魏安石",
        "author": "赵汝腾",
        "content": "弹铗归欤何太速，扪腹掀髯饱藷粥。\n囊空裘敝未全贫，剩买松明照幽读。",
        "dynasty": "宋",
        "collection_info": null
    },
    {
        "uuid": "ff4859c5de3b4b04517106de03799d0e",
        "title": "偶见孟博送仲久诗章辄题二绝代赠  其一",
        "author": "赵汝腾",
        "content": "扁舟乘兴山阴道，春半园林雪未消。\n便解貂裘从我在，小窗幽寂共箪瓢。",
        "dynasty": "宋",
        "collection_info": null
    },
    {
        "uuid": "5c59725e894e7db3d8f4e3c1c74519db",
        "title": "偶见孟博送仲久诗章辄题二绝代赠  其二",
        "author": "赵汝腾",
        "content": "且看青山覆白云，悠悠世事谩知闻。\n扁舟却绝长江去，回首红尘路欲分。",
        "dynasty": "宋",
        "collection_info": null
    },
    {
        "uuid": "9ddfde0739910d270ca58aceb3b26466",
        "title": "因遣乡书赠姜山嗣师",
        "author": "赵汝腾",
        "content": "近市依湖十里间，扁舟朝往暮能还。\n莫教老圃翻锄尽，留我他年葬骨山。",
        "dynasty": "宋",
        "collection_info": null
    },
    {
        "uuid": "6caff0682573edd35115f9661cb24b2c",
        "title": "彭松溪簿来承绝句以紫霞翁见号因自号为紫霞翁成二绝走呈径坂  其一",
        "author": "赵汝腾",
        "content": "名斋取义本凡庸，借屋蓬莱理钓篷。\n特为紫阳访霞紫，临流一笑就称翁。",
        "dynasty": "宋",
        "collection_info": null
    },
    {
        "uuid": "a8dee65ec07319dc27c96e2ebaf47fce",
        "title": "彭松溪簿来承绝句以紫霞翁见号因自号为紫霞翁成二绝走呈径坂  其二",
        "author": "赵汝腾",
        "content": "南涧当年浚紫洲，我今取号自虚舟。\n倚栏惆怅青霞远，何日从君飞佩游。",
        "dynasty": "宋",
        "collection_info": null
    },
    {
        "uuid": "98b398fa9977b2f6f390328d6be6fd45",
        "title": "寿致政徐光禄",
        "author": "赵汝腾",
        "content": "易跻廿四中书考，难聚三千听讲生。\n入侍亲庭为一笑，方瞳弘景转精神。",
        "dynasty": "宋",
        "collection_info": null
    },
    {
        "uuid": "1d1a81aca699ad022b48142bbc4b7831",
        "title": "题永阳文献录  其一",
        "author": "赵汝腾",
        "content": "姦魂偃月忌吴黄，正气难摧百炼刚。\n奇响后来谁接续，玉川拜疏植纲常。",
        "dynasty": "宋",
        "collection_info": null
    },
    {
        "uuid": "b7818dc34f5ad9c068095148b5a334b4",
        "title": "题永阳文献录  其二",
        "author": "赵汝腾",
        "content": "冢中夷跖同枯骨，身后逢干享令名。\n读遍永阳文献录，可怜齰舌老司成。",
        "dynasty": "宋",
        "collection_info": null
    },
    {
        "uuid": "9801d67d7346706dd0b90b6caee37d6d",
        "title": "会饶伯舆徐子荐徐立大三高士一首",
        "author": "赵汝腾",
        "content": "英英奇节东州彦，凛凛清风南浦豪。\n更有余干饶有道，建安堂上聚三高。",
        "dynasty": "宋",
        "collection_info": null
    },
    {
        "uuid": "8d35c6853af364386166085d7af68aa4",
        "title": "秋词",
        "author": "赵汝腾",
        "content": "雨放凉飈晚復晴，小窗人亦共秋清。\n月华网在蛛丝上，错认踈帘挂水晶。",
        "dynasty": "宋",
        "collection_info": null
    },
    {
        "uuid": "e76c2f7e79973331f0bca2f4a4552c11",
        "title": "饯新三衢牧常着郎",
        "author": "赵汝腾",
        "content": "咫尺去天郡，少双名世儒。\n两轓建有日，五袴周无襦。\n孔庙云来祀，柯山衿佩趋。\n常侯振文化，相业起于衢。",
        "dynasty": "宋",
        "collection_info": null
    },
    {
        "uuid": "ad2e1e4c909767fd77977eb71c7b39a6",
        "title": "句  其一",
        "author": "赵汝腾",
        "content": "阳萌知独復，岁寒见孤洁。",
        "dynasty": "宋",
        "collection_info": null
    },
    {
        "uuid": "00bda66cee7ac387e25255bbf14fd30f",
        "title": "句  其二",
        "author": "赵汝腾",
        "content": "蕙菊未开倾竹叶，柴桑有梦绕篮舆。",
        "dynasty": "宋",
        "collection_info": null
    },
    {
        "uuid": "1976e7339033d56fddb54b4b3b4fcfc0",
        "title": "句  其三",
        "author": "赵汝腾",
        "content": "芳草绿边陋鹦鹉，杨花飞处避河豚。",
        "dynasty": "宋",
        "collection_info": null
    }
]