[
    {
        "uuid": "db9fa23d180ce13b8104e58bec9a28e8",
        "title": "资圣寺",
        "author": "林夔孙",
        "content": "华峰跨苍穹，下有云一壑。\n翚飞二百秋，蜂巢几千落。\n灵泉际空留，宿雾临除薄。\n山呈万古姿，竹陨六月箨。\n当年有贤令，神交契冥漠。\n怀哉精魄归，永矣香火託。\n至今书壁间，读者为嗟愕。\n好事继前志，刳岩成此阁。\n仰看斗插椽，俯听泉入铎。\n晤言千载心，英气凛欲作。\n西崖望蒙顶，跻攀计已昨。\n忽闻良友同，共写襟期乐。\n遐登破嵘屼，幽讨待绰约。\n磅礴富蒸鬰，阴衣茫纷错。\n再拜五华君，许莅他日约。\n霜威凈余氛，晴宇洞寥廓。",
        "dynasty": "宋",
        "collection_info": null
    }
]