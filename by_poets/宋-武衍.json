[
    {
        "uuid": "4c2507f7dcaa3ff68a6a160236328258",
        "title": "秋夕过松陵",
        "author": "武衍",
        "content": "月冷江空夜气浓，桂香飞下广庭风。\n不知何处神仙过，鹤唳数声烟霭中。",
        "dynasty": "宋",
        "collection_info": null
    },
    {
        "uuid": "bbe81c4bd66f453f5de4176de148a48b",
        "title": "鶑",
        "author": "武衍",
        "content": "柳外飞来恰弄声，瞥然流去一梭轻。\n分明啼断春愁处，风不惊花午院晴。",
        "dynasty": "宋",
        "collection_info": null
    },
    {
        "uuid": "edf8721f336cbf8c1b8ae0661f8e39eb",
        "title": "宫词补遗  其一",
        "author": "武衍",
        "content": "梨花风动玉阑香，春色沈沈锁建章。\n唯有落红官不禁，尽教飞舞出宫墙。",
        "dynasty": "宋",
        "collection_info": null
    },
    {
        "uuid": "7faa824ceba604ebb9d48c75d4865eb7",
        "title": "宫词补遗  其二",
        "author": "武衍",
        "content": "牡丹春籞正秾华，有旨今年不赏花。\n剪落金盘三百朶，内批分赐近臣家。",
        "dynasty": "宋",
        "collection_info": null
    },
    {
        "uuid": "5b7f8f7b1f58c94abe9851d8c4ce6cf7",
        "title": "采桑曲  其一",
        "author": "武衍",
        "content": "粉光薄薄髻云垂，叶满湘笼独步时。\n女伴未来归未得，水边閒照插花枝。",
        "dynasty": "宋",
        "collection_info": null
    },
    {
        "uuid": "7063722edd7a22255435a602065affda",
        "title": "采桑曲  其二",
        "author": "武衍",
        "content": "道是蚕忙未是忙，日长犹得事梳妆。\n罗敷有语何曾解，倚树偷窥马上郎。",
        "dynasty": "宋",
        "collection_info": null
    },
    {
        "uuid": "d9703c050d88a6abf49a85827059e9d8",
        "title": "虚皇坛月下闻笙",
        "author": "武衍",
        "content": "何人吹动玉笙攒，天阔风高桂殿寒。\n声轧五云飞不去，夜深和鹤落瑶坛。",
        "dynasty": "宋",
        "collection_info": null
    },
    {
        "uuid": "ae8bbbc2bd1f0d8f554ef2b461ca48dd",
        "title": "宫思",
        "author": "武衍",
        "content": "当时十五正娇妍，选入宫中二十年。\n谁料祇今三十五，舞鞾未蹋玉阶前。",
        "dynasty": "宋",
        "collection_info": null
    },
    {
        "uuid": "24e7d90eba6239ca7a256a2c9c295321",
        "title": "书画扇",
        "author": "武衍",
        "content": "双成午夜约飞琼，齐驾红鸾看月明。\n缥缈碧云归去晓，洞天霜冷玉箫清。",
        "dynasty": "宋",
        "collection_info": null
    },
    {
        "uuid": "2c8366a7d963e411e6de6e9fdfbb178f",
        "title": "赠苕上隠者",
        "author": "武衍",
        "content": "夹溪槐柳绿云堆，辙蹟何尝到碧苔。\n不种桃花缘底事，恐因流水悞人来。",
        "dynasty": "宋",
        "collection_info": null
    },
    {
        "uuid": "1e546f10bb3d790a0fdaa63667c04459",
        "title": "开元广寒词",
        "author": "武衍",
        "content": "桂华珠殿水精楼，柘袖笼香乙夜游。\n飞下银桥人不觉，月明三十六宫秋。",
        "dynasty": "宋",
        "collection_info": null
    },
    {
        "uuid": "63bbcd58e2cf936a05786a268b75f79b",
        "title": "客去",
        "author": "武衍",
        "content": "晋人冠子羽人衣，客去移床傍小池。\n扇影不摇蕲竹浄，藕花风裏看唐诗。",
        "dynasty": "宋",
        "collection_info": null
    },
    {
        "uuid": "5ea855d69d5396f4b2a4d7eea329f7c9",
        "title": "游吴门同乐园疥池光亭壁呈使君张都承",
        "author": "武衍",
        "content": "一城和气万家春，金碧楼台处处新。\n太守不孤同乐意，木兰堂上看游人。",
        "dynasty": "宋",
        "collection_info": null
    },
    {
        "uuid": "fe60e6dd629fa48dbdaaa42634199d67",
        "title": "春日舟中书所见  其一",
        "author": "武衍",
        "content": "翠峰斜倚侧金翘，罗带萦红罥碧桃。\n应是春愁禁不得，东风深院粉墙高。",
        "dynasty": "宋",
        "collection_info": null
    },
    {
        "uuid": "f29bb1039592e525b6e029ee62f187c4",
        "title": "春日舟中书所见  其二",
        "author": "武衍",
        "content": "花外风来夹腻香，片云谁遣下巫阳。\n不须回首频相顾，彼此伤春易断肠。",
        "dynasty": "宋",
        "collection_info": null
    },
    {
        "uuid": "7eb63bd05495a1dce1f640f1b79def2a",
        "title": "明妃曲  其一",
        "author": "武衍",
        "content": "中国无人虏肆轻，六宫挥泪别倾城。\n当时谁议诛延寿，益重君王好色名。",
        "dynasty": "宋",
        "collection_info": null
    },
    {
        "uuid": "ff15bda9fe73e676b818fae7390c7122",
        "title": "明妃曲  其二",
        "author": "武衍",
        "content": "马上风沙乱鬓蝉，羶乡同地不同天。\n琵琶何用弹深怨，出降乌孙更可怜。",
        "dynasty": "宋",
        "collection_info": null
    },
    {
        "uuid": "a7eec2047c49605ee2116c04de3e481d",
        "title": "闻角呈宗谕方蕙岩",
        "author": "武衍",
        "content": "晓角吹愁客梦寒，一声声落曲屏閒。\n吴儿可杀无风味，老却梅花祇当閒。",
        "dynasty": "宋",
        "collection_info": null
    },
    {
        "uuid": "0b97b0d77114253af74ed288e908a32b",
        "title": "韩干照夜白  其一",
        "author": "武衍",
        "content": "八尺{马昂}龙雪到蹄，阿瞒骑罢阿环骑。\n绝怜千古房星魄，不见明时见乱时。",
        "dynasty": "宋",
        "collection_info": null
    },
    {
        "uuid": "c025ff3c7fd018f2a682e7cc4e6b2fa4",
        "title": "韩干照夜白  其二",
        "author": "武衍",
        "content": "振金喷玉出天闲，几向骊宫骤月还。\n脱使干生天宝后，画图那得到人閒。",
        "dynasty": "宋",
        "collection_info": null
    },
    {
        "uuid": "a8dc98224aaa60cac7880ee18eff3b9c",
        "title": "柳枝词",
        "author": "武衍",
        "content": "灵和殿裏最风流，三月飞花雪御楼。\n换得玉人眉样巧，一春浑不下帘鈎。",
        "dynasty": "宋",
        "collection_info": null
    },
    {
        "uuid": "5d1709223c41b05e9e073b911f05eb0a",
        "title": "秋夕清泛",
        "author": "武衍",
        "content": "弄月吹箫过石湖，冷香摇荡碧芙蕖。\n贪寻旧日鸥边宿，露湿船头数轴书。",
        "dynasty": "宋",
        "collection_info": null
    },
    {
        "uuid": "f36262745933c69766f30b992beabfa2",
        "title": "老将",
        "author": "武衍",
        "content": "几回梦裏到边陲，马上犹能磨战旗。\n弹泪对人偏爱说，建炎随驾渡江时。",
        "dynasty": "宋",
        "collection_info": null
    },
    {
        "uuid": "db068aa521637bb2f06f850954015d4d",
        "title": "春日湖上  其一",
        "author": "武衍",
        "content": "花外垂杨阅四朝，东风依旧绿条条。\n当年盛事人犹说，二殿龙舟泊画桥。",
        "dynasty": "宋",
        "collection_info": null
    },
    {
        "uuid": "c54e04a213e727f1c1a046c2011d17dd",
        "title": "春日湖上  其二",
        "author": "武衍",
        "content": "拆桐花上雨初干，寒食游人尽出关。\n一片湖边春富贵，断桥船簇夕阳间。",
        "dynasty": "宋",
        "collection_info": null
    },
    {
        "uuid": "eaff46d5599ba5befe2d55bb743d99ac",
        "title": "春日湖上  其三",
        "author": "武衍",
        "content": "飞鹢鸣镳鼓吹喧，繁华应胜渡江前。\n吟梅处士今还在，肯住孤山尔许年。",
        "dynasty": "宋",
        "collection_info": null
    },
    {
        "uuid": "cfcb20a880224a0ca7bb08a8d1e5811f",
        "title": "春日湖上  其四",
        "author": "武衍",
        "content": "船裏歌声去復还，游人乐在酒杯间。\n争如策蹇长堤上，细看南山与北山。",
        "dynasty": "宋",
        "collection_info": null
    },
    {
        "uuid": "81166dff32bda790985e38b32f88cfe0",
        "title": "宜永观雨",
        "author": "武衍",
        "content": "池上泠泠过雨声，绿荷风走万珠明。\n天公未欲从羣望，作了晚凉俄便晴。",
        "dynasty": "宋",
        "collection_info": null
    },
    {
        "uuid": "dc3676063237d2bd84a7e48fd8828b55",
        "title": "长桥月夕",
        "author": "武衍",
        "content": "捲来沧海黄银浪，飞出层云白玉团。\n千古垂虹奇绝处，独凭三百赤阑干。",
        "dynasty": "宋",
        "collection_info": null
    },
    {
        "uuid": "854e5c4eabd68f8ce1da3b0359896268",
        "title": "双鹭",
        "author": "武衍",
        "content": "谁惊双鹭起苹汀，蹵裂玻瓈细有声。\n飞入白云浑不辨，碧山横处忽分明。",
        "dynasty": "宋",
        "collection_info": null
    },
    {
        "uuid": "067dc4a45fcc9d10b1f427a9500b1f79",
        "title": "重访西湖旧游",
        "author": "武衍",
        "content": "西风吹晓凤城开，桂子香中信马来。\n十载不行湖上路，知它添了几楼台。",
        "dynasty": "宋",
        "collection_info": null
    },
    {
        "uuid": "49f93bb24f509a626b94f344fe2d5558",
        "title": "榴花",
        "author": "武衍",
        "content": "蹙蹙生红露滴珠，熏风凉幌晓妆初。\n折来戴朶频拈看，应讶罗裙色不如。",
        "dynasty": "宋",
        "collection_info": null
    },
    {
        "uuid": "82bdc1b0ba9db4442f6b8843bbf5eadd",
        "title": "燕子",
        "author": "武衍",
        "content": "燕子搀风入画楹，不知人傍绿窗行。\n香泥惊落忽飞去，却向桐华顶上鸣。",
        "dynasty": "宋",
        "collection_info": null
    },
    {
        "uuid": "faca714a4382c5197bdfe23cb0655f22",
        "title": "老宫人  其一",
        "author": "武衍",
        "content": "宝髻无光玉貌昏，悲歌空感旧承恩。\n君王喜问先朝事，时许车儿到殿门。",
        "dynasty": "宋",
        "collection_info": null
    },
    {
        "uuid": "0c5855c408a0fd2c758ff2bbdca1b012",
        "title": "老宫人  其二",
        "author": "武衍",
        "content": "侍辇观花上苑春，太皇宣索凤笙频。\n如今犹记当时曲，对谱閒教小内人。",
        "dynasty": "宋",
        "collection_info": null
    },
    {
        "uuid": "14cc41741a507e538604b4e2681a25bc",
        "title": "湖亭席上赠商素",
        "author": "武衍",
        "content": "一曲春风已擅场，浅颦低啭更传觞。\n令人忆杀香山老，旧日玲珑也姓商。",
        "dynasty": "宋",
        "collection_info": null
    },
    {
        "uuid": "fc68f426739a00f20f9e1702dbf307ad",
        "title": "贵游",
        "author": "武衍",
        "content": "钿车辘辘辗芳尘，步幛香移一片春。\n花下玉盘行禁脔，御前宣劝到湖滨。",
        "dynasty": "宋",
        "collection_info": null
    },
    {
        "uuid": "b123e97b4ae1c9784007af616406eb95",
        "title": "次平小景",
        "author": "武衍",
        "content": "一拂残烟暝不收，作成溪上十分秋。\n空林落日西风急，红叶无诗水自流。",
        "dynasty": "宋",
        "collection_info": null
    },
    {
        "uuid": "df9631ffbda4a032de3537b8f10db811",
        "title": "寻昔游",
        "author": "武衍",
        "content": "碧水青山旧路迷，刘郎怊怅阮郎悲。\n仙桃一别人间去，洞裏春风自四时。",
        "dynasty": "宋",
        "collection_info": null
    },
    {
        "uuid": "2073e0e447c434577d2339913c0b5480",
        "title": "七夕",
        "author": "武衍",
        "content": "金鍼插并玉搔头，月落河倾尚倚楼。\n细认双星还自感，别离同是一般愁。",
        "dynasty": "宋",
        "collection_info": null
    },
    {
        "uuid": "395ce1dfcf19777bc7facdfa85e22a81",
        "title": "雁奴",
        "author": "武衍",
        "content": "断沙残汐葑田枯，寂历寒烟卧雁奴。\n飞起不知何处落，数声蓦忽隔黄芦。",
        "dynasty": "宋",
        "collection_info": null
    },
    {
        "uuid": "1a19a2b1b1d30872595341ba783faa0a",
        "title": "阮客",
        "author": "武衍",
        "content": "粉靥娇春掌上轻，玉琴声裏见深情。\n花边临别重回首，犹恐丝弦说未明。",
        "dynasty": "宋",
        "collection_info": null
    },
    {
        "uuid": "ec7c1327614f63931b1717caac053fd0",
        "title": "书吴江塔院水月",
        "author": "武衍",
        "content": "迭迭沧波隔乱山，白鸥飞去復飞还。\n吟边好思无多子，祇在孤舟落照间。",
        "dynasty": "宋",
        "collection_info": null
    },
    {
        "uuid": "d74e3991c8bd70afcfe21dc80469249a",
        "title": "九日",
        "author": "武衍",
        "content": "倒尽鸱夷酒更沽，西风吹兴渺江湖。\n客中剩喜身强健，岁岁秋香看紫萸。",
        "dynasty": "宋",
        "collection_info": null
    },
    {
        "uuid": "3179065ad49af54a52a5f88ed5b10c16",
        "title": "寄社友",
        "author": "武衍",
        "content": "秉烛西园事已非，更堪中酒落花时。\n隔帘燕子偏饶舌，不管春愁倦作诗。",
        "dynasty": "宋",
        "collection_info": null
    },
    {
        "uuid": "8c4969766faa512886c1d4302ff9266f",
        "title": "立春",
        "author": "武衍",
        "content": "蓼滴辛盘色斗鲜，已将春到酒尊前。\n金幡不用吴娃祝，自唱新词插鬓边。",
        "dynasty": "宋",
        "collection_info": null
    },
    {
        "uuid": "74c75b290abb493509037a7640e73baf",
        "title": "孤山访梅不遇简知己",
        "author": "武衍",
        "content": "结客寻春过旧堤，雪香云冷锁双扉。\n隔墙应是梅花笑，敝却貂裘尚未归。",
        "dynasty": "宋",
        "collection_info": null
    },
    {
        "uuid": "78d719a79cbd76f24372a6c101c5f4fb",
        "title": "雪中登垂虹亭",
        "author": "武衍",
        "content": "投棰江边雪满头，玉虹千尺要诗酬。\n诗成上马谁同说，说似亭前两白鸥。",
        "dynasty": "宋",
        "collection_info": null
    },
    {
        "uuid": "a19c32b7eadbc55d88dcf9e8a891a103",
        "title": "霜梧",
        "author": "武衍",
        "content": "栖凤枝头数叶轻，井边篱落正关情。\n晚来纵有西风过，一片秋声作不成。",
        "dynasty": "宋",
        "collection_info": null
    },
    {
        "uuid": "8b838a581fdf3c9ba2357ec0de1c5f0b",
        "title": "湖边",
        "author": "武衍",
        "content": "日日湖边上小车，要寻红紫醉年华。\n东风合与春料理，忍把轻寒瘦杏花。",
        "dynasty": "宋",
        "collection_info": null
    },
    {
        "uuid": "010bc70f389f3c52392f812bae460f5e",
        "title": "示舵师",
        "author": "武衍",
        "content": "不拘早晚过长桥，要泊桥边踏巨鳌。\n无月色时方得睡，有梅花处必停篙。\n不逢水活鱼休买，纔见溪清米便淘。\n到得旗亭须报我，落帆相与醉村醪。",
        "dynasty": "宋",
        "collection_info": null
    },
    {
        "uuid": "a772ba00b6504130d2c308160b8ba844",
        "title": "立秋夕",
        "author": "武衍",
        "content": "水花香弄晚风清，閒立梧桐看月生。\n夜漏向深秋始觉，一天星湿露华明。",
        "dynasty": "宋",
        "collection_info": null
    },
    {
        "uuid": "c1f27b477fdaaea174a079ee227aff47",
        "title": "新雁",
        "author": "武衍",
        "content": "塞月程程远，星河字字疎。\n不眠沙外水，恐湿足间书。\n倦翮支风去，悲声落枕初。\n秋清人易感，政自不关渠。",
        "dynasty": "宋",
        "collection_info": null
    },
    {
        "uuid": "8de203816e799318d375a3dfdd16dd40",
        "title": "春晓山行马上口占  其一",
        "author": "武衍",
        "content": "山深竹暗晓风轻，几样幽禽错杂鸣。\n驻马细听浑不识，就中惟识子规声。",
        "dynasty": "宋",
        "collection_info": null
    },
    {
        "uuid": "ee09a02191ac9c71bf19859feb0ff276",
        "title": "春晓山行马上口占  其二",
        "author": "武衍",
        "content": "路转前山復后山，宿烟收尽薄生寒。\n吟鞭忽指松梢月，绝胜城中楼上看。",
        "dynasty": "宋",
        "collection_info": null
    },
    {
        "uuid": "756ef0689665e39f935d7f00fcdf0ba4",
        "title": "阳復",
        "author": "武衍",
        "content": "一变阳爻七日初，窗閒测影弄徐徐。\n不知曾未添宫线，但觉多翻数叶书。",
        "dynasty": "宋",
        "collection_info": null
    },
    {
        "uuid": "6312797375e5a842768df5b6160dadb5",
        "title": "刘八窗见访一夕即别",
        "author": "武衍",
        "content": "五年苕上别，别后愧相疎。\n今夕知何夕，忆渠俄见渠。\n同持一杯酒，胜寄百封书。\n未及论心事，晓风回蹇馿。",
        "dynasty": "宋",
        "collection_info": null
    },
    {
        "uuid": "7d2b6f44e824f41c33c83ad656c41042",
        "title": "悼戴式之",
        "author": "武衍",
        "content": "四海诗人说石屏，一时知己尽公卿。\n家传衣钵生无愧，气挟江湖老更清。\n重感慨时多比兴，最瑰奇处是歌行。\n九原不作空遗稿，三些吟魂泪为倾。",
        "dynasty": "宋",
        "collection_info": null
    },
    {
        "uuid": "d29cdedf24bc95d257e0fba11e584856",
        "title": "尝葡萄",
        "author": "武衍",
        "content": "压架骈枝露颗圆，水精落落照晴轩。\n微酸自是江南种，尚忍因渠说太原。",
        "dynasty": "宋",
        "collection_info": null
    },
    {
        "uuid": "5b26a494bf5aa7e5c68beef0ba16368f",
        "title": "睡觉",
        "author": "武衍",
        "content": "睡觉东风忽惘然，起翻云母续炉烟。\n半醒不醉宿酲思，欲雨又晴寒食天。\n春草池塘诗梦裏，梨花庭院酒尊前。\n谁怜倦客长安市，节物惊心忆旧年。",
        "dynasty": "宋",
        "collection_info": null
    },
    {
        "uuid": "a43f0ae845def8e827f7c13d0bdb02c5",
        "title": "晴丝",
        "author": "武衍",
        "content": "何处飞来缭碧空，敲吟终日费形容。\n榑桑老茧抽纤纬，星殿残机剪素茸。\n蓦忽带归帘外燕，等閒惹住柳边蜂。\n风柔日薄楼台晚，一缕低垂力正慵。",
        "dynasty": "宋",
        "collection_info": null
    },
    {
        "uuid": "8426dc8ac48ba536d0be736924541a51",
        "title": "谢曹东甽跋吟卷",
        "author": "武衍",
        "content": "十年湖海仰师儒，八斗衣传子建余。\n袖裏有诗须印证，句中无眼定趦趄。\n吹香玉唾清如许，刮膜金篦病已除。\n媪扇何曾求贵重，等閒中得会稽书。",
        "dynasty": "宋",
        "collection_info": null
    },
    {
        "uuid": "c5065f50cf4b7b565d4fee02c044ab72",
        "title": "枫桥道中",
        "author": "武衍",
        "content": "路接官河柳行斜，蹇馿衝暑憇田家。\n雨余天迥云生叶，日午风轻稻放花。\n袯襫已悬黄犊睡，桔槔不动绿阴遮。\n老翁相见如相识，命坐藜床自析瓜。",
        "dynasty": "宋",
        "collection_info": null
    },
    {
        "uuid": "43db69741f9601c27141abdccd2d248a",
        "title": "郊居纪实",
        "author": "武衍",
        "content": "既安能适復何疑，小筑重营即旧规。\n狡兔反为三窟累，鹪鹩终遂一枝期。\n种成水际芙蓉径，凿得亭前菡萏池。\n客有可人尊有酒，四时风月总相宜。",
        "dynasty": "宋",
        "collection_info": null
    },
    {
        "uuid": "a6119a39583c20a9056e6de54587dd4d",
        "title": "送外家通倅方澹庵",
        "author": "武衍",
        "content": "风节传清素，名多为宦游。\n花封纔解绶，芝检趣监州。\n等上持麾节，归来觐冕旒。\n江南与江北，底用说离愁。",
        "dynasty": "宋",
        "collection_info": null
    },
    {
        "uuid": "2ad438bd8bf2178f4f0cf75393c08fb4",
        "title": "松陵晚泊",
        "author": "武衍",
        "content": "漭漭风涛外，天随底处寻。\n碧云千嶂暝，红树九秋深。\n故国荒城梦，空江倦客心。\n行藏那復计，篷月闯孤斟。",
        "dynasty": "宋",
        "collection_info": null
    },
    {
        "uuid": "5889e9ba11a4b5af7c4f2cf479e119c2",
        "title": "小游僊词",
        "author": "武衍",
        "content": "天风吹上碧嶙峋，鸾鹤声清草木熏。\n金阙玉楼行欲遍，却携明月出红云。",
        "dynasty": "宋",
        "collection_info": null
    },
    {
        "uuid": "88ffd9b9c0a9b5cfaff54581bbe3b68d",
        "title": "寄汤伯起",
        "author": "武衍",
        "content": "徙家城市去，不为故人留。\n种菊应无地，观山合起楼。\n别来通讯少，春至作诗不。\n池上双柽绿，孤吟我正愁。",
        "dynasty": "宋",
        "collection_info": null
    },
    {
        "uuid": "bac6fc10e717f65c95b6d35c79d8970e",
        "title": "次韵答菊庄汤伯起",
        "author": "武衍",
        "content": "数弓蔬地一方池，吾爱吾庐祇自知。\n芦碧补交杨柳缺，柽红搀上藕花迟。\n翠阴围合疑无日，凉意萧骚剩有诗。\n君欲重来须更待，嫩烟浮动晚晴时。",
        "dynasty": "宋",
        "collection_info": null
    },
    {
        "uuid": "bcdd737d543c1921e8794dce1717a899",
        "title": "别燕",
        "author": "武衍",
        "content": "宝墨烟云邈，金风庭户秋。\n有雏堪作伴，无计若为留。\n谨勿沾鲸浪，应须避蜃楼。\n裁诗聊寄远，烦慰玉人愁。",
        "dynasty": "宋",
        "collection_info": null
    },
    {
        "uuid": "fc133d1b28bc1cf8f053fa28eb957f51",
        "title": "西陵观梅",
        "author": "武衍",
        "content": "障霜篝日夺天机，九月梅花赏玉蕤。\n到了不如春意胜，水边风韵两三枝。",
        "dynasty": "宋",
        "collection_info": null
    },
    {
        "uuid": "66fc4cfce6039897d284a696c044b8a6",
        "title": "小院",
        "author": "武衍",
        "content": "小院秋声动碧梧，飒然凉思满籧篨。\n年来懒结青镫伴，却课儿曹读夜书。",
        "dynasty": "宋",
        "collection_info": null
    },
    {
        "uuid": "907ab96fda6ba0a0ed62a8315a8549d7",
        "title": "夏日书事",
        "author": "武衍",
        "content": "缓将琴轸卷将书，谁信閒中事有余。\n约客论茶和水试，课童移菊带泥鉏。\n竹栊日午犹关鹤，水槛朝来自餧鱼。\n山蓟已苗瓜已蔓，适安生计未全疎。",
        "dynasty": "宋",
        "collection_info": null
    },
    {
        "uuid": "8c767671f31dba7e1ec2954c5355cacd",
        "title": "访隠者居",
        "author": "武衍",
        "content": "藓磴披萝入，茅堂着竹遮。\n绿看流去水，红惜落残花。\n蜀鸟啼春静，山童厌客譁。\n细观题壁者，一一是诗家。",
        "dynasty": "宋",
        "collection_info": null
    },
    {
        "uuid": "8b65c586bfacd0238f545ec8acc65e7f",
        "title": "宫中词",
        "author": "武衍",
        "content": "睡余罗袖印眉山，行傍妆台理坠鬟。\n圣主忧勤排当少，犀椎鱼拨总成閒。",
        "dynasty": "宋",
        "collection_info": null
    },
    {
        "uuid": "d29ece38d5b2e3075515d9e57cb15cc3",
        "title": "边烽既息穑事告登歌以五十六字用和击壤",
        "author": "武衍",
        "content": "见说边头事已宁，捷书復得寿春城。\n从来方面多豪杰，均与朝廷繫重轻。\n枣实虽红休北顾，稻花垂白近西成。\n民无饥色添欢色，气象方纔似太平。",
        "dynasty": "宋",
        "collection_info": null
    },
    {
        "uuid": "1b782a7d696141d95890b2a8d4345ebe",
        "title": "京口策应戍将归营",
        "author": "武衍",
        "content": "老矣犹征调，新从淮上归。\n尽知边境事，曾解寿春围。\n腥血封刀匣，黄沙渍铁衣。\n奏功均得赏，沽酒醉斜晖。",
        "dynasty": "宋",
        "collection_info": null
    },
    {
        "uuid": "7da047b0df1da4b3e6277ba67bc884cd",
        "title": "枕边",
        "author": "武衍",
        "content": "枕边清坐散余酲，惨淡西窗月半明。\n燕子梦回帘未捲，楝花风信晓寒轻。",
        "dynasty": "宋",
        "collection_info": null
    },
    {
        "uuid": "bfef0b147f0593bd2aced7110b4be4aa",
        "title": "癖",
        "author": "武衍",
        "content": "剩欲收神省费心，三生痴癖本来深。\n典衣寻访晋朝画，折简借观雷氏琴。\n帖字逼真尝细搨，诗联敲稳每长吟。\n镜中一笑成何事，鬓影秋丝日见侵。",
        "dynasty": "宋",
        "collection_info": null
    },
    {
        "uuid": "8e7ae4e1f03be8841df6d2e5d4fee4f5",
        "title": "清明湖上",
        "author": "武衍",
        "content": "榆火初传禁漏残，满城和气在湖山。\n接天杨柳风烟裏，照水桃花图画閒。\n旧路人穿新路去，长桥船出断桥还。\n吾皇应喜民胥乐，岁许西门入夜关。",
        "dynasty": "宋",
        "collection_info": null
    },
    {
        "uuid": "cd7d1d04cee6ba8b9f950a6f61be5abe",
        "title": "宿吕城舟中",
        "author": "武衍",
        "content": "古堞遗踪何处寻，断烟残日意沈沈。\n飞湍过闸风雷怒，峭岸如山草木深。\n灯火邻船喧客枕，江天漂梗碎乡心。\n明朝沽酒新丰市，怊怅无人伴苦吟。",
        "dynasty": "宋",
        "collection_info": null
    },
    {
        "uuid": "e614d33105314977ba7c82a325299584",
        "title": "送客之润赴时贵约",
        "author": "武衍",
        "content": "折柳亭边未问津，江山先入梦来频。\n漕渠水足新逢雨，客路风光恰是春。\n莫论孙刘悲既往，愿言宾主乐相亲。\n曾留短绝题多景，君到应须为拂尘。",
        "dynasty": "宋",
        "collection_info": null
    },
    {
        "uuid": "be45f84c07c4963fbe551c1b89da741c",
        "title": "送徐云友归行都",
        "author": "武衍",
        "content": "落落奇男子，长年走客尘。\n白身无寸禄，青眼欠高人。\n病为思诗苦，贫缘立行真。\n片云留不住，归醉洛阳春。",
        "dynasty": "宋",
        "collection_info": null
    },
    {
        "uuid": "0bb7dbe0c6ba06b19007b33062e676fc",
        "title": "伯氏自吴门来辇下再宿即别",
        "author": "武衍",
        "content": "把酒论新事，移床问故山。\n桑麻云已长，亲戚喜相安。\n断鴈江湖外，驰心梦寐间。\n两年三度别，此别觉尤难。",
        "dynasty": "宋",
        "collection_info": null
    },
    {
        "uuid": "c5e86d3dce8b743aac31f9d83b91cbda",
        "title": "刘后村被召",
        "author": "武衍",
        "content": "衔上官虽显，吟边兴不衰。\n细评南岳稿，远过后山诗。\n才大人多忌，名高上素知。\n瓣香吾敢后，幸见召环时。",
        "dynasty": "宋",
        "collection_info": null
    },
    {
        "uuid": "978ba2238fb40ffc56da927370645ffb",
        "title": "送友人赴长沙酒官",
        "author": "武衍",
        "content": "老枫残月晓江滨，送客归来又送君。\n愁滴离声三迭泪，眼穿行色万重云。\n过湘应取离骚续，到邑终期课最闻。\n莫为西班羞薄宦，要思先世立殊勋。",
        "dynasty": "宋",
        "collection_info": null
    },
    {
        "uuid": "7144d068d8f10501f7d1158b47f8c743",
        "title": "杏花",
        "author": "武衍",
        "content": "柳店春风酒旆斜，紫绡团萼数枝花。\n香肌元是多丰腻，错把红梅看作他。",
        "dynasty": "宋",
        "collection_info": null
    },
    {
        "uuid": "8026eccf4f837375d1549c0530d53e98",
        "title": "寓京口四首答汤菊庄兼简分司郑料院 北固亭口占",
        "author": "武衍",
        "content": "三生结得润人缘，卮酒时来暖客毡。\n北固儿童虽不识，也缘巾屦过山前。",
        "dynasty": "宋",
        "collection_info": null
    },
    {
        "uuid": "1944bc6f3a0f3159fb6585687a0e8c63",
        "title": "寓京口四首答汤菊庄兼简分司郑料院 鹘山",
        "author": "武衍",
        "content": "屹然孤石藓痕青，千古江湍洗不平。\n苍鹘飞来復飞去，不知身为此山名。",
        "dynasty": "宋",
        "collection_info": null
    },
    {
        "uuid": "a4f356b448e4742a6226d65c5b592e82",
        "title": "寓京口四首答汤菊庄兼简分司郑料院 甘露寺很石",
        "author": "武衍",
        "content": "二雄曾向此般还，鼎立功名各未安。\n留得坐时顽石在，至今人尚说曹瞒。",
        "dynasty": "宋",
        "collection_info": null
    },
    {
        "uuid": "17561fd0fcecbc1133caf97c587df6d1",
        "title": "寓京口四首答汤菊庄兼简分司郑料院 月观远眺",
        "author": "武衍",
        "content": "朝宗亭下浪冥冥，何日寻观瘗鹤铭。\n更欲裹茶邀客去，短篷敲火瀹中泠。",
        "dynasty": "宋",
        "collection_info": null
    },
    {
        "uuid": "f5d53315c11b2902310f6bb5895ea53b",
        "title": "岁在丁亥郊禋礼成皇帝登门肆赦获睹盛典恭成口号",
        "author": "武衍",
        "content": "阊阖煌煌闢晓云，千官鹄立望严宸。\n鹤书飞下珠檐峻，雉扇分开玉座新。\n山寿声中团喜气，钧天奏处隔香尘。\n明王盛事民何幸，三载恩宽四海春。",
        "dynasty": "宋",
        "collection_info": null
    },
    {
        "uuid": "63585d645dd91cf2c7a1ad05bcbf0e8e",
        "title": "正元二日与菊庄汤伯起归隠陈鸿甫泛舟湖上二首  其一",
        "author": "武衍",
        "content": "春云漠漠雨踈踈，小𦩘衝烟入画图。\n除却淡妆浓抹句，更将何语说西湖。",
        "dynasty": "宋",
        "collection_info": null
    },
    {
        "uuid": "717b6d623c452a2bd79a4b834f01b878",
        "title": "正元二日与菊庄汤伯起归隠陈鸿甫泛舟湖上二首  其二",
        "author": "武衍",
        "content": "棹转逋山𫇢落晖，春风深锁恨依依。\n松间一鹤俄飞起，疑是先生出未归。",
        "dynasty": "宋",
        "collection_info": null
    },
    {
        "uuid": "1f7cec559b6e8acf019d10611e719b57",
        "title": "送蕙坡赵富阳赴高邮元幕见次",
        "author": "武衍",
        "content": "相逢客裏便相欢，握手真能出肺肝。\n买得酒尊曾共酌，带来诗卷每容看。\n旧闻游宦多知己，今喜公朝与好官。\n一片淮云千里月，觐圭何日入长安。",
        "dynasty": "宋",
        "collection_info": null
    },
    {
        "uuid": "d6bbd60bbb022b6a8017a038646ed108",
        "title": "芦笋",
        "author": "武衍",
        "content": "春风荻渚暗潮平，紫绿尖新嫩茁生。\n带水掐来随手脆，棹船归去满篝轻。\n竹根稚子难专美，涧底香芹可配羹。\n风味祇应渔舍占，玉盘空厌五侯鲭。",
        "dynasty": "宋",
        "collection_info": null
    },
    {
        "uuid": "d4eb63332b47dc4d8f53833b63d701f4",
        "title": "湖亭席上",
        "author": "武衍",
        "content": "寒食梨花月，新晴杨柳风。\n愁融山色裏，兴极酒杯中。\n绿髮日夜变，青春今古同。\n忍教行乐处，容易夕阳红。",
        "dynasty": "宋",
        "collection_info": null
    },
    {
        "uuid": "6f2943a7295098081d104a69439f2f45",
        "title": "哀魏方泉  其一",
        "author": "武衍",
        "content": "每见中吴士，多称太守贤。\n一毫无暴政，千里乐丰年。\n心醉西楼月，身飞北阙天。\n那知人事异，梦绝柳桥边。",
        "dynasty": "宋",
        "collection_info": null
    },
    {
        "uuid": "9af954a359bfd9da2bde4c792458e9ba",
        "title": "哀魏方泉  其二",
        "author": "武衍",
        "content": "诏下催归觐，人传便尹京。\n班纔联从橐，庭忽舞铭旌。\n玉树悲中折，金丹圣莫生。\n泽多唯乳子，天道若无情。",
        "dynasty": "宋",
        "collection_info": null
    },
    {
        "uuid": "c6d0de904c6652a5f1f8e94f7f7dc068",
        "title": "寄吴德章签判",
        "author": "武衍",
        "content": "莫转朱弦轸，知音世不悭。\n吟情清似水，壮志屹于山。\n自入乡关去，相思云树间。\n春风吹五叶，早趁集英班。",
        "dynasty": "宋",
        "collection_info": null
    },
    {
        "uuid": "f2dfc01d48c4bb4aa2e00dbe198dc961",
        "title": "书所怀",
        "author": "武衍",
        "content": "閒拂尘中镜，犹怜壁上梭。\n生平多坎壈，知己半销磨。\n对酒成孤酌，横琴寓九歌。\n相思江水阔，岁晚客如何。",
        "dynasty": "宋",
        "collection_info": null
    },
    {
        "uuid": "c8a52524a67c009fb62dc5c108a12556",
        "title": "蜡梅  其一",
        "author": "武衍",
        "content": "磬口檀心紫晕重，繁香微洩绣帘风。\n照花休用添红烛，却怕轻明暖易融。",
        "dynasty": "宋",
        "collection_info": null
    },
    {
        "uuid": "51dce33e7db703e36bee4dbc85fc0c02",
        "title": "蜡梅  其二",
        "author": "武衍",
        "content": "赋得姿容类至中，哨枝宿叶又春风。\n品题虽入江梅谱，可惜名同韵不同。",
        "dynasty": "宋",
        "collection_info": null
    },
    {
        "uuid": "339aeb482d7b890d74012c45df86ae48",
        "title": "恭谢庆成诗十阕  其一",
        "author": "武衍",
        "content": "二载明禋帝意专，瓣香盍谢祖宗前。\n愿前盛典从头数，绍述应须亿万年。",
        "dynasty": "宋",
        "collection_info": null
    },
    {
        "uuid": "9ba85f329348b86054f9585ffee72cfe",
        "title": "恭谢庆成诗十阕  其二",
        "author": "武衍",
        "content": "麝蜡笼纱粲玉阶，珠栊齐撤九门开。\n一天星斗明如月，法驾徐擎出殿来。",
        "dynasty": "宋",
        "collection_info": null
    },
    {
        "uuid": "4af411d530f202a1d8347e9b49f464d4",
        "title": "恭谢庆成诗十阕  其三",
        "author": "武衍",
        "content": "宫监推帘探晓星，景阳钟动已妆成。\n凤舆陆续衔车马，黄道香浓尾驾行。",
        "dynasty": "宋",
        "collection_info": null
    },
    {
        "uuid": "526cb7741b76901d2a8bf069839bfabd",
        "title": "恭谢庆成诗十阕  其四",
        "author": "武衍",
        "content": "礼成列圣宴群工，浩荡春风到竹宫。\n传旨簪花俄侣锦，信知天子是天公。",
        "dynasty": "宋",
        "collection_info": null
    },
    {
        "uuid": "8ae9f4a11df0e1481c351a72f066a4cd",
        "title": "恭谢庆成诗十阕  其五",
        "author": "武衍",
        "content": "大官宣劝礼优宽，中殿妃嫔各尽欢。\n和气满城天色好，不妨直际晚回銮。",
        "dynasty": "宋",
        "collection_info": null
    },
    {
        "uuid": "c3ed9db8bf33bd904e1944ae9c4c760e",
        "title": "恭谢庆成诗十阕  其六",
        "author": "武衍",
        "content": "乐奏仙韶进寿觥，觚棱风细宝香清。\n隔帘微见龙颜启，缘是优人有笑声。",
        "dynasty": "宋",
        "collection_info": null
    },
    {
        "uuid": "0f0e1d97ee5806b557da0fa93d9e974c",
        "title": "恭谢庆成诗十阕  其七",
        "author": "武衍",
        "content": "宫前仪卫尚般还，花裏声传午漏残。\n见说御园才放水，圣心游泳正观澜。",
        "dynasty": "宋",
        "collection_info": null
    },
    {
        "uuid": "5da36af76c9ff4af4ee4ae47c13aa17c",
        "title": "恭谢庆成诗十阕  其八",
        "author": "武衍",
        "content": "染罗雕草斡天机，簇戴工夫斗出奇。\n唯有近臣恩数异，尚方别赐细栾枝。",
        "dynasty": "宋",
        "collection_info": null
    },
    {
        "uuid": "224d408e176261105bafe7480932187b",
        "title": "恭谢庆成诗十阕  其九",
        "author": "武衍",
        "content": "小白长红十里春，归来天仗拥香尘。\n翩翩黄屋雕霞裏，辇上无花止一人。",
        "dynasty": "宋",
        "collection_info": null
    },
    {
        "uuid": "4f0aca86a2e5cea90c2e0850dba9b692",
        "title": "恭谢庆成诗十阕  其一○",
        "author": "武衍",
        "content": "士庶重重间绮罗，霁光熏作小春和。\n御街两行瞻天表，比似前回人更多。",
        "dynasty": "宋",
        "collection_info": null
    },
    {
        "uuid": "1dcf2ce3b2917575827f7aef0ee74b5f",
        "title": "病目",
        "author": "武衍",
        "content": "病目医治两睫宽，迎风犹苦泪漫漫。\n水边望月虽无碍，灯下观书便觉难。\n索句每防愁入肾，好杯多是热归肝。\n法当着意收神观，不用金篦久自安。",
        "dynasty": "宋",
        "collection_info": null
    }
]