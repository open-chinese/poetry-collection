[
    {
        "uuid": "2659308d053e124f9105b4f038605458",
        "title": "融州老君洞敕赐真仙岩之图",
        "author": "杜应然",
        "content": "古号黔南今号融，真仙第一胜高嵩。\n仙关标榜门增丽，圣像威灵民敬崇。\n帝赐御书藏宝阁，天生石像老仙翁。\n瓶炉罗列非雕琢，幢盖周围夺巧工。\n足履分明深踏石，仙衣彷佛挂玲珑。\n青牛水畔藏头角，白鹤溪边饮羽㚇。\n狮子像前如拜伏，猿猴梯上若登空。\n龙田龙迹施鳞甲，蛇藏蛇身似锦红。\n罗汉数躯朝向北，斗星七位转回东。\n浮桥伫望金星座，仙径平瞻水月宫。\n丹井千秋泉不竭，芝田万顷草常丰。\n余清近酌潺潺水，耸翠遥观迭迭松。\n石柱经年坚且直，寿溪度岁淼无穷。\n吕仙隠迹居于壁，□□□容坐得穹。\n彩仗彩仪皆拥护，仙床仙室尽高雄。\n化岩夏月生寒凛，和洞冬天都暖烘。\n棋画台中人弈戏，树生石内月朦胧。\n列三寺观学俱近，会一楼堂像阐洪。\n道院庵中居上道，风雩台畔自生风。\n桥名步扣登融石，楼号鸿音撞巨钟。\n花圃西南前可望，钓台泉石景堪充。\n刘侯布德于融郡，父宿兴祠立寿容。\n广地可容千位客，照天高挂一灯笼。\n洞天要比应难比，福地虽同未肯同。\n一石镌经显居士，万碑题咏称名公。\n想君足迹难穷览，敬为栽诗入画中。",
        "dynasty": "宋",
        "collection_info": null
    }
]