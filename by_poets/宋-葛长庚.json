[
    {
        "uuid": "2e0e83710d58e23d9d24a4079d229fb2",
        "title": "兰陵王 一溪碧",
        "author": "葛长庚",
        "content": "一溪碧。\n何处桃花流出。\n春光好，寻个□□，小小篮舆漫行适。\n苍苔满白石。\n涧底阴风凛栗。\n疑无路，幽壑琮琤，峡转山回入林僻。\n千峰呈翠色。\n时亦有声声，樵唱渔笛。\n忽然一树樱桃白。\n又回头一顾，掀髯一笑，诗情酒思正豪逸。\n虎蹄过新迹。\n幂幂。\n雾如织。\n见异草珍禽，问名不识。\n山灵勒驾雨来急。\n欲游观未已，仆言日夕。\n看来看去，似那里，似少室。",
        "dynasty": "宋",
        "collection_info": null
    },
    {
        "uuid": "592f0daa81168a261592b07530b3d71c",
        "title": "兰陵王 三峰碧",
        "author": "葛长庚",
        "content": "三峰碧。\n缥渺烟光树色。\n高寒处，上有猿啼，鹤唳天风夜萧瑟。\n山形似笔格。\n人道江南第一。\n游紫观，月殿星坛，积翠楼前吹铁笛。\n客来访灵迹。\n闻王郭当年，曾此驻锡。\n二仙为谒浮丘伯。\n从骖鸾去后，云深难觅。\n丹炉灰冷杵声寂。\n依然旧泉石。\n泉石。\n最幽阒。\n更禽静花闲，松茂竹密。\n清都绛阙无消息。\n共羽衣挥麈，感今怀昔。\n堪嗟人世，似梦里，驹过隙。",
        "dynasty": "宋",
        "collection_info": null
    },
    {
        "uuid": "26d3a9b97522a93d3ec31110e843c3cf",
        "title": "兰陵王 桃花瘦",
        "author": "葛长庚",
        "content": "桃花瘦。\n寒食清明前后。\n新燕子，禁得馀寒，风雨把人苦僝僽。\n梅粒今如豆。\n减却春光多少。\n空自有，满树山茶，似语如愁卧晴昼。\n幽人展襟袖。\n惜莺花未老，江山如旧。\n杜鹃声里同携手。\n叹陌上芳草，堤边垂柳。\n一春十病九因酒。\n愁来独搔首。\n豆蔻。\n枝头小。\n应可惜年华，孤负时候。\n九十韶光那得久。\n问芍药觅醉，牡丹索笑。\n三万六千，能几度，君知否。",
        "dynasty": "宋",
        "collection_info": null
    },
    {
        "uuid": "a646c8e1d31993f6dceefb30dade5e44",
        "title": "沁园春 嫩雨如尘",
        "author": "葛长庚",
        "content": "嫩雨如尘，娇云似织，未肯便晴。\n见海棠花下，飞来双燕，垂杨深处，啼断孤莺。\n绿砌苔香，红桥水暖，笑拈吟髭行复行。\n幽寻懒、就半窗残睡，一枕初醒。\n消凝。\n次第清明。\n渺南北东西草又青。\n念镜中勋业，韶光冉冉，尊前今古，银发星星。\n青鸟无凭，丹霄有约，独倚东风无限情。\n谁知有，这春山万点，杜宇千声。",
        "dynasty": "宋",
        "collection_info": null
    },
    {
        "uuid": "ec4c0ebcd47ee1293ef8716f217bbeaf",
        "title": "沁园春 暂聚如萍",
        "author": "葛长庚",
        "content": "暂聚如萍，忽散似云，无可奈何。\n向天涯海角，两行别泪，风前月下，一片离骚。\n啼罢栖乌，望穷芳草，此恨与之谁较多。\n昏黄后，对青灯感慨，白酒悲歌。\n梦中作梦知么。\n忆往事落花流水呵。\n更凭高□远，沈腰不瘦，怅今怀昔，潘鬓须皤。\n去燕来鸿，寻梅问柳，寸念从他寒暑熬。\n消魂处，但烟光缥渺，山色周遭。",
        "dynasty": "宋",
        "collection_info": null
    },
    {
        "uuid": "ee2bfea1e688a27bba966298ce08d208",
        "title": "沁园春 锦绣文章",
        "author": "葛长庚",
        "content": "锦绣文章，圭璋闻望，碧落侍郎。\n昨履声渐近，星辰避次，竹符重剖，湖海生光。\n委羽天空，石桥水冷，每为众生时雨滂。\n君知否，是民心襦库，吏胆冰霜。\n少须召入鹓行。\n也不念无人荷紫囊。\n有本朝曾旦，移春手段，旧家羲献，补月心肠。\n此去三山，却登八座，已准金瓯姓氏香。\n还朝处，双凫作对，五马成行。",
        "dynasty": "宋",
        "collection_info": null
    },
    {
        "uuid": "e43f9b06da491c149d0d0d951e76bd31",
        "title": "沁园春 大丈夫儿",
        "author": "葛长庚",
        "content": "大丈夫儿，冰肝玉胆，砺山带河。\n算此身此世，无过驹隙，一名一利，未值鸿毛。\n相府如潭，侯门似海，那得烟霄尔许高。\n当初我，是乘云御气，几百千遭。\n此生勋业无多。\n也手种梅花三百窠。\n又底曾嗅着，庙堂钟鼎，底曾拈得，帏幄弓刀。\n玉帝遥知，金书何晚，时有鹤鸣于九皋。\n如今且，向风前浪舞，月下高歌。",
        "dynasty": "宋",
        "collection_info": null
    },
    {
        "uuid": "7aa1d1c06787f619be336c205dcbac4f",
        "title": "沁园春 三径就荒",
        "author": "葛长庚",
        "content": "三径就荒，松菊犹存，归去来兮。\n叹折腰为米，弃家因酒，往之不谏，来者堪追。\n形役奚悲，途迷未远，今是还知悟昨非。\n舟轻扬，问征夫前路，晨色熹微。\n欢迎童稚嘻嘻。\n羡出岫云闲鸟倦飞。\n有南窗寄傲，东皋舒啸，西畴春事，植杖耘耔。\n矫首遐观，壶觞自酌，寻壑临流聊赋诗。\n琴书外，且乐天知命，复用何疑。",
        "dynasty": "宋",
        "collection_info": null
    },
    {
        "uuid": "db3b2b7e0fae0b733a524f1e4f8e0b3e",
        "title": "沁园春 乍雨还晴",
        "author": "葛长庚",
        "content": "乍雨还晴，似寒而暖，春事已深。\n是妇鸠乳燕，说教鱼跃，豪蜂醉蝶，撩得莺吟。\n斗茗分香，脱禅衣夹，回首清明上已临。\n芳菲处，在梨花金屋，杨柳琼林。\n如今。\n诗酒心襟。\n对好景良辰似有妊。\n念恨如芳草，知他多少，梦和飞絮，何处追寻。\n病酒时光，困人天气，早有秋秧吐嫩针。\n兰亭路，渐流觞曲水，修禊山阴。",
        "dynasty": "宋",
        "collection_info": null
    },
    {
        "uuid": "d52dbb877267f3d5160dbed103bae983",
        "title": "沁园春 吹面无寒",
        "author": "葛长庚",
        "content": "吹面无寒，沾衣不湿，岂不快哉。\n正杏花雨嫩，红飞香砌，柳枝风软，绿映芳台。\n燕似谈禅，莺如演史，犹有海棠连夜开。\n清明也，尚阴晴莫准，蜂蝶休猜。\n朝来。\n应问苍苔。\n甚几日都成锦绣堆。\n念四方宾友，不堪渭树，一年春事，已属庭槐。\n宿酒难醒，多情易老，争奈传杯不放杯。\n如何好，看秋千戏剧，蹴鞠恢谐。",
        "dynasty": "宋",
        "collection_info": null
    },
    {
        "uuid": "12296e102f4686f17eaa7a9f4efda498",
        "title": "沁园春 渭水秋深",
        "author": "葛长庚",
        "content": "渭水秋深，湓江春老，洞庭一湖。\n问城南古树，如今在否，洛中狂客，还更来无。\n独上君山，渺观岩石，八百里鲸波泛巨区。\n何曾错，有茶中上灶，酒里仙姑。\n终须。\n度了肩吾。\n稽首终南锺大夫。\n自太平寺里，题诗去后，东林沈宅，大醉归欤。\n天上筵多，人间到少，更不向庐山索鳜鱼。\n如何好，好借君黄鹤，上我清都。",
        "dynasty": "宋",
        "collection_info": null
    },
    {
        "uuid": "af506d705a11aa5b8540d4485a7b0642",
        "title": "沁园春 且说罗浮",
        "author": "葛长庚",
        "content": "且说罗浮，自从石洞，水帘以还。\n是向时景泰，初来卓锡，旧家勾漏，曾此修丹。\n药院空存，铁桥如故，上更有朱仙朝斗坛。\n飞云顶，在石桥高处，杳霭之间。\n山前。\n拾得清闲。\n也分我烟霞数亩宽。\n自竹桥人去，青莲馥郁，柴门闭了，绿柳回环。\n白酒初篘，清风徐至，有桃李时新饤几盘。\n仙家好，这许多快活，做甚时官。",
        "dynasty": "宋",
        "collection_info": null
    },
    {
        "uuid": "0ae048fe88e6bcef47f7da4d85aa1888",
        "title": "沁园春 要做神仙",
        "author": "葛长庚",
        "content": "要做神仙，炼丹工夫，亦有何难。\n向雷声震处，一阳来复，玉炉火炽，金鼎烟寒。\n奼女乘龙，金公跨虎，片晌之间结大还。\n丹田里，有白鸦一个，飞入泥丸。\n河车运入昆山。\n全不动纤毫过玉关。\n把龟蛇乌兔，生擒活捉，霎时云雨，一点成丹。\n白雪漫天，黄芽满地，服此刀圭永驻颜。\n常温养，使脱胎换骨，身在云端。",
        "dynasty": "宋",
        "collection_info": null
    },
    {
        "uuid": "827c74a108c05ede7d9fddf129bca811",
        "title": "沁园春 岁去年来",
        "author": "葛长庚",
        "content": "岁去年来，思量人生，空自沈埋。\n既这回冬至，一阳来复，便须修炼，更莫疑猜。\n好个鼎炉，见成铅汞，片晌工夫结圣胎。\n人身里，三千世界，十二楼台。\n周年造化安排。\n只在这些些真妙哉。\n要先擒日月，后攒星斗，黄庭中畔，化作琼瑰。\n谁会天机，分明说破，恰似江头雪里梅。\n丹成后，做些功行，归去蓬莱。",
        "dynasty": "宋",
        "collection_info": null
    },
    {
        "uuid": "fcd5e3191c34aac4aaed0a340e7d7310",
        "title": "沁园春 黄鹤楼前",
        "author": "葛长庚",
        "content": "黄鹤楼前，吹笛之时，先生朗吟。\n想剑光飞过，朝游南岳，墨篮放下，夜醉东邻。\n铛煮山川，粟藏世界，有明月清风知此音。\n呵呵笑，笑酿成白酒，散尽黄金。\n知音。\n自有相寻。\n休踏破葫芦折断琴。\n唱白苹红蓼，庐山日暮，西风黄叶，渭水秋深。\n三入岳阳，再游湓浦，自一去优游直至今。\n桃源路，尽不妨来往，时共登临。",
        "dynasty": "宋",
        "collection_info": null
    },
    {
        "uuid": "d63c8e5be72fc59e644dadae55bb2481",
        "title": "沁园春 客里家山",
        "author": "葛长庚",
        "content": "客里家山，记踏来时，水曲山崖。\n被滩声喧枕，鸡声破晓，匆匆惊觉，依旧天涯。\n抖擞征衣，寒欺晓袂，回首银河西未斜。\n尘埃债，叹有如此发，空为伊华。\n古来客况堪嗟。\n尽贫也输他□在家。\n料驿舍旁边，月痕白处，暗香微度，应是梅花。\n拣折一枝，路逢南雁，和两字平安寄与他。\n教知道，有长亭短堠，五饭三茶。",
        "dynasty": "宋",
        "collection_info": null
    },
    {
        "uuid": "0c5727c8c620830c201f6b0c02414bba",
        "title": "水龙吟 层峦叠巘浮空",
        "author": "葛长庚",
        "content": "层峦叠巘浮空，断崖直下分三井。\n苍苔路古，鹿鸣芝涧，猿号松岭。\n露浥凤箫，烟迷枸杞，绿深翠冷。\n笑携筇一到，登高眺远，是多少、仙家景。\n长念青春易老，尚区区、枯蓬断梗。\n人间天上，喟然俯仰，只身孤影。\n世事空花，春心泥絮，此回还省。\n向琼台双阙，结间茅屋，坐千峰顶。",
        "dynasty": "宋",
        "collection_info": null
    },
    {
        "uuid": "63194ef9e466f099e1e73ba1553b93aa",
        "title": "水龙吟 云屏漫锁空山",
        "author": "葛长庚",
        "content": "云屏漫锁空山，寒猿啼断松枝翠。\n芝英安在，术苗已老，徒劳屐齿。\n应记洞中，凤箫锦瑟，镇常歌吹。\n怅苍苔路杳，石门信断，无人问、溪头事。\n回首暝烟无际，但纷纷、落花如泪。\n多情易老，青鸾何处，书成难寄。\n欲问双娥，翠蝉金凤，向谁娇媚。\n想分香旧恨，刘郎去后，一溪流水。",
        "dynasty": "宋",
        "collection_info": null
    },
    {
        "uuid": "1b7ff2f06b5642e668e719bc18e4d48c",
        "title": "瑞鹤仙 残蟾明远照",
        "author": "葛长庚",
        "content": "残蟾明远照。\n正一番霜讯，四山秋老。\n孤村带清晓。\n有鸣鞭归骑，乱林啼鸟。\n青帘缥缈。\n懒行时，持杯自笑。\n甚年来、破帽凋裘，惯得淡烟荒草。\n多少。\n客愁羁思，雨泊风餐，水边云杪。\n西窗正好。\n疏竹外，粉墙小。\n念归期相近，梦魂无奈，不为罗轻寒悄。\n怕无人、料理黄花，等闲过了。",
        "dynasty": "宋",
        "collection_info": null
    },
    {
        "uuid": "86ded886cf9226c32deaefa1957ec85f",
        "title": "瑞鹤仙 赋情多懒率",
        "author": "葛长庚",
        "content": "赋情多懒率。\n每醉后疏狂，醒来瓢忽。\n无心恋簪祓。\n漫才高子建，韵欺王勃。\n胸中绝物。\n所容者、诗兵酒卒。\n一两时，调发将来，扫尽闷妖愁孽。\n莫说。\n杀人一万，自损三千，到底臲亶。\n悬河口讷。\n非夙世，无灵骨。\n把湖山牌印，莺花权柄，牒过清风朗月。\n且束之、高阁休休，这回更不。",
        "dynasty": "宋",
        "collection_info": null
    },
    {
        "uuid": "8d2c57727e1029420d13626e8b91d04c",
        "title": "祝英台近 月如酥",
        "author": "葛长庚",
        "content": "月如酥，天似玉，长啸弄孤影。\n十二楼台，昨梦暗寻省。\n自怜露满衣襟，风吹毛发，浑无寐、寒宵漏永。\n捧香鼎。\n翻起一片龙涎，梅花对人冷。\n庭户冰清，何处鹤声警。\n少时烛暗梧窗，烟生苔砌，晓钟动。\n忽然心醒。",
        "dynasty": "宋",
        "collection_info": null
    },
    {
        "uuid": "f415bf4273200f8a3a58450134e1020d",
        "title": "水调歌头 二月一番雨",
        "author": "葛长庚",
        "content": "二月一番雨，昨夜一声雷。\n枪旗争展，建溪春色占先魁。\n采取枝头雀舌，带露和烟捣碎，炼作紫金堆。\n碾破香无限，飞起绿尘埃。\n汲新泉，烹活火，试将来。\n放下兔毫瓯子，滋味舌头回。\n唤醒青州从事，战退睡魔百万，梦不到阳台。\n两腋清风起，我欲上蓬莱。",
        "dynasty": "宋",
        "collection_info": null
    },
    {
        "uuid": "944f12d010ffe7b9fc3de163ff200fce",
        "title": "菊花新 渺渺烟霄风露冷",
        "author": "葛长庚",
        "content": "渺渺烟霄风露冷，夜未艾、凉蟾似水。\n海山外、五云散彩，三峰凝翠。\n一鹤横空何缥缈，见殿阁、笙歌拥罗绮。\n笑劳生，空如尺鷃，恋槿花篱。\n于中青鸾唱美。\n丹鹤舞奇。\n有粉娥琼女，齐捧芳卮。\n天真皇人陈玳席，宴太姥，思之暗生悲。\n念如今，红尘满面，漫洒晚风泪。",
        "dynasty": "宋",
        "collection_info": null
    },
    {
        "uuid": "be4716751995de9a36f3214cf63e7a14",
        "title": "菊花新 十二楼台",
        "author": "葛长庚",
        "content": "十二楼台，但前回旧迹。\n想琪花似雪，忘了还思。\n朝暮痴痴地。\n只有老天知。\n却自省、玉阶金砌。\n错抛离。\n梧桐声颤，窗外草蛩吟细。\n醉魂觉，又听秋鸿悲呖。\n极目寒空，叹未有紫云梯。\n绛阙消息子。\n也无一二、枉垂涕。",
        "dynasty": "宋",
        "collection_info": null
    },
    {
        "uuid": "41a25c4d74999a7ba0fca8e0a7e24bce",
        "title": "菊花新 宝鸭温香",
        "author": "葛长庚",
        "content": "宝鸭温香，诉丝城寸意。\n记当年事，闷本愁基。\n人间天上，只争得那些儿。\n吃禁持。\n却念九霄风味。\n清晨雁字。\n一句句在天如在纸。\n只得向风前，默默自喈惜。\n业债俱消，还未了、甚时已。\n一日里。\n滴了俺儿来泪。",
        "dynasty": "宋",
        "collection_info": null
    },
    {
        "uuid": "b15581694c66b08da57708165524b7a4",
        "title": "菊花新 念我东皇大帝儿",
        "author": "葛长庚",
        "content": "念我东皇大帝儿。\n是操觚弄翰之职。\n飞落尘寰，似此度，算应希。\n向这里。\n安能便、策景御气。\n灰头土面、千河水。\n把我如何洗。\n纵便有铢衣，已失眉峰翠。\n看看皓首，瞒不过镜台儿。\n除是去、青松下、碧云底。",
        "dynasty": "宋",
        "collection_info": null
    },
    {
        "uuid": "8c5266214b2992336cbbd7642bea5e99",
        "title": "菊花新 弱水去蓬莱",
        "author": "葛长庚",
        "content": "弱水去蓬莱，四万八千里。\n远漠漠，俯仰天水青无际。\n鸟飞不到船去难，渺无依。\n翦锦字。\n云信待凭鸾翼。\n青芝素瀑，草舍儿、隐隐烟霞里。\n向闲处，批风切月烹天地，三岛十洲，去有日，几何时。\n胎仙就，直待鹤书来至。",
        "dynasty": "宋",
        "collection_info": null
    },
    {
        "uuid": "cde2378a3d6d5b40cbd6acb02ee344e8",
        "title": "菊花新 铜壶四水",
        "author": "葛长庚",
        "content": "铜壶四水。\n寒生素被。\n夜迢迢，烟月熹微。\n池浸霜荷，槛竹响，井枫飞。\n宝枕潭无梦，念忡忡地。\n形留神往，镇日价、忘食应忘寐。\n省得起，都是天上仙家事。\n珠歌舞，酌玉液，饭云子。\n怎得麒麟脯，更教知味。",
        "dynasty": "宋",
        "collection_info": null
    },
    {
        "uuid": "a31bdca571a4930b7d896ce82e951372",
        "title": "菊花新 有个闷甚处",
        "author": "葛长庚",
        "content": "有个闷甚处，一向如痴醉。\n独倚住危阑，坐咬无名指。\n金鱼玉雁一从去，绝消息。\n念念怀天帝。\n密与冥契。\n晴霞照水。\n叹细草新蒲寒萋萋。\n对夕照，树色烟光相紫翠。\n花落莺啼。\n把往事似川逝。\n光阴速，何时是伊归日。",
        "dynasty": "宋",
        "collection_info": null
    },
    {
        "uuid": "59be9f057c73ac5e8559c22ac12acfd3",
        "title": "菊花新 雪牖风轩度岁",
        "author": "葛长庚",
        "content": "雪牖风轩度岁。\n时听芭蕉，雨声凄恻。\n情多易感，渐不觉鬓成丝。\n忽又成千古，诮如梦里。\n西山南浦尽秋意。\n一望芦花飞。\n有一点沙鸥，点破松梢翠。\n凄然念起。\n觉两腋凉飙细。\n诗兴浑飞在渔乡橘里。",
        "dynasty": "宋",
        "collection_info": null
    },
    {
        "uuid": "ee68a81da1d6782bc4aa526f5df6b16e",
        "title": "菊花新 忽水远天长",
        "author": "葛长庚",
        "content": "忽水远天长，笑把玉龙嘶。\n一声声，吹断寒云沧波里。\n幽愁暗恨，弄皓月，怨白日。\n问太虚不尚，则成休矣。\n云心鹤性，死也要冲霄，乘风去。\n分自有、终合仙飞。\n感古怀今聊把笔。\n落叶寒蝉悲。\n使人增怨抑。",
        "dynasty": "宋",
        "collection_info": null
    },
    {
        "uuid": "679de13e42e54b1d6858647d6a2ba8fb",
        "title": "菩萨蛮 阁山云冷风萧瑟",
        "author": "葛长庚",
        "content": "阁山云冷风萧瑟。\n野猿啼罢蟾光白。\n听彻太清弦。\n断肠云水天。\n金陵君此去。\n秋入蒹葭浦。\n兴满即回辕。\n明年二月春。",
        "dynasty": "宋",
        "collection_info": null
    },
    {
        "uuid": "0e87992a5e3e14f58fa5f72973aa5c26",
        "title": "谒金门 春又去",
        "author": "葛长庚",
        "content": "春又去。\n愁杀一声杜宇。\n昨夜海棠无□□。\n晓来闻燕语。\n缥缈佳人何处。\n镇日愁肠万缕。\n千里无家归未得，春风知我苦。",
        "dynasty": "宋",
        "collection_info": null
    },
    {
        "uuid": "bc261c767625d767b9640e842c16dac9",
        "title": "水调歌头 金液还丹诀",
        "author": "葛长庚",
        "content": "金液还丹诀，无中养就儿。\n别无他术，只要神水入华池。\n采取天真铅汞，片晌自然交媾，一点紫金脂。\n十月周天火，玉鼎产琼芝。\n你休痴，今说破，莫生疑。\n干坤运用，大都不过坎和离。\n石里缘何怀玉，因甚珠藏蚌腹，借此显天机。\n何况妙中妙，未易与君知。",
        "dynasty": "宋",
        "collection_info": null
    },
    {
        "uuid": "d2413373c85ecd83254436c59ed7afd6",
        "title": "水调歌头 吃了几辛苦",
        "author": "葛长庚",
        "content": "吃了几辛苦，学得这些儿。\n蓬头赤脚，街头巷尾打无为。\n都没蓑衣笠子，多少风烟雨雪，便是活阿鼻。\n一具骷髅骨，忍尽万千饥。\n头不梳，面不洗，且憨痴。\n自家屋里，黄金满地有谁知。\n这里一声惭愧，那里一声调数，满面笑嘻嘻。\n白鹤青云上，记取这般时。",
        "dynasty": "宋",
        "collection_info": null
    },
    {
        "uuid": "ce95bef5caed412ecafd93287dbccec4",
        "title": "水调歌头 有一修行法",
        "author": "葛长庚",
        "content": "有一修行法，不用问师傅。\n教君只是，饥来吃饭困来眠。\n何必移精运气，也莫行功打坐，但去净心田。\n终日无思虑，便是活神仙。\n不憨痴，不狡诈，不风颠。\n随缘饮啄，算来命也付之天。\n万事不由计较，造物主张得好，凡百任天然。\n世味只如此，拚做几千年。",
        "dynasty": "宋",
        "collection_info": null
    },
    {
        "uuid": "350d8c82f70f6bbe39c8448193fa7a61",
        "title": "水调歌头 一个清闲客",
        "author": "葛长庚",
        "content": "一个清闲客，无事挂心头。\n包巾纸袄，单瓢只笠自逍遥。\n只把随身风月，便做自家受用，此外复何求。\n倒指两三载，行过百来州。\n百来州，云渺渺，水悠悠。\n水流云散，于今几度蓼花秋。\n一任乌飞兔走，我亦不知寒暑，万事总休休。\n问我金丹诀，石女跨泥牛。",
        "dynasty": "宋",
        "collection_info": null
    },
    {
        "uuid": "cc684a6877d42066633cf2e16cbafbbb",
        "title": "水调歌头 不用寻神水",
        "author": "葛长庚",
        "content": "不用寻神水，也莫问华池。\n黄芽白雪，算来总是假名之。\n只这坤牛干马，便是离龙坎虎，不必更猜疑。\n药物无斤两，火候不须时。\n偃月炉，朱砂鼎，总皆非。\n真铅真汞不炼，之炼要何为。\n自己金公奼女，渐渐打成一块。\n胎息象婴儿。\n不信张平叔，你更问他谁。",
        "dynasty": "宋",
        "collection_info": null
    },
    {
        "uuid": "2553faff15ad5e2904c2ca30ca6c15b1",
        "title": "水调歌头 要做神仙去",
        "author": "葛长庚",
        "content": "要做神仙去，工夫譬似闲。\n一阳初动，玉炉起火炼还丹。\n捉住天魂地魄，不与龙腾虎跃，满鼎汞花干。\n一任河车运，径路入泥丸。\n飞金精，采木液，过三关。\n金木间隔，如何上得玉京山。\n寻得曹溪路脉，便把华池神水，结就紫金团。\n免得饥寒了，天上即人间。",
        "dynasty": "宋",
        "collection_info": null
    },
    {
        "uuid": "e79b9fe5d407c42e70478f60c61553f1",
        "title": "水调歌头 草涨一湖绿",
        "author": "葛长庚",
        "content": "草涨一湖绿，天ぇ四山青。\n这千年里，几多兴废不容声。\n无分貂金佩玉，不梦歌钟食鼎，何处有车旌。\n便念旌阳剑，枉自染蛟腥。\n生诸葛，少马援，尚云萍。\n醉乡日月，飘然身世付刘伶。\n知道东门黄犬，不似西山白鹭，风月了平生。\n起来忽清啸，惊落夜潭星。",
        "dynasty": "宋",
        "collection_info": null
    },
    {
        "uuid": "b104f732b0d6111384bc7220c8c9f7ba",
        "title": "水调歌头 杜宇伤春去",
        "author": "葛长庚",
        "content": "杜宇伤春去，蝴蝶喜风清。\n一犁梅雨，前村布谷正催耕。\n天际银蟾映水，谷口锦云横野，柳外乱蝉鸣。\n人在斜阳里，几点晚鸦声。\n采杨梅，摘卢橘，饤朱樱。\n奉陪诸友，今宵烂饮过三更。\n同入醉中天地，松竹森森翠幄，酣睡绿苔茵。\n起舞弄明月，天籁奏箫笙。",
        "dynasty": "宋",
        "collection_info": null
    },
    {
        "uuid": "5526c9acd4f7cc9494240f51a9e3253a",
        "title": "水调歌头 一个江湖客",
        "author": "葛长庚",
        "content": "一个江湖客，万里水云身。\n鸟啼春去，烟光树色正黄昏。\n洞口寒泉漱石，岭外孤猿啸月，四顾寂无人。\n梦魂归碧落，泪眼看红尘。\n烟蒙蒙，风惨惨，暗消魂。\n南中诸友，而今何处问浮萍。\n青鸟不来松老，黄鹤何之石烂，叹世一伤神。\n回首南柯梦，静对北山云。",
        "dynasty": "宋",
        "collection_info": null
    },
    {
        "uuid": "e623b1943e85c8a49e35c31895492bbc",
        "title": "水调歌头 昔在虚皇府",
        "author": "葛长庚",
        "content": "昔在虚皇府，被谪下人间。\n笑骑白鹤，醉吹铁笛落星湾。\n十二玉楼无梦，三十六天夜静，花雨洒琅玕。\n瑶台归未得，忍听洞中猿。\n也休休，无情绪，炼金丹。\n从来天上，神仙官府更严难。\n翻忆三千神女，齐唱霓裳一曲，月里舞青鸾。\n此恨凭谁诉，云满武夷山。",
        "dynasty": "宋",
        "collection_info": null
    },
    {
        "uuid": "f26ab121970bce8269c95e076682d096",
        "title": "水调歌头 昔在虚皇府",
        "author": "葛长庚",
        "content": "昔在虚皇府，啸咏紫云中。\n不知何事，误蒙天谪与公同。\n偶到金华洞口，忽见懒翁老子，挺挺众中龙。\n握手归仙隐，谈笑起天风。\n忽相逢，一转瞬，酒杯空。\n几时再会，唱赓词翰倒金锺。\n只恐武夷山里，千古猿啼鹤唳，未便蹑飞虹。\n公欲归仙去，我欲继公踪。",
        "dynasty": "宋",
        "collection_info": null
    },
    {
        "uuid": "fb4b6929a8ec0638cf721e73e2aaec00",
        "title": "水调歌头 误触紫清帝",
        "author": "葛长庚",
        "content": "误触紫清帝，谪下汉山川。\n既来尘世，奇奇怪怪被人嫌。\n懒去蓬莱三岛，且看江南风月，一住数千年。\n天风自霄汉，吹到剑峰前。\n做些诗，吃些酒，放些颠。\n木精石怪，时时唤作地行仙。\n朝隐四山猿鹤，夜枕一天星斗，纸被裹云眠。\n梦为蝴蝶去，依约在三天。",
        "dynasty": "宋",
        "collection_info": null
    },
    {
        "uuid": "9622e39ac5709d2bd4d3b58141ca55a4",
        "title": "水调歌头 一叶飞何处",
        "author": "葛长庚",
        "content": "一叶飞何处，天地起西风。\n夜来酒醒，月华千顷浸帘栊。\n塞外宾鸿来也，十里碧莲香满，泽国蓼花红。\n万象正萧爽，秋雨滴梧桐。\n钓台边，人把钓，兴何浓。\n吴江波上，烟寒水冷翦丹枫。\n光景暗中催去，览镜朱颜犹在，回首鹫巢空。\n铁笛一声晓，唤起玉渊龙。",
        "dynasty": "宋",
        "collection_info": null
    },
    {
        "uuid": "8a60c9d03e37858b72bb0b86e97b30c8",
        "title": "水调歌头 江上春山远",
        "author": "葛长庚",
        "content": "江上春山远，山下暮云长。\n相留相送，时见双燕语风樯。\n满目飞花万点，回首故人千里，把酒沃愁肠。\n回雁峰前路，烟树正苍苍。\n漏声残，灯焰短，马蹄香。\n浮云飞絮，一身将影向潇湘。\n多少风前月下，迆逦天涯海角，魂梦亦凄凉。\n又是春将暮，无语对斜阳。",
        "dynasty": "宋",
        "collection_info": null
    },
    {
        "uuid": "09306cefdc14ca1b3e743c1f5838f19d",
        "title": "水调歌头 两鬓青丝发",
        "author": "葛长庚",
        "content": "两鬓青丝发，双眼黑方瞳。\n人皆道是，昭庆一个老仙翁。\n暂别蓬莱弱水，自把星冠月帔，玉佩舞熏风。\n醉入桃源路，归去不知踪。\n举云璈，鸣铁笛，抚丝桐。\n满前剑弁森列，稽首捧金锺。\n挺挺松形鹤貌，任待桑田变海，宝鼎粒丹红。\n玉帝下明诏，独骑上瑶空。",
        "dynasty": "宋",
        "collection_info": null
    },
    {
        "uuid": "15fd624a9ecd69ddb4638f2b80d0885c",
        "title": "满江红 忆昔秦时",
        "author": "葛长庚",
        "content": "忆昔秦时，中秋日、武夷九曲。\n烟寂寂、斜阳数尺，寒鸦枯木。\n三十六峰凝晓翠，一溪流水生秋绿。\n正满林、桂子散天香，飞金粟。\n神仙客，金丹熟。\n玉诏下，云生足。\n岩头新换骨，尚粘红肉。\n夜半月华明似昼，玉皇降辇铺淆餗。\n笑曾孙、回首幔亭前，空松竹。",
        "dynasty": "宋",
        "collection_info": null
    },
    {
        "uuid": "c0b978912cb7e657bb251287967f2be2",
        "title": "满江红 昨夜姮娥",
        "author": "葛长庚",
        "content": "昨夜姮娥，游洞府、醉归天阙。\n缘底事、玉簪坠地，水神不说。\n持向水晶宫里去，晓来捧出将饶舌。\n被熏风、吹作满天香，谁分别。\n芳而润，清且洁。\n白似玉，寒于雪。\n想玉皇后苑，应无此物。\n只得赋诗空赏叹，教人不敢轻攀折。\n笑李粗、梅瘦不如他，真奇绝。",
        "dynasty": "宋",
        "collection_info": null
    },
    {
        "uuid": "63ae7f130a6fe2d4f167a199de3c32c7",
        "title": "满江红 树色冥蒙",
        "author": "葛长庚",
        "content": "树色冥蒙，山烟暮、鸟归日落。\n凭阑处、眼空宇宙，心游碧落。\n古往今来天地里，人间那有扬州鹤。\n幸而今、天付与青山，甘寥寞。\n好花木，多岩壑。\n得萧散，耐淡泊。\n把他人比并，我还不错。\n一曲瑶琴知此意，从前心事都忘却。\n况新秋、不饮更何时，何时乐。",
        "dynasty": "宋",
        "collection_info": null
    },
    {
        "uuid": "a47a6aa9f4a113c88a0584f9f1f2a47c",
        "title": "满江红 明日如今",
        "author": "葛长庚",
        "content": "明日如今，我已是、天涯行客。\n相别后、麻姑山上，齐云亭侧。\n几个黄昏劳怅想，几宵皓月遥思忆。\n与二仙、不但此今生，皆畴昔。\n频到此，欢无极。\n今去也，来无的。\n念浪萍风絮，东西南北。\n七八年中相契密，三千里外来将息。\n怅金丹、未就玉天辽，还凄恻。",
        "dynasty": "宋",
        "collection_info": null
    },
    {
        "uuid": "9f81799f0376e69c2ee9ab8c61b37f85",
        "title": "满江红 钧天高处",
        "author": "葛长庚",
        "content": "钧天高处，元自有、琼楼玉阙。\n又那更、九霞隐映，五云斗绝。\n八面玲珑光不夜，四围晃耀寒如月。\n有广寒、宫殿隐姮娥，冰壶洁。\n飘飘去，天风冽。\n星河外，花飞雪。\n见三千神女，尊前一阕。\n来到人间浑似梦，未能归去空悲咽。\n问仙都、此去几由旬，归心热。",
        "dynasty": "宋",
        "collection_info": null
    },
    {
        "uuid": "776deb67b5d84c01db892d42d1eaaf8b",
        "title": "满江红 豆蔻丁香",
        "author": "葛长庚",
        "content": "豆蔻丁香，待则甚、如今休也。\n争知道、本来面目，风光洒洒。\n底事到头鸾凤侣，不如躲脱鸳鸯社。\n好说与、几个正迷人，休嗟讶。\n纱窗外，梅花下。\n酒醒也，教人怕。\n把翠云翦却，缁衣披挂。\n柳翠已参弥勒了，赵州要勘台山话。\n想而今、心似白芙蕖，无人画。",
        "dynasty": "宋",
        "collection_info": null
    },
    {
        "uuid": "65c546d137ef1c92c9b9f2930036469e",
        "title": "摸鱼儿 问苍江、旧盟鸥鹭",
        "author": "葛长庚",
        "content": "问苍江、旧盟鸥鹭。\n年来景物谁主。\n悠悠客鬓知何似，吹满西风尘土。\n浑未悟。\n漫自许。\n功名谈笑侯千户。\n春衫戏舞。\n怕三径都荒，一犁未把，猿鹤笑君误。\n君且住。\n未必心期尽负。\n江山秋事如许。\n月明风静苹花路。\n敧枕试听鸣橹。\n还又去。\n道唤取。\n陶泓要草归来赋。\n相思最苦。\n是野水连天，渔榔四处，蓑笠占烟雨。",
        "dynasty": "宋",
        "collection_info": null
    },
    {
        "uuid": "fcbacfacc6441954c5247e7a8537abc8",
        "title": "摸鱼儿 雨肥梅、亭台初夏",
        "author": "葛长庚",
        "content": "雨肥梅、亭台初夏。\n昙花开向前夜。\n纯阳鹤会先三日，何处神仙降驾。\n知得也。\n□□是、西山彭抗来胎化。\n平生性野。\n自倒指今年，七旬有六，使节半天下。\n焚金兽，毋惜满斟玉斝。\n儿孙况又潇洒。\n公今骨相如松在，一掬精神堪画。\n于今且。\n□□炼、金丹成了为凭藉。\n归心莲社。\n便做得乃翁，年登八百，未是寿长者。",
        "dynasty": "宋",
        "collection_info": null
    },
    {
        "uuid": "04bb03b2bf6f4ba66cd8f1b0cf855593",
        "title": "摸鱼儿 这身儿、从来业障",
        "author": "葛长庚",
        "content": "这身儿、从来业障。\n一生空自劳攘。\n生生死死皆如梦，更莫别生妄想。\n没伎俩。\n只管去、天台雁荡寻方广。\n几人不省。\n被妻子萦缠，生涯拘束，甘自归黄壤。\n世间事，一斤两个八两。\n问谁能去俯仰。\n道义重了轻富贵，却笑输回来往。\n休勉强。\n老先生、从来恬淡无妆幌。\n一声长啸，把拄杖横肩，草鞋贴脚，四海平如掌。",
        "dynasty": "宋",
        "collection_info": null
    },
    {
        "uuid": "51029982d8f29aa57a01cf6052791356",
        "title": "摸鱼儿 跨飞鸾、醉吹瑶笛",
        "author": "葛长庚",
        "content": "跨飞鸾、醉吹瑶笛，蓬莱知在何处。\n熏风飘散荷花露。\n梦觉已非帝所，忘归路。\n谁知道、人间别有神仙侣。\n身游枢府。\n奈诏入玉楼，猛骑箕尾，四海忆霖雨。\n问王母。\n天上桃红几度。\n蕊宫今是谁主。\n明年甲子从头数，春入鬟云鬓雾。\n如今去。\n是处里、福田都着黄金布。\n庭前玉树。\n看子早生孙，孙还生子，岁岁彩衣舞。",
        "dynasty": "宋",
        "collection_info": null
    },
    {
        "uuid": "b4b7eb64a1cde53af67e06d3a60af097",
        "title": "洞仙歌 南枝漏泄",
        "author": "葛长庚",
        "content": "南枝漏泄，一点春光别。\n无蝶无蜂正霜雪。\n向竹梢疏处，瘦影横斜，真个是、潇洒冰肌玉骨。\n黄昏人静，踏碎阶前月。\n忍冻相看惜攀折。\n巡檐空索笑，似笑无言，夜悄悄、仙入寒风清冽。\n更那堪、画角恼幽人，又满地落英，愁肠万结。",
        "dynasty": "宋",
        "collection_info": null
    },
    {
        "uuid": "4a9a422e04b177db60842e1486ff90fb",
        "title": "满庭芳 百雉城边",
        "author": "葛长庚",
        "content": "百雉城边，乱花深处，竹间一笑双清。\n天公解事，为我弄阴晴。\n雨过槐阴绿净，女墙外、杨柳丝轻。\n堪嗟惜，诗尤酒殢，镜里失青春。\n清和，如许在，莺莺燕燕，相与忘情。\n谪仙风度，命代万人英。\n游戏琴棋书画，人间世、别有方瀛。\n酕醄后，玄裳效舞，所欠董双成。",
        "dynasty": "宋",
        "collection_info": null
    },
    {
        "uuid": "039f32da93c9a9c69fc6579bf52b2ce6",
        "title": "瑶台月 烟霄凝碧",
        "author": "葛长庚",
        "content": "烟霄凝碧。\n问紫府清都，今夕何夕。\n桐阴下、幽情远，与秋无极。\n念陈迹、虎殿虬宫，记往事、龙箫凤笛。\n露华冷，蟾光白。\n云影净，天籁息。\n知得。\n是蓬莱不远，身无羽翼。\n广寒宫、舞彻霓裳，白玉台、歌罢瑶席。\n争不思下界，有人岑寂。\n羡博望、两泛仙槎，与曼倩、三偷蟠实。\n把丹鼎，暗融液。\n乘云气，醉挥斥。\n嗟惜。\n但城南老树，人谁我识。",
        "dynasty": "宋",
        "collection_info": null
    },
    {
        "uuid": "c48e016c82fab3114cb120ac997d7307",
        "title": "永遇乐 懒散家风",
        "author": "葛长庚",
        "content": "懒散家风，清虚活计，与君说破。\n淡酒三杯，浓茶一碗，静处干坤大。\n倚藤临水，步屧登山，白日只随缘过。\n自归来，曲肱隐几，但祗恁和衣卧。\n柴扉草户，包巾纸袄，未必有人似我。\n我醉还歌，我歌且舞，一恁憨痴好。\n绿水青山，清风明月，自有人间仙岛。\n且偎随、补破遮寒，烧榾柮火。",
        "dynasty": "宋",
        "collection_info": null
    },
    {
        "uuid": "e224cc4b9c1ff652b9422f76a45bbae5",
        "title": "永遇乐 银月凄凉",
        "author": "葛长庚",
        "content": "银月凄凉，绮霞明灭，秋色如此。\n露满清襟，风生衰鬓，夜已三更矣。\n寻思往事，千头万绪，回首诮如梦里。\n指烟霄，不如归去，不知今夕何夕。\n鹑衣百结，膱脂垢腻，犹是小蛮针指。\n对酒逢诗，高吟大笑，四海今谁似。\n荷亭竹阁，共风同月，此会今生能几。\n君须记，去来聚散，只□底是。",
        "dynasty": "宋",
        "collection_info": null
    },
    {
        "uuid": "f36b133e8c53deabedbc0706fc9384a7",
        "title": "好事近 行到竹林头",
        "author": "葛长庚",
        "content": "行到竹林头，探得梅花消息。\n冷蕊疏英如许，更无人知得。\n冰枯雪老岁年徂，俯仰自嗟惜。\n醉卧梅花影里，有何人相识。",
        "dynasty": "宋",
        "collection_info": null
    },
    {
        "uuid": "841f8b2d17a7fa681ede039afc500a38",
        "title": "好事近 何事雁来迟",
        "author": "葛长庚",
        "content": "何事雁来迟，独步秋园默默。\n莫恨桂花开尽，有菊花堪惜。\n回头顾影背斜阳，听西风萧瑟。\n无限诗情酒思，那早梅知得。",
        "dynasty": "宋",
        "collection_info": null
    },
    {
        "uuid": "39b9a9cdff66d50066375abdb18399f4",
        "title": "桂枝香 楼前凝望",
        "author": "葛长庚",
        "content": "楼前凝望。\n见水满一溪，云满千嶂。\n将晚欲行无绪，欲眠无况。\n岩花涧草春无极，倚东风、忽然惆怅。\n淡烟飞过，幽禽叫断，远钟嘹亮。\n为底事、沈吟一晌。\n念只影飘浮，寸心虚旷。\n无限游丝落絮，此怀难状。\n江湖淮海行将遍，觉诗肠、酒胆超畅。\n一丘一壑归来，念我旧家天上。",
        "dynasty": "宋",
        "collection_info": null
    },
    {
        "uuid": "5a332aaf1965824809e06c8061474550",
        "title": "南乡子 夜月照千峰",
        "author": "葛长庚",
        "content": "夜月照千峰。\n影满荷池静袅风。\n明日今宵还感慨，梧桐。\n叶叶随云扬碧空。\n聚散与谁同。\n野鹤孤云有底踪。\n别处要知相忆处，无穷。\n总在青山夕照中。",
        "dynasty": "宋",
        "collection_info": null
    },
    {
        "uuid": "32625b0847eb1b4f9de88dbc3b66959e",
        "title": "南乡子 前度几相逢",
        "author": "葛长庚",
        "content": "前度几相逢。\n此日游从乐不同。\n竹阁荷亭欢聚处，雍容。\n如在蓬莱第一宫。\n夜半月朦胧。\n秉烛东园风露中。\n明日匆匆还入浙，忡忡。\n却把音书寄远鸿。",
        "dynasty": "宋",
        "collection_info": null
    },
    {
        "uuid": "e60fdd4298ab648a7b18bd160d8f0a10",
        "title": "霜天晓角 五羊安在",
        "author": "葛长庚",
        "content": "五羊安在。\n城市何曾改。\n十万人家圜阓，东亦海、西亦海。\n年年蒲涧会。\n地接蓬莱界。\n老树知他一剑，千山外、万山外。",
        "dynasty": "宋",
        "collection_info": null
    },
    {
        "uuid": "d2f79e17506300919ad6bc2325a86d59",
        "title": "贺新郎 且尽杯中酒",
        "author": "葛长庚",
        "content": "且尽杯中酒。\n问平生、湖海心期，更如君否。\n渭树江云多少恨，离合古今非偶。\n更风雨、十常八九。\n长铗歌弹明月堕，对萧萧、客鬓闲携手。\n还怕折，渡头柳。\n小楼夜久微凉透。\n倚危阑、一池倒影，半空星斗。\n此会明年知何处，苹未秋风未久。\n漫输与、鹭朋鸥友。\n已办扁舟松江去，与鲈鱼、莼菜论交旧。\n因念此，重回首。",
        "dynasty": "宋",
        "collection_info": null
    },
    {
        "uuid": "1f2a3b3dc66042788c22509212bef379",
        "title": "贺新郎 梦绕荷花国",
        "author": "葛长庚",
        "content": "梦绕荷花国。\n遍□□、橘州柳市，芙蓉巷陌。\n桂社兰乡白苹里，月冷波寒之夕。\n有孤鹜、落霞知得。\n一鹤横空云漠漠，见梅梢、万粒真珠滴。\n犹未把，寒香惜。\n画楼何处吹瑶笛。\n便□□、酥颦玉笑，露松霜瘠。\n姑射真人游紫府，下戏三江七泽。\n此莫是、冰魂雪魄。\n半逐风飞半随水，半在枝、半落苍苔白。\n酒醒后，晓窗碧。",
        "dynasty": "宋",
        "collection_info": null
    },
    {
        "uuid": "bde60b9bb62eb990aa60a5e411b6ba69",
        "title": "贺新郎 是雨还堪拾",
        "author": "葛长庚",
        "content": "是雨还堪拾。\n道非花、又从帘外，受风吹入。\n扑落梅梢穿度竹，恐是鲛人诉泣。\n积至暮、萤光熠熠。\n色映万山迷远近，满空浮、似片应如粒。\n忘炼得，我双睫。\n吟肩耸处飞来急。\n故撩人、粘衣噀袖，嫩香堪浥。\n细听疑无伊复有，贪看一行一立。\n见僧舍、茶烟飘湿。\n天女不知维摩事，漫三千、世界缤纷集。\n是翦水、谁能及。",
        "dynasty": "宋",
        "collection_info": null
    },
    {
        "uuid": "5a48988008d6d5689d5e9bb77cb7b551",
        "title": "贺新郎 晓雾须收霁",
        "author": "葛长庚",
        "content": "晓雾须收霁。\n牡丹花、如人半醉，抬头不起。\n雪炼作冰冰作水。\n十朵未开三四。\n又加以、风禁雨制。\n□是东吴春色盛，尽移根、换叶分黄紫。\n所贵者，称姚魏。\n其间一种尤姝丽。\n似佳人、素罗裙在，碧罗衫底。\n中有一花边两蕊。\n恰似妆成小字。\n看不足、如何可比。\n白玉杯将青玉绿，据晴香、暖艳还如此。\n微笑道，有些是。",
        "dynasty": "宋",
        "collection_info": null
    },
    {
        "uuid": "7f11be57df0a8286889b136f5464f069",
        "title": "贺新郎 飞尽桃花片",
        "author": "葛长庚",
        "content": "飞尽桃花片。\n倚东风、高吟大啸，开怀消遣。\n芍药牡丹开未遍。\n不道韶华如电。\n无心向、小庭幽院。\n秉烛夜游虽不倦，奈一番、风雨花容变。\n春去也，无人见。\n何处莺莺啼不断。\n探后园、红稀翠减，青稠绿满。\n蝶在花间犹死恋。\n早有行人摇扇。\n故自要、与春为饯。\n笑指白云归去好，对夕阳、泻酒凭谁荐。\n柳深处，有双燕。",
        "dynasty": "宋",
        "collection_info": null
    },
    {
        "uuid": "2d926400e2930c795d990d6a60eb1f10",
        "title": "贺新郎 谓是无情者",
        "author": "葛长庚",
        "content": "谓是无情者。\n又如何、临歧欲别，泪珠如洒。\n此去兰舟双桨急，两岸秋山似画。\n况已是、芙蓉开也。\n小立西风杨柳岸，觉衣单、略说些些话。\n重把我，袖儿把。\n小词做了和愁写。\n送将归、要相思处，月明今夜。\n客里不堪仍送客，平昔交游亦寡。\n况惨惨、苍梧之野。\n未可凄凉休哽咽，更明朝、后日才方罢。\n却默默，斜阳下。",
        "dynasty": "宋",
        "collection_info": null
    },
    {
        "uuid": "2657c6d406e6c2eb64c3b3c62d8feb7c",
        "title": "贺新郎 风雨今如此",
        "author": "葛长庚",
        "content": "风雨今如此。\n问行人、如何有得，许多儿泪。\n为探木犀开也未，只有芙蓉而已。\n九十日、秋光能几。\n千里送人须一别，却思量、我了思量你。\n去则是，住则是。\n归归我亦行行矣。\n便行行、不须回首，也休萦系。\n一似天边双鸣雁，一个飞从东际。\n那一个、又飞西际。\n毕竟人生都是梦，再相逢、除是青霄里。\n却共饮，却共醉。",
        "dynasty": "宋",
        "collection_info": null
    },
    {
        "uuid": "8290b5efc1358a064bfbd537e36b0939",
        "title": "贺新郎 露白天如洗",
        "author": "葛长庚",
        "content": "露白天如洗。\n淡烟轻、疏林映带，远山横翠。\n对此情怀成甚也，云断小楼风细。\n独倚遍、画阑十二。\n花馆云窗成憔悴。\n听宾鸿、天外声嘹唳。\n但不过，闷而已。\n房栊深静难成寐。\n夜迢迢、银台绛蜡，伴人垂泪。\n巴得暂时朦胧地。\n还又匆匆惊起。\n漫自展、云间锦字。\n往后各收千张纸。\n念梦劳魂役空凝睇。\n终不负，骖鸾志。",
        "dynasty": "宋",
        "collection_info": null
    },
    {
        "uuid": "3b69e6f4d90599429d92651d9aa9019a",
        "title": "贺新郎 醉见千山面",
        "author": "葛长庚",
        "content": "醉见千山面。\n晚晴初、蝉声未了，鸟声尤远。\n知道仙人丹灶在，尚有陈灰犹暖。\n但只恐、松枯石烂。\n笑问年华应不换，又如何、洞里笙箫断。\n还念我，去归晚。\n千岩万壑猿啼遍。\n一思量、一回懊恨，一回泪眼。\n岂是自家无仙骨，尚被红尘牵绊。\n要分此、烟霞一半。\n当日朱仙和葛老，更老黄、亦合同萧散。\n上帝近，永容懒。",
        "dynasty": "宋",
        "collection_info": null
    },
    {
        "uuid": "dd2b5f5cf3e353a9ce9b10d24872ca10",
        "title": "贺新郎 仙鹊梁银汉",
        "author": "葛长庚",
        "content": "仙鹊梁银汉。\n见青原白鹭一点，秋光犹嫩。\n青鸟密传云外信，王母夜临香案。\n与河鼓、天孙为伴。\n太素真人乘此景，到芗城、即嗣胡忠简。\n南极上，星璀璨。\n松溪居士多词翰。\n是神仙风骨，元自无心仕宦。\n人道月卿临总饷，便合机廷揆馆。\n还又爱、山林萧散。\n玉女金钟萦暖响，指灵椿、仙鹤祈遐算。\n公自有，青精饭。",
        "dynasty": "宋",
        "collection_info": null
    },
    {
        "uuid": "2310079f302f0d085801a4301c3c2e96",
        "title": "贺新郎 倏又西风起",
        "author": "葛长庚",
        "content": "倏又西风起。\n这一年光景，早过三分之二。\n燕去鸿来何日了，多少世间心事。\n待则甚、功成名遂。\n枫叶荻花动凉思，又寻思、江上琵琶泪。\n还感慨，劳梦寐。\n愁来长是朝朝醉。\n划地成、宋玉伤感，三闾憔悴。\n况是凄凉寸心碎。\n目断水苍山翠。\n更送客、长亭分袂。\n阁皂山前梧桐雨，起风樯、露舶无穷意。\n君此去，趁秋霁。",
        "dynasty": "宋",
        "collection_info": null
    },
    {
        "uuid": "fdac9fa90dc5911673a771c9a7ec3da9",
        "title": "贺新郎 一别蓬莱馆",
        "author": "葛长庚",
        "content": "一别蓬莱馆。\n看桑田成海，又见松枯石烂。\n目断虚皇无极处，安得殿头宣唤。\n指归路、钧天早晚。\n此去罡风三万里，但九霞、渺渺青云远。\n望不极，空泪眼。\n瑶池昔会群仙宴。\n此秋来、荻花枫叶，令人凄惋。\n满面朱尘那忍见，酒病花愁何限。\n知几度、春莺秋雁。\n从此飞神腾碧落，向清都、来往应无间。\n丹渐熟，骨将换。",
        "dynasty": "宋",
        "collection_info": null
    },
    {
        "uuid": "987a65b6d95a55e90a8eee09e3a5cfd8",
        "title": "贺新郎 遥想阳明洞",
        "author": "葛长庚",
        "content": "遥想阳明洞。\n夜深时、猿啼鹤唳，露寒烟重。\n家在神霄归未得，十二玉楼无梦。\n梦里听、瑶琴三弄。\n醉卧长安人不识，晚秋天、此意西风共。\n黄金印，吾何用。\n云衢高策青鸾鞚。\n把天书玉篆，留与世人崇奉。\n垂手入廛长是醉，醉则从教懵懂。\n那些子、凝然不动。\n一剑行空神鬼惧，金粟儿、日向丹田种。\n把得稳，任放纵。",
        "dynasty": "宋",
        "collection_info": null
    },
    {
        "uuid": "61122250fcc7723fa93467e411e8ef30",
        "title": "贺新郎 万顷湖光绿",
        "author": "葛长庚",
        "content": "万顷湖光绿。\n是处里、芙蓉金盏，木犀金粟。\n鹢御飘飘行水谷，正是蟹香橙熟。\n山色似、风梳雨沐。\n携取阿娇命豪杰，过北山、疃处南山曲。\n寒烟淡，晴鸦浴。\n巨觥数引苍髭矗。\n便论诗说剑，人各有怀西北。\n两见西风客京国，多在红楼金屋。\n凝情处、落霞孤鹜。\n蒲柳凄凉今如许，问功名、志在何时足。\n更簪取，一枝菊。",
        "dynasty": "宋",
        "collection_info": null
    },
    {
        "uuid": "38e577c4d2ba6e0dea3494d5c4d20246",
        "title": "贺新郎 极目神霄路",
        "author": "葛长庚",
        "content": "极目神霄路。\n斗柄南、丹华翠景，红霞紫雾。\n手折琪花今似梦，十二楼台何处。\n犹记得、当时伴侣。\n东府西台知谁主，忆当时、自泻金瓶雨。\n人间事，等风絮。\n上皇赫赫雷霆主。\n我何缘、清都绛阙，遽成千古。\n白鹤青乌消息断，梦想鸾歌凤舞。\n应未得、翻身归去。\n业债须教还净尽，这一回、尝遍红尘苦。\n归举似，西王母。",
        "dynasty": "宋",
        "collection_info": null
    },
    {
        "uuid": "2b925d4aa8b6b6c5ac552877e6003d51",
        "title": "贺新郎 昔在神霄府",
        "author": "葛长庚",
        "content": "昔在神霄府。\n是上皇娇惜，便自酣歌醉舞。\n来此人间不知岁，仍是酒龙诗虎。\n做弄得、襟情如许。\n俯仰红尘几今古。\n算风灯、泡沫无凭处。\n即有这，烟霄路。\n淮山浙岸潇湘浦。\n一寻思、柳亭枫驿，泪珠溅俎。\n此去何时又相会，离恨萦人如缕。\n更天也、愁人风雨。\n语燕啼莺莫相管，请各家、占取闲亭坞。\n人事尽，天上去。",
        "dynasty": "宋",
        "collection_info": null
    },
    {
        "uuid": "e913adfa30b56e6676eb7238290da2ad",
        "title": "贺新郎 倚剑西湖道",
        "author": "葛长庚",
        "content": "倚剑西湖道。\n望弥漫、苍葭绿苇，翠芜青草。\n华表凄凉市朝古，极目暗伤怀抱。\n秋色与、芰荷俱老。\n桂棹兰舟聊遣兴，仗金风、吹使芙蓉破。\n柳阴里，堪少坐。\n衷肠底事君知那。\n要繁弦急管，又且沈酣则个。\n烟水冥茫黄叶断，嘹唳数声雁过。\n醉归去、山寒云暮。\n整日消闲镇来往，问城南、老树知渠么。\n黄鹤氅，青纱帽。",
        "dynasty": "宋",
        "collection_info": null
    },
    {
        "uuid": "48e52c0ce0ad725acd708466b0e719b4",
        "title": "贺新郎 风送寒蟾影",
        "author": "葛长庚",
        "content": "风送寒蟾影。\n望银河、一轮皎洁，宛如金饼。\n料得故人千里共，使我寸心耿耿。\n浑无奈、天长夜永。\n万树萧森猿啸罢，觉水边、林下非人境。\n睡不着，酒方醒。\n芙蓉池馆梧桐井。\n悄不知、今夕何夕，寒光万顷。\n年少风流多感慨，况此良辰美景。\n须对此、大拼酩酊。\n满目新寒舞黄落，嗟此身、何事如萍梗。\n桂花下，露华冷。",
        "dynasty": "宋",
        "collection_info": null
    },
    {
        "uuid": "047d918cca5edea62e96fefe75b10128",
        "title": "贺新郎 俯仰天粘水",
        "author": "葛长庚",
        "content": "俯仰天粘水。\n尽□□、山河大地，光涵表里。\n一夜春风搜万象，檐外雨声不已。\n到晓来、六花靡靡。\n瑶树琪林寒彻骨，知谁家、娇女慵梳洗。\n且捏个，小狮子。\n琼楼架就东皇喜。\n□□使、玉龙战罢，柳绵飞起。\n千古佳人诗句在，一任如盐似米。\n君试看、岩头溪底。\n刹刹尘尘银世界，记当年、曾赴瑶池会。\n玉清境，还如此。",
        "dynasty": "宋",
        "collection_info": null
    },
    {
        "uuid": "d5f9610c7163d3082742c54c65c170ef",
        "title": "贺新郎 银汉千丝雨",
        "author": "葛长庚",
        "content": "银汉千丝雨。\n被东风作恶，吹落满空柳絮。\n恰自江南消息断，才此六花飞舞。\n最好是、鹅毛鹤羽。\n万顷平田三尺玉，月明中、不见沙头鹭。\n苍烟里，一渔父。\n鹊桥半夜寒云妒。\n到晓来、千岩万壑，了无认处。\n极目四方银世界，五凤楼前如许。\n应自感、伤心凝伫。\n人在神霄玉清府，小狮儿、捏就无佳句。\n骑汗漫，好归去。",
        "dynasty": "宋",
        "collection_info": null
    },
    {
        "uuid": "bb69fad7bb24b6bb67bcd2b976b0e605",
        "title": "贺新郎 月插青螺髻",
        "author": "葛长庚",
        "content": "月插青螺髻。\n柳梢头、夕阳荏苒，西风摇曳。\n数粒苍山粘远汉，树色烟光紫翠。\n飞骑气、半醒半醉。\n剑跨秋空磨星斗，指琼童、不得鸣金辔。\n恐惊动，紫清帝。\n浮云飞度蓬莱水。\n忆山中、松寒露冷，猿啼鹤唳。\n家在武夷岩谷里，一亩烟霞活计。\n叹拈指、人生百岁。\n兰畹芝田几今古，洞门前、小鹿衔花戏。\n不知有，人间世。",
        "dynasty": "宋",
        "collection_info": null
    },
    {
        "uuid": "f954f364a252006c7f15b42edde9c446",
        "title": "贺新郎 静看春容瘦",
        "author": "葛长庚",
        "content": "静看春容瘦。\n未清明、荼䕷避席，蔷薇出昼。\n花里流莺骂桃李，似与东风管句。\n怕虚度、兰亭时候。\n我也别来天上夕，向年时、感叹湖山旧。\n旧日事，君知否。\n玉皇驾出清都晓。\n就御前、三千神女，指麾八九。\n化作花神下人世，如把粉团搦就。\n又一似、玉盘在手。\n莫是蕊珠亲付属，教小心、劝我杯儿酒。\n也只得，为陪笑。",
        "dynasty": "宋",
        "collection_info": null
    },
    {
        "uuid": "70900c1455070050d164c2e957d57d09",
        "title": "贺新郎 极目飙尘表",
        "author": "葛长庚",
        "content": "极目飙尘表。\n醉酣时、楼中起舞，楼前舒啸。\n坐见四山烟雾散，是处落花啼鸟。\n忽惊下、九天星斗。\n双鹤飞来风露爽，一声声、清唳苍松杪。\n奈对景，不酾酒。\n旧家三点蓬莱小。\n有琼台双阙，长是香花缭绕。\n铁笛夜吹金剑吼，恨此瀛洲路杳。\n知几度、琪林春老。\n闲倚朱阑思昨梦，对江山、感慨无人晓。\n但千里，月华皎。",
        "dynasty": "宋",
        "collection_info": null
    },
    {
        "uuid": "89b3e1cb0c2ae730632819af67dabe3e",
        "title": "柳梢青 一夜清寒",
        "author": "葛长庚",
        "content": "一夜清寒，千红晓粲，春不曾知。\n细看如何，醉时西子，睡底杨妃。\n尽皆蜀种垂丝。\n晴日暖、熏成锦围。\n说与东风，也须爱惜，且莫吹飞。",
        "dynasty": "宋",
        "collection_info": null
    },
    {
        "uuid": "e2c92c8c24786e364441ffbaeb8ea9ac",
        "title": "柳梢青 鹤使南翔",
        "author": "葛长庚",
        "content": "鹤使南翔。\n词珍翰绮，谊暖情香。\n如在琼台，梦回初饮，月液云浆。\n风吹芦叶冥茫。\n夕照外、山高水长。\n遥想东楼，琪花玉树，梅影昏黄。",
        "dynasty": "宋",
        "collection_info": null
    },
    {
        "uuid": "a4f36d8e631371819c725098911edd12",
        "title": "柳梢青 五马风流",
        "author": "葛长庚",
        "content": "五马风流，销金帐暖，药玉船宽。\n放下荷囊，携来铜虎，又举熊幡。\n棠阴已接三山。\n此列郡、彼食大藩。\n柳雪萦旗，东风拦马，父老争看。",
        "dynasty": "宋",
        "collection_info": null
    },
    {
        "uuid": "7d77a53f18cbc8eec1353222b88f5902",
        "title": "一剪梅・一翦梅 剑倚青天笛倚楼",
        "author": "葛长庚",
        "content": "剑倚青天笛倚楼。\n云影悠悠。\n鹤影悠悠。\n好同携手上瀛洲。\n身在阎浮。\n业在阎浮。\n一段红云绿树愁。\n今也休休。\n古也休休。\n夕阳西去水东流。\n富又何求。\n贵又何求。",
        "dynasty": "宋",
        "collection_info": null
    },
    {
        "uuid": "3a590ad7b2e721e4d6abe772dbd161c3",
        "title": "虞美人 苹花零乱秋亭暮",
        "author": "葛长庚",
        "content": "苹花零乱秋亭暮。\n篱落江村路。\n棹歌摇曳钓船归。\n搅碎清风千顷、碧琉璃。\n山衔初月明疏柳。\n平野垂星斗。\n莫辞沈醉伴孤吟。\n他日江南江北、两关心。",
        "dynasty": "宋",
        "collection_info": null
    },
    {
        "uuid": "3a64238d7c3e26cfc567f90e4ab1f3d7",
        "title": "阮郎归 淡烟凝翠锁寒芜",
        "author": "葛长庚",
        "content": "淡烟凝翠锁寒芜。\n斜阳挂碧梧。\n沙头三两雁相呼。\n萧萧风卷芦。\n何处笛，一声孤。\n岸边人钓鱼。\n快帆一夜泊桐庐。\n问人沽酒无。",
        "dynasty": "宋",
        "collection_info": null
    },
    {
        "uuid": "6dac476aa136e45b43183bd93196379c",
        "title": "酹江月・念奴娇 思量世事",
        "author": "葛长庚",
        "content": "思量世事，几千般翻覆，是非多少。\n随分随缘天地里，心与江山不老。\n道在天先，神游物外，自有长生宝。\n洞门无锁，悄无一个人到。\n一条柱杖横肩，芒鞋紧峭，正风清月好。\n惊觉百年浑似梦，空被利名萦绕。\n野鹤纵横，孤云自在，对落花芳草。\n来朝拂袖，谁来南岳寻我。",
        "dynasty": "宋",
        "collection_info": null
    },
    {
        "uuid": "bb8bb060089a0ca578b1c1f3f1632fb4",
        "title": "酹江月・念奴娇 孤村篱落",
        "author": "葛长庚",
        "content": "孤村篱落，玉亭亭、为问何其清瘦。\n欲语还愁谁索笑，临水嫣然自照。\n甘受凄凉，不求识赏，风致何高妙。\n松挨竹拶，更堪霜雪僝僽。\n争奈终是冰肌，也过了几个，晴昏雨晓。\n冷艳寒香空自惜，后夜山高月小。\n满地苍苔，一声哀角，疏影归幽渺。\n世无和靖，三花两蕊不少。",
        "dynasty": "宋",
        "collection_info": null
    },
    {
        "uuid": "c840fadab9e9aeccaf52e7d6380b937d",
        "title": "酹江月・念奴娇 当初误触",
        "author": "葛长庚",
        "content": "当初误触，紫微君、谪下神霄玉府。\n醉后骑龙吹铁笛，酒醒不知何处。\n绛阙寥寥，红尘扰扰，老泪滂如雨。\n人间天上，桑田沧海如许。\n遥想十二楼前，琪花开已遍，鸾歌鹤舞。\n梦到三天还又落，愁听空中箫鼓。\n独倚阑干，笑拈花片，细写思归字。\n东风还会，为伊吹上天去。",
        "dynasty": "宋",
        "collection_info": null
    },
    {
        "uuid": "7ef75819e73f8a77a5c94cf223499fa3",
        "title": "酹江月・念奴娇 寄言天上",
        "author": "葛长庚",
        "content": "寄言天上，石麒麟、化作人间英物。\n醉拥诗兵驱笔阵，百万词锋退壁。\n世事空花，赏心泥絮，一点红炉雪。\n识时务者，当今惟有俊杰。\n我本浩气天成，才逢知已，便又清狂发。\n富贵于我如浮云，且看云生云灭。\n羊石论交，鹅湖惜别，别恨多于发。\n共君千里，登楼何患无月。",
        "dynasty": "宋",
        "collection_info": null
    },
    {
        "uuid": "f29a6cdd3b93d284535134fea225c243",
        "title": "酹江月・念奴娇 罗浮山下",
        "author": "葛长庚",
        "content": "罗浮山下，正秋高气爽，凄凉风物。\n瘦落丹枫飞紫翠，峭拔青山石壁。\n客鬓萧疏，诗肠清苦，病骨如冰雪。\n怒髯铁立，有怀不下三杰。\n袖里宝剑生寒，中宵起舞，引酒清歌发。\n襟曲屡兴猿鹤梦，坐看月痕生灭。\n露沁桃花，云笼芝草，任长莓苔发。\n如今话别，橙黄橘绿时月。",
        "dynasty": "宋",
        "collection_info": null
    },
    {
        "uuid": "89ecb4c20fdf86edf845b9038d2a527f",
        "title": "酹江月・念奴娇 旧家宋玉",
        "author": "葛长庚",
        "content": "旧家宋玉，是何人、偏到秋来凄惨。\n细雨疏风天气冷，离别令人销黯。\n樯燕飞归，岸花吹送，自是生怀感。\n挑灯酌酒，平生明目张胆。\n二十年在江湖，枫亭柳驿，往事都曾览。\n胸次可吞云梦九，也没尘埃一糁。\n木落山高，云寒雁断，水瘦溪痕减。\n不知把菊，又在何处轩槛。",
        "dynasty": "宋",
        "collection_info": null
    },
    {
        "uuid": "739a89a0c00b8471c6ce94381560f338",
        "title": "酹江月・念奴娇 海天秋老",
        "author": "葛长庚",
        "content": "海天秋老，夜凄清、坐对香温金鸭。\n听得寒蝉声断续，一似离歌相答。\n鸿雁初来，骅骝欲去，永夜烧红蜡。\n不须别酒，有时亦呷一呷。\n丈夫南北东西，何天不可，鸣剑雄开匣。\n岂特东湖徐孺子，下得陈蕃之榻。\n黄叶声干，碧莲香减，枕上凉萧飒。\n出门一笑，四方风起云合。",
        "dynasty": "宋",
        "collection_info": null
    },
    {
        "uuid": "745bd343c2e64651863468709ca26f50",
        "title": "酹江月・念奴娇 道人于世",
        "author": "葛长庚",
        "content": "道人于世，已忘情、尚更区区饯别。\n栖碧先生辞蕙帐，夜夜猿声凄切。\n剑上星寒，琴中风惨，眉宇飞黄色。\n一杯判袂，出门烟水空阔。\n我今流落江南，朝朝还暮暮，千愁万结。\n那更荻花枫叶景，又见长亭短驿。\n世事空花，人情风絮，山外云千叠。\n君还到阙，为言踪迹风雪。",
        "dynasty": "宋",
        "collection_info": null
    },
    {
        "uuid": "3e92cadcca347d2738188cd9e9c146dc",
        "title": "酹江月・念奴娇 桃花开尽",
        "author": "葛长庚",
        "content": "桃花开尽，正溪南溪北，春风春雨。\n寒食清明都过了，愁杀一声杜宇。\n醉跨蹇驴，踏翻芳草，满满斟鹦鹉。\n游仙梦觉，不知身在何处。\n因甚青鸟不来，一年春事，拈指都如许。\n人在白云流水外，多少莺啼燕语。\n遣兴成诗，烹茶解酒，日落蔷薇坞。\n玉龙嘶断，乱鸦惊起无数。",
        "dynasty": "宋",
        "collection_info": null
    },
    {
        "uuid": "f65106b8b44d202d239a9a5347d79443",
        "title": "酹江月・念奴娇 汉江北泻",
        "author": "葛长庚",
        "content": "汉江北泻，下长淮、洗尽胸中今古。\n楼橹横波征雁远，谁见鱼龙夜舞。\n鹦鹉洲云，凤凰池月，付与沙头鹭。\n功名何处，年年惟见春絮。\n非不豪似周瑜，壮如黄祖，亦随秋风度。\n野草闲花无限数，渺在西山南浦。\n黄鹤楼人，赤乌年事，江汉亭前路。\n浮萍无据，水天几度朝暮。",
        "dynasty": "宋",
        "collection_info": null
    },
    {
        "uuid": "932931f759c3c68c809ea9043008f8c4",
        "title": "酹江月・念奴娇 绿菏十里吐秋香",
        "author": "葛长庚",
        "content": "绿菏十里吐秋香，湖水掌平如镜。\n日落云收天似洗，况又月明风静。\n露逼葭蒲，烟迷菱芡，缩尽寒鸦颈。\n两枝画桨，柳阴浓处乘兴。\n遥想和靖东坡，当年曾胜赏，一觞一咏。\n是则湖山常不老，前辈风流去尽。\n我兴还诗，我欢则酒，醉则还草圣。\n明朝却去，冷泉天竺双径。",
        "dynasty": "宋",
        "collection_info": null
    },
    {
        "uuid": "b60d6d780cdad923cf68ba9e5ba12712",
        "title": "促拍满路花 多才夸李白",
        "author": "葛长庚",
        "content": "多才夸李白，美貌说潘安。\n一朝成万古，又徒闲。\n如何猛省，心地种仙蟠。\n堪叹人间事，泡沫风灯，阿谁肯做飞仙。\n莫思量、骏马与高轩。\n快乐任天然。\n最坚似松柏、更凋残。\n有何凭据，谁易复谁难。\n长啸青云外，自嗟自笑，了无恨海愁山。",
        "dynasty": "宋",
        "collection_info": null
    },
    {
        "uuid": "613f7100c70714a4e44bca30ba5fec2c",
        "title": "行香子 满洞苔钱",
        "author": "葛长庚",
        "content": "满洞苔钱。\n买断风烟。\n笑桃花流落晴川。\n石楼高处，夜夜啼猿。\n看二更云，三更月，四更天。\n细草如毡。\n独枕空拳。\n与山糜、野鹿同眠。\n残霞未散，淡雾沈绵。\n是晋时人，唐时洞，汉时仙。",
        "dynasty": "宋",
        "collection_info": null
    },
    {
        "uuid": "5d3433e8cb69648bc1fb359d5038bcce",
        "title": "八六子 倚危亭",
        "author": "葛长庚",
        "content": "倚危亭。\n恨如芳草，萋萋划尽还生。\n念柳外青鸾去后，洞中白鹤归来，恍然暗惊。\n吾家渺在瑶京。\n夜月一帘花影，春风十里松鸣。\n奈昨梦、前尘渐随流水，凤箫歌杳，水长天远，那堪片片飞霞弄晚，丝丝细雨笼晴。\n正消凝。\n子规又啼数声。",
        "dynasty": "宋",
        "collection_info": null
    },
    {
        "uuid": "882a1c3a43fe61ef34095b641c95ebab",
        "title": "汉宫春 潇洒江梅",
        "author": "葛长庚",
        "content": "潇洒江梅，似玉妆珠缀，密蕊疏枝。\n霜风应是，不许蝶近蜂欺。\n嫣然自笑，与山矾、共水仙期。\n还亦有，青松翠竹，同今凛冽年时。\n何事向人如恨，带苍苔，半倚临水荒篱。\n孤山嫩寒放晓，尚忆前诗。\n黄昏顾影，说横斜、清浅今谁。\n他自是，移春手段，微云淡月应知。",
        "dynasty": "宋",
        "collection_info": null
    },
    {
        "uuid": "2c76f7a5501f61048dff92e27cc0e20b",
        "title": "卜算子 云散雨初晴",
        "author": "葛长庚",
        "content": "云散雨初晴，蝉噪林逾静。\n古寺敲钟暮掩门，灯映琉璃影。\n浩气镇长存，昨梦还重省。\n独倚阑干啸一声，毛发萧萧冷。",
        "dynasty": "宋",
        "collection_info": null
    },
    {
        "uuid": "dd221f26ed38d33bf80ac677c2194e0d",
        "title": "卜算子 古寺枕空山",
        "author": "葛长庚",
        "content": "古寺枕空山，楼上昏钟静。\n饥鼠偷灯尾蘸油，悄悄无人影。\n长剑匣中鸣，今古深思省。\n此夕行藏独倚楼，风雨凄凄冷。",
        "dynasty": "宋",
        "collection_info": null
    },
    {
        "uuid": "f94edd7be95ffc6f0c240ea3670a62f2",
        "title": "卜算子 渔火海边明",
        "author": "葛长庚",
        "content": "渔火海边明，烟锁千山静。\n独坐僧窗夜未央，寂寞孤灯影。\n感慨辄兴怀，往事无人省。\n江汉飘浮二十年，一枕西风冷。",
        "dynasty": "宋",
        "collection_info": null
    },
    {
        "uuid": "8ff30b8def0414ec817d3fa959178333",
        "title": "鹧鸪天 雨过山花向晚香",
        "author": "葛长庚",
        "content": "雨过山花向晚香。\n烟丝空翠柳微茫。\n旧家丹灶何人葛，今日帘泉阿姥黄。\n犀角枕，象牙床。\n椰心织簟昼生凉。\n杯行无算何曾醉，不觉罗浮日月长。",
        "dynasty": "宋",
        "collection_info": null
    },
    {
        "uuid": "2d6a6f52b70ac1ed5dc03f3aac5afe38",
        "title": "鹧鸪天 西畔双松百尺长",
        "author": "葛长庚",
        "content": "西畔双松百尺长。\n当时亲自见刘王。\n山前今日莲花水，往者将军洗马塘。\n南粤路，汉宫墙。\n晚风历历说兴亡。\n摩挲东晋苍苔灶，细说仙翁炼药方。",
        "dynasty": "宋",
        "collection_info": null
    },
    {
        "uuid": "0f51fd97c06c8b39ffb1cba9d50e9653",
        "title": "鹧鸪天 翠幄张天见未曾",
        "author": "葛长庚",
        "content": "翠幄张天见未曾。\n驼峰鹅掌出庖烹。\n醉酣浑是迷天地，但见尊前万点星。\n人似玉，酒如饧。\n果盘簇饤不知名。\n东风吹我三山下，如在神霄上帝庭。",
        "dynasty": "宋",
        "collection_info": null
    },
    {
        "uuid": "c121cef9255a5ee484dc5509135de093",
        "title": "蝶恋花 冷雨疏风凉漠漠",
        "author": "葛长庚",
        "content": "冷雨疏风凉漠漠。\n云去云来，万里秋阴薄。\n笑倚玉阑呼白鹤。\n烟笼素月青天角。\n竹影松声浑似昨。\n醉胆如天，谁道词源涸。\n满地苍苔霜叶落。\n今宵不饮何时乐。",
        "dynasty": "宋",
        "collection_info": null
    },
    {
        "uuid": "cba1a297a9d127ec5b46138344b3d53e",
        "title": "蝶恋花 绿暗红稀春已暮",
        "author": "葛长庚",
        "content": "绿暗红稀春已暮。\n燕子衔泥，飞入谁家去。\n柳絮欲停风不住。\n杜鹃声里山无数。\n白马青衫无定据。\n好底林泉，信脚随缘寓。\n拼却此生心已许。\n一川风月聊为主。",
        "dynasty": "宋",
        "collection_info": null
    },
    {
        "uuid": "c7b767edfc7844ec515f3ccf679fef02",
        "title": "蝶恋花 楼上风光都占断",
        "author": "葛长庚",
        "content": "楼上风光都占断。\n楼下风光，还许诗人管。\n管领风光谁是伴。\n一堤杨柳开青眼。\n波面琉璃花影乱。\n玉笋持杯，画舸歌声颤。\n醉里寻春春不见。\n夕阳芳草连天远。",
        "dynasty": "宋",
        "collection_info": null
    },
    {
        "uuid": "bdf3a0a3ae2ab1e982f6271a16025204",
        "title": "杨柳枝 挼碎梅花一断肠",
        "author": "葛长庚",
        "content": "挼碎梅花一断肠。\n送斜阳。\n风烟缥缈月微茫。\n又昏黄。\n平野寒芜何处断，接天长。\n短篱浅水橘青黄。\n度清香。",
        "dynasty": "宋",
        "collection_info": null
    },
    {
        "uuid": "a05b768a424ccae77a79ab1287813e60",
        "title": "沁园春 要做神仙",
        "author": "葛长庚",
        "content": "要做神仙，炼丹工夫，譬之似闲。\n耽姹女乘龙，金公御虎，玉炉火炽，土釜灰寒。\n铅里藏银，砂中取汞，神水华池上下间。\n山田内，有一条径路，直透泥丸。\n一声雷震昆山。\n真橐龠、飞冲夹脊关。\n见白雪漫天，黄芽满地，龟蛇缭绕，乌兔掀翻。\n自古干坤，这些离坎，九转烹煎结大还。\n灵丹就，未飞升上阙，且在人寰。",
        "dynasty": "宋",
        "collection_info": null
    },
    {
        "uuid": "cdb39b64a2d2db9f6031994b5900db97",
        "title": "水调歌头 土釜温温火",
        "author": "葛长庚",
        "content": "土釜温温火，橐龠动春雷。\n三田升降，一条径路属灵台。\n自有真龙真虎，和合天然铅汞，赤子结真胎。\n水里捉明月，心地觉花开。\n一转功，三十日，九旬来。\n抽添气候，炼成白血换骷骸。\n四象五形聚会，只在一方凝结，方寸绝纤埃。\n人在泥丸上，归路入蓬莱。",
        "dynasty": "宋",
        "collection_info": null
    },
    {
        "uuid": "3c374c3f173ded628a0a335884d75c6e",
        "title": "水调歌头 一个奇男子",
        "author": "葛长庚",
        "content": "一个奇男子，万象落心胸。\n学书学剑，两般都没个成功。\n要去披缁学佛，首下一拳轻快，打破太虚空。\n末后生华发，再拜玉清翁。\n二十年，空挫过，只飘蓬。\n这回归去，武夷山下第三峰。\n住我旧时庵子，碗水把柴升米，活火煮教浓。\n笑指归时路，弱水海之东。",
        "dynasty": "宋",
        "collection_info": null
    },
    {
        "uuid": "5faefc9d871f91e10c956cbe3a9c8223",
        "title": "水调歌头 苦苦谁知苦",
        "author": "葛长庚",
        "content": "苦苦谁知苦，难难也是难。\n寻思访道，不知行过几重山。\n吃尽风﹀雨︽，那见霜凝雪冻，饥了又添寒。\n满眼无人问，何处扣玄关。\n好因缘，传口诀，炼金丹。\n街头巷尾，无言暗地自生欢。\n虽是蓬头垢面，今已九旬来地，尚且是童颜。\n未下飞升诏，且受这清闲。",
        "dynasty": "宋",
        "collection_info": null
    },
    {
        "uuid": "267b9d4c9fec726d9512de844c273b1a",
        "title": "水调歌头 天下云游客",
        "author": "葛长庚",
        "content": "天下云游客，气味偶相投。\n暂时相聚，忽然云散水空流。\n饱饫闽中风月，又爱浙间山水，杖屦且逍遥。\n太上包中下，只得个无忧。\n是和非，名与利，一时休。\n自家醒了，不成得恁地埋头。\n任是南州北郡，不问大张小李，过此便相留。\n且吃随缘饭，莫作俗人愁。",
        "dynasty": "宋",
        "collection_info": null
    },
    {
        "uuid": "7bc6bd51aed5c8508fe079acd78a5b54",
        "title": "水调歌头 未遇明师者",
        "author": "葛长庚",
        "content": "未遇明师者，日夜苦忧惊。\n及乎遇了，得些口诀又忘情。\n可惜蹉跎过了，不念精衰气竭，碌碌度平生。\n何不回头看，下手采来烹。\n天下人，知得者，不能行。\n可怜埋没，如何恁地不惺惺。\n只见口头说着，方寸都无些子，只管看丹经。\n地狱门开了，急急办前程。",
        "dynasty": "宋",
        "collection_info": null
    },
    {
        "uuid": "1e89bb1ab760f7612bb45b830198345b",
        "title": "水调歌头 堪笑廛中客",
        "author": "葛长庚",
        "content": "堪笑廛中客，都总是迷流。\n冤家缠缚，算来不是你风流。\n不解去寻活路，只是担枷负锁，不肯放教休。\n三万六千日，受尽百年忧。\n得人身，休蹉过，急须修。\n乌飞兔走刹那，又是死临头。\n只这眼前快乐，难免无常两字，何似出尘囚。\n炼就金丹去，万劫自逍遥。",
        "dynasty": "宋",
        "collection_info": null
    },
    {
        "uuid": "469d9f6f46eb251142ae17a8f84b6e8e",
        "title": "念奴娇 广寒宫里",
        "author": "葛长庚",
        "content": "广寒宫里，散天花、点点空中柳絮。\n是处楼台皆似玉，半夜风声不住。\n万里盐城，千家珠瓦，无认蓬莱处。\n但呼童、且去探梅花，攀那树。\n垂帘未敢掀开，狮儿初捏就，佳人偷觑。\n溪畔渔翁蓑又重，几点沙鸥无语。\n竹折庭前，松僵路畔，满目都如许。\n问要晴，更待积痕消，须无雨。",
        "dynasty": "宋",
        "collection_info": null
    },
    {
        "uuid": "30e4919544ebed478858fd671bc57d1a",
        "title": "满庭芳 鼎用干坤",
        "author": "葛长庚",
        "content": "鼎用干坤，药须乌兔，恁时方炼金丹。\n水中虎吼，火里赤龙蟠。\n况是兑铅震汞，自元谷、上至泥丸。\n些儿事，坎离复垢，返老作童颜。\n五行，全四象，不调停火候，间断如闲。\n六天罡所指，玉出昆山。\n不动纤毫云雨，顷刻处、直透三关。\n黄庭内，一阳来复，丹就片时间。",
        "dynasty": "宋",
        "collection_info": null
    },
    {
        "uuid": "40d203009cbd73162d37bbcc7ab09514",
        "title": "满庭芳 两种汞铅",
        "author": "葛长庚",
        "content": "两种汞铅，黄婆感合，如如真虎真龙。\n周年造化，蹙在片时中。\n炉里温温种子，玄珠象、气透三宫。\n金木处，炼成赤水，白血自流通。\n无中。\n胎已兆，见龟蛇乌兔，恍惚相逢。\n但坎离既济，复垢交融。\n了得真空命脉，天地里、万物春风。\n阴阳外，天然夫妇，一点便成功。",
        "dynasty": "宋",
        "collection_info": null
    },
    {
        "uuid": "9d814303078d6c2b266748ceaede6a8f",
        "title": "酹江月・念奴娇 因看斗柄",
        "author": "葛长庚",
        "content": "因看斗柄，运周天、顿悟神仙妙诀。\n一点真阳生坎位，点却离宫之缺。\n造物无声，水中起火，妙在虚危穴。\n今年冬至，梅花依旧凝雪。\n先圣此日闭关，不通来往，皆为群生设。\n物物□含生育意，正在子初亥末。\n自古干坤，这些离坎，日日无休歇。\n如今识破，金乌飞入蟾窟。",
        "dynasty": "宋",
        "collection_info": null
    },
    {
        "uuid": "bfffab2702b3d5d35599d47328ad47ea",
        "title": "珍珠帘・真珠帘 阴阳内感相交结",
        "author": "葛长庚",
        "content": "阴阳内感相交结。\n有铅汞、分八卦罗列。\n金鼎炼黄芽，正一阳时节。\n子后午前方进火，向玉炉、烹成白雪。\n通彻。\n这玄关、深奥难轻泄。\n因师指诀幽微，把金丹大药，将来分说。\n捉住虎龙精，自然日月。\n造化天机人怎晓，换俗骨、永无魔折。\n超越。\n望仙都稽首，朝元金阙。",
        "dynasty": "宋",
        "collection_info": null
    }
]