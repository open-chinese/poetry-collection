[
    {
        "uuid": "28e9c1a01705170353e8b0b54431aede",
        "title": "贺新郎 兰芷湘东国",
        "author": "严仁",
        "content": "兰芷湘东国。\n正愁予、一江红叶，水程孤驿。\n欲写潇湘无限意，那得如椽彩笔。\n但满眼、西风萧瑟。\n我所思兮何处所，在镡津、津上沧湾侧。\n谁氏子，阆风客。\n阆风仙客才无敌。\n赋悲秋、抑扬顿挫，流篱沈郁。\n百赋千诗朝复暮，解道波涛春力。\n忆共尔、乘槎吹笛。\n八表神游吾梦见，渺洞庭、青草烟波隔。\n空怅望，楚天碧。",
        "dynasty": "宋",
        "collection_info": null
    },
    {
        "uuid": "aa458b6d94550cc47aae0da0cad016f0",
        "title": "贺新郎 碧浪摇春渚",
        "author": "严仁",
        "content": "碧浪摇春渚。\n浸虚檐、蒲萄滉漾，翠绡掀舞。\n委曲经过台下路，载取落花东去。\n问花亦、漂流良苦。\n花不能言应有恨，恨十分、都被春风误。\n同此恨，有飞絮。\n人生聚散元无据。\n尽凭阑、一尊相对，苹州春暮。\n嫉色冲冲空怅望，泪尽世间儿女。\n君不见、千金求赋。\n飞燕婕妤今何在，看黏云、江影伤千古。\n流不去，断魂处。",
        "dynasty": "宋",
        "collection_info": null
    },
    {
        "uuid": "a17b6dafedae7168e3d21194e6fb3a9d",
        "title": "贺新郎 说到城南杜",
        "author": "严仁",
        "content": "说到城南杜。\n尽风流、至今人号，去天尺五。\n家世联翩苍玉佩，自有文章机杼。\n看鸾凤、九霄轩翥。\n文阵堂堂新得隽，正少年、壮气虹霓吐。\n拈彩笔，月城去。\n出关相送梅千树。\n雪连空、马蹄特特，晓寒人度。\n帝里春浓花似海，催入明光奏赋。\n须快展、亨衢阔步。\n随世功名真漫浪，要平生、所学期无负。\n须记得，别时语。",
        "dynasty": "宋",
        "collection_info": null
    },
    {
        "uuid": "72bbb4e41ae3be4aafb25b7bfa9264e6",
        "title": "归朝欢 五月人间挥汗雨",
        "author": "严仁",
        "content": "五月人间挥汗雨。\n离恨一襟何处去。\n双溪楼下碧千寻，双溪楼上匏尊举。\n晚凉生绿树。\n渔灯几点依洲渚。\n莫狂歌，潭空月净，惨惨瘦蛟舞。\n变化往来无定所。\n求剑刻舟应笑汝。\n只今谁是晋司空，斗牛奕奕红光吐。\n我来空吊古，与君同记凭阑语。\n问沧波，乘槎此去，流到天河否。",
        "dynasty": "宋",
        "collection_info": null
    },
    {
        "uuid": "b80e72d626f25051a2d7928ee4c04edd",
        "title": "归朝欢 云表金茎珠璀璨",
        "author": "严仁",
        "content": "云表金茎珠璀璨。\n当日投怀惊玉燕。\n文章议论压西廱，风流姓字翔东观。\n紫皇嗟见晚。\n祥麟五色留金殿。\n大江西，铜章墨绶，暂尔烦君绾。\n十二金钗扶玉盏。\n锦瑟摐摐随急管。\n兽炉烟动彩云高，秋声拍碎红牙板。\n趣君归翰苑。\n莱衣焕烂潘舆稳。\n任方瞳，从今看到，弱水波清浅。",
        "dynasty": "宋",
        "collection_info": null
    },
    {
        "uuid": "f23b8454283011617d28e81c6f6f1f0a",
        "title": "归朝欢 朱户绿窗深窈窕",
        "author": "严仁",
        "content": "朱户绿窗深窈窕。\n闪闪华旗红干小。\n相逢斜柳绊轻舟，渚香不断苹花老。\n西风吹梦草。\n题诗未了还惊觉。\n独伤心，凄凉故馆，月过西楼悄。\n楼外斜河低浸斗。\n夜已如何夜将晓。\n心期欲寄赤鳞鱼，秋云不动秋江渺。\n相思千里道。\n多情直被无情恼。\n玉台前，请君试看，华发添多少。",
        "dynasty": "宋",
        "collection_info": null
    },
    {
        "uuid": "937b29a95306fa12fe7f28ab23a68c92",
        "title": "水龙吟 翼然新榜高亭",
        "author": "严仁",
        "content": "翼然新榜高亭，翰林铁画燕公手。\n滁阳盛事，何人重继，湟川太守。\n太守谓谁，文章的派，醉翁贤胃。\n对千峰削翠，双溪注玉，端不减、琅琊秀。\n坐啸清香画戟，听丁丁、滴花晴漏。\n棠阴昼寂，细赓宾客，竹枝杨柳。\n只恐明朝，绨封趣觐，未容借寇。\n尽江山识赏，盐梅事业，焕青毡旧。",
        "dynasty": "宋",
        "collection_info": null
    },
    {
        "uuid": "8c0e390a942db25a4e3356ea8b673239",
        "title": "水龙吟 飚车飞上蓬莱",
        "author": "严仁",
        "content": "飚车飞上蓬莱，不须更跨琴高鲤。\n砉然长啸，天风澒洞，云涛无际。\n我欲乘桴，从兹浮海，约任公子。\n办虹竿千丈，犗钩五十，亲点对、连鳌饵。\n谁榜佳名空翠。\n紫阳仙、去骑箕尾。\n银钩铁画，龙拿凤翥，留人间世。\n更忆东山，哀筝一曲，洒沾襟泪。\n到而今，幸有高亭遗爱，寓甘棠意。",
        "dynasty": "宋",
        "collection_info": null
    },
    {
        "uuid": "86707d253bf8057d96e4c72f2c119e33",
        "title": "水龙吟 城头杰观峥嵘",
        "author": "严仁",
        "content": "城头杰观峥嵘，重阑下瞰苍龙脊。\n镂珉盘础，雕檀竦楶，玲珑金碧。\n华子冈头，麻源谷口，神仙窟宅。\n道至今清夜，月明风冷，常隐隐、闻笙笛。\n翠壁烟霞缥缈，更寒泉、飞空千尺。\n数峰江上，孤舟天际，夕阳红湿。\n抖擞征尘，浩然长啸，跨青鸾翼。\n向凤岗西望，遥酾斗酒，酹文章伯。",
        "dynasty": "宋",
        "collection_info": null
    },
    {
        "uuid": "feeaaaba41df8e62e9c462d555c4750b",
        "title": "水调歌头 惨淡望京阙",
        "author": "严仁",
        "content": "惨淡望京阙，慷慨梦天山。\n引杯中夜看剑，壮气刷幽燕。\n鼍鼓满天催曙，画角连云啸月，吹断戍瓶烟。\n犀角赤兔马，虎帐绿熊毡。\n仗汉节，伸大义，伐可汗。\n青冥更下斧钺，赤子要君安。\n铁骑千群观猎，宫样十眉环座，礕礰听鸣弦。\n莫厌兜鍪冷，归去又貂蝉。",
        "dynasty": "宋",
        "collection_info": null
    },
    {
        "uuid": "25db25f6308621deeb725eb7722b435a",
        "title": "木兰花慢 东风吹雾雨",
        "author": "严仁",
        "content": "东风吹雾雨，更吹起、夹衣寒。\n正莽莽丛林，潭潭伐鼓，郁郁焚兰。\n阑干曲、多少意，看青烟如篆绕溪湾。\n桑柘绿阴犹薄，杏桃红雨初翻。\n飞花片片走潺湲。\n问何日西还。\n叹扰扰人生，纷纷离合，渺渺悲欢。\n想云軿、何处也，对芳时、应只在人间。\n惆怅回纹锦字，断肠斜日云山。",
        "dynasty": "宋",
        "collection_info": null
    },
    {
        "uuid": "b60870fb79976b6cce55cac642810548",
        "title": "蝶恋花 杰阁青红天半倚",
        "author": "严仁",
        "content": "杰阁青红天半倚。\n万里归舟，更近阑干舣。\n木落山寒凫雁起。\n一声渔笛沧洲尾。\n千古文章黄太史。\n扪虱高风，长照冰壶里。\n何以荐君秋菊蕊。\n癯瓢为酌西江水。",
        "dynasty": "宋",
        "collection_info": null
    },
    {
        "uuid": "75d9c300d8fbdcb642bb74b69f4cbf3c",
        "title": "蝶恋花 院静日长花气暖",
        "author": "严仁",
        "content": "院静日长花气暖。\n一簇娇红，得见春深浅。\n风送生香来近远。\n笑声只在秋千畔。\n目力未穷肠已断。\n一寸芳心，更逐游丝乱。\n朱户对开帘卷半。\n日斜江上春风晚。",
        "dynasty": "宋",
        "collection_info": null
    },
    {
        "uuid": "798204d68d6015504cf2f43487c91e43",
        "title": "鹧鸪天 一径萧条落叶深",
        "author": "严仁",
        "content": "一径萧条落叶深。\n离肠凄断月明砧。\n征鸿送恨连云起，促织惊秋傍砌吟。\n风悄悄，夜沈沈。\n鸳机坐冷晓霜侵。\n挑成锦字心相向，未必君心似妾心。",
        "dynasty": "宋",
        "collection_info": null
    },
    {
        "uuid": "e8933a5a274287b65f387da1d92d0bf8",
        "title": "鹧鸪天 多病春来事事慵",
        "author": "严仁",
        "content": "多病春来事事慵。\n偶因扑蝶到庭中。\n落红万叠花经雨，斜碧千条柳因风。\n深院宇，小帘栊。\n几年离别恰相逢。\n擎觞未饮心先醉，为有春愁似酒浓。",
        "dynasty": "宋",
        "collection_info": null
    },
    {
        "uuid": "eab7540b8e81a71366bb25810800d923",
        "title": "鹧鸪天 行尽春山春事空",
        "author": "严仁",
        "content": "行尽春山春事空。\n别愁离恨满江东。\n三更鼓润官楼雨，五夜灯残客舍风。\n寒淡淡，晓胧胧。\n黄鸡催断丑时钟。\n紫骝嚼勒金衔响，冲破飞花一道红。",
        "dynasty": "宋",
        "collection_info": null
    },
    {
        "uuid": "9e72edc4c3a5295b599035e7d266b565",
        "title": "鹧鸪天 一曲危弦断客肠",
        "author": "严仁",
        "content": "一曲危弦断客肠。\n津桥捩柂转牙樯。\n江心云带蒲帆重，楼上风吹粉泪香。\n瑶草碧，柳芽黄。\n载将离恨过潇湘。\n请君看取东流水，方识人间别意长。",
        "dynasty": "宋",
        "collection_info": null
    },
    {
        "uuid": "c1cd57210183abc33754cbdf44b9e1c4",
        "title": "鹧鸪天 病去那知春事深",
        "author": "严仁",
        "content": "病去那知春事深。\n流莺唤起惜春心。\n桐舒碧叶悭三寸，柳引金丝可一寻。\n怜绣阁，对云岑。\n苦无多力懒登临。\n翠罗衫底寒犹在，弱骨难支瘦不禁。",
        "dynasty": "宋",
        "collection_info": null
    },
    {
        "uuid": "b6906e9915f96ad57091e8e6ffe1d0f0",
        "title": "鹧鸪天 高杏酣酣出短墙",
        "author": "严仁",
        "content": "高杏酣酣出短墙。\n垂杨袅袅蘸池塘。\n文鸳藉草眠春昼，金鲫吹波弄夕阳。\n闲倚镜，理明妆。\n自翻银叶炷衙香。\n鸣鞭已过青楼曲，不是刘郎定阮郎。",
        "dynasty": "宋",
        "collection_info": null
    },
    {
        "uuid": "d178b3fffec876a11e92989841320b5a",
        "title": "鹧鸪天 公子诗成着锦袍",
        "author": "严仁",
        "content": "公子诗成着锦袍。\n王家桃叶旧妖娆。\n檀槽摐急斜金雁，彩袖翩跹□翠翘。\n沈水过，懒重烧。\n十分浓醉十分娇。\n复罗帐里春寒少，只恐香酥拍渐消。",
        "dynasty": "宋",
        "collection_info": null
    },
    {
        "uuid": "30f923eaf683649fc9c632b383d0330a",
        "title": "玉楼春 春风只在园西畔",
        "author": "严仁",
        "content": "春风只在园西畔。\n荠菜花繁胡蝶乱。\n冰池晴绿照还空，香径落红吹已断。\n意长翻恨游丝短。\n尽日相思罗带缓。\n宝奁明月不欺人，明日归来君试看。",
        "dynasty": "宋",
        "collection_info": null
    },
    {
        "uuid": "060236fe036ad2b2947eb318aff239bc",
        "title": "阮郎归 鳃花轻拂紫绵香",
        "author": "严仁",
        "content": "鳃花轻拂紫绵香。\n琼杯初暖妆。\n贪凭雕槛看鸳鸯。\n无心上绣床。\n风絮乱。\n恣轻狂。\n恼人依旧忙。\n梦随残雨下高唐。\n悠悠春梦长。",
        "dynasty": "宋",
        "collection_info": null
    },
    {
        "uuid": "0b92043a52c53b680d02d0eea408e7e4",
        "title": "婆罗门引 花明柳暗",
        "author": "严仁",
        "content": "花明柳暗，一天春色绕朱楼。\n断鸿声唤人愁。\n欲问归鸿何处，身世自悠悠。\n正东风留滞，楚尾吴头。\n追思旧游。\n叹双鬓、飒惊秋。\n可惜等闲孤了，酒令花筹。\n断弦难续，谩题诗、分付水东流。\n流不到、蓬岛瀛洲。",
        "dynasty": "宋",
        "collection_info": null
    },
    {
        "uuid": "ffa1abc9c6916d0c552cab39f8441c52",
        "title": "醉桃源・阮郎归 拍堤春水蘸垂杨",
        "author": "严仁",
        "content": "拍堤春水蘸垂杨。\n水流花片香。\n弄花喈柳小鸳鸯。\n一双随一双。\n帘半卷，露新妆。\n春衫是柳黄。\n倚阑看处背斜阳。\n风流暗断肠。",
        "dynasty": "宋",
        "collection_info": null
    },
    {
        "uuid": "a5bc6dc13f52634038981b0c25953880",
        "title": "好事近 晓色未分明",
        "author": "严仁",
        "content": "晓色未分明，敲动月边鼍鼓。\n卯酒一杯径醉，又别君南浦。\n春江如席照晴空，大舶夹双橹。\n肠断斜阳渡口，正落红如雨。",
        "dynasty": "宋",
        "collection_info": null
    },
    {
        "uuid": "045ec8e3e0f94276239e9fa32f9276c8",
        "title": "诉衷情 一声水调解兰舟",
        "author": "严仁",
        "content": "一声水调解兰舟。\n人间无此愁。\n无情江水东流去，与我泪争流。\n人已远，更回头。\n苦凝眸。\n断魂何处，梅花岸曲，小小红楼。",
        "dynasty": "宋",
        "collection_info": null
    },
    {
        "uuid": "5790403037ce8e15c3640d10f2b7b63f",
        "title": "多丽 最无端",
        "author": "严仁",
        "content": "最无端，官楼画角轻吹。\n一声来、深闺深处，把人好梦惊回。\n许多愁、尽教奴受，些个事、未必君知。\n泪滴兰衾，寒生珠幌，翠云撩乱枕频敧。\n窗儿上、几条残月，斜玉界罗帷。\n更堪听，霜摧败叶，静扣朱扉。\n念别离、千里万里，问何日是归期。\n关情处、鱼来雁往，断肠是、兔走乌飞。\n美景良辰，赏心乐事，风流孤负缕金衣。\n谩赢得、花颜玉骨，瘦损为相思。\n归须早，刘郎双鬓，莫遣成丝。",
        "dynasty": "宋",
        "collection_info": null
    },
    {
        "uuid": "e40b061fdd3f41e922e3377a3148dc0e",
        "title": "一落索 清晓莺啼红树",
        "author": "严仁",
        "content": "清晓莺啼红树。\n又一双飞去。\n日高花气扑人来，独自价、伤春无绪。\n别后暗宽金缕。\n倩谁传语。\n一春不忍上高楼，为怕见、分携处。",
        "dynasty": "宋",
        "collection_info": null
    },
    {
        "uuid": "3dc72491b5d0d28a12084849db1bcf83",
        "title": "南柯子・南歌子 柳陌通云径",
        "author": "严仁",
        "content": "柳陌通云径，琼梳启翠楼。\n桃花纸薄渍冰油。\n记得年时诗句、为君留。\n晓绿千层出，春红一半休。\n门前溪水泛花流。\n流到西州犹是、故家愁。",
        "dynasty": "宋",
        "collection_info": null
    },
    {
        "uuid": "47297ba75753b38f8691ce3ba27c97eb",
        "title": "菩萨蛮 征鸿点破空云碧",
        "author": "严仁",
        "content": "征鸿点破空云碧。\n丹霞染出新秋色。\n返照落平洲。\n半江红锦流。\n风清渔笛晚。\n寸寸愁肠断。\n寄语笛休横。\n只消三两声。",
        "dynasty": "宋",
        "collection_info": null
    },
    {
        "uuid": "6446186ab943f45aab1f09724e8345a9",
        "title": "平远楼",
        "author": "严仁",
        "content": "湘中病客思归日，城上高楼独倚时。\n半树夕阳鸦集早，一江秋色雁来迟。",
        "dynasty": "宋",
        "collection_info": null
    },
    {
        "uuid": "5e86ccf329c173b6a5bf5b3494b73772",
        "title": "闻雁",
        "author": "严仁",
        "content": "西风吹梦楚江秋，雁正来时妾正愁。\n怕有帛书天外至，画眉未了急登楼。",
        "dynasty": "宋",
        "collection_info": null
    },
    {
        "uuid": "44674f98cd47ab5d52d3e12d1bf0edb2",
        "title": "塞下曲",
        "author": "严仁",
        "content": "漠漠孤城落照间，黄榆白苇满关山。\n千枝羌笛连云起，知是胡儿牧马还。",
        "dynasty": "宋",
        "collection_info": null
    },
    {
        "uuid": "c5a4b3139329ef2fdfa5196d06956689",
        "title": "湘南",
        "author": "严仁",
        "content": "斑竹萧萧水驿孤，落花吹雨赤沙湖。\n春风二月湘南路，何处青山无鹧鸪。",
        "dynasty": "宋",
        "collection_info": null
    }
]