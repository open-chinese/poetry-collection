[
    {
        "uuid": "a154e9408fa8f2afce44ab2cb5956867",
        "title": "水龙吟 燕忙莺懒花残",
        "author": "章",
        "content": "燕忙莺懒花残，正堤上、柳花飘坠。\n轻飞点画青林，谁道全无才思。\n闲趁游丝，静临深院，日长门闭。\n傍珠帘散漫，垂垂欲下，依前被，风扶起。\n兰帐玉人睡觉，怪春衣、雪粘琼缀。\n绣床旋满，香球无数，才圆却碎。\n时见蜂儿，仰粘轻粉，鱼吹池水。\n望章台路杳，金鞍游荡，有盈盈泪。",
        "dynasty": "宋",
        "collection_info": null
    },
    {
        "uuid": "fad7ba2d029b498433bec057366c7fac",
        "title": "声声令・胜胜令 帘移碎影",
        "author": "章",
        "content": "帘移碎影，香褪衣襟。\n旧家庭院嫩苔侵。\n东风过尽，暮云锁，绿窗深。\n怕对人、闲枕剩衾。\n楼底轻阴。\n春信断，怯登临。\n断肠魂梦两沈沈。\n花飞水远，便从今。\n莫追寻。\n又怎禁、蓦地上心。",
        "dynasty": "宋",
        "collection_info": null
    }
]