[
    {
        "title": "水龙吟 当年谁种官梅",
        "author": "杨无咎",
        "content": "当年谁种官梅，自开自落清无比。\n一朝惊见，危亭岑立，繁华丛里。\n知是贤侯，有难兄弟，素书时寄。\n纵舞携如意，吟搔短发，无从诉、心中喜。\n却对斜枝冷蕊。\n似于人、不胜风味。\n冰姿斜映，朱唇浅破，欣然会意。\n青子垂垂，翠阴密密，尤堪频憩。\n待促归禁近，邦人指点，作甘棠比。",
        "dynasty": "宋",
        "collection_info": null
    },
    {
        "title": "水龙吟 晓来雨歇风生",
        "author": "杨无咎",
        "content": "晓来雨歇风生，素商乍入鸳鸯浦。\n红蕖翠盖，不知西帝，神游何处。\n罗绮丛中，是谁相慕，凭肩私语。\n似汉皋佩解，桃源人去，成思忆、空凝伫。\n肯为风流令尹，把芳心、双双分付。\n碧纱对引，朱衣前导，应须此去。\n好揖清香，盛邀嘉客，杯行无数。\n唤瑶姬并立，如花并蒂，唱黄金缕。",
        "dynasty": "宋",
        "collection_info": null
    },
    {
        "title": "水龙吟 西湖天下应如是",
        "author": "杨无咎",
        "content": "西湖天下应如是。\n谁唤作、真西子。\n云凝山秀，日增波媚，宜晴宜雨。\n况是深秋，更当遥夜，月华如水。\n记词人解道，丹青妙手，应难写、真奇语。\n往事输他范蠡。\n泛扁舟、仍携佳丽。\n毫端幻出，淡妆浓抹，可人风味。\n和靖幽居，老坡遗迹，也应堪记。\n更凭君画我，追随二老，游千家寺。",
        "dynasty": "宋",
        "collection_info": null
    },
    {
        "title": "水龙吟 小轩潇洒清宵午",
        "author": "杨无咎",
        "content": "小轩潇洒清宵午，风正紧、门深闭。\n藜床危坐，竹窗频听，春虫扑纸。\n灯烬垂红，篆烟消碧，衣轻如水。\n料飞花未止，堆檐已满，时催折、琅玕尾。\n骨冷魂清无寐。\n这身在、广寒宫里。\n暗怀千古，浑疑一夜，冰生肠胃。\n岁事峥嵘，故园睽阻，归期犹未。\n向寒乡、不念丰年，只忆青天万里。",
        "dynasty": "宋",
        "collection_info": null
    },
    {
        "title": "水龙吟 夜来六出飞花",
        "author": "杨无咎",
        "content": "夜来六出飞花，又催寂寞袁门闭。\n幽斋无寐，寒欺衾布，明吞窗纸。\n起步闲庭，月华交映，长空如水。\n便乘风欲去，凌云直上，青冥际、骑箕尾。\n谁信团成和气。\n在贤侯、笑谈声里。\n咸惊句琢琼瑰，端是锦缠肠胃。\n宿麦连云，遗蝗入地，田家知未。\n更明年看取，东阡北陌，黄云万里。",
        "dynasty": "宋",
        "collection_info": null
    },
    {
        "title": "水龙吟 智琼娇额涂黄",
        "author": "杨无咎",
        "content": "智琼娇额涂黄，为谁种作秋风蕊。\n寒香半露，绿帏深护，犹闻十里。\n山麝生脐，水沈削蜡，一时羞避。\n向钱塘江上，中秋月下，有人暗寻遗子。\n不奈书生习气。\n对群花、领略风味。\n骚人已去，欲纫幽佩，重为湘酹。\n天赋风流，友梅兄蕙，舆桃奴李。\n向明窗棐几，纤枝未老，眼明如水。",
        "dynasty": "宋",
        "collection_info": null
    },
    {
        "title": "念奴娇 单于吹罢",
        "author": "杨无咎",
        "content": "单于吹罢，望西山乞得，斜阳收脚。\n素魄旋升，听桂子、风里时时飘落。\n莹彻杯盘，冷侵毛发，浑不胜衣着。\n天公有意，为人掀尽云幕。\n童稚犹也多情，广庭扫净草，不容纤恶。\n步绕周遭，疑便是、踏雪当年东郭。\n慢引歌声，响穿云际，直使姮娥觉。\n一尊重酹，为言千载同约。",
        "dynasty": "宋",
        "collection_info": null
    },
    {
        "title": "扫花游・扫地游 乳莺啭午",
        "author": "杨无咎",
        "content": "乳莺啭午。\n□好梦初醒，小轩清楚。\n水沈细缕。\n趁游丝落絮，缓随风舞。\n罥起春心，又是愁云怨雨。\n玉人去。\n遍徙倚旧时，曾并肩处。\n相望知几许。\n纵远隔云山，不遮愁路。\n捧杯荐俎。\n记低歌丽曲，共论心素。\n薄恨斜阳，不道离情最苦。\n正凝伫。\n向谯门、又催笳鼓。",
        "dynasty": "宋",
        "collection_info": null
    },
    {
        "title": "隔浦莲・隔浦莲近拍 墙头低荫翠幄",
        "author": "杨无咎",
        "content": "墙头低荫翠幄。\n格磔鸣乌鹊。\n好梦惊回处，馀酲推枕犹觉。\n新晴人意乐。\n云容薄。\n丽日明池阁。\n卷帘幕。\n披衣散策，闲庭吟绕红药。\n残英几许，尚可一供春酌。\n天气今宵怕又恶。\n凭托。\n东风且慢吹落。",
        "dynasty": "宋",
        "collection_info": null
    },
    {
        "title": "品令 水寒江静",
        "author": "杨无咎",
        "content": "水寒江静。\n浸一抹、青山影。\n楼外指点渔村近。\n笛声谁喷。\n惊起宾鸿阵。\n往事总归眉际恨。\n这相思、□□谁问。\n泪痕空把罗襟印。\n泪应尽。\n争奈情无尽。",
        "dynasty": "宋",
        "collection_info": null
    },
    {
        "title": "阳春 蕙风轻",
        "author": "杨无咎",
        "content": "蕙风轻，莺语巧，应喜乍离幽谷。\n飞过北窗前，递晴晓，丽日明透翠帏縠。\n篆台芬馥。\n初睡起、横斜簪玉。\n因甚自觉腰肢瘦，新来又宽裙幅。\n对清镜、无心忺梳裹，谁问着、馀酲带宿。\n寻思前欢往事，似惊回、好梦难续。\n花亭遍倚槛曲。\n厌满眼、争春凡木。\n尽憔悴、过了清明候，愁红惨绿。",
        "dynasty": "宋",
        "collection_info": null
    },
    {
        "title": "白雪 檐收雨脚",
        "author": "杨无咎",
        "content": "檐收雨脚，云乍敛、依然又满长空。\n纹蜡焰低，熏炉烬冷，寒衾拥尽重重。\n隔帘栊。\n听撩乱、扑漉春虫。\n晓来见、玉楼珠殿，恍若在蟾宫。\n长爱越水泛舟，蓝关立马，画图中。\n怅望几多诗□，无句可形容。\n谁与问、已经三白，忒是报年丰。\n未应真个，情多老却天公。",
        "dynasty": "宋",
        "collection_info": null
    },
    {
        "title": "垂丝钓 燕将旧侣",
        "author": "杨无咎",
        "content": "燕将旧侣。\n呢喃终日相语。\n似惜别离情，知几许。\n谁与度。\n为向人代诉。\n空朝暮。\n谩千言百句。\n怎生会得，争如作个青羽。\n又闻院宇。\n不在当时住。\n飞去无寻处。\n肠万缕。\n寄暴风横雨。",
        "dynasty": "宋",
        "collection_info": null
    },
    {
        "title": "垂丝钓 玉纤半露",
        "author": "杨无咎",
        "content": "玉纤半露。\n香檀低应鼍鼓。\n逸调响穿空，云不度。\n情几许。\n看两眉碧聚。\n为谁诉。\n听敲冰戛玉。\n恨云怨雨。\n声声总在愁处。\n放杯未举。\n倾坐惊相顾。\n应也肠千缕。\n人欲去。\n更画檐细雨。",
        "dynasty": "宋",
        "collection_info": null
    },
    {
        "title": "解蹀躞 金谷楼中人在",
        "author": "杨无咎",
        "content": "金谷楼中人在，两点眉颦绿。\n叫云穿月，横吹楚山竹。\n怨断忧忆因谁，坐中有客，犹记住、平阳宿。\n泪盈目。\n百转千声相续。\n停杯听难足。\n谩夸天海风涛旧时曲。\n夜深烟惨云愁，倩君沈醉，明日看、梅梢玉。",
        "dynasty": "宋",
        "collection_info": null
    },
    {
        "title": "醉落魄・一斛珠 双心小萼",
        "author": "杨无咎",
        "content": "双心小萼。\n瑞炉慢炷轻烟初着。\n清香已透红绡幄。\n底事多情，玉笋更轻掠。\n鬓云侧畔□眉角。\n妆成曾印铅华薄。\n几回殢酒襟怀恶。\n莺舌偷传，低语教人嚼。",
        "dynasty": "宋",
        "collection_info": null
    },
    {
        "title": "青玉案 芝兰桃李环围着",
        "author": "杨无咎",
        "content": "芝兰桃李环围着。\n拥和气、浮帘幕。\n寿斝交飞争满酌。\n一声珠丳，数敲牙板，应有梁尘落。\n腰金虽重何曾觉。\n更看悬鱼上麟阁。\n不用祖洲寻灵药。\n平时阴德，几人今日，额手称安乐。",
        "dynasty": "宋",
        "collection_info": null
    },
    {
        "title": "青玉案 南州独数多名士",
        "author": "杨无咎",
        "content": "南州独数多名士。\n谁富贵、归桑梓。\n昼锦如公难比似。\n傍湖开径，雨帘云栋，平地居仙子。\n行须勋业超青史。\n再侍宸帏任非次。\n醉袖尽教春酒渍。\n明年此会，寿觞欲举，百拜君王赐。",
        "dynasty": "宋",
        "collection_info": null
    },
    {
        "title": "青玉案 奇葩珍树丛丛绕",
        "author": "杨无咎",
        "content": "奇葩珍树丛丛绕。\n望仙隐、蓬莱小。\n前枕湖光秋色晓。\n荷花今岁，也如人意，不逐西风老。\n霞觞献寿频频倒。\n瑞蔼浮空凝不扫。\n定自日边飞诏早。\n芝庭呈秀，桂宫得意，更看明年好。",
        "dynasty": "宋",
        "collection_info": null
    },
    {
        "title": "青玉案 五云楼阁蓬瀛路",
        "author": "杨无咎",
        "content": "五云楼阁蓬瀛路。\n空相望、无由去。\n弱水渺茫谁可渡。\n君家徐福，荡舟寻访，却是曾知处。\n群仙应问来何暮。\n说与荣归锦封句。\n句里丁宁天已许。\n要教强健，召还廊庙，永作商岩雨。",
        "dynasty": "宋",
        "collection_info": null
    },
    {
        "title": "望江南・忆江南 锺陵好",
        "author": "杨无咎",
        "content": "锺陵好，佳节庆元正。\n瑞色潜将春共到，台星遥映月初升。\n贤帅为时生。\n人意乐，天宇亦清明。\n淡薄眉腮娇倚暖，依微柳眼喜窥晴。\n和气满江城。",
        "dynasty": "宋",
        "collection_info": null
    },
    {
        "title": "望江南・忆江南 锺陵好",
        "author": "杨无咎",
        "content": "锺陵好，和气满江城。\n忆昨旌麾初至止，到今政令只宽平。\n仍岁兆丰登。\n称庆旦，遐迩一般情。\n共信我公跻寿考，从来阴德被生灵。\n襦裤听欢声。",
        "dynasty": "宋",
        "collection_info": null
    },
    {
        "title": "望江南・忆江南 锺陵好",
        "author": "杨无咎",
        "content": "锺陵好，襦裤听欢声。\n熏入管弦增亮响，唤教罗绮亦光荣。\n引满劝金觥。\n谁信是，元自悟长生。\n铃阁才投公事笔，云章惟读道家经。\n家世仰仙卿。",
        "dynasty": "宋",
        "collection_info": null
    },
    {
        "title": "望江南・忆江南 锺陵好",
        "author": "杨无咎",
        "content": "锺陵好，家世仰仙卿。\n衣带不须藏贝叶，集贤何用化金瓶。\n且欲佐中兴。\n期早晚，丹诏天下庭。\n不许南州犹弭节，促归东府共和羹。\n膏泽遍寰瀛。",
        "dynasty": "宋",
        "collection_info": null
    },
    {
        "title": "选冠子 海上楼台",
        "author": "杨无咎",
        "content": "海上楼台，壶中日月，乍觉挈来平地。\n熙熙鸡犬，簇簇僮奴，亦自有登天志。\n知是仙宫，出应亨期，因识前修风味。\n看纵横才美，雍容谈笑，一团和气。\n锺秀处、雪洁霜□，梅清竹瘦，占尽小春佳致。\n笙歌韵溢，锦绣香浓，饮少未妨欢醉。\n好在双椿，伫看丹桂分折，芝庭兰砌。\n向游惟功行，和羹勋业，共传家世。",
        "dynasty": "宋",
        "collection_info": null
    },
    {
        "title": "满庭芳 节物争妍",
        "author": "杨无咎",
        "content": "节物争妍，江山改观，已闻春到萧滩。\n瑞烟和气，葱茜接螺川。\n元是使君诞日，半千运、来踵三贤。\n争相竞，谁知胜地，拜相有前山。\n芳筵。\n开富寿，罗绮间，簪组骈阗。\n正雪梅迎腊，霜月将圆。\n看取霜髯秀颊，人人道、平世神仙。\n调元手，阴功在继，八百定长年。",
        "dynasty": "宋",
        "collection_info": null
    },
    {
        "title": "二郎神 炎光欲谢",
        "author": "杨无咎",
        "content": "炎光欲谢，更几日、熏风吹雨。\n共说是天公，亦嘉神贶，特作澄清海宇。\n灌口擒龙，离堆平水，休问功超前古。\n当中兴、护我边陲，重使四方安堵。\n新府。\n祠庭占得，山川佳处。\n看晓汲双泉，晚除百病，奔走千门万户。\n岁岁生朝，勤勤称颂，可但民无灾苦。\n□愿得、地久天长，佐绍兴□□□。",
        "dynasty": "宋",
        "collection_info": null
    },
    {
        "title": "水调歌头 闰馀有何好",
        "author": "杨无咎",
        "content": "闰馀有何好，一岁两中秋。\n霁云卷尽，依旧银汉截天流。\n长记芗林堂上，静对小山丛桂，尊俎许从游。\n遥想此时兴，不减上南楼。\n引玉觞，看金饼，水云头。\n醉听哦响，宁羡王粲赋荆州。\n此夕翻成愁绝，未斫广寒丹桂，犹衣敝貂裘。\n万事付谈笑，斗酒且宽忧。",
        "dynasty": "宋",
        "collection_info": null
    },
    {
        "title": "水调歌头 芗林有何好",
        "author": "杨无咎",
        "content": "芗林有何好，花蕊不惊秋。\n千章云木，长见密叶翠光流。\n中有三朝勋旧，早岁辞荣轩冕，归伴赤松游。\n不羡鸳鸯侣，锺听景阳楼。\n问向来。\n麟阁上，凤池头。\n有谁能继，向来解印似苏州。\n自是英姿绝俗，非我与时违异，何用衣羊裘。\n况得长生趣，千岁有怀忧。",
        "dynasty": "宋",
        "collection_info": null
    },
    {
        "title": "水调歌头 寥亮度弦管",
        "author": "杨无咎",
        "content": "寥亮度弦管，笑语集簪缨。\n又逢华旦争庆，豪杰为时生。\n犹对中秋月影，渐放重阳菊蕊，万宝正西成。\n爽气知多少，天赋满襟灵。\n擅词华，追鲍谢，踵斯冰。\n入趋禁近，出镇藩辅早辞荣。\n休恋平湖佳致，好为苍生重起，归去侍宸庭。\n一德及元□，千载致升平。",
        "dynasty": "宋",
        "collection_info": null
    },
    {
        "title": "水调歌头 帝里记当日",
        "author": "杨无咎",
        "content": "帝里记当日，赐第富相联。\n惟君家最称着，桐木老参天。\n三相勋庸才业，一代风流人物，继世赖君贤。\n自合跻清要，小屈佐平川。\n下车初，逢庆旦，听欢传。\n冰清玉润，仁爱终始被江堧。\n满泛黄花称寿，细看红萸枝健，和气霭芳筵。\n隔日醉重九，千岁似今年。",
        "dynasty": "宋",
        "collection_info": null
    },
    {
        "title": "传言玉女 小院春长",
        "author": "杨无咎",
        "content": "小院春长，整整绣帘低轴。\n异葩幽艳，满千瓶百斛。\n珠钿翠佩，尘袜锦笼环簇。\n日烘风和，奈何芬馥。\n凤髓龙津，觉从前、气味俗。\n夜阑人醉，引春葱兢□。\n只愁飞去，暗与行云相逐。\n月娥好在，为歌新曲。",
        "dynasty": "宋",
        "collection_info": null
    },
    {
        "title": "传言玉女 料峭寒生",
        "author": "杨无咎",
        "content": "料峭寒生，知是那番花信。\n算来都为，惜花人做恨。\n看犹未足，早觉枝头吹尽。\n曲栏幽榭，乱红成阵。\n酾酒花前，试停杯、与细问。\n褪香销粉，问东君怎忍。\n韶华过半，谩赢得、几场春困。\n厌厌空自，为花愁损。",
        "dynasty": "宋",
        "collection_info": null
    },
    {
        "title": "于中好 墙头艳杏花初试",
        "author": "杨无咎",
        "content": "墙头艳杏花初试。\n绕珍丛、细挼红蕊。\n欲知占尽春明媚。\n诮无意、看桃李。\n持杯准拟花前醉。\n早一叶、两叶飞坠。\n晚来旋旋深无地。\n更听得、东风起。",
        "dynasty": "宋",
        "collection_info": null
    },
    {
        "title": "于中好 溅溅不住溪流素",
        "author": "杨无咎",
        "content": "溅溅不住溪流素。\n忆曾记、碧桃红露。\n别来寂寞朝朝暮。\n恨遮乱、当时路。\n仙家岂解空相误。\n嗟尘世、自难知处。\n而今重与春为主。\n尽浪蕊、浮花妒。",
        "dynasty": "宋",
        "collection_info": null
    },
    {
        "title": "于中好 梅花摘索穿疏竹",
        "author": "杨无咎",
        "content": "梅花摘索穿疏竹。\n荫纹禽、喜欢相逐。\n坐中已自清堪掬。\n更潇洒、人如玉。\n新声爱度周郎曲。\n捧霞杯、再三相嘱。\n无情有恨重分北。\n也撩得、双眉蹙。",
        "dynasty": "宋",
        "collection_info": null
    },
    {
        "title": "瑞云浓 睽离谩久",
        "author": "杨无咎",
        "content": "睽离谩久，年华谁信曾换。\n依旧当时似花面。\n幽欢小会，记永夜、杯行无算。\n醉里屡忘归，任虚檐月转。\n能变新声，随语意、悲欢感怨。\n可更馀音寄羌管。\n倦游江浙，问似伊、阿谁会见。\n度已无肠，为伊可断。",
        "dynasty": "宋",
        "collection_info": null
    },
    {
        "title": "一丛花 娟娟□月可庭方",
        "author": "杨无咎",
        "content": "娟娟□月可庭方。\n窗户进新凉。\n美人为我歌新曲，翻身调、韵超出宫商。\n犀箸细敲，花瓷清响，馀韵绕红梁。\n风流难似我清狂。\n随处占烟光。\n怜君语带京华样，纵娇软、不似吴邦。\n拚了醉眠，不须重唱，真个已无肠。",
        "dynasty": "宋",
        "collection_info": null
    },
    {
        "title": "好事近 花里爱姚黄",
        "author": "杨无咎",
        "content": "花里爱姚黄，琼苑旧曾相识。\n不道风流种在，又一枝倾国。\n拟图遮断倚阑人，休教妄攀摘。\n其奈老来情减，负十分春色。",
        "dynasty": "宋",
        "collection_info": null
    },
    {
        "title": "人娇 恼乱东君",
        "author": "杨无咎",
        "content": "恼乱东君，满目千花百卉。\n偏怜处、爱他秾李。\n莹然风骨，占十分春意。\n休漫说、唐昌观中玉蕊。\n妒雪凝霜，凌红掩翠。\n看不足、可人情味。\n会须移种，向曲栏幽砌。\n愁绿叶成阴，道傍人指。",
        "dynasty": "宋",
        "collection_info": null
    },
    {
        "title": "人娇 露下天高",
        "author": "杨无咎",
        "content": "露下天高，最是中秋景胜。\n喜银蟾、十分增晕。\n嫦娥飞下，见雾鬟风鬓。\n念八景园中，画谁能尽。\n慢奏云韶，美斟仙酝。\n清不寐、桂香成阵。\n只愁来夕，又阴晴无准。\n却待约重圆，后期难问。",
        "dynasty": "宋",
        "collection_info": null
    },
    {
        "title": "蝶恋花 端正纤柔如玉削",
        "author": "杨无咎",
        "content": "端正纤柔如玉削。\n窄袜宫鞋，暖衬吴绫薄。\n掌上细看才半搦。\n巧偷强夺尝春酌。\n稳称身材轻绰约。\n微步盈盈，未怕香尘觉。\n试问更谁如样脚。\n除非借与嫦娥着。",
        "dynasty": "宋",
        "collection_info": null
    },
    {
        "title": "蝶恋花 春睡腾腾长过午",
        "author": "杨无咎",
        "content": "春睡腾腾长过午。\n楚梦云收，雨歇香风度。\n起傍妆台低笑语。\n画檐双鹊尤偷顾。\n笑指遥山微敛处。\n问我清癯，莫是因诗苦。\n不道别来愁几许。\n相逢更忍从头诉。",
        "dynasty": "宋",
        "collection_info": null
    },
    {
        "title": "蝶恋花 昔在仁皇当极治",
        "author": "杨无咎",
        "content": "昔在仁皇当极治。\n南极星宫，曾降为嘉瑞。\n犹有画图传好事。\n身材只恐君今是。\n对酒不妨同看戏。\n他日功名，晏子堪为比。\n更愿远孙逢九世。\n安排君在鸡窠里。",
        "dynasty": "宋",
        "collection_info": null
    },
    {
        "title": "蝶恋花 万里无云秋色静",
        "author": "杨无咎",
        "content": "万里无云秋色静。\n上下天光，共水交辉映。\n坐对冰轮心目莹。\n此身不在尘寰境。\n扑漉文禽飞不定。\n勾引离人，分外添归兴。\n来往悠悠重记省。\n夜阑人散花移影。",
        "dynasty": "宋",
        "collection_info": null
    },
    {
        "title": "锯解令 送人归后酒醒时",
        "author": "杨无咎",
        "content": "送人归后酒醒时，睡不稳、衾翻翠缕。\n应将别泪洒西风，尽化作、断肠夜雨。\n卸帆浦溆。\n一种恓惶两处。\n寻思却是我无情，便不解、寄将梦去。",
        "dynasty": "宋",
        "collection_info": null
    },
    {
        "title": "忆秦娥 情难足",
        "author": "杨无咎",
        "content": "情难足。\n不堪黄帽催行速。\n催行速。\n扁舟一叶，别愁千斛。\n津亭送客惊相嘱。\n举杯欲唱眉先蹙。\n眉先蹙。\n背人掩面，不能终曲。",
        "dynasty": "宋",
        "collection_info": null
    },
    {
        "title": "倾杯・倾杯乐 瑞日凝晖",
        "author": "杨无咎",
        "content": "瑞日凝晖，东风解冻，峭寒犹浅。\n正池馆、梅英粉淡，柳梢金软，兰芽香暖。\n滕城谁种芙蕖满。\n浸银蟾影，一夜万花开遍。\n翠楼朱户，是处重帘竞卷。\n罗绮簇、欢声一片。\n看五马行春旌旆远。\n拥襦裤、千里歌谣，都入太平弦管。\n且莫厌、瑶觞屡劝。\n闻凤诏、催归非晚。\n愿岁岁今夜里，端门侍宴。",
        "dynasty": "宋",
        "collection_info": null
    },
    {
        "title": "望海潮 菊暗荷枯",
        "author": "杨无咎",
        "content": "菊暗荷枯，橙黄桔绿，嘉时记得今朝。\n欢蔼十州，香飘万井，春容小试梅梢。\n星昂耀层霄。\n庆诞生元德，出佐明朝。\n雅奏声中，彩旗光里仰英标。\n遐年已卜民谣。\n最招徕瘵俗，洗尽奸骄。\n东府政声，北门治绩，流芳况自迢遥。\n莫惜拚今宵。\n听缓敲牙板，引满金蕉。\n看即泥封峻召，无计驻华镳。",
        "dynasty": "宋",
        "collection_info": null
    },
    {
        "title": "齐天乐 后堂芳树阴阴见",
        "author": "杨无咎",
        "content": "后堂芳树阴阴见。\n疏蝉又还催晚。\n燕守朱门，萤粘翠幕，纹蜡啼红慵剪。\n纱帏半卷。\n记云亸瑶山，粉融珍簟。\n睡起援毫，戏题新句谩盈卷。\n睽离鳞雁顿阻，似闻频念我，愁绪无限。\n瑞鸭香销，铜壶漏永，谁惜无眠展转。\n蓬山恨远。\n想月好风清，酒登琴荐。\n一曲高歌，为谁眉黛敛。",
        "dynasty": "宋",
        "collection_info": null
    },
    {
        "title": "齐天乐 疏疏数点黄梅雨",
        "author": "杨无咎",
        "content": "疏疏数点黄梅雨。\n殊方又逢重五。\n角黍包金，草蒲泛玉，风物依然荆楚。\n衫裁艾虎。\n更钗凫朱符，臂缠红缕。\n扑粉香绵，唤风绫扇小窗午。\n沈湘人去已远，劝君休对酒，感时怀古。\n慢啭莺喉，轻敲象板，胜读离骚章句。\n荷香暗度。\n渐引入陶陶，醉乡深处。\n卧听江头，画船喧叠鼓。",
        "dynasty": "宋",
        "collection_info": null
    },
    {
        "title": "蓦山溪 去年今日",
        "author": "杨无咎",
        "content": "去年今日，踪迹留金水。\n乘兴挈朋侪，游赏遍、南峰佳致。\n崇仙岸左，争看竞龙舟，人汹汹，鼓冬冬，不觉金鸟坠。\n而今寂寞，独处山林里。\n欲去恨无因，奈阻隔、川途百里。\n香蒲角黍，对暑悄无言，梅雨细，麦风轻，怅望宽垂泪。",
        "dynasty": "宋",
        "collection_info": null
    },
    {
        "title": "蓦山溪 天姿雅素",
        "author": "杨无咎",
        "content": "天姿雅素，不管群芳妒。\n微笑倚春风，似窥宋、墙头凝伫。\n一春花草，陡觉更无香，悬绣帐，结罗巾，谁更熏沈炷。\n可堪开晚，未放韶光去。\n生怕糁庭阶，直不忍、苍苔散步。\n会须开宴，满摘蘸瑶觞，何况有，绮窗人，娇鬓相宜处。",
        "dynasty": "宋",
        "collection_info": null
    },
    {
        "title": "蓦山溪 玉英檀蕊",
        "author": "杨无咎",
        "content": "玉英檀蕊，细意凭君看。\n青帝忒多情，费几许、春风暗剪。\n晓来敧枕，不觉嫩香飘，披宿雾，启幽窗，不道开初遍。\n无穷风味，乍可蜂莺占。\n莫遣俗人知，怕毒眼、急须遮断。\n倚墙压架，娇困卧枝头，心绪里，阿谁知，似个人撩乱。",
        "dynasty": "宋",
        "collection_info": null
    },
    {
        "title": "蓦山溪 蟾宫仙种",
        "author": "杨无咎",
        "content": "蟾宫仙种，几日飘鸳甃。\n密叶绣围栾，似翦出、佳人翠袖。\n叶间金粟，蔌蔌糁枝头，黄菊嫩，碧莲披，独对秋容瘦。\n浓香馥郁，庭户宜熏透。\n十里远随风，又何必、凭阑细嗅。\n明犀一点，暗里为谁通，秋夜永，月华寒，无寐听残漏。",
        "dynasty": "宋",
        "collection_info": null
    },
    {
        "title": "醉蓬莱 见恩荣故里",
        "author": "杨无咎",
        "content": "见恩荣故里。\n□着贤关，特然超诣。\n满腹诗书，洗膏粱馀味。\n羞挽乌号，换将蓝绶，向广庭亲试。\n磊落胸襟，雍容人物，于今谁比。\n争许才猷，合跻严禁，行看横飞，少将清议。\n喜对生朝，且陶陶欢醉。\n太华莲开，海山桃熟，况是当佳致。\n满引瑶觞，相期眉寿，君家重耳。",
        "dynasty": "宋",
        "collection_info": null
    },
    {
        "title": "醉蓬莱 正才过七夕",
        "author": "杨无咎",
        "content": "正才过七夕，又近中元，素秋时候。\n月皎风高，渐凉生襟袖。\n灏气澄凝，是谁清白，应此□□秀。\n味洗膏粱，才侔沈谢，三朝勋旧。\n好是新来，日临连帅，化格黔黎，政归仁厚。\n早祷群祠，有雨随车骤。\n愿与寰区，共资膏泽，岁岁称眉寿。\n孝感灵泉，涓涓不绝，斟为醇酎。",
        "dynasty": "宋",
        "collection_info": null
    },
    {
        "title": "醉蓬莱 见禾山凝秀",
        "author": "杨无咎",
        "content": "见禾山凝秀，禾水澄清，地灵境胜。\n天与珍奇，产凌霄峰顶。\n嫩叶森枪，轻尘飞雪，冠中州双井。\n绝品家藏，武陵有客，清奇相称。\n坐列群贤，手呈三味，云逐瓯圆，乳随汤迸。\n珍重殷勤，念文园多病。\n毛孔生香，舌根回味，助苦吟幽兴。\n两腋风生，从教飞到，蓬莱仙境。",
        "dynasty": "宋",
        "collection_info": null
    },
    {
        "title": "朝中措 杯盘狼藉烛参差",
        "author": "杨无咎",
        "content": "杯盘狼藉烛参差。\n欲去未容辞。\n春雪看飞金碾，香云旋涌花瓷。\n雍容四座，矜夸一品，重听新词。\n归路清风生腋，不妨轻拈吟髭。",
        "dynasty": "宋",
        "collection_info": null
    },
    {
        "title": "朝中措 打窗急听□然汤",
        "author": "杨无咎",
        "content": "打窗急听□然汤。\n沈水剩熏香。\n冷暖旋投冰碗，荤膻一洗诗肠。\n酒醒酥魂，茶添胜致，齿颊生凉。\n莫道淡交如此，于中有味尤长。",
        "dynasty": "宋",
        "collection_info": null
    },
    {
        "title": "点绛唇 宝勒嘶归",
        "author": "杨无咎",
        "content": "宝勒嘶归，未教佳客轻辞去。\n姊夫屡鼠。\n笑听殊方语。\n清入回肠，端助诗情苦。\n春风路。\n梦寻何处。\n门掩桃花雨。",
        "dynasty": "宋",
        "collection_info": null
    },
    {
        "title": "点绛唇 瓦枕藤床",
        "author": "杨无咎",
        "content": "瓦枕藤床，道人劝饮鸡苏水。\n清虽无比。\n何似今宵意。\n红袖传持，别是般情味。\n歌筵起。\n绛纱影里。\n应有吟鞭坠。",
        "dynasty": "宋",
        "collection_info": null
    },
    {
        "title": "点绛唇 借问嫦娥",
        "author": "杨无咎",
        "content": "借问嫦娥，当初谁种婆娑树。\n空中呈露。\n不坠凡花数。\n却爱芗林，便似蟾宫住。\n清如许。\n醉看歌舞。\n同在高寒处。",
        "dynasty": "宋",
        "collection_info": null
    },
    {
        "title": "点绛唇 散策芗林",
        "author": "杨无咎",
        "content": "散策芗林，几回来绕团团树。\n月明风露。\n平地神仙数。\n准拟归来，移近东家住。\n应相许。\n为君起舞。\n直到高寒处。",
        "dynasty": "宋",
        "collection_info": null
    },
    {
        "title": "卜算子 婆娑月里枝",
        "author": "杨无咎",
        "content": "婆娑月里枝，隐约空中露。\n拟访嫦娥高处看，一夜心生羽。\n仙种落人间，群艳难俦侣。\n恼乱骚人有底香，欲赋无奇语。",
        "dynasty": "宋",
        "collection_info": null
    },
    {
        "title": "卜算子 平分月殿香",
        "author": "杨无咎",
        "content": "平分月殿香，碎点金盘露。\n占断秋光独自芳，端称觞飞羽。\n谢了却重开，若个花同侣。\n谁识灵心一点通，手拈空无语。",
        "dynasty": "宋",
        "collection_info": null
    },
    {
        "title": "卜算子 昨夜月初圆",
        "author": "杨无咎",
        "content": "昨夜月初圆，今日春才半。\n自是元君并旦生，岂在称遐算。\n花诰看加封，玉斝休辞满。\n绮席来年谁与同，笑揖麻姑伴。",
        "dynasty": "宋",
        "collection_info": null
    },
    {
        "title": "滴滴金 当初本合蟾宫里",
        "author": "杨无咎",
        "content": "当初本合蟾宫里。\n谩容易、到尘世。\n表里冰清谁与比。\n占无双两地。\n诜诜已是多孙子。\n看将来、总荣贵。\n岁岁今朝捧瑶觞，劝南园桃李。",
        "dynasty": "宋",
        "collection_info": null
    },
    {
        "title": "滴滴金 相逢未尽论心素",
        "author": "杨无咎",
        "content": "相逢未尽论心素。\n早容易、背人去。\n忆得歌翻断肠句。\n更惺惺言语。\n萋萋芳草迷南浦。\n正风吹、打船雨。\n静听愁声夜无眠，到水村何处。",
        "dynasty": "宋",
        "collection_info": null
    },
    {
        "title": "上林春令・一落索 秾李夭桃堆绣",
        "author": "杨无咎",
        "content": "秾李夭桃堆绣。\n正暖日、如熏芳袖。\n流莺恰恰娇啼。\n似为劝、百觞进酒。\n少年未用称遐寿。\n愿来岁、如今时侯。\n相将得意皇都，同携手、上林春昼。",
        "dynasty": "宋",
        "collection_info": null
    },
    {
        "title": "瑞鹤仙 看灯花尽落",
        "author": "杨无咎",
        "content": "看灯花尽落。\n更欲换，门外初听剥啄。\n一尊赴谁约。\n甚不知早暮，忒贪欢乐。\n嗔人调谑。\n饮芳容、索强倒恶。\n渐娇慵不语，迷奚带笑，柳柔花弱。\n难藐。\n扶归鸳帐，不褪罗裳，要人求托。\n偷偷弄搦。\n红玉软，暖香薄。\n待酒醒枕臂，同歌新唱，怕晓愁闻画角。\n问昨宵、可㬠归迟，更休道着。",
        "dynasty": "宋",
        "collection_info": null
    },
    {
        "title": "瑞鹤仙 听梅花再弄",
        "author": "杨无咎",
        "content": "听梅花再弄。\n残酒醒，无寐寒衾愁拥。\n凄凉谁与共。\n谩赢得，别恨离怀千种。\n拂墙树动。\n更晓来、云阴雨重。\n对伤心好景，回首旧游，恍然如梦。\n欢纵。\n西湖曾是，画舫争驰，绣鞍双控。\n归来夜中。\n要银烛，卸金凤。\n到而今，谁拈花枝同载，谁酌酒杯笑捧。\n但逢花对酒，空祗自歌自送。",
        "dynasty": "宋",
        "collection_info": null
    },
    {
        "title": "瑞鹤仙 见兰枯菊悴",
        "author": "杨无咎",
        "content": "见兰枯菊悴。\n□寂寞，天与春风来至。\n梅梢弄晴蕊。\n似于人，装点十分和气。\n吴头楚尾。\n听民谣、欢声鼎沸。\n总扶携□手，嬉游鼓腹，顿忘愁悴。\n谁比。\n承流宣化，问俗观风，一时双美。\n笙歌宴启。\n交酬献，尽沈醉。\n□□□，行看宸庭同拜，归向天街并辔。\n对西湖把酒，应须共谈旧治。",
        "dynasty": "宋",
        "collection_info": null
    },
    {
        "title": "瑞鹤仙 数文章翰墨",
        "author": "杨无咎",
        "content": "数文章翰墨。\n前辈远，稍□风流岑寂。\n公才万夫敌。\n嗣家声，不坠江西人物。\n凝脂点漆。\n向鸳行、神峰秀出。\n况襟怀倜傥，词华洒落，未容俦匹。\n均逸。\n妙龄识退，故国怀归，问安亲戚。\n屏风坐隔。\n看除召，在晨夕。\n对生朝，且趁清明时节，痛饮无妨堕帻。\n着莱衣戏舞，千春永如是日。",
        "dynasty": "宋",
        "collection_info": null
    },
    {
        "title": "雨中花・夜行船 海宇澄明",
        "author": "杨无咎",
        "content": "海宇澄明，天气宴温，人情物态昭苏。\n喜分付揽辔，来与春俱。\n潇洒兰亭醉墨，丁宁黄石传书。\n到如今几载，不坠风流，世有名儒。\n山川瑞色，樵牧欢声，尽随弦管虚徐。\n判醉笑、频挥玉麈，共□金壶。\n湔祓聊勤大手，谋谟宜佐皇图。\n定知朝暮，未容温席，已促锋车。",
        "dynasty": "宋",
        "collection_info": null
    },
    {
        "title": "雨中花・夜行船 漠漠云轻",
        "author": "杨无咎",
        "content": "漠漠云轻，涓涓露重，西风特地飕飕。\n觉良宵初永，袢暑微收。\n乘鹤缑山，浮槎银汉，尚想风流。\n笑人间儿戏，瓜果堆盘，缯彩为楼。\n广庭净扫，露坐披衣，细看新月如钩。\n谁道是、嫦娥不嫁，独守清秋。\n雅有骚人伴侣，长交清影夷犹。\n举杯相属，却应羞杀，呆女痴牛。",
        "dynasty": "宋",
        "collection_info": null
    },
    {
        "title": "雨中花・夜行船 雨霁云收",
        "author": "杨无咎",
        "content": "雨霁云收，风高露冷，银河万里波澄。\n正冰轮初见，玉斧修成。\n还是一年，凭栏望处，对景愁生。\n想姮娥应念，待久西厢，为可中庭。\n翻思皓彩，未如微暗，向人多少深情。\n长记得、墙阴密语，花底潜行。\n饮散频羞烛影，梦馀常怯窗明。\n此时此意，有谁曾问，月白风清。",
        "dynasty": "宋",
        "collection_info": null
    },
    {
        "title": "鹊桥仙 云容掩帐",
        "author": "杨无咎",
        "content": "云容掩帐，星辉排烛，待得鹊成桥后。\n匆匆相见夜将阑，更应副、家家乞巧。\n经年怨别，霎时欢会，心事如何可了。\n朝朝暮暮是佳期，乍可在、人间先老。",
        "dynasty": "宋",
        "collection_info": null
    },
    {
        "title": "洞仙歌 痴牛呆女",
        "author": "杨无咎",
        "content": "痴牛呆女，谩恩深情远。\n一岁惟能一相见。\n纵金风玉露，胜却人间，争奈向、雪月花时阻间。\n幽欢犹未足，催度桥归，乌鹊无端便惊散。\n别后欲重来，杳杳银河，空怅望、不胜凄断。\n最可惜、当初泛槎人，甚不问、天边这些磨难。",
        "dynasty": "宋",
        "collection_info": null
    },
    {
        "title": "多丽 晚风清",
        "author": "杨无咎",
        "content": "晚风清，淡云卷尽轻罗。\n看银蟾、初离海上，万里碧汉澄波。\n碾云衢、玉轮缓驾，照山影、宝镜新磨。\n光彻庭除，寒生绮席，无聊清兴助吟哦。\n共宴赏、明宵天气，晴晦又知他。\n无眠处，衣濡湛露，目断明河。\n念年来、青云失志，举头羞见嫦娥。\n且高歌、细敲檀板，拚痛饮、频倒金荷。\n断约他年，重挥大手，桂枝须斫最高柯。\n恁时节、清光比似，今夕更应多。\n功名事，到头须在，休用忙呵。",
        "dynasty": "宋",
        "collection_info": null
    },
    {
        "title": "卓牌子慢・卓牌子 西楼天将晚",
        "author": "杨无咎",
        "content": "西楼天将晚。\n流素月、寒光正满。\n楼上笑揖姮娥，似看罗袜尘生，鬓云风乱。\n珠帘终夕卷。\n判不寐、阑干凭暖。\n好在影落清尊，冷侵香幄，欢馀未教人散。",
        "dynasty": "宋",
        "collection_info": null
    },
    {
        "title": "倒垂柳 晓来烟露重",
        "author": "杨无咎",
        "content": "晓来烟露重，为重阳、增胜致。\n记一年好处，无似此天气。\n东篱白衣至，南陌芳筵启。\n风流曾未远，登临都在眼底。\n人生如寄。\n谩把茱萸看子细。\n击节听高歌，痛饮莫辞醉。\n乌帽任教，颠倒风里坠。\n黄花明日，纵好无情味。",
        "dynasty": "宋",
        "collection_info": null
    },
    {
        "title": "惜黄花慢 霁空如水",
        "author": "杨无咎",
        "content": "霁空如水。\n衬落木坠红，遥山堆翠。\n独立闲阶，数声□度风前，几点雁横云际。\n已凉天气未寒时，问好处、一年谁记。\n笑声里。\n摘得半钗，金蕊来至。\n横斜为插乌纱，更碎揉、泛入金尊琼蚁。\n满酌霞觞，愿人寿百千，可奈此时情味。\n牛山何必独沾衣，对佳节、惟应欢醉。\n看睡起。\n晓蝶也愁花悴。",
        "dynasty": "宋",
        "collection_info": null
    },
    {
        "title": "醉花阴 满城风雨无端恶",
        "author": "杨无咎",
        "content": "满城风雨无端恶。\n孤负登高约。\n佳节若为酬，盛与歌呼，胜却秋萧索。\n菊花旋摘揉青萼。\n满满浮杯杓。\n老鬓未侵霜，醉里乌纱，不怕风吹落。",
        "dynasty": "宋",
        "collection_info": null
    },
    {
        "title": "醉花阴 捧杯不管馀酲恶",
        "author": "杨无咎",
        "content": "捧杯不管馀酲恶。\n玉腕宽金约。\n宛转一声清，戛玉敲冰，浑胜鸣弦索。\n朱唇浅破桃花萼。\n重注鸬鹚杓。\n夜永醉归来，细想罗襟，犹有梁尘落。",
        "dynasty": "宋",
        "collection_info": null
    },
    {
        "title": "醉花阴 楚乡易得天时恶",
        "author": "杨无咎",
        "content": "楚乡易得天时恶。\n风雨长如约。\n不道有幽人，衣带秋深，犹自悬鹑索。\n招呼朋侣如花萼。\n有酒须同酌。\n世态任凋疏，却爱黄花，不似群花落。",
        "dynasty": "宋",
        "collection_info": null
    },
    {
        "title": "醉花阴 金铃玉屑嫌非巧",
        "author": "杨无咎",
        "content": "金铃玉屑嫌非巧。\n生作文鸳小。\n西帝也多情，偷取佳名，分付闲花草。\n渊明手把谁携酒。\n羞把簪乌帽。\n寄与绮窗人，百种妖娆，不似酴醿好。",
        "dynasty": "宋",
        "collection_info": null
    },
    {
        "title": "醉花阴 淋漓尽日黄梅雨",
        "author": "杨无咎",
        "content": "淋漓尽日黄梅雨。\n断送春光暮。\n目断向高楼，持酒停歌，无计留春住。\n扑人飞絮浑无数。\n总是添愁绪。\n回首问春风，争得春愁，也解随春去。",
        "dynasty": "宋",
        "collection_info": null
    },
    {
        "title": "解蹀躞 迤逦韶华将半",
        "author": "杨无咎",
        "content": "迤逦韶华将半。\n桃杏匀于染。\n又还撩拨、春心倍凄黯。\n准拟□□狂吟，可怜无复当年，酒肠文瞻。\n倦游览。\n憔悴羞窥鸾鉴。\n眉端为谁敛。\n可堪风雨、无情暗亭槛。\n触目千点飞红，问春争得春愁，也随春减。",
        "dynasty": "宋",
        "collection_info": null
    },
    {
        "title": "琐窗寒 柳暗藏鸦",
        "author": "杨无咎",
        "content": "柳暗藏鸦，花深见蝶，物华如绣。\n情多思远，又是一番清瘦。\n忆前回、庭榭来春，个人预约同携手。\n恨迟留，载酒期程，孤负踏青时候。\n搔首。\n双眉暗斗。\n况无似今年，一春晴昼。\n风﹀雨︽。\n直得□时迤逗。\n想闲窗、针线倦拈，寂寞细拈酴醿嗅。\n待还家、定自冤人，泪粉盈襟袖。",
        "dynasty": "宋",
        "collection_info": null
    },
    {
        "title": "玉楼春 朱帘碧瓦干云际",
        "author": "杨无咎",
        "content": "朱帘碧瓦干云际。\n占尽潇滩形势地。\n傍墙人唤状元家，想见华堂融瑞气。\n寿杯莫惜团栾醉。\n跳虎转龟寻旧喜。\n小邦只恐久难留，异日君王重赐第。",
        "dynasty": "宋",
        "collection_info": null
    },
    {
        "title": "玉楼春 娉婷标格神仙样",
        "author": "杨无咎",
        "content": "娉婷标格神仙样。\n几日佩环离海上。\n小春只隔一旬期，菊蕊包香犹未放。\n霞觞满酌摇红浪。\n慢引新声云际响。\n玉颜长与姓相宜，寿数三回排第行。",
        "dynasty": "宋",
        "collection_info": null
    },
    {
        "title": "玉楼春 酒阑未放宾朋散",
        "author": "杨无咎",
        "content": "酒阑未放宾朋散。\n自拈冰芽教旋碾。\n调膏初喜玉成泥，溅沫共惊银作线。\n已知于我情非浅。\n不必宁宁书碗面。\n满尝乞得夜无眠，要听枕边言语软。",
        "dynasty": "宋",
        "collection_info": null
    },
    {
        "title": "清平乐 开心暖胃",
        "author": "杨无咎",
        "content": "开心暖胃。\n最爱门冬水。\n欲识味中犹有味。\n记取东坡诗意。\n笑看玉笋双传。\n还思此老亲煎。\n归去北窗高卧，清风不用论钱。",
        "dynasty": "宋",
        "collection_info": null
    },
    {
        "title": "清平乐 花阴转午",
        "author": "杨无咎",
        "content": "花阴转午。\n小院清无暑。\n雪碗冰瓯凝灏露。\n自涤紫毫鸡距。\n麝煤落纸生春。\n只应李卫夫人。\n我亦前身逸少，莫嗔太逼君真。",
        "dynasty": "宋",
        "collection_info": null
    },
    {
        "title": "渔家傲 昨日小春才得信",
        "author": "杨无咎",
        "content": "昨日小春才得信。\n明宵新月初生晕。\n又对寿觞斟九酝。\n香成阵。\n欢声点破梅梢粉。\n琪树长青资玉润。\n鸳鸯不老眠沙稳。\n此去期程知远近。\n君休问。\n山河有尽情无尽。",
        "dynasty": "宋",
        "collection_info": null
    },
    {
        "title": "渔家傲 菊暗枯秋已满",
        "author": "杨无咎",
        "content": "菊暗枯秋已满。\n枨黄橘绿冬初暖。\n草草杯盘成小宴。\n殷勤劝。\n尊前莫遣霞觞浅。\n两鬓从教霜点半。\n人生最要长为伴。\n举洒岂徒称寿算。\n深深愿。\n来年更看门风换。",
        "dynasty": "宋",
        "collection_info": null
    },
    {
        "title": "渔家傲 梅晕渐开红蜡垒",
        "author": "杨无咎",
        "content": "梅晕渐开红蜡垒。\n菊篱尚耀黄金蕊。\n正是小春风物美。\n宜家喜。\n生朝颜巷犹和气。\n古鼎氤氲云缕细。\n霞觞潋滟红鳞起。\n听取殷勤歌里意。\n千秋气。\n北堂同我供甘旨。",
        "dynasty": "宋",
        "collection_info": null
    },
    {
        "title": "渔家傲 事事无心闲散惯",
        "author": "杨无咎",
        "content": "事事无心闲散惯。\n有时独坐溪桥畔。\n雨密波平鱼曼衍。\n鱼曼衍。\n轮轻钓细随风卷。\n忆昔故人为侣伴。\n而今怎奈成疏间。\n水远山长无计见。\n无计见。\n投竿顿觉肠千断。",
        "dynasty": "宋",
        "collection_info": null
    },
    {
        "title": "双雁儿 穷阴急景暗推迁",
        "author": "杨无咎",
        "content": "穷阴急景暗推迁。\n减绿鬓，捐朱颜。\n利名牵役几时闲。\n又还惊，一岁圆。\n劝君今夕不须眠。\n且满满，泛觥船。\n大家沈醉对芳筵。\n愿新年，胜旧年。",
        "dynasty": "宋",
        "collection_info": null
    },
    {
        "title": "双雁儿 休惊明日岁华新",
        "author": "杨无咎",
        "content": "休惊明日岁华新。\n且喜得，又逢春。\n北堂歌舞奉慈亲。\n愿遐龄，等大椿。\n□□□□□□□。\n□□□，□□□。\n□□□□□□□。\n□□□，□□□。",
        "dynasty": "宋",
        "collection_info": null
    },
    {
        "title": "迎春乐 新来特特更门地",
        "author": "杨无咎",
        "content": "新来特特更门地。\n都收拾、山和水。\n看明年、事事都如意。\n迎福禄、俱来至。\n莫管明朝添一岁。\n尽同向、尊前沈醉。\n且唱迎春乐，祝慈母、千秋岁。",
        "dynasty": "宋",
        "collection_info": null
    },
    {
        "title": "永遇乐 鸳瓦霜明",
        "author": "杨无咎",
        "content": "鸳瓦霜明，绣帘烟暖，和气容与。\n云想衣裳，风清环佩，拥翠娥扶步。\n蓬山远别，仙班知是，有客旧同俦侣。\n朅来到、人间又也，爱他相门荣遇。\n清秋菊在，小春梅绽，正是年华好处。\n酒满瑶觞，歌翻金缕，莫放行云去。\n已随夫贵，仍因儿显，两国看齐楚。\n此时对、生朝听我，却称寿语。",
        "dynasty": "宋",
        "collection_info": null
    },
    {
        "title": "永遇乐 黄叶缤纷",
        "author": "杨无咎",
        "content": "黄叶缤纷，碧江清浅，锦水秋暮。\n画鼓冬冬，高牙飐飐，离棹无由驻。\n波声笳韵，芦花蓼穗，翻作别离情绪。\n须知道、风流太守，未尝恝情来去。\n那堪对此，来时单骑，去也文鸳得侣。\n绣被熏香，蓬窗听雨，还解知人否。\n一川风月，满堤杨柳，今夜酒醒何处。\n调疏呵，双栖正稳，慢摇去橹。",
        "dynasty": "宋",
        "collection_info": null
    },
    {
        "title": "永遇乐 风褪柔英",
        "author": "杨无咎",
        "content": "风褪柔英，雨肥繁实，又还如豆。\n玉核初成，红腮尚浅，齿软酸微透。\n粉墙低亚，佳人惊见，不管露沾襟袖。\n折一枝、钗头未插，应把手捘频嗅。\n相如病酒，只因思此，免使文君眉皱。\n入鼎调羹，攀林止渴，功业还依旧。\n看看飞燕，衔将春去，又是欲黄时候。\n争如向、金盘满捧，共君对酒。",
        "dynasty": "宋",
        "collection_info": null
    },
    {
        "title": "玉烛新 荒山藏古寺",
        "author": "杨无咎",
        "content": "荒山藏古寺。\n见傍水梅开，一枝三四。\n兰枯蕙死。\n登临处、慰我魂消惟此。\n可堪红紫。\n曾不解、和羹结子。\n高压尽、百卉千葩，因君合修花史。\n韶华且莫吹残，待浅搵松煤，写教形似。\n此时胸次。\n凝冰雪、洗尽从前尘滓。\n吟安个字。\n判不寐、勾牵幽思。\n谁伴我、香宿蜂媒，光浮月姊。",
        "dynasty": "宋",
        "collection_info": null
    },
    {
        "title": "御街行 平生厌见花时节",
        "author": "杨无咎",
        "content": "平生厌见花时节。\n惟只爱、梅花发。\n破寒迎腊吐幽姿，占断一番清绝。\n照溪印月，带烟和雨，傍竹仍藏雪。\n松煤淡出宜孤洁。\n最嫌把、铅华说。\n暗香销尽欲飘零，须得笛声呜咽。\n这些风味，自家领略，莫与傍人说。",
        "dynasty": "宋",
        "collection_info": null
    },
    {
        "title": "柳梢青 傲雪凌霜",
        "author": "杨无咎",
        "content": "傲雪凌霜。\n平欺寒力，搀借春光。\n步绕西湖，兴馀东阁，可奈诗肠。\n娟娟月转回廊。\n悄无处、安排暗香。\n一夜相思，几枝疏影，落在寒窗。",
        "dynasty": "宋",
        "collection_info": null
    },
    {
        "title": "柳梢青 雪艳烟痕",
        "author": "杨无咎",
        "content": "雪艳烟痕。\n又要春色来到芳尊。\n却忆年时，月移清影，人立黄昏。\n一番幽思谁论。\n但永夜、空迷梦魂。\n绕遍江南，缭墙深苑，水郭山村。",
        "dynasty": "宋",
        "collection_info": null
    },
    {
        "title": "柳梢青 茅舍疏篱",
        "author": "杨无咎",
        "content": "茅舍疏篱。\n半飘残雪，斜卧低枝。\n可更相宜，烟笼修竹，月在寒溪。\n亭亭伫立移时。\n判瘦损、无妨为伊。\n谁赋才情，画成幽思，写入新诗。",
        "dynasty": "宋",
        "collection_info": null
    },
    {
        "title": "柳梢青 月堕霜飞",
        "author": "杨无咎",
        "content": "月堕霜飞。\n隔窗疏瘦，微见横枝。\n不道寒香，解随羌管，吹到屏帷。\n个中风味谁知。\n睡乍起、乌云任敧。\n嚼蕊挼英，浅颦轻笑，酒半醒时。",
        "dynasty": "宋",
        "collection_info": null
    },
    {
        "title": "柳梢青 日转墙东",
        "author": "杨无咎",
        "content": "日转墙东。\n几枝寒影，一点香风。\n清不成眠，醉凭诗兴，起绕珍丛。\n平生只个情锺。\n渐老矣、无愁可供。\n最是难忘，倚楼人在，横笛声中。",
        "dynasty": "宋",
        "collection_info": null
    },
    {
        "title": "柳梢青 玉骨冰肌",
        "author": "杨无咎",
        "content": "玉骨冰肌。\n为谁偏好，特地相宜。\n一段风流，广平休赋，和靖无诗。\n绮窗睡起春迟。\n困无力、菱花笑窥。\n嚼蕊吹香，眉心贴处，鬓畔簪时。",
        "dynasty": "宋",
        "collection_info": null
    },
    {
        "title": "柳梢青 为爱冰姿",
        "author": "杨无咎",
        "content": "为爱冰姿，画看不足，吟看不足。\n已恨春催，可堪风里，飞英相逐。\n只应自惜高标，似羞伴、妖红媚绿。\n藏白收香，放他桃李，漫山粗俗。",
        "dynasty": "宋",
        "collection_info": null
    },
    {
        "title": "柳梢青 水曲山傍",
        "author": "杨无咎",
        "content": "水曲山傍。\n寒梢冷蕊，隐映修篁。\n细细吹香，疏疏沈影，恼断回肠。\n为伊驻马横塘。\n漫立尽、烟村夕阳。\n空袅吟鞭，几多诗句，不入思量。",
        "dynasty": "宋",
        "collection_info": null
    },
    {
        "title": "柳梢青 天付风流",
        "author": "杨无咎",
        "content": "天付风流。\n相时宜称，着处清幽。\n雪月光中，烟溪影里，松竹梢头。\n却憎吹笛高楼。\n一夜里、教人鬓秋。\n不道明朝，半随风远，半逐波浮。",
        "dynasty": "宋",
        "collection_info": null
    },
    {
        "title": "柳梢青 屋角墙隅",
        "author": "杨无咎",
        "content": "屋角墙隅。\n占宽闲处，种两三株。\n月夕烟朝，影侵窗牖，香彻肌肤。\n群芳欲比何如。\n癯儒岂、膏梁共途。\n因事顺心，为花修史，从记中书。",
        "dynasty": "宋",
        "collection_info": null
    },
    {
        "title": "柳梢青 瑞鸭烟浓",
        "author": "杨无咎",
        "content": "瑞鸭烟浓。\n晓来弦管，声在霜空。\n却退寒威，借回春色，满苑香风。\n几时人下瑶宫。\n记千载、今朝庆逢。\n满捧瑶觞，芝兰丛里，锦绣光中。",
        "dynasty": "宋",
        "collection_info": null
    },
    {
        "title": "柳梢青 江月轩中",
        "author": "杨无咎",
        "content": "江月轩中。\n拍堤新涨，绕院熏风。\n深注瑶觞，低歌金缕，声在晴空。\n新词尽索无穷。\n断酩酊、衰颜为红。\n愿得年年，繁枝子满，绿叶阴浓。",
        "dynasty": "宋",
        "collection_info": null
    },
    {
        "title": "柳梢青 槐夏风清",
        "author": "杨无咎",
        "content": "槐夏风清。\n霁天欲晓，武曲增明。\n元是今朝，曾生名将，力佐中兴。\n朝家息马休兵。\n享逸乐、嬉游太平。\n忧国胸襟，平戎材略，分付瑶觥。",
        "dynasty": "宋",
        "collection_info": null
    },
    {
        "title": "柳梢青 灼灼红榴",
        "author": "杨无咎",
        "content": "灼灼红榴，垂垂绿柳，庭户清和。\n罗绮香中，十分春酒，几叠高歌。\n遐龄欲问如何。\n记平日、阴功数多。\n千载今朝，笑看池面，龟戏青荷。",
        "dynasty": "宋",
        "collection_info": null
    },
    {
        "title": "柳梢青 小阁深沈",
        "author": "杨无咎",
        "content": "小阁深沈，酒醺香暖，容易眠熟。\n梦入仙源，桃红似火，李莹如玉。\n觉来几许悲凉，记永夜、传杯换烛。\n绣被熏香，宝钗落枕，同论心曲。",
        "dynasty": "宋",
        "collection_info": null
    },
    {
        "title": "柳梢青 送雁迎鸿",
        "author": "杨无咎",
        "content": "送雁迎鸿，未寒时节，已凉天气。\n针线倦拈，帘帏低卷，别般风味。\n敧眠梦到山中，共老幼、扶携笑喜。\n桑柘影深，鸡豚香美，家家人醉。",
        "dynasty": "宋",
        "collection_info": null
    },
    {
        "title": "柳梢青 暴雨生凉",
        "author": "杨无咎",
        "content": "暴雨生凉。\n做成好梦，飞到伊行。\n几叶芭蕉，数竿修竹，人在南窗。\n傍人笑我恓惶。\n算除是、铁心石肠。\n一自别来，百般宜处，都入思量。",
        "dynasty": "宋",
        "collection_info": null
    },
    {
        "title": "解连环 素书谁托",
        "author": "杨无咎",
        "content": "素书谁托。\n嗟鳞沈雁断，水遥山邈。\n问别来、几许离愁，但只觉衣宽，不禁消薄。\n岁岁年年，又岂是、春光萧索。\n自无心、强陪醉笑，负他满庭花药。\n援琴试弹贺若。\n尽清于别鹤，悲甚霜角。\n怎似得、斜拥檀槽，看小品吟商，玉纤推却。\n旋暖熏炉，更自炷、龙津双萼。\n正怀思、又还夜永，烛花自落。",
        "dynasty": "宋",
        "collection_info": null
    },
    {
        "title": "踏莎行 灯月交光",
        "author": "杨无咎",
        "content": "灯月交光，笙簧递响。\n繁华依旧升平样。\n心期休卜紫姑神，文章曾照青藜杖。\n歌落梁尘，酒摇鳞浪。\n暂还南国同邀赏。\n明年侍辇向端门，却瞻日表青霄上。",
        "dynasty": "宋",
        "collection_info": null
    },
    {
        "title": "探春令 梅英粉淡",
        "author": "杨无咎",
        "content": "梅英粉淡，柳梢金软，兰芽依旧。\n见万家、灯火明如昼。\n正人月、圆时候。\n挨香傍玉偷携手。\n尽轻衫寒透。\n听一声、画角催残漏。\n惜归去、频回首。",
        "dynasty": "宋",
        "collection_info": null
    },
    {
        "title": "探春令 雪梅风柳",
        "author": "杨无咎",
        "content": "雪梅风柳，弄金匀粉，峭寒犹浅。\n又还近、三五银蟾满。\n渐玉漏、声初短。\n尊前重约年时伴。\n拈灯词先按。\n便直饶、心似蛾儿撩乱。\n也有春风管。",
        "dynasty": "宋",
        "collection_info": null
    },
    {
        "title": "探春令 搦儿身分",
        "author": "杨无咎",
        "content": "搦儿身分，测儿鞋子、捻儿年纪。\n着一套、时样不肯红，甚打扮、诸馀济。\n回头一笑千娇媚。\n知几多深意。\n奈月华、灯影交相照，诮没个、商量地。",
        "dynasty": "宋",
        "collection_info": null
    },
    {
        "title": "探春令 东风初到",
        "author": "杨无咎",
        "content": "东风初到，小梅枝上，又惊春近。\n料天台不比，人间日月，桃萼红英晕。\n刘郎浪迹凭谁问。\n莫因诗瘦损。\n怕桑田变海，仙源重返，老大无人认。",
        "dynasty": "宋",
        "collection_info": null
    },
    {
        "title": "人月圆 风和日薄馀烟嫩",
        "author": "杨无咎",
        "content": "风和日薄馀烟嫩，测测透鲛绡。\n相逢且喜，人圆玳席，月满丹霄。\n烂游胜赏，高低灯火，鼎沸笙箫。\n一年三百六十日，愿长似今宵。",
        "dynasty": "宋",
        "collection_info": null
    },
    {
        "title": "人月圆 月华灯影光相射",
        "author": "杨无咎",
        "content": "月华灯影光相射。\n还是元宵也。\n绮罗如画，笙歌递响，无限风雅。\n闹蛾斜插，轻衫乍试，闲趁尖耍。\n百年三万六千夜，愿长如今夜。",
        "dynasty": "宋",
        "collection_info": null
    },
    {
        "title": "眼儿媚 柳腰花貌天然好",
        "author": "杨无咎",
        "content": "柳腰花貌天然好，聪慧更温柔。\n千娇百媚，一时半霎，不离心头。\n是人总道新来瘦，也着甚来由。\n假饶薄命，因何瘦了，刬地风流。",
        "dynasty": "宋",
        "collection_info": null
    },
    {
        "title": "倒垂柳 南州初会遇",
        "author": "杨无咎",
        "content": "南州初会遇。\n记惺惺、说底语。\n而今精神□，倾下越风措。\n雍门人独夜，客舍停杯处。\n馀香应未泯，凭君重唱金缕。\n移宫易羽。\n纵有离愁休怨诉。\n客里□凄凉，怕听断肠句。\n情山曲海，君已心相许。\n骖鸾乘月，正好同归去。",
        "dynasty": "宋",
        "collection_info": null
    },
    {
        "title": "南歌子 露宠妆成态",
        "author": "杨无咎",
        "content": "露宠妆成态，风扶醉里身。\n谩劳驿使走征尘。\n岭外陇头处、不知春。\n诗思如清水，毫端妙入神。\n可怜徒效越娘颦。\n为问吟哦摹写、几曾真。",
        "dynasty": "宋",
        "collection_info": null
    },
    {
        "title": "南歌子 小雨疏疏过",
        "author": "杨无咎",
        "content": "小雨疏疏过，长江滚滚流。\n落霞残照晚明楼。\n又是一番重午，身寄南州。\n罗绮纷香陌，鱼龙漾彩舟。\n不堪回首凤池头。\n谁道于今霜鬓，犹自淹留。",
        "dynasty": "宋",
        "collection_info": null
    },
    {
        "title": "南歌子 波静明如染",
        "author": "杨无咎",
        "content": "波静明如染，山光翠欲流。\n晚来乘兴上章楼。\n楼外谁歌新唱，知有黄州。\n拟泛银可浪，聊乘藕叶舟。\n蓬山应自隐鳌头。\n借问谪仙何在，今为谁留。",
        "dynasty": "宋",
        "collection_info": null
    },
    {
        "title": "南歌子 笛喷风前曲",
        "author": "杨无咎",
        "content": "笛喷风前曲，歌翻意外声。\n年来老子厌风情。\n可是于君一见、眼双明。\n枕臂听残漏，停杯对短檠。\n直教笔底有文星。\n欲状此时情味、若为成。",
        "dynasty": "宋",
        "collection_info": null
    },
    {
        "title": "南歌子 巾染乌烟碧",
        "author": "杨无咎",
        "content": "巾染乌烟碧，衣拖晓露鲜。\n盈盈风骨小神仙。\n特地勾牵处士、梦巫山。\n星宿罗胸次，牙签弄指端。\n凭君为算小行年。\n试问与伊结得、几生缘。",
        "dynasty": "宋",
        "collection_info": null
    },
    {
        "title": "南歌子 彩缕牵肠断",
        "author": "杨无咎",
        "content": "彩缕牵肠断，明珠暗滴圆。\n从头颗颗手亲穿。\n寄与仙乡同结、此生缘。\n和串拢瑜臂，连云坠雪肩。\n循环密数对沈烟。\n似我真情不断、永相联。",
        "dynasty": "宋",
        "collection_info": null
    },
    {
        "title": "西江月 沙上鸥群□戏",
        "author": "杨无咎",
        "content": "沙上鸥群□戏，云端雁阵斜铺。\n殷勤特为故人书。\n写尽衷肠情素。\n名字纵非俦匹，夤缘自合欢娱。\n尽教涂抹费工夫。\n到底翻成吃醋。",
        "dynasty": "宋",
        "collection_info": null
    },
    {
        "title": "西江月 态度雪香花瘦",
        "author": "杨无咎",
        "content": "态度雪香花瘦，情怀雨润云温。\n故将淡墨写精神。\n记得洗妆馀晕。\n只恐妖娆未似，谁云彼此难分。\n别来憔悴不堪论。\n相对无言有恨。",
        "dynasty": "宋",
        "collection_info": null
    },
    {
        "title": "生查子 秋深郎未归",
        "author": "杨无咎",
        "content": "秋深郎未归，月上人初静。\n无语意迟迟，步转梧桐影。\n罗衣宽莫裁，云鬓松还整。\n谁与问相思，立尽清宵永。",
        "dynasty": "宋",
        "collection_info": null
    },
    {
        "title": "生查子 秋来愁更深",
        "author": "杨无咎",
        "content": "秋来愁更深，黛拂双蛾浅。\n翠袖怯春寒，修竹萧萧晚。\n此意有谁知，恨与孤鸿远。\n小立背西风，又是重门掩。",
        "dynasty": "宋",
        "collection_info": null
    },
    {
        "title": "生查子 妖娆百种宜",
        "author": "杨无咎",
        "content": "妖娆百种宜，总在春风面。\n含笑又和嗔，莫作丹青现。\n问着却无言，觑了还回盼。\n底处奈思量，卷了还重展。",
        "dynasty": "宋",
        "collection_info": null
    },
    {
        "title": "甘草子 秋暮",
        "author": "杨无咎",
        "content": "秋暮。\n永夜西楼，冷月明窗户。\n梦破橹声中，忆在松江路。\n敧枕试寻曾游处。\n记历历、风光堪数。\n谁与浮家五湖去。\n尽醉眠秋雨。",
        "dynasty": "宋",
        "collection_info": null
    },
    {
        "title": "鹧鸪天 湖上风光直万金",
        "author": "杨无咎",
        "content": "湖上风光直万金。\n芙蓉并蒂照清深。\n须知花意如人意，好在双心同一心。\n词共唱，酒俱斟。\n夜阑扶醉小亭阴。\n当时比翼连枝愿，未必风流得似今。",
        "dynasty": "宋",
        "collection_info": null
    },
    {
        "title": "鹧鸪天 休倩傍人为正冠",
        "author": "杨无咎",
        "content": "休倩傍人为正冠。\n披襟散发最宜闲。\n水云况得平生趣，富贵何曾着眼看。\n低拍棹，称鸣銮。\n一尊长向枕边安。\n夜深贪钓波间月，睡起知他日几竿。",
        "dynasty": "宋",
        "collection_info": null
    },
    {
        "title": "鹧鸪天 不学真空不学仙",
        "author": "杨无咎",
        "content": "不学真空不学仙。\n不居尘市不居山。\n时沽鲁酒供诗兴，莫管吴霜点鬓斑。\n只么去，几时还。\n岂知魂梦□□间。\n凭君休作千年调，到处惟□一味闲。",
        "dynasty": "宋",
        "collection_info": null
    },
    {
        "title": "鹧鸪天 蕙性柔情忒可怜",
        "author": "杨无咎",
        "content": "蕙性柔情忒可怜。\n盈盈真是女中仙。\n披图一见春风面，携手疑同玳瑁筵。\n挥象管，擘蛮笺。\n等闲写就碧云篇。\n风流意态犹难画，潇洒襟怀怎许传。",
        "dynasty": "宋",
        "collection_info": null
    },
    {
        "title": "天下乐 雪后雨儿雨后雪",
        "author": "杨无咎",
        "content": "雪后雨儿雨后雪。\n镇日价、长不歇。\n今番为寒忒太切。\n和天地、也来厮鳖。\n睡不着、身心自暗攧。\n这况味、凭谁说。\n枕衾冷得浑似铁。\n只心头、些个热。",
        "dynasty": "宋",
        "collection_info": null
    },
    {
        "title": "玉抱肚 同行同坐",
        "author": "杨无咎",
        "content": "同行同坐。\n同携同卧。\n正朝朝暮暮同欢，怎知终有抛亸。\n记江皋惜别，那堪被、流水无情送轻舸。\n有愁万种，恨未说破。\n知重见、甚时可。\n见也浑闲，堪嗟处、山遥水远，音书也无个。\n这眉头、强展依前锁。\n这泪珠、强抆依前堕。\n我平生、不识相思，为伊烦恼忒大。\n你还知么。\n你知后、我也甘心受催挫。\n又只恐你，背盟誓、似风过。\n共别人、忘着我。\n把洋澜在，都卷尽与，杀不得、这心头火。",
        "dynasty": "宋",
        "collection_info": null
    },
    {
        "title": "雨中花令 惆怅红尘千里",
        "author": "杨无咎",
        "content": "惆怅红尘千里。\n恨死拨、浮名浮利。\n欠我温存，少伊撋就，两处悬悬地。\n拟待归来伏不是。\n更与问、孤眠子细。\n月照纱窗，晓灯残梦，可㬠恶姿味。",
        "dynasty": "宋",
        "collection_info": null
    },
    {
        "title": "雨中花令 已是花魁柳冠",
        "author": "杨无咎",
        "content": "已是花魁柳冠。\n更绝唱、不容同伴。\n画鼓低敲，红牙随应，着个人勾唤。\n慢引莺喉千样转。\n听过处、几多娇怨。\n换羽移宫，偷声减字，不愿人肠断。",
        "dynasty": "宋",
        "collection_info": null
    },
    {
        "title": "雨中花令 自是云温雨润",
        "author": "杨无咎",
        "content": "自是云温雨润。\n诮不解、佯嗔偷闷。\n倾坐精神，忺人情性，眉际生春晕。\n语带京华清更韵。\n听娅姹、莺喉娇稳。\n别后相思，心头欲见，觅个灯花信。",
        "dynasty": "宋",
        "collection_info": null
    },
    {
        "title": "夜行船 不假铅华嫌太白",
        "author": "杨无咎",
        "content": "不假铅华嫌太白。\n玉搓成、体柔腰搦。\n明月堂深，莲花杯软，情重自斟琼液。\n寄语碔砆休并色。\n信秦城、未教轻易。\n绛阙楼成，蓝桥药就，好吹箫共乘鸾翼。",
        "dynasty": "宋",
        "collection_info": null
    },
    {
        "title": "夜行船 醉袖轻拢檀板转",
        "author": "杨无咎",
        "content": "醉袖轻拢檀板转。\n听声声、晓莺初啭。\n花落江南，柳青客舍，多少旧愁新怨。\n我也寻常听见惯。\n浑不似、这翻撩乱。\n调少情多，语娇声咽，曲与寸肠俱断。",
        "dynasty": "宋",
        "collection_info": null
    },
    {
        "title": "夜行船 宝髻双垂烟一缕",
        "author": "杨无咎",
        "content": "宝髻双垂烟一缕。\n年纪小、未周三五。\n压一精神，出群标格，偏向众中翘楚。\n记得谯门初见处。\n禁不定、乱魂飞去。\n掌托鞋儿，肩拖裙子，悔不做、闲男女。",
        "dynasty": "宋",
        "collection_info": null
    },
    {
        "title": "夜行船 怪被东风相误",
        "author": "杨无咎",
        "content": "怪被东风相误。\n落轻帆、暂停烟渚。\n桐树阴森，茅檐潇洒，元是那回来处。\n相与狂朋沽绿醑。\n听胡姬、隔窗言语。\n我既痴迷，君还留恋，明日慢移船去。",
        "dynasty": "宋",
        "collection_info": null
    },
    {
        "title": "夜行船 夹岸绮罗欢聚",
        "author": "杨无咎",
        "content": "夹岸绮罗欢聚。\n看喧喧、彩舟来去。\n晴放湖光，雨添山色，谁识总相宜处。\n输与骚人知胜趣。\n醉临流、戏评坡句。\n若把西湖比西子，这东湖、似东邻女。",
        "dynasty": "宋",
        "collection_info": null
    },
    {
        "title": "两同心 行看不足",
        "author": "杨无咎",
        "content": "行看不足。\n坐看不足。\n柳条短、斜倚春风，海棠睡、醉敧红玉。\n清堪掬。\n桃李漫山，真成粗俗。\n遥夜几番相属。\n暗魂飞逐。\n深酌酒、低唱新声，密传意、解回娇目。\n知谁福。\n得似风流，可伊心曲。",
        "dynasty": "宋",
        "collection_info": null
    },
    {
        "title": "两同心 秋水明眸、翠螺堆发",
        "author": "杨无咎",
        "content": "秋水明眸、翠螺堆发。\n却扇坐、羞落庭花，凌波步、尘生罗袜。\n芳心发。\n分付春风，恰当时节。\n渐解愁花怨月。\n忒贪娇劣。\n宁宁地、情态于人，惺惺处、语言低说。\n相思切。\n不见须臾，可堪离别。",
        "dynasty": "宋",
        "collection_info": null
    },
    {
        "title": "两同心 月可中庭",
        "author": "杨无咎",
        "content": "月可中庭，夜凉初燕。\n见个人人、越格风流，饶济济、入时打扮。\n小从容，不似前回，匆匆得见。\n坐上不禁肠断。\n捧杯深劝。\n争敢望、白雪新声，唯啜得、秋波一眄。\n告从今，休要教人，千呼万唤。",
        "dynasty": "宋",
        "collection_info": null
    },
    {
        "title": "两同心 枕簟凉生秋早",
        "author": "杨无咎",
        "content": "枕簟凉生秋早。\n梦魂忒好。\n见玉人、且喜且悲，挨琼脸、厮偎厮抱。\n信言多磨，刚被山禽，一声催晓。\n觉来满船清悄。\n愁恨多少。\n知是我、怜你心微，知是你、与我情厚。\n谢殷勤，不易山遥水远寻到。",
        "dynasty": "宋",
        "collection_info": null
    },
    {
        "title": "乌夜啼 不禁枕簟新凉",
        "author": "杨无咎",
        "content": "不禁枕簟新凉。\n夜初长。\n又是惊回好梦、叶敲窗。\n江南望。\n江北望。\n水茫茫。\n赢得一襟清泪、拌馀香。",
        "dynasty": "宋",
        "collection_info": null
    },
    {
        "title": "朝天子 小阁宽如掌",
        "author": "杨无咎",
        "content": "小阁宽如掌。\n占螺浦、山川夷旷。\n千奇万状。\n见云烟收放。\n更永夜、风生明月上。\n用取真成无尽藏。\n谁共赏。\n徙倚抚、危栏吟望。",
        "dynasty": "宋",
        "collection_info": null
    },
    {
        "title": "步蟾宫 桂花馥郁清无寐",
        "author": "杨无咎",
        "content": "桂花馥郁清无寐。\n觉身在、广寒宫里。\n忆吾家、妃子旧游，瑞龙脑、暗藏叶底。\n不堪午夜西风起。\n更飐飐、万丝斜坠。\n向晓来、却是给孤园，乍惊见、黄金布地。",
        "dynasty": "宋",
        "collection_info": null
    },
    {
        "title": "步蟾宫 一斑两点从初起",
        "author": "杨无咎",
        "content": "一斑两点从初起。\n这手脚、渐不灵利。\n背人只待暗搔爬，腥臭气、熏天炙地。\n下梢管取好脓水。\n要洁净、怎生堪洗。\n自身作坏匹如闲，更和傍人带累。",
        "dynasty": "宋",
        "collection_info": null
    },
    {
        "title": "长相思 急雨回风",
        "author": "杨无咎",
        "content": "急雨回风，淡云障日，乘闲携客登楼。\n金桃带叶，玉李含朱，一尊同醉青州。\n福善桥头。\n记檀槽凄绝，春笋纤柔。\n窗外月西流。\n似浔阳、商妇邻舟。\n况得意情怀，倦妆模样，寻思可奈离愁。\n何妨乘逸兴，甚征帆、只抵芦洲。\n月却花羞。\n重见想、欢情更稠。\n问何时，佳期卜夜，如今双鬓惊秋。",
        "dynasty": "宋",
        "collection_info": null
    },
    {
        "title": "曲江秋 前山雨歇",
        "author": "杨无咎",
        "content": "前山雨歇。\n爱竹树低阴，轩窗无热。\n珠箔半垂，清风细绕，萧萧吹华发。\n珍簟粲枕设。\n珊瑚瘦，琉璃滑。\n永日敧枕，知谁是伴，旧书重揭。\n清绝。\n轻云淡月。\n梦同泛、沧波万叠。\n杯盘狼籍处，相扶就枕，欢笑歌翻雪。\n转棹小溪湾，人家灯火断明灭。\n正携手，无端惊回，槛外数声鶗鴂。",
        "dynasty": "宋",
        "collection_info": null
    },
    {
        "title": "曲江秋 香消烬歇",
        "author": "杨无咎",
        "content": "香消烬歇。\n换沈水重燃，熏炉犹热。\n银汉坠怀，冰轮转影，冷光侵毛发。\n随分且宴设。\n小槽酒，真珠滑。\n渐觉夜阑，乌纱露濡，画帘风揭。\n清绝。\n轻纨弄月。\n缓歌处、眉山怨叠。\n持杯须我醉，香红映脸，双腕凝霜雪。\n饮散晚归来，花梢指点流萤灭。\n睡未稳，东窗渐明，远树又闻鶗鴂。",
        "dynasty": "宋",
        "collection_info": null
    },
    {
        "title": "曲江秋 鸣鸠怨歇",
        "author": "杨无咎",
        "content": "鸣鸠怨歇。\n对急雨过云，暗风吹热。\n漠漠稻田，差差柳岸，新沐青丝发。\n楼上素琴设。\n爱流水，随弦滑。\n深炷龙津，浓熏绛帏，博山频揭。\n超绝。\n遥岑吐月。\n照苍茜、重重叠叠。\n恍然身在处，浑疑同泛，花舫波喷雪。\n滉漾醉魂醒，惊呼不是沤生灭。\n伫望久，空叹无才可赋，厌听鶗鴂。",
        "dynasty": "宋",
        "collection_info": null
    },
    {
        "title": "点绛唇 小阁清幽",
        "author": "杨无咎",
        "content": "小阁清幽，胆瓶高插梅千朵。\n主宾欢坐。\n不速还容我。\n换羽移宫，绝唱谁能和。\n伊知么。\n暂听些个。\n已觉丝成裹。",
        "dynasty": "宋",
        "collection_info": null
    },
    {
        "title": "柳梢青 渐近青春",
        "author": "杨无咎",
        "content": "渐近青春，试寻红瓃，经年疏隔。\n小立风前，恍然初见，情如相识。\n为伊只欲颠狂，犹自把、芳心爱惜。\n传与东君，乞怜愁寂，不须要勒。",
        "dynasty": "宋",
        "collection_info": null
    },
    {
        "title": "柳梢青 嫩蕊商量",
        "author": "杨无咎",
        "content": "嫩蕊商量。\n无穷幽思，如对新妆。\n粉面微红，檀唇羞启，忍笑含香。\n休将春色包藏。\n抵死地、教人断肠。\n莫待开残，却随明月，走上回廊。",
        "dynasty": "宋",
        "collection_info": null
    },
    {
        "title": "柳梢青 粉墙斜搭",
        "author": "杨无咎",
        "content": "粉墙斜搭。\n被伊勾引，不忘时霎。\n一夜幽香，恼人无寐，可堪开币。\n晓来起看芳丛，只怕里、危梢欲压。\n折向胆瓶，移归芸阁，休熏金鸭。",
        "dynasty": "宋",
        "collection_info": null
    },
    {
        "title": "柳梢青 目断南枝",
        "author": "杨无咎",
        "content": "目断南枝。\n几回吟绕，长怨开迟。\n雨浥风欺，雪侵霜妒，却恨离披。\n欲调商鼎如期。\n可奈向、骚人自悲。\n赖有毫端，幻成冰彩，长似芳时。",
        "dynasty": "宋",
        "collection_info": null
    }
]