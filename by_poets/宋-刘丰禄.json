[
    {
        "uuid": "5ce3b958e05a8de0117090c92fdb021c",
        "title": "题汪水云诗卷",
        "author": "刘丰禄",
        "content": "海水奔腾朔风急，巨鰲震动坤轴折。\n茫茫水与云相连，中有仙人渺独立。\n槁梧三尺操南音，轻视功名等秋叶。\n调高韵古泣鬼神，毡帐轻弹燕蓟月。\n锦囊万里诗一编，字字丹心沥青血。\n回首铜仙旧梦寒，抚卷令人双鬓雪。\n祇今復作潇湘游，拟续离骚弔忠魄。\n独夜何心闻杜鹃，云暗苍梧正愁绝。",
        "dynasty": "宋",
        "collection_info": null
    }
]