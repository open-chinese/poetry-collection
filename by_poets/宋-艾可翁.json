[
    {
        "uuid": "fcf92931be099a45e316fb93b4abac34",
        "title": "山居杂兴  其一",
        "author": "艾可翁",
        "content": "老夫晨沐罢，还卧看云行。\n髮短便巾小，衰容怯镜明。\n空林存竹意，破屋带泉声。\n自喜诗棋外，无营梦亦清。",
        "dynasty": "宋",
        "collection_info": null
    },
    {
        "uuid": "71474f20f4cb0df92a1f025d58ffad2a",
        "title": "山居杂兴  其二",
        "author": "艾可翁",
        "content": "青山意自足，扰扰復何之。\n见客从衣破，哦诗任饭迟。\n蔬畦耕犊草，匏架落蝉枝。\n逆境偷贫乐，休兵未可期。",
        "dynasty": "宋",
        "collection_info": null
    },
    {
        "uuid": "627ff68bb1ab129f0c40928bed481ecd",
        "title": "山居杂兴  其三",
        "author": "艾可翁",
        "content": "村落兵戈后，江湖几杖前。\n索居兼屏燕，幽梦反宜蝉。\n茅舍分炊火，苔砖出酿泉。\n家贫思辟谷，非是博长年。",
        "dynasty": "宋",
        "collection_info": null
    },
    {
        "uuid": "37aad295c22da011c320c2f9b28acb60",
        "title": "家兄有和再用韵  其一",
        "author": "艾可翁",
        "content": "隔林看日落，出户对天行。\n久乱人情变，长贫心事明。\n虹拖城郭势，河泻甲兵声。\n谁似秋来水，能于浊世清。",
        "dynasty": "宋",
        "collection_info": null
    },
    {
        "uuid": "924c793f8b0890bf28ea7131e5d44707",
        "title": "家兄有和再用韵  其二",
        "author": "艾可翁",
        "content": "故人在何处，清梦或逢之。\n老树秋声早，深窗曙色迟。\n湿萤粘露草，惊鸟徙风枝。\n琴破才支卧，知无钟子期。",
        "dynasty": "宋",
        "collection_info": null
    },
    {
        "uuid": "a0a3c0b014997524c10a50b6285013ba",
        "title": "家兄有和再用韵  其三",
        "author": "艾可翁",
        "content": "乱离生世晚，衰白在人前。\n云水飞饥鹤，山林付乱蝉。\n日今行黑道，人有隔黄泉。\n晷渐秋来短，愁长亦敌年。",
        "dynasty": "宋",
        "collection_info": null
    },
    {
        "uuid": "549a7687d961856ef1e5552a184bcf13",
        "title": "舟中",
        "author": "艾可翁",
        "content": "水月长依梦，江天半入诗。\n断崖云欲落，危岸树多欹。\n天晓雁先起，舟行客未知。\n雪霜篷隔断，何得上吟髭。",
        "dynasty": "宋",
        "collection_info": null
    },
    {
        "uuid": "77d0f9029a69a007492f633ed64e10ec",
        "title": "屡庸军马后相过",
        "author": "艾可翁",
        "content": "相疏怜各病，相见贺更生。\n久乱诗书废，长贫门户清。\n晨炊才脱粟，夜卧亦班荆。\n祇有悲秋卷，多于未受兵。",
        "dynasty": "宋",
        "collection_info": null
    },
    {
        "uuid": "a385b9b6f481177d792761f077a4098b",
        "title": "番阳道中",
        "author": "艾可翁",
        "content": "督府春移檄，江城昼撤花。\n好书如隔世，久客似无家。\n畏路多言虎，荒村半是鸦。\n道逢西北客，挥泪问京华。",
        "dynasty": "宋",
        "collection_info": null
    },
    {
        "uuid": "134e5787b09fe1c84609f5347fba5a81",
        "title": "兵火后野望  其一",
        "author": "艾可翁",
        "content": "干戈连万国，丘壑卧三年。\n虎啸黄茅地，鸦屯白骨田。\n渴虹疑竭海，腥雾欲沈天。\n摇落前朝老，长怀鲁仲连。",
        "dynasty": "宋",
        "collection_info": null
    },
    {
        "uuid": "f7e4bd04ddc4b03e5eb7d4bd605da9a8",
        "title": "兵火后野望  其二",
        "author": "艾可翁",
        "content": "江村兵火后，月色似长淮。\n鼓角连秋思，风尘带客怀。\n诸公朝漠北，一老哭天涯。\n犹幸舂陵夜，葱葱气尚佳。",
        "dynasty": "宋",
        "collection_info": null
    },
    {
        "uuid": "50f5d3da23522e10eda4cae80a59d3f3",
        "title": "汉阳城",
        "author": "艾可翁",
        "content": "汉阳城上望，天色欲苍黄。\n云去仍清野，人稀半战场。\n江分青草断，山接白云长。\n一掬中原泪，凄凉对夕阳。",
        "dynasty": "宋",
        "collection_info": null
    },
    {
        "uuid": "3ebdae358dbd37940a082c0f8024dc24",
        "title": "钓台  其一",
        "author": "艾可翁",
        "content": "归去江头伸脚眠，不烦太史验星躔。\n一丝千古经纶在，不为东都二百年。",
        "dynasty": "宋",
        "collection_info": null
    },
    {
        "uuid": "768b0f9e9f837d289342a8076638d7ec",
        "title": "钓台  其二",
        "author": "艾可翁",
        "content": "云台历历纪功臣，底事中间有子陵。\n未必故人同卧处，了无一语及中兴。",
        "dynasty": "宋",
        "collection_info": null
    },
    {
        "uuid": "f6676e0b1cdcb7fe48fc27b7d656dcc7",
        "title": "子规",
        "author": "艾可翁",
        "content": "举目山河恼客怀，百年前事总尘埃。\n如何爱劝人归去，倒引南人入汴来。",
        "dynasty": "宋",
        "collection_info": null
    },
    {
        "uuid": "7dd635c6d112f6ae17d3f9f9cbe15e10",
        "title": "传闻",
        "author": "艾可翁",
        "content": "力战奚忧曳落河，可怜重阃亦投戈。\n后来未可轻东晋，虽是清谈死节多。",
        "dynasty": "宋",
        "collection_info": null
    },
    {
        "uuid": "c53ca6ba877c58fc6938b3f898e7fcdf",
        "title": "题渊明像  其一",
        "author": "艾可翁",
        "content": "漉酒不孤头上巾，醉来万事等浮尘。\n谁家三径无松竹，肯说昨非能几人。",
        "dynasty": "宋",
        "collection_info": null
    },
    {
        "uuid": "e64d38bf19b4c10d3812d40fb5524510",
        "title": "题渊明像  其二",
        "author": "艾可翁",
        "content": "仕晋何心更仕刘，知几闻早去来休。\n多君不肯腰轻折，非为区区县督邮。",
        "dynasty": "宋",
        "collection_info": null
    },
    {
        "uuid": "8c37d34b14e6e846cbeec77b487a85b8",
        "title": "书罗公碑阴",
        "author": "艾可翁",
        "content": "人家落落堕荒丘，碑带苔痕独字留。\n博陆脊梁扶日月，中郎名笔法春秋。\n一抔谁下寻坟马，片石今供砺角牛。\n惟有斜阳闲照管，肯随鸦影上螭头。",
        "dynasty": "宋",
        "collection_info": null
    },
    {
        "uuid": "135173a12392ed39d104db91b5de70b2",
        "title": "次韵臞山顺处斋",
        "author": "艾可翁",
        "content": "丧乱踰三载，孤高配九秋。\n日方行北陆，江不改东流。\n诗入中年老，官逢世变休。\n仲将头雪白，摇落更多愁。",
        "dynasty": "宋",
        "collection_info": null
    },
    {
        "uuid": "4713cd5ad27d601301e7887b3d6fe8f6",
        "title": "春夜",
        "author": "艾可翁",
        "content": "雨浥梨花粉泪香，一痕淡月照修廊。\n春来只是寻常夜，惟有杜鹃添觉长。",
        "dynasty": "宋",
        "collection_info": null
    },
    {
        "uuid": "f6341e881a7fbf308828f2113b4b3542",
        "title": "君马黄",
        "author": "艾可翁",
        "content": "君马黄，我马骊。\n白玉为勒络青丝，与君并辔河水湄。\n河上扑扑杨花飞，杨花飞飞送客人。\n生别离，良可惜。\n愿君鞭影去迟迟，莫学杨花各南北。",
        "dynasty": "宋",
        "collection_info": null
    },
    {
        "uuid": "0f69c9e4c8231332f6cfcd3ced166bab",
        "title": "元宵",
        "author": "艾可翁",
        "content": "偶然散策无寻访，何限伤心强笑歌。\n世味正如春酒淡，市灯不及月华多。\n人生只合且如此，国势遂成无奈何。\n年少尚装胡旋舞，不知舞破几山河。",
        "dynasty": "宋",
        "collection_info": null
    },
    {
        "uuid": "644915c20c4350adf7723fa13d04583b",
        "title": "次韵徐君载见寄",
        "author": "艾可翁",
        "content": "不必相逢啸语春，本然心迹自相亲。\n青山我已卧三载，白社君今与一人。\n乱后事非京国旧，雨余秋共客愁新。\n躬耕谷口云应满，何处堪寻郑子真。",
        "dynasty": "宋",
        "collection_info": null
    },
    {
        "uuid": "005eaa74c2d4726278e782c63a5a9615",
        "title": "淡圃兄生辰有诗次韵  其一",
        "author": "艾可翁",
        "content": "来寿吾兄玉局仙，郎君亦自醉颓然。\n乱离难得团圞日，清健何须少壮年。\n投老宦情云在壑，忧时心事日行天。\n遐龄此去应如鹤，蕙帐月寒相对眠。",
        "dynasty": "宋",
        "collection_info": null
    },
    {
        "uuid": "919eae67628323233919c940a5c27546",
        "title": "淡圃兄生辰有诗次韵  其二",
        "author": "艾可翁",
        "content": "时危安乐是神仙，默有扶持岂偶然。\n林下且须坚晚节，尊前未用说明年。\n穷通莫计惟期寿，兴废难言頼有天。\n恨杀飘蓬白头弟，十年风雨别州眠。",
        "dynasty": "宋",
        "collection_info": null
    },
    {
        "uuid": "faf50dfdca7701ab1d04719a90be4168",
        "title": "金山寺前泛舟西下",
        "author": "艾可翁",
        "content": "机舂坎坎水潺潺，曲折舟行乱石间。\n无数水禽飞不起，杜鹃花满夕阳山。",
        "dynasty": "宋",
        "collection_info": null
    },
    {
        "uuid": "7eb9d87f3f3b9fc6a64b3c0d37ffed79",
        "title": "九日止诸少登高",
        "author": "艾可翁",
        "content": "尘埃漠漠一千里，风雨潇潇十四陵。\n立得身高愁转甚，龙山从此不须登。",
        "dynasty": "宋",
        "collection_info": null
    }
]