[
    {
        "uuid": "9335d7e6b58683bf897661c4b10ff1ca",
        "title": "偈颂十一首  其一",
        "author": "释了演",
        "content": "谁庵不会说禅，一向外边之绕。\n鸣鼓集众升堂，岂容乱开臭口。\n而今无计可为，谩把屎肠抖擞。\n瞎驴趁队过新罗，惊起南辰藏北斗。",
        "dynasty": "宋",
        "collection_info": null
    },
    {
        "uuid": "f50dcce01fc8d0e5a0eeda8d00ba4cbb",
        "title": "偈颂十一首  其二",
        "author": "释了演",
        "content": "扑落非他物，纵横不是尘。\n山河并大地，全露法王身。",
        "dynasty": "宋",
        "collection_info": null
    },
    {
        "uuid": "742f5aec7a487bf7c3da80a233163aa6",
        "title": "偈颂十一首  其三",
        "author": "释了演",
        "content": "昨日闹浩浩，今朝静悄悄。\n静悄悄处闹浩浩，闹浩浩处静悄悄。",
        "dynasty": "宋",
        "collection_info": null
    },
    {
        "uuid": "69141e5ec96bb74b7c0453b01489b12e",
        "title": "偈颂十一首  其四",
        "author": "释了演",
        "content": "高高峯顶云，散作人间雨。\n一句绝誵讹，相逢莫错举。\n不错举，猫儿偏解捉老鼠。",
        "dynasty": "宋",
        "collection_info": null
    },
    {
        "uuid": "a708655c869b504aa222ce664fffdec5",
        "title": "偈颂十一首  其五",
        "author": "释了演",
        "content": "今朝四月初一，即辰孟夏渐热。\n伏惟大众增休，各各眼横鼻直。\n若谓世谛流通，燋盘重添艾灸。\n若作佛法商量，瞎汉扶篱摸壁。\n还相委悉么，只为分明极。",
        "dynasty": "宋",
        "collection_info": null
    },
    {
        "uuid": "037615ef0719f661785e251370af2d24",
        "title": "偈颂十一首  其六",
        "author": "释了演",
        "content": "前来半斤，后来八两。\n斤两分明，一对漆桶。",
        "dynasty": "宋",
        "collection_info": null
    },
    {
        "uuid": "03077e954668fc8c2603e4c162f9659e",
        "title": "偈颂十一首  其七",
        "author": "释了演",
        "content": "时当亚岁，节届书云。\n不萌枝上唤春归，无影树头增秀色。",
        "dynasty": "宋",
        "collection_info": null
    },
    {
        "uuid": "a0e896d8b7c82e716854c0c81a54641a",
        "title": "偈颂十一首  其八",
        "author": "释了演",
        "content": "腊月一，雪冻草枯，水寒冰结。\n黄河绝流，虚空迸裂。\n若将此语定纲宗，敢保老兄犹未彻。",
        "dynasty": "宋",
        "collection_info": null
    },
    {
        "uuid": "9a2a23181541f4d555ded06b89cb0b2b",
        "title": "偈颂十一首  其九",
        "author": "释了演",
        "content": "四海共遵灵鹫制，九旬禁足自萧然。\n饥餐渴饮随缘过，禅道是非扫一边。\n知我者谓我深锥痛札，不知我者谓我弔影扬鞭。\n毕竟如何，月中丹桂和根拔，水底泥牛蓦角牵。",
        "dynasty": "宋",
        "collection_info": null
    },
    {
        "uuid": "20382f50d04cf34d97540fa0a64ad3b1",
        "title": "偈颂十一首  其一○",
        "author": "释了演",
        "content": "即心即拂，千山万水。\n非心非佛，草窠裏辊。\n向上一路千圣，不传热椀鸣声。\n三边若得浑无事，四海何愁不太平。",
        "dynasty": "宋",
        "collection_info": null
    },
    {
        "uuid": "41cf775f20a46f845b3739f23705bbf2",
        "title": "偈颂十一首  其一一",
        "author": "释了演",
        "content": "踢倒飞来回首去，倒骑佛殿出皇都。\n须知此外封疆阙，八面腾腾任卷舒。",
        "dynasty": "宋",
        "collection_info": null
    },
    {
        "uuid": "31d92543e10432b2d3d37b7818013578",
        "title": "颂古三首  其一",
        "author": "释了演",
        "content": "倒握毒蛇横古路，背骑猛虎舞三台。\n收来放去无多子，铁眼铜睛被活埋。",
        "dynasty": "宋",
        "collection_info": null
    },
    {
        "uuid": "1df4f9eceda683a05fd27b005c3c2346",
        "title": "颂古三首  其二",
        "author": "释了演",
        "content": "赵州狗子无佛性，当空掘出秦时镜。\n光明浑不见星儿，上下四维俱彻映。",
        "dynasty": "宋",
        "collection_info": null
    },
    {
        "uuid": "9391fd5a2c2c8d42647244b2ef373143",
        "title": "颂古三首  其三",
        "author": "释了演",
        "content": "袖中宝剑摩星斗，肘后灵符照八方。\n拨转目前关捩子，从教天下竟忙忙。",
        "dynasty": "宋",
        "collection_info": null
    },
    {
        "uuid": "2bca24c8d23696f3f084b00a1687bebb",
        "title": "衡阳别妙喜老师",
        "author": "释了演",
        "content": "倒骑铁马渡潇湘，涧草岩花不覆藏。\n回雁峯高亲到顶，了无佛法可商量。",
        "dynasty": "宋",
        "collection_info": null
    },
    {
        "uuid": "2ba8bf4ce91482a12b65f0b64e5b45c8",
        "title": "寄育王廓和尚",
        "author": "释了演",
        "content": "向来事业俱荒废，即体生涯迥一空。\n渐愧此身无被盖，百般痴钝玷宗风。",
        "dynasty": "宋",
        "collection_info": null
    },
    {
        "uuid": "45337602a3f7f48d5adb731b3d902f3f",
        "title": "石佛",
        "author": "释了演",
        "content": "积念有年瞻石佛，今朝一见绝疑猜。\n都卢面目只如此，却道三生凿出来。",
        "dynasty": "宋",
        "collection_info": null
    },
    {
        "uuid": "fccbee892668b90b390217b560223f3b",
        "title": "空谷",
        "author": "释了演",
        "content": "谷空空谷谷空空，空谷全超万象中。\n流水落花浑不见，清风明月却相容。",
        "dynasty": "宋",
        "collection_info": null
    },
    {
        "uuid": "3cf81ae51ca96a2e7c2af8ecd8181490",
        "title": "与禅人",
        "author": "释了演",
        "content": "家山有路应须到，到得家山未是归。\n拈转杖头俱划断，好看午夜太阳辉。",
        "dynasty": "宋",
        "collection_info": null
    },
    {
        "uuid": "a57f8cba02c157154e8ac5aad0e0f91a",
        "title": "颂古九首  其一",
        "author": "释了演",
        "content": "二祖无端向少林，庭前立雪到腰深。\n直饶觅得心无有，未免全身被陆沉。",
        "dynasty": "宋",
        "collection_info": null
    },
    {
        "uuid": "1b0e7e15245f04c53d3f287a92762a0e",
        "title": "颂古九首  其二",
        "author": "释了演",
        "content": "不是心，不是佛，不是物，为君击碎精灵窟。\n天上人间知不知，鼻孔依前空突兀。",
        "dynasty": "宋",
        "collection_info": null
    },
    {
        "uuid": "e51a8e8094d34be8e52c0a51b0aca1ef",
        "title": "颂古九首  其三",
        "author": "释了演",
        "content": "忽闻幕下哭哀哀，顿使天台对五台。\n风月一天今古在，通身是口也难开。",
        "dynasty": "宋",
        "collection_info": null
    },
    {
        "uuid": "447b2d9541a1cc042580d263ed4cfa7b",
        "title": "颂古九首  其四",
        "author": "释了演",
        "content": "沩山得体，仰山得用。\n体用俱全，梦中说梦。",
        "dynasty": "宋",
        "collection_info": null
    },
    {
        "uuid": "84cac5ab74685d10399a32735dd5f49d",
        "title": "颂古九首  其五",
        "author": "释了演",
        "content": "黄蘗堂前吃棒去，大愚肋下筑拳来。\n若言佛法无多子，到底分明眼未开。",
        "dynasty": "宋",
        "collection_info": null
    },
    {
        "uuid": "2ef63c989607d3017ef0646abbb233ca",
        "title": "颂古九首  其六",
        "author": "释了演",
        "content": "临行特地扬家丑，带累傍人满面惭。\n霹雳一声云雨散，至今父子未相谙。",
        "dynasty": "宋",
        "collection_info": null
    },
    {
        "uuid": "f89ca73df272e0ebde132cf571e11b2f",
        "title": "颂古九首  其七",
        "author": "释了演",
        "content": "灵云亲说悟桃花，端的无疑眼裏沙。\n纵使玄沙言未彻，相逢且吃赵州茶。",
        "dynasty": "宋",
        "collection_info": null
    },
    {
        "uuid": "2607b54babfa06ea60328347c6feac83",
        "title": "颂古九首  其八",
        "author": "释了演",
        "content": "俱胝一指禅，古今成话欛。\n打破鬼门关，露柱寻无罅。",
        "dynasty": "宋",
        "collection_info": null
    },
    {
        "uuid": "68bd23d5cc79fd3e339c918696ca52b0",
        "title": "颂古九首  其九",
        "author": "释了演",
        "content": "兴化棒头轰霹雳，克宾脚下走尘烟。\n若无塞外将军令，那得嘉名四海传。",
        "dynasty": "宋",
        "collection_info": null
    }
]