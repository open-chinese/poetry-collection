[
    {
        "uuid": "cd36164611f020cc02e391d613516721",
        "title": "偈",
        "author": "释如本",
        "content": "久雨不晴，戊在丙丁。\n通身泥水，露出眼睛。\n且道是什么眼睛，林间泥滑滑，时叫两三声。",
        "dynasty": "宋",
        "collection_info": null
    },
    {
        "uuid": "bf7afda703768a2538e4966590692bb1",
        "title": "偈",
        "author": "释如本",
        "content": "李四有钱不解饮，张三解饮又无钱。\n相招丰乐楼中看，不怕寒威雪满天。",
        "dynasty": "宋",
        "collection_info": null
    },
    {
        "uuid": "0df6e0956bd8b0d5501ab27f2052de0a",
        "title": "颂古三十一首  其一",
        "author": "释如本",
        "content": "纔出胞胎便逸羣，周行七步独称尊。\n当时若见云门老，不到如今累子孙。",
        "dynasty": "宋",
        "collection_info": null
    },
    {
        "uuid": "58293f5a4bdb673f43648364e287ea13",
        "title": "颂古三十一首  其二",
        "author": "释如本",
        "content": "殃崫雄雄方勇锐，瞿昙住住息风波。\n杀人作佛当头札，覆雨翻云在剎那。",
        "dynasty": "宋",
        "collection_info": null
    },
    {
        "uuid": "b84823355c0d9723d80ad68dc1e9310d",
        "title": "颂古三十一首  其三",
        "author": "释如本",
        "content": "一花拈起便承当，正眼传来不覆藏。\n今古流通无间断，枝枝叶叶尽芬芳。",
        "dynasty": "宋",
        "collection_info": null
    },
    {
        "uuid": "dbea1902f11a705722aceaed2edaf2d3",
        "title": "颂古三十一首  其四",
        "author": "释如本",
        "content": "草衣木食道人高，传得金襕意气豪。\n此外已知无别法，剎竿倒处累儿曹。",
        "dynasty": "宋",
        "collection_info": null
    },
    {
        "uuid": "3a851b643eb2f2ef7aacf521751f4444",
        "title": "颂古三十一首  其五",
        "author": "释如本",
        "content": "达磨西来未足夸，少林捏目强生花。\n得皮得髓徒分别，妙性圆明本不差。",
        "dynasty": "宋",
        "collection_info": null
    },
    {
        "uuid": "d671bc84388869e63c6f31e72f2feab5",
        "title": "颂古三十一首  其六",
        "author": "释如本",
        "content": "日面月面，灵光洞现。\n大地山河，南州北县。\n虽是老婆心切，那知疑杀监院。",
        "dynasty": "宋",
        "collection_info": null
    },
    {
        "uuid": "26a5b3861453c0990e0fafd2baedd2ca",
        "title": "颂古三十一首  其七",
        "author": "释如本",
        "content": "百丈野狐，两耳卓朔。\n脱兮不昧，堕兮不落。\n不昧不落，何是何错。\n若于当处不留情，万里晴空步寥廓。",
        "dynasty": "宋",
        "collection_info": null
    },
    {
        "uuid": "92b9366977b250583e6cbb37bcb7527b",
        "title": "颂古三十一首  其八",
        "author": "释如本",
        "content": "威音王佛是儿孙，王老当时开大言。\n黄蘗见机分主伴，典刑千古定宗门。",
        "dynasty": "宋",
        "collection_info": null
    },
    {
        "uuid": "5b8bb9fbcdd9e9bc58df05f26044ff9e",
        "title": "颂古三十一首  其九",
        "author": "释如本",
        "content": "斩了猫儿问谂师，草鞋头戴自知时。\n两堂不是无言对，只要全提向上禨。",
        "dynasty": "宋",
        "collection_info": null
    },
    {
        "uuid": "f449ed329e09a93e8b2aa99a4cd83649",
        "title": "颂古三十一首  其一○",
        "author": "释如本",
        "content": "南泉麻谷与归宗，道眼元来总不通。\n去礼国师瞻相好，区区只到半途中。",
        "dynasty": "宋",
        "collection_info": null
    },
    {
        "uuid": "5d61d64b5919205aecccc1fafb76abcc",
        "title": "颂古三十一首  其一一",
        "author": "释如本",
        "content": "大庾岭头功德成，谩言点眼访知音。\n红炉片雪明端的，象外风光照古今。",
        "dynasty": "宋",
        "collection_info": null
    },
    {
        "uuid": "02158c2a80938240eb2f4efa44a6be94",
        "title": "颂古三十一首  其一二",
        "author": "释如本",
        "content": "浄瓶踢倒赢山子，体用全彰迈古今。\n洞彻玄关垂手处，到头须是遇知音。",
        "dynasty": "宋",
        "collection_info": null
    },
    {
        "uuid": "58764fb119b2f41357114585fd8ebba1",
        "title": "颂古三十一首  其一三",
        "author": "释如本",
        "content": "特来设粥夸英俊，那知王老更风流。\n打破粥锅呈丑拙，狸奴白牯一齐收。",
        "dynasty": "宋",
        "collection_info": null
    },
    {
        "uuid": "535a372801491d78fa04e9b010baf4b5",
        "title": "颂古三十一首  其一四",
        "author": "释如本",
        "content": "草户柴门谢子来，躬身下拜笑眉开。\n深深密密亲分付，莫道宝山空手回。",
        "dynasty": "宋",
        "collection_info": null
    },
    {
        "uuid": "47efa9e4e043fba53b012aa788d32d2b",
        "title": "颂古三十一首  其一五",
        "author": "释如本",
        "content": "台山古路是人游，箇箇寻婆问路头。\n堪笑赵州纔勘破，寥寥千古使人愁。",
        "dynasty": "宋",
        "collection_info": null
    },
    {
        "uuid": "55a4c6e65eddf0e5dcdcaf8a94f1522d",
        "title": "颂古三十一首  其一六",
        "author": "释如本",
        "content": "西来祖意问如何，柏树庭前指似他。\n射虎不真徒没羽，至今天下有誵讹。",
        "dynasty": "宋",
        "collection_info": null
    },
    {
        "uuid": "4d63e4af3e5ad17f4775ab5607946430",
        "title": "颂古三十一首  其一七",
        "author": "释如本",
        "content": "狗子无佛性，慈悲似海深。\n寻言逐句者，埋没丈夫心。",
        "dynasty": "宋",
        "collection_info": null
    },
    {
        "uuid": "665c87f3d25a7cd83602e8660c92eb04",
        "title": "颂古三十一首  其一八",
        "author": "释如本",
        "content": "面门出入每相见，日月由来不识真。\n海岳惯游知己少，反身归卧岭头云。",
        "dynasty": "宋",
        "collection_info": null
    },
    {
        "uuid": "aa838940f1778feb8f16c6a016ece70a",
        "title": "颂古三十一首  其一九",
        "author": "释如本",
        "content": "似锦桃花满树红，灵云一见便心空。\n当时不遇玄沙老，争得名喧宇宙中。",
        "dynasty": "宋",
        "collection_info": null
    },
    {
        "uuid": "cfa95c545d07822d9cd5cc24a2b0179c",
        "title": "颂古三十一首  其二○",
        "author": "释如本",
        "content": "不出漫漫草路遮，出门犹更隔天涯。\n回机踏着通霄路，何处青山不是家。",
        "dynasty": "宋",
        "collection_info": null
    },
    {
        "uuid": "ec78c45b12463f2c74a8233b60d8b2ee",
        "title": "颂古三十一首  其二一",
        "author": "释如本",
        "content": "大方独立峭巍巍，八面玲珑万象围。\n正坐当轩无位位，圆通无碍应群机。",
        "dynasty": "宋",
        "collection_info": null
    },
    {
        "uuid": "6d54f21900fe9b4abb6c1779134386b6",
        "title": "颂古三十一首  其二二",
        "author": "释如本",
        "content": "小释迦，大文殊。\n闻名号，任称呼。\n藤条在握不能用，被他碧眼谩涂糊。",
        "dynasty": "宋",
        "collection_info": null
    },
    {
        "uuid": "e53cefdc08840e7203fd8ab33423aecd",
        "title": "颂古三十一首  其二三",
        "author": "释如本",
        "content": "家世拄杖，佛祖付嘱。\n沩山寄来，香严发哭。\n父子投机，阳春雪曲。\n不是知音，大难相续。",
        "dynasty": "宋",
        "collection_info": null
    },
    {
        "uuid": "c44d25412efc63a630df73e9fb65c1e9",
        "title": "颂古三十一首  其二四",
        "author": "释如本",
        "content": "一喝惊天动地雷，海翻太华洞然开。\n岩头胆丧魂飞也，谩道当时手搦抬。",
        "dynasty": "宋",
        "collection_info": null
    },
    {
        "uuid": "9ceaa9aa7daa184a7099f449b6dea886",
        "title": "颂古三十一首  其二五",
        "author": "释如本",
        "content": "亲儿弃了復何言，月在波心印碧天。\n独有一身无繫累，困眠醒坐任随缘。",
        "dynasty": "宋",
        "collection_info": null
    },
    {
        "uuid": "33c89535105f75d91d55ca0211bf49ff",
        "title": "颂古三十一首  其二六",
        "author": "释如本",
        "content": "宝寿开堂推出僧，棒头有眼要分明。\n满城人瞎谁能晓，今古清风匝地生。",
        "dynasty": "宋",
        "collection_info": null
    },
    {
        "uuid": "e4fa3624903dee05de36bee074462e94",
        "title": "颂古三十一首  其二七",
        "author": "释如本",
        "content": "须弥座上敛伽黎，海口潮音阐大机。\n世主大檀能藻鉴，灵山嘉会愈增辉。",
        "dynasty": "宋",
        "collection_info": null
    },
    {
        "uuid": "adf4859cc407fc4155761dc58f1f7d07",
        "title": "颂古三十一首  其二八",
        "author": "释如本",
        "content": "北斗藏身句，商量几万般。\n贪观天上月，谁觉骨毛寒。",
        "dynasty": "宋",
        "collection_info": null
    },
    {
        "uuid": "26df4dd28c12ef98168b5c191d58c581",
        "title": "颂古三十一首  其二九",
        "author": "释如本",
        "content": "一波纔动众波随，汩没尘寰几箇知。\n突兀须弥横宇宙，纵横妙用更由谁。",
        "dynasty": "宋",
        "collection_info": null
    },
    {
        "uuid": "9240b33e28185564070344f96c9179fb",
        "title": "颂古三十一首  其三○",
        "author": "释如本",
        "content": "问来答去无偏党，铁壁银山作么通。\n纵夺临机言话堕，遂令千古动悲风。",
        "dynasty": "宋",
        "collection_info": null
    },
    {
        "uuid": "a01b1ab63d6798374f93ceafca4ef454",
        "title": "颂古三十一首  其三一",
        "author": "释如本",
        "content": "匙挑不上，箸拨不开。\n合掌讚言，善哉善哉。",
        "dynasty": "宋",
        "collection_info": null
    }
]