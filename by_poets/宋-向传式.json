[
    {
        "title": "渌波亭",
        "author": "向传式",
        "content": "我爱东南郡，恩容守会稽。\n府当秦望北，园枕卧龙西。\n水为流觞引，亭因正俗题。\n松篁清有韵，桃李密成蹊。\n一沼开方鑑，双桥亘采霓。\n晓波平漾漾，春草碧萋萋。\n城上兴崇构，林端露半梯。\n登疑青汉近，坐与白云齐。\n山色回头是，湖光照眼迷。\n笙歌随分有，樽斝逐欢携。\n月夜宜飞盖，花时醉似泥。\n蓬莱风景异，此地好长栖。",
        "dynasty": "宋",
        "collection_info": null
    },
    {
        "title": "寄成都蒋密学",
        "author": "向传式",
        "content": "钦闻宥密缀荣班，西顾分忧辍鉅贤。\n乍领蜀都新印绶，应怀越国旧风烟。\n流觞雅趣人多羡，正俗佳名世永传。\n圣主倚毗閒未得，重来游赏是何年。",
        "dynasty": "宋",
        "collection_info": null
    }
]