[
    {
        "uuid": "f96653f0328145cd24b54860323f5307",
        "title": "刘阮洞",
        "author": "吴师正",
        "content": "天台春暖兰若馨，海榴喷血黄鸟鸣。\n风晴雨霁洞天晓，画屏有路游人行。\n刘郎阮郎剡溪客，结伴穷幽绝人迹。\n洞口遥闻漱玉声，日有飘英点溪碧。\n扪萝涉水前攀缘，瞥见胜景层峦巓。\n夭桃瑶草蔓深谷，飞楼杰阁凌青烟。\n潭上金桥跨龙背，绰约双鸾饮潭水。\n初疑帝子别潇湘，珠佩珊珊移玉趾。\n环姿玮态踌躇久，熟视人间未尝有。\n罗幙深沈邀客留，胡麻为饭椒浆酒。\n问郎于此何当还，壶中景迥非尘寰。\n客惊遽返觅闾里，子孙虽在皆重玄。\n年华瞬息嗟浮世，往事分明如梦寐。\n相与迴寻旧路非，乱山稠迭烟云蔽。\n我来蹑屐观遗踪，松阴坐久曾不逢。\n野僧相引下山宿，落霞斜日林梢红。",
        "dynasty": "宋",
        "collection_info": null
    }
]