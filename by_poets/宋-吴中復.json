[
    {
        "uuid": "45bbdfeb6d672d8ff1f7b35497e60591",
        "title": "中秋待月终夕阴晦偶书",
        "author": "吴中復",
        "content": "待月西楼上，平秋气象分。\n辉光唯此夜，遮掩奈浮云。\n红烛灯交烂，清香篆自熏。\n明年好景在，何处会多闻。",
        "dynasty": "宋",
        "collection_info": null
    },
    {
        "uuid": "2fc006ffdc5069d72815855a11189b18",
        "title": "齐山图",
        "author": "吴中復",
        "content": "当时齐映为州日，从此山因姓得名。\n却自牧之赋诗后，每逢秋至菊含情。\n行寻古洞诸峯峭，坐看寒溪数曲清。\n梦到亦须尘虑息，那堪图画入神京。",
        "dynasty": "宋",
        "collection_info": null
    },
    {
        "uuid": "6e275349ef9ad2de4d49cfbc0a93bc37",
        "title": "和承谏议",
        "author": "吴中復",
        "content": "瘴雾日消岚气静，飓风朝息海波闲。\n安期尝饵菖薄在，马援应无薏苡还。",
        "dynasty": "宋",
        "collection_info": null
    },
    {
        "uuid": "95e3944c5b8ca246e6cf8cdf876ca084",
        "title": "谢惠茶",
        "author": "吴中復",
        "content": "我闻蒙山之巅多秀岭，烟岩抱合五峯顶。\n岷峨气象压西垂，恶草不生生菽茗。",
        "dynasty": "宋",
        "collection_info": null
    },
    {
        "uuid": "a0c5af036a1a8fad361fd5193f6c9392",
        "title": "江渎泛舟",
        "author": "吴中復",
        "content": "晓来一雨过池塘，江渎祠前馆宇凉。\n翠水细风翻昼浪，红蕖微露浥秋香。\n欲停画舫收船檝，旋折圆荷当羽觞。\n逃暑岂须河朔饮，迟留车马到斜阳。",
        "dynasty": "宋",
        "collection_info": null
    },
    {
        "uuid": "b712d7164dd549dcf790457abcc20258",
        "title": "游琴台墨池",
        "author": "吴中復",
        "content": "寻春景物乍晴暄，连月余寒花未繁。\n犬子琴台余古寺，扬雄墨沼但空园。\n池边宿草交加绿，林外鸣禽相斗喧。\n秀麦渐渐摇暖日，几重苍翠满郊原。",
        "dynasty": "宋",
        "collection_info": null
    },
    {
        "uuid": "bb84b493e9b11ac40b3bb6c275db87aa",
        "title": "西楼",
        "author": "吴中復",
        "content": "信美他乡地，登临有故楼。\n清风破大暑，明月转高秋。\n朝暮岷山秀，东西锦水流。\n宾朋逢好景，把酒为迟留。",
        "dynasty": "宋",
        "collection_info": null
    },
    {
        "uuid": "8353534a6014aadd4a3f1eceaad863f6",
        "title": "众熙亭",
        "author": "吴中復",
        "content": "亭枕方塘上，轩开四照新。\n花涵清露晓，风卷绿波春。\n日暖眠汀鹭，荷翻跃锦鳞。\n熙熙游宴地，行乐慰西人。",
        "dynasty": "宋",
        "collection_info": null
    },
    {
        "uuid": "cc68f1219a16c1df8b9f5bea14bb0286",
        "title": "竹洞",
        "author": "吴中復",
        "content": "阴森过百步，屈曲锁莓苔。\n翠色寒无改，清风时自来。\n叶笼苍玉干，路入碧云堆。\n吏散无公事，支筇到几回。",
        "dynasty": "宋",
        "collection_info": null
    },
    {
        "uuid": "77d5a7b6c365b42764fb05f0bd085679",
        "title": "方物亭",
        "author": "吴中復",
        "content": "草木虫鱼部，披寻自古无。\n飞沉天产异，生植土风殊。\n物色随心匠，形容记绘图。\n虚亭玩真意，浩思满江湖。",
        "dynasty": "宋",
        "collection_info": null
    },
    {
        "uuid": "d80d8f1ff773a4ff43ef8e4ea905c092",
        "title": "翠柏亭",
        "author": "吴中復",
        "content": "众木坠黄叶，皴皮抱翠枝。\n自然根性在，不为雪霜移。\n灵润承多露，清阴贯四时。\n婆娑岁寒意，每到坐迟迟。",
        "dynasty": "宋",
        "collection_info": null
    },
    {
        "uuid": "0428ec4fd0cb7b550d219a5c35dbc21b",
        "title": "圆通庵",
        "author": "吴中復",
        "content": "坐对圆通境，陶然胜静斋。\n观空无物我，扣寂外形骸。\n燕坐埋遗照，虚名莫疚怀。\n人间忧乐地，所丧甚山崖。",
        "dynasty": "宋",
        "collection_info": null
    },
    {
        "uuid": "30ea4b145146efda7be0951792e27e55",
        "title": "琴坛",
        "author": "吴中復",
        "content": "潇洒琴坛上，贤侯养道情。\n无今亦无古，求意不求声。\n林邃风初静，云收月乍明。\n拂絃成一弄，尘思浩然清。",
        "dynasty": "宋",
        "collection_info": null
    },
    {
        "uuid": "163ba35d07928d96e9269c25fcbe57c3",
        "title": "流杯亭",
        "author": "吴中復",
        "content": "结客乘公暇，流觞逐浩歌。\n乱峯晴倒影，曲水宛迴波。\n小海逢元巳，兰亭记永和。\n西州行乐事，应比晋贤多。",
        "dynasty": "宋",
        "collection_info": null
    },
    {
        "uuid": "7ad057aa1d92fd1752b9a335242388d8",
        "title": "乔柟亭",
        "author": "吴中復",
        "content": "古木西园胜，亭延上客过。\n色无花卉妬，坚为雪霜多。\n干育千年秀，根含一气和。\n明堂求厚栋，可得老岩阿。",
        "dynasty": "宋",
        "collection_info": null
    },
    {
        "uuid": "b267546be074907e7c1379a067bd39bf",
        "title": "锦亭",
        "author": "吴中復",
        "content": "帘幕临雕槛，窗疎照烂霞。\n园林初过雨，风日猛催花。\n香入游人袖，红堆刺史家。\n四时俱好景，终不似春华。",
        "dynasty": "宋",
        "collection_info": null
    },
    {
        "uuid": "47ef791b694f80713239cae1bfaa0893",
        "title": "赋新繁周表权如诏亭",
        "author": "吴中復",
        "content": "君构义方亭，人知善教成。\n恩封新诰命，词合旧题名。\n承袭诗庭训，辉光里闬荣。\n如今綵衣养，蔼蔼振家声。",
        "dynasty": "宋",
        "collection_info": null
    },
    {
        "uuid": "9220a39984e8198929b73c760485f33e",
        "title": "游海云寺唱和诗",
        "author": "吴中復",
        "content": "锦里风光胜别州，海云寺枕碧江头。\n连郊瑞麦青黄秀，遶路鸣泉深浅流。\n彩石池边成故事，茂林坡上忆前游。\n绿樽好伴衰翁醉，十月残春不少留。",
        "dynasty": "宋",
        "collection_info": null
    },
    {
        "uuid": "bb32280e336fca898566605c32527c7e",
        "title": "续和签判太博游海云",
        "author": "吴中復",
        "content": "海云摸石近东城，莽苍春郊去路平。\n遶寺溪光照金络，夹堤柳色混青旌。\n榴花新酿盈樽渌，玉柄高谈照座清。\n上客西州胜京口，给鲜牛炙旋供烹。",
        "dynasty": "宋",
        "collection_info": null
    },
    {
        "uuid": "f62f4eb159f3ca3b85eaae8f35534ad7",
        "title": "江左谓海棠为川红",
        "author": "吴中復",
        "content": "靓妆浓淡蕊蒙茸，高下池台细细风。\n却恨韶华偏蜀土，更无颜色似川红。\n寻香只恐三春暮，把酒欣逢一笑同。\n子美诗才犹阁笔，至今寂寞锦城中。",
        "dynasty": "宋",
        "collection_info": null
    },
    {
        "uuid": "1c2cba0c1aba0c775a0f51ae6989c2b4",
        "title": "众乐亭二首  其一",
        "author": "吴中復",
        "content": "贤侯新葺水云乡，虚阁峥嵘绿渺茫。\n波面长桥步明月，人家疎影带残阳。\n风中白鸟侵烟去，雨后红蕖拥袖香。\n从此郡图添故事，岁时遗爱似甘棠。",
        "dynasty": "宋",
        "collection_info": null
    },
    {
        "uuid": "222233dc240c288a9aef8a9bff26906c",
        "title": "众乐亭二首  其二",
        "author": "吴中復",
        "content": "烟波空阔岸低回，草绿花红处处堆。\n一片湖光分岛溆，四边山色入楼台。\n从来未有吾民乐，此地欣逢剌史来。\n目断鄞江何日到，京师只得画图开。",
        "dynasty": "宋",
        "collection_info": null
    },
    {
        "uuid": "8236c51d255e5b82773e3ee1941b8952",
        "title": "览齐山寺陈鸿断碑",
        "author": "吴中復",
        "content": "翠琰何年沉朽壤，羡师寻访得其余。\n应同湘水断碑字，难辨韩陵片石书。\n汩没身名真梦幻，变迁时月易丘墟。\n收藏且作山中物，莫问陈鸿记事初。",
        "dynasty": "宋",
        "collection_info": null
    },
    {
        "uuid": "2f796c2e3df92b86e0935e11d57fe1e1",
        "title": "闰春三月二日陪行之秘监游柏谷寺",
        "author": "吴中復",
        "content": "宝界嵚岑路入云，闰余三月属芳辰。\n烟林未动阴森地，山杏寒开寂寞春。\n潞子岭头销白日，神农祠畔柅朱轮。\n乘闲自是逍遥事，谁羡襄阳倒载人。",
        "dynasty": "宋",
        "collection_info": null
    },
    {
        "uuid": "094f6e13ce7fbe73ef9b0fc797f1de8f",
        "title": "句  其一",
        "author": "吴中復",
        "content": "前有牧之之风流，后有元之之篇咏。",
        "dynasty": "宋",
        "collection_info": null
    },
    {
        "uuid": "d87630172b4727058037c7537ec2179e",
        "title": "句  其二",
        "author": "吴中復",
        "content": "鲸鱼有浪春涛阔，铜鼓无声夜柝闲。",
        "dynasty": "宋",
        "collection_info": null
    },
    {
        "uuid": "4f1e1bb4cc443bd091dc45278662be58",
        "title": "句  其三",
        "author": "吴中復",
        "content": "莫爱荔子红，岁作嘉州孽。",
        "dynasty": "宋",
        "collection_info": null
    }
]