[
    {
        "title": "多丽 想人生",
        "author": "聂冠卿",
        "content": "想人生，美景良辰堪惜。\n问其间、赏心乐事，就中难是并得。\n况东城、凤台沙苑，泛晴波、浅照金碧。\n露洗华桐，烟霏丝柳，绿阴摇曳，荡春一色。\n画堂迥、玉簪琼佩，高会尽词客。\n清欢久、重然绛蜡，别就瑶席。\n有翩若轻鸿体态，暮为行雨标格。\n逞朱唇、缓歌妖丽，似听流莺乱花隔。\n慢舞萦回，娇鬟低亸，腰肢纤细困无力。\n忍分散、彩云归后，何处更寻觅。\n休辞醉，明月好花，莫谩轻掷。",
        "dynasty": "宋",
        "collection_info": null
    }
]