[
    {
        "uuid": "aebbc5d135572ce013a826f2d9f5c208",
        "title": "客居岭南",
        "author": "张子龙",
        "content": "天风吹白波，归客欲如何。\n炎国逢花早，春船载雨过。\n畏蛇焚瘿木，防蛊种衰荷。\n洞口商人妇，时时送夜歌。",
        "dynasty": "宋",
        "collection_info": null
    },
    {
        "uuid": "e044bd9bd358374140666d3361dc3207",
        "title": "碧筒",
        "author": "张子龙",
        "content": "翠作浮漥玉作觞，连蜷浮动玉生香。\n手中风露分炎国，窍裏干坤入醉乡。\n满座争夸赛鹦鹉，可人曾忆盖鸳鸯。\n江长月白空痕在，一夜花神怨索郎。",
        "dynasty": "宋",
        "collection_info": null
    },
    {
        "uuid": "3477bba54c91e37a772df0f784735acd",
        "title": "白鸡冠花图",
        "author": "张子龙",
        "content": "鹿葱花尽凤仙空，一种奇葩色不同。\n似带冰霜归老笔，肯随篱落鬬群雄。\n太平瑞映园林外，清白名归草木中。\n留向山窗伴幽独，半绡斜月五更风。",
        "dynasty": "宋",
        "collection_info": null
    }
]