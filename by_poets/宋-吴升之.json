[
    {
        "uuid": "f3ea9775a2e5f3687449bcf6f6aa1259",
        "title": "题清芬阁  其一",
        "author": "吴升之",
        "content": "先生曾此濯尘缨，七里寒滩分外清。\n少日决科虽失意，全家肥遯岂无成。\n蛟龙窟宅身如寄，泉石膏肓诗有声。\n虽与子陵同一律，不将丝线钓虚名。",
        "dynasty": "宋",
        "collection_info": null
    },
    {
        "uuid": "a4b3fc32ae7ea754ac4e826a1eba6065",
        "title": "题清芬阁  其二",
        "author": "吴升之",
        "content": "辟书既上不霑恩，拂袖归来闭里门。\n聊取江山助篇什，尽将轩冕付儿孙。\n纷纷利害真能择，扰扰光尘岂易论。\n傥使乘时拜遗补，未应千古配严尊。",
        "dynasty": "宋",
        "collection_info": null
    }
]