[
    {
        "uuid": "99c764262fcfe88fd9d8b19191bb623b",
        "title": "念奴娇 寻常三五",
        "author": "范端臣",
        "content": "寻常三五，问今夕何夕，婵娟都胜。\n天豁云收崩浪净，深碧琉璃千顷。\n银汉无声，冰轮直上，桂湿扶疏影。\n纶巾玉麈，庾楼无限清兴。\n谁念江海飘零，不堪回首，惊鹊南枝冷。\n万点苍山何处是，修竹吾庐三径。\n香雾云鬟，清辉玉臂，醉了愁重醒。\n参横斗转，辘轳声断金井。",
        "dynasty": "宋",
        "collection_info": null
    },
    {
        "uuid": "2a93f5e8489246808adb6fdddb08d0b9",
        "title": "念奴娇 玉楼绛气",
        "author": "范端臣",
        "content": "玉楼绛气，卷霞绡云浪，飞空蟾魄。\n人世江山惊照耀，烟霭鳌峰千尺。\n陆海蓬壶，银葩星晕，点破琉璃碧。\n有人吟笑，紫河香满晴陌。\n况是东府君侯，西清别骑，樽俎开华席。\n迤逦飞轮催杖履，入对青黎仙客。\n襦裤歌谣，升平风露，拼取金莲侧。\n梅花吹动，满城依旧春色。",
        "dynasty": "宋",
        "collection_info": null
    },
    {
        "uuid": "fd3689b4a5e4980439e60bb8ebdcb87b",
        "title": "秀野亭  其一",
        "author": "范端臣",
        "content": "乞得天公五亩春，暂抛手板着纶巾。\n搴花露粉频沾袖，洗竹山光忽傍人。\n金点流鶑田幂幂，雪翘幽鹭水粼粼。\n尊前无地栖荣辱，秀野亭中自在身。",
        "dynasty": "宋",
        "collection_info": null
    },
    {
        "uuid": "8a09e072e584e589131773651db77d19",
        "title": "秀野亭  其二",
        "author": "范端臣",
        "content": "不敢寻诗怕雨催，须知挈榼为春来。\n天公未放阳乌出，坐客何妨笑脸开。\n寒食花光犹照眼，乱山云气欲侵罍。\n黄昏数点池南雨，似惜香尘逐马回。",
        "dynasty": "宋",
        "collection_info": null
    },
    {
        "uuid": "ba68eb114a120ec58c8234b1a48bf1ec",
        "title": "半山亭",
        "author": "范端臣",
        "content": "窈窕转岩腹，划然见孤亭。\n横分树矗矗，下枕溪泠泠。\n日暮人迹绝，犹闻樵斧声。",
        "dynasty": "宋",
        "collection_info": null
    },
    {
        "uuid": "e8359eb17dfdf58709633c06b10591d8",
        "title": "藏春园",
        "author": "范端臣",
        "content": "园径萧条草树荒，半山林影浄回塘。\n墙根遶荠春还近，亭角舒梅暖自香。\n两鬓斜知随节改，百忧差喜得身强。\n寻诗问酒追豪胜，且送残年入醉乡。",
        "dynasty": "宋",
        "collection_info": null
    },
    {
        "uuid": "2946b50e42ac3fde0679a36bf0632c89",
        "title": "题密山寺壁",
        "author": "范端臣",
        "content": "篱落邻林麓，江湾应霭烟。\n乌鸦依野屋，独鹿度平田。\n孤阁高竿隔，篮櫺绿柳连。\n僧栖心象息，游衍亦夤缘。",
        "dynasty": "宋",
        "collection_info": null
    },
    {
        "uuid": "109a84422fcc3775ebd2eed4dce4db04",
        "title": "喜智者华藏二禅老到宝惠",
        "author": "范端臣",
        "content": "云窗共盥石潭冷，雪屋对吟山叶红。\n我欲径寻莲社去，莫将归目挂飞鸿。",
        "dynasty": "宋",
        "collection_info": null
    },
    {
        "uuid": "13f458d28178f29c81ea67cc7b3218b2",
        "title": "冬日寓宝惠教寺",
        "author": "范端臣",
        "content": "观书倦棐几，理策开蓬门。\n萦纡竹溪步，迤逦僧家园。\n云容酿密雪，烟景收残暾。\n人语野桥店，鸟鸣桑柘村。\n山深古殿閟，涧曲回流喧。\n松桂不改色，梅蕊亦已繁。\n久厌城市卑，愈觉山林尊。\n归途偶成咏，所乐非所言。",
        "dynasty": "宋",
        "collection_info": null
    },
    {
        "uuid": "13e4df71c9e15d1cb67dcbf55369ebc1",
        "title": "此君轩",
        "author": "范端臣",
        "content": "主人结屋清溪侧，对敞轩扉幽更僻。\n自怜桃李涴尘泥，故植琅玕对丛碧。\n只今俗子纷廛阓，铜臭熏天夸侈极。\n曲眉皓齿宴华堂，嫚绿妖红醉春色。\n争如此处是潇洒，左右牙籤散图籍。\n暑风韵玉脱豹胎，凉月影金交兎魄。\n我来登轩同赋诗，试问何如严武宅。",
        "dynasty": "宋",
        "collection_info": null
    },
    {
        "uuid": "35583fe558e119ee455fd522ae39f66a",
        "title": "城南塔院",
        "author": "范端臣",
        "content": "青天寥廓地轮囷，云海苍茫万里春。\n渺渺江风吹不断，塔中人与太虚邻。",
        "dynasty": "宋",
        "collection_info": null
    },
    {
        "uuid": "2a58e189185a3a5d30188461ef31b3ae",
        "title": "登钓台",
        "author": "范端臣",
        "content": "此地有天险，双台千仞岗。\n眼宽知世窄，皇极便神伤。\n惨澹诸峰立，萦纡一水长。\n振衣怀古罢，新句入斜阳。",
        "dynasty": "宋",
        "collection_info": null
    },
    {
        "uuid": "8ad6d2ffd694e7e60963681c6f285617",
        "title": "又仙山行",
        "author": "范端臣",
        "content": "仙山仙山鬰嵯峩，紫烟氤氲生绿波。\n飞琼玉楼不知处，杂佩丁珰隔烟语。\n三青山鸟去不来，六龙落日只衔哀。\n呼声嗷嗷动天地，老蛟吹涎海波沸。",
        "dynasty": "宋",
        "collection_info": null
    },
    {
        "uuid": "82a89eaa14796db0757df32fcb0ace28",
        "title": "岭南鞭春",
        "author": "范端臣",
        "content": "一辞湖上月，三见岭南春。\n怪鸟呼如鬼，痴猿立似人。\n蛮商通海舶，渔户杂江滨。\n尚有鞭牛扑，纷拏起路尘。",
        "dynasty": "宋",
        "collection_info": null
    },
    {
        "uuid": "392bc9271b497be7aa833872001bec39",
        "title": "题灵洞路",
        "author": "范端臣",
        "content": "傍溪多立石，径转特勾衣。\n云兼晚色至，叶带秋声飞。\n孤鹭忽惊去，片云明残晖。",
        "dynasty": "宋",
        "collection_info": null
    },
    {
        "uuid": "b1c91f54e615e0d2ac32f3a08b9fe0df",
        "title": "石磴",
        "author": "范端臣",
        "content": "短策将我影，照尽山前溪。\n夤缘入风磴，历览穷攀跻。\n不须剪梧桐，自倚青冥梯。",
        "dynasty": "宋",
        "collection_info": null
    },
    {
        "uuid": "fb8bd99855a4acb09a4798bd7d3fd8ad",
        "title": "洞桥",
        "author": "范端臣",
        "content": "桥边十丈水，折干余风霆。\n桥下一泓水，泠然照吾缨。\n世故暂如失，兹山得深行。",
        "dynasty": "宋",
        "collection_info": null
    },
    {
        "uuid": "46da30bd858f9fda0cbaa6e31e8d6304",
        "title": "下洞",
        "author": "范端臣",
        "content": "孤烟灵洞远，未羡三茅山。\n柏子得妙见，梅花有奇攀。\n虽无金碧丽，高士昔所关。",
        "dynasty": "宋",
        "collection_info": null
    },
    {
        "uuid": "04b5001a7b5b671e36ad8b84f781ea25",
        "title": "怪石",
        "author": "范端臣",
        "content": "人间足安危，顷刻异候状。\n唯应山中石，不受客尘障。\n搜奇贮元龙，飞云劳鲁望。",
        "dynasty": "宋",
        "collection_info": null
    },
    {
        "uuid": "7649d3261447850e21c038508d7fb26c",
        "title": "天池泉",
        "author": "范端臣",
        "content": "天然水泓洞，不涸亦不涌。\n纷披石苔静，掩翳寒茗拥。\n微风不生波，金剎影时动。",
        "dynasty": "宋",
        "collection_info": null
    },
    {
        "uuid": "680428a627942bb95efd93c56ee9fad0",
        "title": "輓龙图待制徐良能墓",
        "author": "范端臣",
        "content": "少日蜚声竦白袍，暮年策足上青霄。\n功名略已追前辈，事业真堪托后凋。\n谏草半焚烟寂寂，琐窗一梦夜寥寥。\n古塘原上谁行路，只有哀笳引葬箫。",
        "dynasty": "宋",
        "collection_info": null
    },
    {
        "uuid": "9a8a3e17dfa2db9534be577641e471dc",
        "title": "新嫁别",
        "author": "范端臣",
        "content": "隣家新妇谁家女，昨日嫁来今日去。\n徘徊欲去呼问之，何乃遽遭姑舅怒。\n妇欲致词先泪雨，妾在村东年十五。\n长成只待嫁良人，不识人间离别苦。\n妾从五岁遭乱离，频年况逢年凶饥。\n母躬蚕桑父鉏犁，耕无余粮织无衣。\n十年辛苦寸粒积，倒箧倾囊资女适。\n岂知薄命嫁良人，招得偷儿夜穿壁。\n晓看奁橐无余遗，罗绮不见空泪垂。\n公姑忌妾遣妾去，欢意翻成长别离。\n公姑遣妾妾难住，出门惘失来时路。\n不恨良媒恨妾身，生离不为夫征戍。\n我闻此语长嗟咨，谁知贼遣人分离。\n抚人捕贼官乃职，纵贼不捕官何为。\n妇言妾去君莫语，偷儿如鼠官如虎。",
        "dynasty": "宋",
        "collection_info": null
    },
    {
        "uuid": "4f666c22b8a628e988327e51fa90753b",
        "title": "题游叫岩",
        "author": "范端臣",
        "content": "溪心碛石圆如磨，岩腹精庐冷似冰。\n弭楫来游衝夜雨，翛然一叟对孤僧。",
        "dynasty": "宋",
        "collection_info": null
    },
    {
        "uuid": "770f697d56afe0197a4c705fa42eccfb",
        "title": "鹅湖山",
        "author": "范端臣",
        "content": "缭垣千尺秀峰环，台殿参差杳霭间。\n更借西湖一千顷，为君题作小孤山。",
        "dynasty": "宋",
        "collection_info": null
    }
]