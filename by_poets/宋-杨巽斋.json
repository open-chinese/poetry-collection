[
    {
        "title": "蜡梅",
        "author": "杨巽斋",
        "content": "香蜜栽葩分外工，疏枝数点缀雏蜂。\n娇黄染就宫妆样，香暖犹宜爱日烘。",
        "dynasty": "宋",
        "collection_info": null
    },
    {
        "title": "荷花",
        "author": "杨巽斋",
        "content": "翠盖红幢耀日鲜，西湖佳丽会群仙。\n波平十里铺云锦，风度清香趁画船。",
        "dynasty": "宋",
        "collection_info": null
    },
    {
        "title": "一丈红",
        "author": "杨巽斋",
        "content": "红白青黄弄浅深，旌分幢列自成阴。\n但疑承露惊殊色，谁识倾阳无二心。",
        "dynasty": "宋",
        "collection_info": null
    },
    {
        "title": "牵牛花",
        "author": "杨巽斋",
        "content": "青青柔蔓绕修墙，刷翠成花着处芳。\n应是折从河鼓手，天孙斜插鬓云香。",
        "dynasty": "宋",
        "collection_info": null
    },
    {
        "title": "杜鹃花",
        "author": "杨巽斋",
        "content": "鲜红滴滴映霞明，尽是冤禽血染成。\n羁客有家归未得，对花无语两含情。",
        "dynasty": "宋",
        "collection_info": null
    },
    {
        "title": "寿春花",
        "author": "杨巽斋",
        "content": "花间碧玉最敷腴，看挹南薫景又殊。\n天赋芳姿长不老，命名为寿定非诬。",
        "dynasty": "宋",
        "collection_info": null
    },
    {
        "title": "薝卜花",
        "author": "杨巽斋",
        "content": "薝卜标名自宝坊，熏风开徧一庭霜。\n閒来扫地跏趺坐，受用此花无尽香。",
        "dynasty": "宋",
        "collection_info": null
    },
    {
        "title": "茉莉花",
        "author": "杨巽斋",
        "content": "脐麝龙涎韵不侔，熏风移植自南州。\n谁家浴罢临妆女，爱把閒花带满头。",
        "dynasty": "宋",
        "collection_info": null
    },
    {
        "title": "玉绣毬",
        "author": "杨巽斋",
        "content": "纷纷红紫鬬芳菲，争似团酥越样奇。\n料想花神闲戏击，误随风起坠繁枝。",
        "dynasty": "宋",
        "collection_info": null
    },
    {
        "title": "滚绣毬",
        "author": "杨巽斋",
        "content": "琢玉英标不染尘，光涵月影愈清新。\n青皇宴罢呈余技，抛向东风展转频。",
        "dynasty": "宋",
        "collection_info": null
    },
    {
        "title": "万蝶花",
        "author": "杨巽斋",
        "content": "粉翼纷纷簇几丛，摇风欲趁卖花翁。\n诗眸览倦方欹枕，栩栩犹疑在梦中。",
        "dynasty": "宋",
        "collection_info": null
    },
    {
        "title": "真珠花",
        "author": "杨巽斋",
        "content": "纍纍花发映庭除，柳带榆钱总不如。\n一任春风吹满地，幽人步履自虚徐。",
        "dynasty": "宋",
        "collection_info": null
    },
    {
        "title": "鸡冠花",
        "author": "杨巽斋",
        "content": "濯濯高花染血猩，却怜金距起闲争。\n宋家窗下宜栽此，莫问临风不解鸣。",
        "dynasty": "宋",
        "collection_info": null
    },
    {
        "title": "紫竹花",
        "author": "杨巽斋",
        "content": "长夏幽居景不穷，花间芳砌翠成丛。\n窗南高卧追凉际，时有微香逗晚风。",
        "dynasty": "宋",
        "collection_info": null
    },
    {
        "title": "锦带花  其一",
        "author": "杨巽斋",
        "content": "万钉簇锦若垂绅，围住东风稳称身。\n闻道沈腰易宽减，何妨留与繫青春。",
        "dynasty": "宋",
        "collection_info": null
    },
    {
        "title": "锦带花  其二",
        "author": "杨巽斋",
        "content": "鹄袍换绿契初心，旋赐银绯与紫金。\n堪念纷纷名利客，对花应是嘆侵寻。",
        "dynasty": "宋",
        "collection_info": null
    },
    {
        "title": "密友花",
        "author": "杨巽斋",
        "content": "黄花端逼菊花真，朵朵相迎意更亲。\n情似春浓非淡泊，何妨呼酒对佳宾。",
        "dynasty": "宋",
        "collection_info": null
    },
    {
        "title": "碧蝉儿花",
        "author": "杨巽斋",
        "content": "扬葩簌簌傍疏篱，薄翅舒青势欲飞。\n几误佳人将扇扑，始知错认枉心机。",
        "dynasty": "宋",
        "collection_info": null
    },
    {
        "title": "满堂春",
        "author": "杨巽斋",
        "content": "花发围眸昼锦如，列仙行缀在蓬壶。\n千金须拚豪家赏，一笑春风无向隅。",
        "dynasty": "宋",
        "collection_info": null
    },
    {
        "title": "御仙花",
        "author": "杨巽斋",
        "content": "不逐凡花逞艷娇，移根上苑独清高。\n君王曾选装金带，侈锡持荷耀紫袍。",
        "dynasty": "宋",
        "collection_info": null
    },
    {
        "title": "太平花",
        "author": "杨巽斋",
        "content": "紫芝奇树谩前闻，未若斯花叶气熏。\n种向春台岂无象，望中秀色似卿云。",
        "dynasty": "宋",
        "collection_info": null
    },
    {
        "title": "南天竺花",
        "author": "杨巽斋",
        "content": "花发朱明雨后天，结成红颗更轻圆。\n人间热恼谁医得，正要清香凈业缘。",
        "dynasty": "宋",
        "collection_info": null
    },
    {
        "title": "红钵盂花",
        "author": "杨巽斋",
        "content": "帢匝枝头簇绛英，朱髹梵器上天成。\n槛边更种蛮姜叶，依约如归佛手擎。",
        "dynasty": "宋",
        "collection_info": null
    },
    {
        "title": "佛手花",
        "author": "杨巽斋",
        "content": "丹葩点漆细馨浮，苍叶轻排指样柔。\n香案凈瓶安顿了，还能摩顶济人不。",
        "dynasty": "宋",
        "collection_info": null
    },
    {
        "title": "佛见笑花",
        "author": "杨巽斋",
        "content": "芳葩丰美折轻红，想是祇园秀气钟。\n解使金仙犹动色，窥阑谁不解愁容。",
        "dynasty": "宋",
        "collection_info": null
    },
    {
        "title": "金钱菊",
        "author": "杨巽斋",
        "content": "清晓幽丛露作团，篱边积迭喜人看。\n落英欲买真无价，唯许骚人罄一餐。",
        "dynasty": "宋",
        "collection_info": null
    },
    {
        "title": "句  其一",
        "author": "杨巽斋",
        "content": "自有娇红间苍叶，不随凡卉待春回。",
        "dynasty": "宋",
        "collection_info": null
    },
    {
        "title": "句  其二",
        "author": "杨巽斋",
        "content": "如龙化作青藜焰，宁用窗前设短檠。",
        "dynasty": "宋",
        "collection_info": null
    }
]