[
    {
        "uuid": "f84f0936c21ae2c113f865849f227dfa",
        "title": "齐天乐 东风一夜吹寒食",
        "author": "储泳",
        "content": "东风一夜吹寒食，枝头片红犹恋。\n宿酒初醒，新吟未稳，凭久栏杆留暖。\n将春买断。\n恨苔径榆阶，翠钱难贯。\n陌上秋千，相逢谁认旧时伴。\n轻衫粉痕褪了，丝缘馀梦在，良宵偏短。\n柳线经烟，莺梭织雾，一片旧愁新怨。\n慵拈象管。\n待寄与深情，难凭双燕。\n不似杨花，解随人去远。",
        "dynasty": "宋",
        "collection_info": null
    },
    {
        "uuid": "a0fd07e6d737cf426d27feff074a30a7",
        "title": "西江月 壁断何人旧字",
        "author": "储泳",
        "content": "壁断何人旧字，炉寒隔岁残香。\n洞天人去海茫茫。\n玩世仙翁已往。\n西日长安道远，春风赵国台荒。\n行人谁不悟黄粮。\n依旧红尘陌上。",
        "dynasty": "宋",
        "collection_info": null
    },
    {
        "uuid": "715c64aed2123dad47ea9a4b19f34394",
        "title": "题隠者所居",
        "author": "储泳",
        "content": "尽日掩柴门，何人得见君。\n只因喧寂异，似有圣凡分。\n瀑近夜疑雨，山深晴亦云。\n传闻九霄翮，落羽正纷纷。",
        "dynasty": "宋",
        "collection_info": null
    },
    {
        "uuid": "40e86131ec7d598336710590a7f28fee",
        "title": "秋夕怀友",
        "author": "储泳",
        "content": "楼高不敢眺，愁思满沧洲。\n有梦隔千里，无书过一秋。\n晴风吹野树，落日照寒流。\n客裏添萧索，何时得共游。",
        "dynasty": "宋",
        "collection_info": null
    },
    {
        "uuid": "de5d37583142349cabbccf6355ccf7d5",
        "title": "题胡琴窗方径",
        "author": "储泳",
        "content": "诗穷推不去，终有恶圆心。\n楼倚风烟外，琴横星斗沉。\n行看花四面，坐对竹千寻。\n却笑陶彭泽，归来荒草深。",
        "dynasty": "宋",
        "collection_info": null
    },
    {
        "uuid": "352b739b6377bf663156e70ac8677b60",
        "title": "清閟轩",
        "author": "储泳",
        "content": "万竹中央住，清心自爱持。\n不除伤砌笋，慵洗宿禽枝。\n影落翻经处，声敲入定时。\n重泥新雪壁，留待客题诗。",
        "dynasty": "宋",
        "collection_info": null
    },
    {
        "uuid": "4ffaa6a5b58f8c779065fc332c181ec5",
        "title": "送春",
        "author": "储泳",
        "content": "送春归去后，身却在天涯。\n有梦忘为客，见书如到家。\n楼空初入燕，柳暗欲藏鸦。\n故苑新桃李，闲开一度花。",
        "dynasty": "宋",
        "collection_info": null
    },
    {
        "uuid": "b0b69763ec1aca65b67ca905cbb588d2",
        "title": "闻采石分司芸隠讣",
        "author": "储泳",
        "content": "忽闻千里讣，涕泪已交横。\n遽夺英雄去，不教功业成。\n人疑藏六甲，天使伴长庚。\n惆怅青山梦，分明坐两楹。",
        "dynasty": "宋",
        "collection_info": null
    },
    {
        "uuid": "6b3af8b3ddf9b1ad72fad65f6c3ef52e",
        "title": "小园",
        "author": "储泳",
        "content": "垦苇栽花柳，园林小小成。\n旋分黄菊本，新扁草堂名。\n池水通湖活，江风过竹清。\n不期车马到，足自称幽情。",
        "dynasty": "宋",
        "collection_info": null
    },
    {
        "uuid": "5855a51a50c5d34ccdc4418ee4f5e858",
        "title": "亭下",
        "author": "储泳",
        "content": "亭下冷泉清，松深地绝尘。\n细看门外树，几换寺中人。\n别嶂孤猿晓，幽花百鸟春。\n坐来危石上，疑是比丘身。",
        "dynasty": "宋",
        "collection_info": null
    },
    {
        "uuid": "f631ee3eb6cb2798ea19b440e75f0848",
        "title": "思归",
        "author": "储泳",
        "content": "客楼高处望，独立对斜晖。\n负郭有田在，故山何日归。\n秋深杨柳薄，水阔鹭鸶飞。\n风景正萧索，何堪闻捣衣。",
        "dynasty": "宋",
        "collection_info": null
    },
    {
        "uuid": "53ab950f3ffd47efa73f07d46e1853d5",
        "title": "送人游边",
        "author": "储泳",
        "content": "边风吹鴈至，君却向边游。\n正立功名日，去防关塞秋。\n看鵰因捻箭，调马试呈毬。\n奏凯归时节，应须万户侯。",
        "dynasty": "宋",
        "collection_info": null
    },
    {
        "uuid": "d522c81127f3480133be70f7669efd6e",
        "title": "送兄潮举",
        "author": "储泳",
        "content": "老来偏惜别，此别更关情。\n水陆三千里，舟车一月程。\n鴈声乡思远，鸾影旅魂惊。\n杨柳雕零尽，无枝可赠行。",
        "dynasty": "宋",
        "collection_info": null
    },
    {
        "uuid": "e139da48f35b8c38f2a00379cd102784",
        "title": "寄兄玉老",
        "author": "储泳",
        "content": "雷阳路迢递，回首亦关心。\n重别因轻诺，远行多近吟。\n客怀秋色早，归梦岭云深。\n莫以书无益，人来惜万金。",
        "dynasty": "宋",
        "collection_info": null
    },
    {
        "uuid": "58016689a59637e3f5741d55ed70d5f3",
        "title": "淀山寺",
        "author": "储泳",
        "content": "无路接尘寰，中流拥翠鬟。\n望中疑有寺，游处若无山。\n过雨行云湿，衝风钓艇还。\n龟边旧鸥鹭，心事颇相关。",
        "dynasty": "宋",
        "collection_info": null
    },
    {
        "uuid": "cae20f6a78bdea5be7b531f20817b824",
        "title": "悼古镜果佛慧法师",
        "author": "储泳",
        "content": "霜毛垂半顶，说法国王前。\n定裏修千劫，佛中添一员。\n谥尊终后赐，真谛在时传。\n讲下诸徒弟，焚香石塔边。",
        "dynasty": "宋",
        "collection_info": null
    },
    {
        "uuid": "c3db275e5740e970bf2afb96b5913992",
        "title": "送陈云崖",
        "author": "储泳",
        "content": "出门即远道，君去有谁令。\n诗价侯门贱，时情客路轻。\n晚云归独树，寒雨暗荒城。\n此地还相别，谁能不动情。",
        "dynasty": "宋",
        "collection_info": null
    },
    {
        "uuid": "983695ecea6ca1e0f6e769ae4f8cb776",
        "title": "送卢萍斋",
        "author": "储泳",
        "content": "当春雁北飞，之子独南归。\n寒暑本无定，去来应有机。\n柳烟迷客棹，花露湿征衣。\n明月人千里，相思消息稀。",
        "dynasty": "宋",
        "collection_info": null
    },
    {
        "uuid": "11675c37b695aeb20d5cdb236d24b892",
        "title": "红药",
        "author": "储泳",
        "content": "红药阶前半吐葩，露枝已入贵人家。\n不如庭下无名草，一度春风一度花。",
        "dynasty": "宋",
        "collection_info": null
    },
    {
        "uuid": "3f5ba72c6ebdd7dfafe8195d1bac06ce",
        "title": "涵虚阁",
        "author": "储泳",
        "content": "菊秋梅腊百花春，过眼年华醉梦身。\n今日不因登此阁，不知人世是红尘。",
        "dynasty": "宋",
        "collection_info": null
    },
    {
        "uuid": "7381100410dcddf058ad61ae7c52572f",
        "title": "春日郊行",
        "author": "储泳",
        "content": "东风吹着便成花，粧点园林卖酒家。\n田野可栽闲草木，十分春色在桑麻。",
        "dynasty": "宋",
        "collection_info": null
    },
    {
        "uuid": "f2c1a4fa2958d0455cb346efd638a143",
        "title": "柬藏一",
        "author": "储泳",
        "content": "灵竺山前满径苔，游春车马可曾来。\n共君便欲携尊去，一树海棠花正开。",
        "dynasty": "宋",
        "collection_info": null
    },
    {
        "uuid": "29b95ef6bf6421bc6a0b2446c1420495",
        "title": "胡定斋惠墨求诗",
        "author": "储泳",
        "content": "万杵玄霜玉兔魂，刀圭炼就许平分。\n流珠轻滴银蟾露，化作催诗一片云。",
        "dynasty": "宋",
        "collection_info": null
    },
    {
        "uuid": "487583d7878c907f94ca1240bd0dadb2",
        "title": "春昼",
        "author": "储泳",
        "content": "亭院深深春昼长，度窗蜂影去来忙。\n自从野菜花开后，一月熏炉不炷香。",
        "dynasty": "宋",
        "collection_info": null
    },
    {
        "uuid": "28a94069190ced65d14ce3efa67e55b2",
        "title": "送人",
        "author": "储泳",
        "content": "昨日含愁始送春，今朝又復送行人。\n江头杨柳不须折，那与愁眉替得颦。",
        "dynasty": "宋",
        "collection_info": null
    },
    {
        "uuid": "172805f8a050ac2ab7b92425fc79f2d5",
        "title": "觉来",
        "author": "储泳",
        "content": "西风吹梦过钱塘，独上孤山叩冷香。\n纸帐四垂灯影薄，觉来疑是月昏黄。",
        "dynasty": "宋",
        "collection_info": null
    },
    {
        "uuid": "9fb81dc38add8951a385bbadaf633d69",
        "title": "登涟漪阁",
        "author": "储泳",
        "content": "杰阁枕平川，秋光淡远烟。\n窗开林外景，影占水中天。\n野色归吟笛，征帆过客船。\n危栏人徙倚，缥缈十洲仙。",
        "dynasty": "宋",
        "collection_info": null
    },
    {
        "uuid": "a677905f18b28adee01407d2e811d1da",
        "title": "光风霁月亭",
        "author": "储泳",
        "content": "一段风流出自然，中和气候嫩凉天。\n百年心事无人会，付与茅亭伴吕仙。",
        "dynasty": "宋",
        "collection_info": null
    },
    {
        "uuid": "6b09e3d321a3a247545ae6c7c107dcd9",
        "title": "题梅坞画推蓬梅",
        "author": "储泳",
        "content": "冰魂销不尽，招得上南枝。\n依约横斜影，纱窗月上时。",
        "dynasty": "宋",
        "collection_info": null
    },
    {
        "uuid": "c2f9fb36f470a7bc65b9ce2ae6b67cf1",
        "title": "月岩",
        "author": "储泳",
        "content": "天然合成璧，落月透岩晖。\n不尽团圆影，应知晦蚀机。\n骑蟾人已去，捣药兔忘归。\n惟有婆娑桂，吹香度客衣。",
        "dynasty": "宋",
        "collection_info": null
    }
]