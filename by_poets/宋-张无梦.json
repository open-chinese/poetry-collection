[
    {
        "uuid": "304cf7b2abe5ca66e41ef400fcac47ff",
        "title": "凝真宫",
        "author": "张无梦",
        "content": "五云深锁洞门深，蹑屐攀萝特地寻。\n烟霭不藏尘外路，神仙遗下水中金。\n喜游汗漫华胥宅，重忆崆峒至道心。\n不得方平同一醉，红霞零落我罇琴。",
        "dynasty": "宋",
        "collection_info": null
    },
    {
        "uuid": "255c7697dbe2a8e776eec0fa27f2f629",
        "title": "桐柏崇道观",
        "author": "张无梦",
        "content": "桐柏观周匝，千峰累翠螺。\n地高阴气少，天近日光多。\n三井云雷起，一坛鸾鹤过。\n谁言紫微后，无客继仙科。",
        "dynasty": "宋",
        "collection_info": null
    },
    {
        "uuid": "d8799122b51a98332401283119ef3a59",
        "title": "福圣观",
        "author": "张无梦",
        "content": "台山卜隠十余秋，曾伴仙翁处处游。\n瀑布长流天上雪，翠屏高倚洞前楼。\n云堆华顶寻飈驭，月满灵溪狎海鸥。\n此地重归别得路，赤城玉府透瀛洲。",
        "dynasty": "宋",
        "collection_info": null
    },
    {
        "uuid": "91f7cb1ee5db5e885aab9a0bf79ce835",
        "title": "天台福圣观",
        "author": "张无梦",
        "content": "天台瀑布落青天，观在天台瀑布边。\n道士祇今烧药处，仙翁曾是种芝田。\n龙居古洞遗残雨，鹤出高巢点破烟。\n暂别灵溪游五岳，不知重到又何年。",
        "dynasty": "宋",
        "collection_info": null
    },
    {
        "uuid": "8f0a729494f6d01b302cc8174cd77950",
        "title": "句",
        "author": "张无梦",
        "content": "壶中一粒长生药，待与苏州太守分。",
        "dynasty": "宋",
        "collection_info": null
    }
]