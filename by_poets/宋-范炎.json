[
    {
        "uuid": "475c44f0723755cc03fb14bae3223634",
        "title": "沁园春 襟韵何如",
        "author": "范炎",
        "content": "襟韵何如，文雅风流，王谢辈人。\n问传家何物，多书插架，放怀无可，有酒盈樽。\n一咏一谈，悠然高致，似醉当年曲水春。\n还知否，壮胸中万卷，笔下千军。\n门前我有佳宾。\n但明月、清风更此君。\n喜西庐息驾，心间胜日，东皇倚杖，目送行云。\n闻道君王，玉堂佳处，欲诏长杨奏赋孙。\n功名看，一枝丹桂，两树灵椿。",
        "dynasty": "宋",
        "collection_info": null
    }
]