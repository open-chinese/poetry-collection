[
    {
        "uuid": "cf2ba33c2dc0e55e55662bc6f039377c",
        "title": "石千里来自昆山陈阔未几倏尔言别辄成诗少舒恋恋  其一",
        "author": "陈之茂",
        "content": "零露滋百草，灼灼黄花披。\n眷此忘忧物，一杯谁共持。\n人生岂无好，所乐在所知。\n开门望三益，邂逅得所思。\n鸣弦咏绸缪，岁暮以为期。\n倏驾不可留，良会復何时。\n不愁道路隔，但恐人事违。",
        "dynasty": "宋",
        "collection_info": null
    },
    {
        "uuid": "804588b9fd5bd572dc8a3c87b8aec8ce",
        "title": "石千里来自昆山陈阔未几倏尔言别辄成诗少舒恋恋  其二",
        "author": "陈之茂",
        "content": "乌鹊巢空坛，鸾凤伏荆杞。\n怀抱发永叹，感深念君子。\n斯人在空谷，弗御纨与绮。\n松柏培不荣，芝兰种不起。\n浩浩岁月移，日暮雪霜底。\n物理固非常，循环有终始。\n但保千金躯，清尊倾绿蚁。",
        "dynasty": "宋",
        "collection_info": null
    }
]