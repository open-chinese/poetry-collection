[
    {
        "uuid": "059b13c2aaa190ba20a21aad98b0941c",
        "title": "水调歌头 解变西昆体",
        "author": "刘克逊",
        "content": "解变西昆体，一赋冠群英。\n清风峡畔，至今堂已读书名。\n富贵轻于尘土，孝义高于山岳，惜不大其成。\n陵谷纵迁改，草木亦光荣。\n与仇香，穿阮屐，试同登。\n石龛虽窄，可容一几短檠灯。\n千仞苍崖如削，四面翠屏不断，云雾镇长生。\n最爱岩前水，犹作诵弦声。",
        "dynasty": "宋",
        "collection_info": null
    },
    {
        "uuid": "d6f35156fe2e307e4fede6be000a48ef",
        "title": "题林司户寒斋",
        "author": "刘克逊",
        "content": "高绝寒斋虽未到，但观名扁定非虚。\n连床夜语炉无火，四壁秋声案有书。\n要与西塘同苦淡，更容东野伴萧疎。\n区区粗得归闲趣，每见高风愧不如。",
        "dynasty": "宋",
        "collection_info": null
    },
    {
        "uuid": "af01bf1064d3da475eb7529eb9dcea7b",
        "title": "三贤堂",
        "author": "刘克逊",
        "content": "堂成土木极精华，壮观先生处士家。\n只恐三贤还一笑，不留隙地种梅花。",
        "dynasty": "宋",
        "collection_info": null
    },
    {
        "uuid": "05f586e774ba1e54c403b732511be0a9",
        "title": "江城",
        "author": "刘克逊",
        "content": "过了元宵景自佳，东风轻拂酒旗斜。\n江城可是春先到，已有盈街卖杏花。",
        "dynasty": "宋",
        "collection_info": null
    },
    {
        "uuid": "06434b9775e9a3c30ef3b6c95761ab8b",
        "title": "送杨帅",
        "author": "刘克逊",
        "content": "累诏登华省，当时已避踪。\n身闲名转重，道大世难容。\n南国因锄薤，东山得倚筇。\n何当投劾去，短褐许相从。",
        "dynasty": "宋",
        "collection_info": null
    },
    {
        "uuid": "f908ff737af8d8d9d7abc7c6a4ce7f9a",
        "title": "寿枢使",
        "author": "刘克逊",
        "content": "喧喧文价握灵蛇，凛凛词锋挺镆铘。\n出遇万年天子圣，生从七叶侍中家。\n君臣相悦同鱼藻，兄弟连荣比棣华。\n岁岁重三前六日，寿觞何惜泛流霞。",
        "dynasty": "宋",
        "collection_info": null
    },
    {
        "uuid": "8bef5ea6dd7ec0e2ecb0db8454e9f2bf",
        "title": "寿异宪",
        "author": "刘克逊",
        "content": "元气钟为一代英，天休节后是公生。\n撑肠何止五千卷，满腹犹藏十万兵。\n懒向仕途为佞熊，肯将祠秩倦闲情。\n芹溪不是横舟处，四海风波正要平。",
        "dynasty": "宋",
        "collection_info": null
    },
    {
        "uuid": "e5e57f3c654cb2efe194217c2868c388",
        "title": "寿泉使",
        "author": "刘克逊",
        "content": "新春三九左弧垂，惟有东皇造化知。\n不为等闲花柳计，独应长养栋梁姿。\n擎天一柱宁论价，伴月孤根永不移。\n自昔中书贵多考，愿公难老过□期。",
        "dynasty": "宋",
        "collection_info": null
    }
]