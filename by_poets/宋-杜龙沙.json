[
    {
        "uuid": "b7ac3666d2c0d90923673e4c99009110",
        "title": "谒金门 阶露重",
        "author": "杜龙沙",
        "content": "阶露重。\n浥透寻花双凤。\n天色晴明风不动。\n薄衫金络缝。\n午枕高云斜纵。\n一觉风流春梦。\n起看翻翻帘影弄。\n夕阳归燕共。",
        "dynasty": "宋",
        "collection_info": null
    },
    {
        "uuid": "cb6168b8faecf794dc1da62571d0e45b",
        "title": "踏莎行 波暖芹汀",
        "author": "杜龙沙",
        "content": "波暖芹汀，风香兰圃。\n清尘几点茸茸雨。\n画船丝竹载梁州，彩旗绳板欢游女。\n修禊初三，禁烟百五。\n年华恰到风流处。\n一生只当百回春，一回春到休轻负。",
        "dynasty": "宋",
        "collection_info": null
    },
    {
        "uuid": "6a55d840c7af0727db7009c8500491e6",
        "title": "斗鸡回 莺啼人起",
        "author": "杜龙沙",
        "content": "莺啼人起，花露真珠洒。\n白苎衫，青骢马。\n绣陌相将，斗鸡寒食下。\n回廊瞑色愔愔，应是待、归来也。\n月渐高，门犹亚。\n闷剔银缸，漏声初入夜。",
        "dynasty": "宋",
        "collection_info": null
    },
    {
        "uuid": "5f8b444b4ce16f28af23cd6714372ee0",
        "title": "雨淋铃 窗影珑璁",
        "author": "杜龙沙",
        "content": "窗影珑璁，画楼平晓，翳柳啼鸦。\n门巷渐有新烟，东风定、人扫桐花。\n峭寒斗减，看旅雁、争起蒹葭。\n溯断云，多少悲鸣，数行又下远汀沙。\n应是故园桃李谢。\n送清江、一曲阑干下。\n染翰为赋春羁，嗟双鬓、客舍成华。\n绣鞭绮陌，强携酒、来觅吴娃。\n听扇底、凄惋新声，醉里翻念家。",
        "dynasty": "宋",
        "collection_info": null
    }
]