[
    {
        "uuid": "3219dd7a7369b83971681fe72b7ae88a",
        "title": "点绛唇 午梦初回",
        "author": "周晋",
        "content": "午梦初回，卷帘尽放春愁去。\n昼长无侣。\n自对黄鹂语。\n絮影苹香，春在无人处。\n移舟去。\n未成新句。\n一砚梨花雨。",
        "dynasty": "宋",
        "collection_info": null
    },
    {
        "uuid": "8eec935218dfa7d5bd4e803a060100a2",
        "title": "清平乐 图书一室",
        "author": "周晋",
        "content": "图书一室。\n香暖垂帘密。\n花满翠壶熏研席。\n睡觉满窗晴日。\n手寒不了残棋。\n篝香细勘唐碑。\n无酒无诗情绪，欲梅欲雪天时。",
        "dynasty": "宋",
        "collection_info": null
    },
    {
        "uuid": "90daf788b84eb06b672a860292269df1",
        "title": "柳梢青 似雾中花",
        "author": "周晋",
        "content": "似雾中花，似风前雪，似雨馀云。\n本自无情，点萍成绿，却又多情。\n西湖南陌东城。\n甚管定、年年送春。\n薄幸东风，薄情游子，薄命佳人。",
        "dynasty": "宋",
        "collection_info": null
    }
]