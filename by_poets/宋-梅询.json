[
    {
        "uuid": "23b7f27ad43274b792a162967e708361",
        "title": "寄吕许公",
        "author": "梅询",
        "content": "十五年前忝一麾，公余尝得预言诗。\n玉阶步武为霖早，云路风波得志迟。\n浴凤池深春荡荡，观鱼台古草离离。\n重来故老休相问，请揭纱笼看旧碑。",
        "dynasty": "宋",
        "collection_info": null
    },
    {
        "uuid": "bc346508efa4b1d79dd2e7e82a641293",
        "title": "虎丘",
        "author": "梅询",
        "content": "凤池初下陟孱颜，虎寺重游启旧关。\n金钺传呼投钓渚，宝天辉映读书山。\n卧龙昔日曾三顾，辽鹤千年始一还。\n应为苍生须再起，草堂萝幄讵容闲。",
        "dynasty": "宋",
        "collection_info": null
    },
    {
        "uuid": "4750badf06db1191725ba2fa19083ec5",
        "title": "华亭道中",
        "author": "梅询",
        "content": "晴云唳鹤几千里，隔水野梅三四株。\n欲问陆机当日宅，而今何处不荒芜。",
        "dynasty": "宋",
        "collection_info": null
    },
    {
        "uuid": "91a5c6128f882212ba7d6b65fd2203fe",
        "title": "吴江太湖笠泽虹桥",
        "author": "梅询",
        "content": "岸傍高士陆龟蒙，羌雁曾征恋钓筒。\n船户平居两山下，图经分载几州中。",
        "dynasty": "宋",
        "collection_info": null
    },
    {
        "uuid": "30d20d284807e9fcb097b428ba3e559f",
        "title": "桃源",
        "author": "梅询",
        "content": "武陵风景都然改，谷口桃花镇长在。\n自从改赐鼎州名，转觉桃源仙气灵。",
        "dynasty": "宋",
        "collection_info": null
    },
    {
        "uuid": "def535d68ec9077c0855d9f4ac45e6e7",
        "title": "送蒙寺丞赴郡",
        "author": "梅询",
        "content": "郢国当时唱，犹传白雪真。\n问今非昔日，和者几何人。",
        "dynasty": "宋",
        "collection_info": null
    },
    {
        "uuid": "d7272177b4bfebd2830ea4bfc1566768",
        "title": "送杨可及第还乡",
        "author": "梅询",
        "content": "君恩兼喜拜维桑，路入家山道更光。\n春色殿前初脱白，秋风陇上见焚黄。\n偏留名纸呼先辈，喜着蓝袍到故乡。\n科第孝思俱已遂，却经剑栈莫凄凉。",
        "dynasty": "宋",
        "collection_info": null
    },
    {
        "uuid": "37821de5a8d0a23fc670565f08e52776",
        "title": "吴王墓",
        "author": "梅询",
        "content": "昔见虎眈眈，今为佛子岩。\n云寒不出寺，剑浄求离潭。\n幽步萝随径，高禅雪闭庵。\n吴都十万户，烟瓦亘东南。",
        "dynasty": "宋",
        "collection_info": null
    },
    {
        "uuid": "954e001e453c97f828d6ca1cdb35a646",
        "title": "武林山十咏 飞来峰",
        "author": "梅询",
        "content": "竺慧指此峰，飞来自灵鹫。\n猿鸟曾未知，烟岚尚依旧。\n兴亡谩千古，天地岂关纽。\n祇恐舟壑移，他年却西走。",
        "dynasty": "宋",
        "collection_info": null
    },
    {
        "uuid": "efe75049c37ef84e81f8017ab5a92c8f",
        "title": "武林山十咏 莲花峰",
        "author": "梅询",
        "content": "巨石如芙蕖，天然匪雕饰。\n盘礴峰顶边，婵娟秋江侧。\n涉川试谁探，作砺当自惜。\n坐与荣落同，正心未尝易。",
        "dynasty": "宋",
        "collection_info": null
    },
    {
        "uuid": "0e20f9ddbe960d3f473737e2f9d0b576",
        "title": "武林山十咏 呼猿洞",
        "author": "梅询",
        "content": "古涧飞白猿，寂历不知处。\n风激石上泉，僧疑月中树。\n微茫认松雪，髣髴横樵路。\n写望增尔思，苍苍奈烟雾。",
        "dynasty": "宋",
        "collection_info": null
    },
    {
        "uuid": "cc5c8e9025fda7eeb638c47edafc5374",
        "title": "武林山十咏 龙泓洞",
        "author": "梅询",
        "content": "矫矫渊下龙，潜神在灵府。\n云卧虽有时，泥沙可长处。\n阴崖寒气腥，峭壁烟痕古。",
        "dynasty": "宋",
        "collection_info": null
    },
    {
        "uuid": "46ee92dd49df9d1cd1c1032cab5719d3",
        "title": "武林山十咏 炼丹井",
        "author": "梅询",
        "content": "仙翁道未成，栖神在岩石。\n酌彼山下泉，穷年炼金液。\n洞阴春始绿，苔甃秋涵碧。\n缅慕不可期，凭栏望鳬舄。",
        "dynasty": "宋",
        "collection_info": null
    },
    {
        "uuid": "2818cff7046cdf90fef3c7ac1f2c3608",
        "title": "武林山十咏 冷泉亭",
        "author": "梅询",
        "content": "古窦鸣幽泉，苍崖结虚宇。\n六月期客游，披襟苦徂暑。\n开窗弄清浅，吹鬓疑风雨。\n不见白使君，烟萝为谁语。",
        "dynasty": "宋",
        "collection_info": null
    },
    {
        "uuid": "2658a258d2fb88c02ef80e4a5e210a1a",
        "title": "武林山十咏 灵隠寺",
        "author": "梅询",
        "content": "千峰凌紫烟，中有梵宫阙。\n灵眄极幽栖，尘心自超越。\n松篁发春霭，桂实坠秋月。\n争得谢世人，兹焉老华髮。",
        "dynasty": "宋",
        "collection_info": null
    },
    {
        "uuid": "b00cd5fddbf046366e559687302ce66c",
        "title": "武林山十咏 水台盘",
        "author": "梅询",
        "content": "鹤髮山中人，疏泉凿幽石。\n如凭青玉案，分递白云液。\n泠泠溅雕俎，瑟瑟穿吟席。\n醉坐三伏中，烦襟自消释。",
        "dynasty": "宋",
        "collection_info": null
    },
    {
        "uuid": "8281eb9d23db37c44440ea8adcb91253",
        "title": "武林山十咏 翻经台",
        "author": "梅询",
        "content": "灵运曾此台，冥心住幽寂。\n重绎叶上书，深藏林中迹。\n遗文传竹素，野蔓侵苔壁。\n登览殊未休，苍山日将夕。",
        "dynasty": "宋",
        "collection_info": null
    },
    {
        "uuid": "40aa59a64f6352b5d307f0953f9fd6cf",
        "title": "武林山十咏 高峰塔",
        "author": "梅询",
        "content": "高塔列远岑，亭亭几百载。\n铃声答夜风，轮影落沧海。\n闲云伴危级，曙日平烟彩。\n欲下生暮愁，千山闭轻霭。",
        "dynasty": "宋",
        "collection_info": null
    },
    {
        "uuid": "46939cdca6362e8fd8caa940612849a0",
        "title": "阴陵",
        "author": "梅询",
        "content": "龙虎相驱逐，干戈事战争。\n千重汉围合，一夜楚歌声。\n凄凉七十战，散漫八千兵。\n失道欺田父，穷途遇灌婴。\n天亡终不悟，览古亦伤情。",
        "dynasty": "宋",
        "collection_info": null
    },
    {
        "uuid": "72b293fda03f98f41b8083e1db48cc31",
        "title": "迭嶂楼",
        "author": "梅询",
        "content": "谢公城上谢公楼，百尺阑干挂斗牛。\n碧瓦万家烟树密，苍崖一槛瀑泉流。\n波光滟滟前溪满，剎影亭亭古寺幽。\n此地近除新太守，绿窗明月为君留。",
        "dynasty": "宋",
        "collection_info": null
    },
    {
        "uuid": "affa013c9a163373a49df4594751ca3a",
        "title": "游齐山寺",
        "author": "梅询",
        "content": "凤剎岧峣挂断霓，鳬云渚洳暗窗扉。\n江风晓定钓人出，山月夜高禅客归。\n墙外蔓藤移过密，院中杉子落来稀。\n老僧独坐蒲团稳，自枉晴檐补衲衣。",
        "dynasty": "宋",
        "collection_info": null
    },
    {
        "uuid": "053075f23cd113c3487f333bcae1f57a",
        "title": "濠州四望亭閒眺",
        "author": "梅询",
        "content": "南北舟行互掷梭，长淮混混接天河。\n石梁景绝虹垂渚，桐柏春深雪作波。\n四望空明无俗翳，数声欵乃有渔歌。\n谁言此地殊幽僻，自我今来风味多。",
        "dynasty": "宋",
        "collection_info": null
    },
    {
        "uuid": "36f738d78431fc8101b288624bf7210a",
        "title": "真庙挽辞",
        "author": "梅询",
        "content": "愁烟暗鼎湖，龙驭入清都。\n陟降红云陛，陪歆赤帝云。\n亮阴真圣嗣，遗诏尽嘉谟。\n尚见孤臣泣，蒙知直殿庐。",
        "dynasty": "宋",
        "collection_info": null
    },
    {
        "uuid": "63bd03ac61d4dca350756c52a24e44ca",
        "title": "江楼晚眺",
        "author": "梅询",
        "content": "潮落蚌耕洲，霞天雨尽收。\n月来山寺候，云驻海间秋。\n野鹜驯舟遶，红鱼逐饵游。\n欣然乘此兴，呼酒醉高楼。",
        "dynasty": "宋",
        "collection_info": null
    },
    {
        "uuid": "1ef86b5d295f8ba857ac89c14199249f",
        "title": "题竹山寺",
        "author": "梅询",
        "content": "乱山幽蔼隔招提，祇许相邀入剡迷。\n山树风泉为谁响，春城一夜到鸣鸡。",
        "dynasty": "宋",
        "collection_info": null
    },
    {
        "uuid": "1023036d8eefe68f96c02e763354fa29",
        "title": "吴兴道中",
        "author": "梅询",
        "content": "野阔多桑柘，湖平溉沃田。\n采莲花样女，载酒叶儿船。\n黄犊青山下，垂杨古道边。\n行行频北望，恋阙意悬悬。",
        "dynasty": "宋",
        "collection_info": null
    },
    {
        "uuid": "9e7a3684e8a13525bcb98fbe4be29f07",
        "title": "送夏子乔招讨西夏",
        "author": "梅询",
        "content": "丹墀曾独绎丝纶，御札亲题第一人。\n鶑喜上迁张笔力，马谙西讨仗威灵。\n亚夫金鼓从天降，韩信旌旗背水陈。\n耆致尔功还奏阙，图形仍许上麒麟。",
        "dynasty": "宋",
        "collection_info": null
    },
    {
        "uuid": "2f18e0abc3126a3d21e4f66365ababbe",
        "title": "诗一首",
        "author": "梅询",
        "content": "楚之襄王问宋玉，玉时对以郢中歌，歌为白雪阳春曲。\n始唱千人和，再唱百人逐。\n至此和者纔数人，乃知高调难随俗。",
        "dynasty": "宋",
        "collection_info": null
    },
    {
        "uuid": "93fc1ead463f8fdb4058164886034454",
        "title": "句  其一",
        "author": "梅询",
        "content": "先帝遗弓剑，排云上紫清。\n同时受顾託，今日见昇平。",
        "dynasty": "宋",
        "collection_info": null
    },
    {
        "uuid": "b7593d6cb52884b65485864a081160fa",
        "title": "句  其二",
        "author": "梅询",
        "content": "我有集仙经始在，劳君一到为重修。",
        "dynasty": "宋",
        "collection_info": null
    },
    {
        "uuid": "5839bc3c14d655a04539ceb20aeecf5f",
        "title": "句  其三",
        "author": "梅询",
        "content": "茶煮鸦山雪满瓯。",
        "dynasty": "宋",
        "collection_info": null
    },
    {
        "uuid": "c3bfd9d5c62e55240e6d3f9905edbac8",
        "title": "句  其四",
        "author": "梅询",
        "content": "鹤楼试望晴霞断，鹦渚行吟绿蕙春。",
        "dynasty": "宋",
        "collection_info": null
    }
]