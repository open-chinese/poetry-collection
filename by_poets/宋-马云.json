[
    {
        "uuid": "416e38208ee2642e70da8377ff78187a",
        "title": "踞湖山六题 踞湖山",
        "author": "马云",
        "content": "山临太湖上，寺隠青萝间。\n五坞洞壑邃，众峰屏障环。\n浓岚面光彩，惊波背潺湲。\n云归定僧寂，月伴樵夫还。\n林墅掩蒙密，级磴容跻攀。\n钱氏建圭社，此地为家山。",
        "dynasty": "宋",
        "collection_info": null
    },
    {
        "uuid": "57f5cfe7be617e95c6bc410155b049d8",
        "title": "踞湖山六题 芳桂坞",
        "author": "马云",
        "content": "森森芳桂树，团团削青玉。\n春花飞涧户，秋实坠岩曲。\n霜条封翠紫，风叶摇香绿。\n下有幽栖人，结芳避世俗。\n学仙读丹经，好道探药箓。\n植根满群峰，不使樵夫触。",
        "dynasty": "宋",
        "collection_info": null
    },
    {
        "uuid": "5e71472c781929bcb5a8b063d792d40e",
        "title": "踞湖山六题 飞泉坞",
        "author": "马云",
        "content": "高崖落飞泉，深源味冷冽。\n云津留玉乳，石髓澄金屑。\n淙淙危磴响，滴滴苍藓缺。\n溅沫洒明珠，满涧融寒雪。\n岩夫就潄饮，姬子临浣洁。\n不独愈痼疾，自可清内热。",
        "dynasty": "宋",
        "collection_info": null
    },
    {
        "uuid": "6d01b2f9aa38fe751a45c0d3b7a45c6e",
        "title": "踞湖山六题 修竹坞",
        "author": "马云",
        "content": "檀栾遍岩川，幽谷气象鲜。\n风玉自宫征，秋籁成管絃。\n夕霭起碧雾，晨曦生绿烟。\n花繁紫凤饱，质劲苍虬挛。\n藤萝交密荫，仰不见云天。\n欲访桃源路，坞坞疑相连。",
        "dynasty": "宋",
        "collection_info": null
    },
    {
        "uuid": "0dc69a140263df5284ce5d078de53876",
        "title": "踞湖山六题 丹霞坞",
        "author": "马云",
        "content": "东涧岩谷秀，粲然金碧丽。\n亘野丹气明，向曙霏烟霁。\n磴泻红玉泉，林纡赤凤髻。\n日出诸峰上，月皎半天际。\n幽谷纾绛缯，层崖荣锦罽。\n羡此山居人，萧然远尘世。",
        "dynasty": "宋",
        "collection_info": null
    },
    {
        "uuid": "8f6d97432aa176d2ad8bd03db19efc1c",
        "title": "踞湖山六题 白云坞",
        "author": "马云",
        "content": "君寻白云坞，最近林涧西。\n永日抱幽石，因风度清溪。\n炎随夏景变，凉高秋气凄。\n素霭生巘崿，练光带虹霓。\n润泽施天下，还返故山栖。\n深惟贤士志，出处可与齐。",
        "dynasty": "宋",
        "collection_info": null
    },
    {
        "uuid": "e2ccbf269f8c6147986b3241d2b1efcf",
        "title": "访踞湖山人仇君隠居",
        "author": "马云",
        "content": "鸡犬眠云白日空，暮春花木满川红。\n茶瓯香沸松林火，药杵声清石涧风。\n玉帛未闻招处士，神仙今喜识台翁。\n夕阳半局残棋在，醉倚岩边紫桂丛。",
        "dynasty": "宋",
        "collection_info": null
    },
    {
        "uuid": "23529b7f3046c2732c6a28965aa77a77",
        "title": "重建羊侯祠和王原叔句",
        "author": "马云",
        "content": "汉水舒舒山崇崇，岧然岘首称清雄。\n南方强吴恃割据，选命儒将登元戎。\n太康以来千余载，荆州遗爱思羊公。\n江山襟带号形胜，藉此因成辅晋功。\n公谓高贤事迹异，视之闲暇无匆匆。\n测知当日登临意，景物亦与今朝同。\n新就峰巅作亭舍，面势豁若凌烟虹。\n苍苍云木望不尽，浩荡古意深何穷。\n盘回小径至钓石，俯视凝碧相连通。\n丛篁森束林蓊鬰，又从其下兴祠宫。\n迅湍急濑鸣湱湱，浓岚翠霭霏蒙蒙。\n晦晴气象随变易，朝昏万状殊初终。\n阁老分符二千石，旟竿刻隼车画熊。\n管内民租绝逋负，里社歌鼓欢年丰。\n府门昼扃官事退，时引宾佐嬉其中。\n崖条岭蔓杂丹白，涧花满眼罗青红。\n磴道迤逦陟萦屈，飘若巾屦腾秋空。\n岂独游观乐闲燕，图树佳政希前风。\n经由粗得究本末，强颜模写惭非工。\n音辞鄙俚虽一唱，下词寒苦无怡融。",
        "dynasty": "宋",
        "collection_info": null
    }
]