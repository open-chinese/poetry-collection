[
    {
        "uuid": "9e374a6b333c2526ba609769eb06d26d",
        "title": "和岊仲次韵其兄穆父见寄",
        "author": "刘季孙",
        "content": "会稽山上月如轮，鸿雁相将江水春。\n幕府英豪虽可数，樽前谁是急难人。",
        "dynasty": "宋",
        "collection_info": null
    },
    {
        "uuid": "835f60bd2bd95f01e851dc8a6276a117",
        "title": "有美堂燕集",
        "author": "刘季孙",
        "content": "云间猎猎立旌旗，公在胥山把酒时。\n笑语几番留湛辈，风流千载与吴儿。\n湖山日落丹青焕，楼阁风收雨露滋。\n谁使管萧江上住，胸中事业九门知。",
        "dynasty": "宋",
        "collection_info": null
    },
    {
        "uuid": "d228bca2af8ce5cb4a6ff3be3959b9a6",
        "title": "登介亭",
        "author": "刘季孙",
        "content": "使君中和堂，六月无炎溽。\n随呼众宾集，一笑清风足。\n復为曲水饮，石面涌寒渌。\n持杯襟袂凉，酒出金鲸腹。\n旌旗登凤皇，羽翼在林麓。\n半空老崖断，千载灵药伏。\n松杉各雄枝，螭蜃傍奔逐。\n古韵岂尘世，遐瞻有天目。\n霸国荒故坛，墠社移新屋。\n霞标起山近，潮势卷江速。\n物外得长凉，樽前寻往躅。\n有客告将行，迟留待珠玉。\n欣然点鼠鬚，万象归一幅。\n终篇灿灿动，满座琅琅读。\n此时天乐奏，到夜山鬼哭。\n和之惭岂敢，来者信难续。\n粉壁鑑相射，香媒尘不触。\n醉归扫双堵，字字照岩谷。\n星辰众所仰，富贵公岂欲。\n一言换凡骨，芝朮谁能服。",
        "dynasty": "宋",
        "collection_info": null
    },
    {
        "uuid": "0250b408ce5cef4f05994d9fef74b4cb",
        "title": "送钱蒙仲赴举  其一",
        "author": "刘季孙",
        "content": "膝下五车就业，殿前三月亨途。\n日出唤君名姓，春风吹过江湖。",
        "dynasty": "宋",
        "collection_info": null
    },
    {
        "uuid": "92e517de49391a02942ae50627eac1c6",
        "title": "送钱蒙仲赴举  其二",
        "author": "刘季孙",
        "content": "文价从今第一，家风经古无伦。\n不假湘灵十字，知君才倍前人。",
        "dynasty": "宋",
        "collection_info": null
    },
    {
        "uuid": "19e7c16f4ae94dca0cb5d05d292110d9",
        "title": "送钱蒙仲赴举  其三",
        "author": "刘季孙",
        "content": "俊气将探虎穴，清才早践龙门。\n故比隔江白鹭，万人回首王孙。",
        "dynasty": "宋",
        "collection_info": null
    },
    {
        "uuid": "0ccdb89661d81779cdfd7aaaf495270e",
        "title": "西园和韵绝句",
        "author": "刘季孙",
        "content": "雨过西园物物佳，柳风竹日映葵花。\n更无人迹宜清睡，奈此池头一部蛙。",
        "dynasty": "宋",
        "collection_info": null
    },
    {
        "uuid": "90eecd007eead2b9e5737b838dda1656",
        "title": "和东坡送仲天贶王元直六言韵五首  其一",
        "author": "刘季孙",
        "content": "谁怀二子千里，公赋五篇六言。\n月底飞云西去，山头归雁双骞。",
        "dynasty": "宋",
        "collection_info": null
    },
    {
        "uuid": "1dc395fdf4e49009e4cc87410dda1579",
        "title": "和东坡送仲天贶王元直六言韵五首  其二",
        "author": "刘季孙",
        "content": "小艇辞公晚发，高斋记客初来。\n耿耿不忘归路，阻修万折千回。",
        "dynasty": "宋",
        "collection_info": null
    },
    {
        "uuid": "18d4bf51929d9ea14337ffb4f040c472",
        "title": "和东坡送仲天贶王元直六言韵五首  其三",
        "author": "刘季孙",
        "content": "府下莫非群隽，坐中不见三明。\n远意关河马首，静吟笔砚泉声。",
        "dynasty": "宋",
        "collection_info": null
    },
    {
        "uuid": "23c8e92fa25e6fe1cb481101e481458d",
        "title": "和东坡送仲天贶王元直六言韵五首  其四",
        "author": "刘季孙",
        "content": "虽列蜀都有日，却逢谢傅何年。\n历历林溪胜处，想君把酒依然。",
        "dynasty": "宋",
        "collection_info": null
    },
    {
        "uuid": "66c6e1f1b06f450ea0a927a75797837f",
        "title": "和东坡送仲天贶王元直六言韵五首  其五",
        "author": "刘季孙",
        "content": "乐事莫如饮酒，休官自是高人。\n红带鳌头寄与，是翁矍铄寻春。",
        "dynasty": "宋",
        "collection_info": null
    },
    {
        "uuid": "a77c4dc73cb9adb49ddc5f9dc29e5e30",
        "title": "题饶州酒务厅屏",
        "author": "刘季孙",
        "content": "呢喃燕子语梁间，底事来惊梦裏闲。\n说与傍人应不解，仗藜携酒看芝山。",
        "dynasty": "宋",
        "collection_info": null
    },
    {
        "uuid": "aa906d722de4550e300eeb59cda6141e",
        "title": "广武山怀古",
        "author": "刘季孙",
        "content": "楚汉兵相接，干坤昼亦暝。\n虎争千里震，龙战四郊腥。\n故垒从谁问，严祠自昔灵。\n北风吹败木，落叶任飘零。",
        "dynasty": "宋",
        "collection_info": null
    },
    {
        "uuid": "27d596b036810ecb49f5d44666da77fa",
        "title": "寄苏内翰",
        "author": "刘季孙",
        "content": "倦压鳌头请左符，笑寻颖尾为西湖。\n二三贤守去非远，六一清风今不孤。\n四海共知霜鬓满，重阳曾插菊花无。\n聚星堂上谁先到，欲傍金樽倒玉壶。",
        "dynasty": "宋",
        "collection_info": null
    },
    {
        "uuid": "db7de82ab726714d82cb90619a666425",
        "title": "守关",
        "author": "刘季孙",
        "content": "晨鸡三叫末开关，留滞行人更解鞍。\n却上月明高处立，晓风吹面作清寒。",
        "dynasty": "宋",
        "collection_info": null
    },
    {
        "uuid": "e153e7666c70fa24151fd120ea62417d",
        "title": "云台山",
        "author": "刘季孙",
        "content": "阆州富名山，冠者云台化。\n幽深压岷峨，孤峭抵嵩华。",
        "dynasty": "宋",
        "collection_info": null
    },
    {
        "uuid": "a6dfcc7fef215031c9b5cc9c139e9e75",
        "title": "送达师游天台次参寥韵",
        "author": "刘季孙",
        "content": "正诵兴公赋，报师来别予。\n兴长寻瀑布，语罢振行裾。\n胜事云霞异，清吟岩谷虚。\n石桥镌岁月，知不假人书。",
        "dynasty": "宋",
        "collection_info": null
    },
    {
        "uuid": "cd30398d1d8e7e465915d8a66f86f918",
        "title": "次韵马中玉提刑见寄",
        "author": "刘季孙",
        "content": "知公不奈二毛何，寻访天台所得多。\n宿处仙人千载宅，悟时禅友一声歌。\n道心夷旷忘名势，句法清新为琢磨。\n每到西湖怀使节，春风红紫照清波。",
        "dynasty": "宋",
        "collection_info": null
    },
    {
        "uuid": "f8d29240d9c61ae9a1d7cc9571ef8a6e",
        "title": "因见佛印自称二浙云游老比丘遂成绝句",
        "author": "刘季孙",
        "content": "二浙云游老比丘，苏州一宿过湖州。\n钱塘江上乘杯去，雁荡天台更自由。",
        "dynasty": "宋",
        "collection_info": null
    },
    {
        "uuid": "bbd76875d59c19db256ee88efda86dc0",
        "title": "西湖泛舟呈东坡",
        "author": "刘季孙",
        "content": "西湖春意胜当年，公领笙箫泛画船。\n锦绣一林生水面，衣冠万堵立山前。\n仁恩在物禽鱼遂，喜气随人草木妍。\n半醉插花风调别，写真须是李龙眠。",
        "dynasty": "宋",
        "collection_info": null
    },
    {
        "uuid": "26fcd4b1f8361508d1e84bd71c0e6149",
        "title": "陪东坡中和堂赏月",
        "author": "刘季孙",
        "content": "中和堂上月，盛夏似高秋。\n天泻银河水，人披紫绮裘。\n气飘闻赤壁，语胜踊黄楼。\n归袂接夫子，适从何处游。",
        "dynasty": "宋",
        "collection_info": null
    },
    {
        "uuid": "47ea176422df5dd8d08a8c16586c5f52",
        "title": "次韵东坡赏枇杷",
        "author": "刘季孙",
        "content": "夏木有余绿，山僧知胜春。\n日长寻卧榻，花落断游人。\n红旆来虽晚，清风到亦新。\n成林卢橘熟，翠羽杂金鳞。",
        "dynasty": "宋",
        "collection_info": null
    },
    {
        "uuid": "14dc47d2f77ba0a7176446e57e654077",
        "title": "雪中过城东仰怀平甫学士",
        "author": "刘季孙",
        "content": "马蹄踏雪过东城，暂喜京尘不上缨。\n寒木乌惊花散漫，败檐人怯玉峥嵘。\n岂无良燕容枚老，定有高才忆戴生。\n未负物华聊一赋，知君丽句已先成。",
        "dynasty": "宋",
        "collection_info": null
    },
    {
        "uuid": "55975103c13ed178b8f79e05ca5533d3",
        "title": "题子瞻扬州借山寺",
        "author": "刘季孙",
        "content": "给事风流在，虚亭景越闲。\n全临故宫水，尽致别州山。\n峰势晴相向，岚光夜不还。\n无时供胜赏，历历白云间。",
        "dynasty": "宋",
        "collection_info": null
    },
    {
        "uuid": "64291348840664c68700e33563e15667",
        "title": "西山老人行",
        "author": "刘季孙",
        "content": "善冶一家称主人，奴耕婢爨鸡司晨。\n置之得所生取备，何必百事皆躬亲。\n为主汲汲尽无获，道路锥刀长苦卒。\n君不见西山老人不出户，索酒烹羊呼四邻。",
        "dynasty": "宋",
        "collection_info": null
    },
    {
        "uuid": "13f3bd9c363deb040b3c18ee78912d76",
        "title": "晚过范村呈元礼",
        "author": "刘季孙",
        "content": "渐老犹奔走，风埃过范村。\n岭寒催马疾，村晚待鸦喧。\n世路穷迷久，人情应接繁。\n渊明吾所慕，高意在田园。",
        "dynasty": "宋",
        "collection_info": null
    },
    {
        "uuid": "092d091b6da2adaf35330ee65fab798f",
        "title": "酒隐堂",
        "author": "刘季孙",
        "content": "醉乡王绩比华胥，酒隐堂名意岂殊。\n五斗乐真何所累，一樽随分亦其徒。\n高才未愧人知少，老句曾容客和无。\n尘事万端君莫问，到头酩酊胜区区。",
        "dynasty": "宋",
        "collection_info": null
    },
    {
        "uuid": "95648c795595be5585b12bbd750a005d",
        "title": "偶成",
        "author": "刘季孙",
        "content": "每过杨子宅，时醉庾公楼。\n黄鹄云霄志，白苹江海流。\n读书非世用，种树是吾谋。\n自识文章贵，多寻潇洒侯。",
        "dynasty": "宋",
        "collection_info": null
    },
    {
        "uuid": "8502667ba6337ec188dc3b65073086a2",
        "title": "送江宁知府林公修撰十韵律",
        "author": "刘季孙",
        "content": "昭代尊儒学，惟公简拔频。\n文章分造化，事业在经纶。\n天马来夷路，人龙抚要津。\n几年刊大典，四海属名臣。\n汲引亲疏共，光华出入均。\n玄晖赋江练，文畅咏汀苹。\n道契岩廊久，恩隆建邺新。\n七朝皆故事，十郡得仁人。\n岂晚还西掖，终朝对北辰。\n一言调鼎味，膏泽被斯民。",
        "dynasty": "宋",
        "collection_info": null
    },
    {
        "uuid": "cadb20053be22f1637585e4dffdf7866",
        "title": "将至王屋先寄张明府",
        "author": "刘季孙",
        "content": "诗仙假色管天坛，早晚真除碧落官。\n境内雨频春亩润，门前山聚晓云寒。\n十年不见应题塔，万事休论拟挂冠。\n同是清源骚雅客，欲言流涕已汍澜。",
        "dynasty": "宋",
        "collection_info": null
    },
    {
        "uuid": "f494934f5deb914272b9a6b07fef8a4b",
        "title": "将至济源府先寄姜明府",
        "author": "刘季孙",
        "content": "识君风概有三堂，别后频惊鬓有霜。\n经耳万端人事近，动心千里客途长。\n读书学剑全相误，临水登山独未忘。\n路入济源牵赋咏，此行真发鄙夫狂。",
        "dynasty": "宋",
        "collection_info": null
    },
    {
        "uuid": "847cef827da6b4c12bf69f83440a967f",
        "title": "郑令狐明府",
        "author": "刘季孙",
        "content": "行当腊候晚，共惜岁阴残。\n闻道巴山远，何如蜀路难。\n荒林藏积雪，乱石起惊湍。\n君有亲人术，应令劳者安。",
        "dynasty": "宋",
        "collection_info": null
    },
    {
        "uuid": "025844b65d82681aaac7a6a589767ff9",
        "title": "早发承甫馆寄登州待制",
        "author": "刘季孙",
        "content": "水亭潇洒离尘开，一醉扁舟载月迴。\n马首西归怀底事，只随晓日望蓬莱。",
        "dynasty": "宋",
        "collection_info": null
    },
    {
        "uuid": "0cb910b889c121d2a5c1aba75fa61382",
        "title": "赠贾收处士十韵",
        "author": "刘季孙",
        "content": "君家霅溪上，日食霅溪鱼。\n无钱买钓艇，貌古常有余。\n遇人喜谈笑，贳酒日不虚。\n浩歌出尘表，白鸟来徐徐。\n清风入窗牖，散乱床头书。\n有琴坏徽轸，渊明意何如。\n我欲脱尘网，筑室邻君居。\n有地植松竹，有水种芙蕖。\n作诗赋生理，起居当和予。\n相顾可忘老，醉饱遗君诸。",
        "dynasty": "宋",
        "collection_info": null
    },
    {
        "uuid": "f47e68ddf56c4bd61442b8f19752c72c",
        "title": "赠朱象先处士十韵",
        "author": "刘季孙",
        "content": "前身应画师，摩诘初自许。\n咫尺论万里，宰也少陵与。\n朱翁趣岂凡，山水忘羁旅。\n晴窗布风云，夏木迴炎暑。\n坐来摧虎头，兴尽秃鷄矩。\n况其尘外怀，出门皆胜侣。\n一画不轻付，俗子吾避汝。\n能令希世迹，千载得处所。\n斯人定何如，箧有东坡语。\n画以适其意，能文不求举。",
        "dynasty": "宋",
        "collection_info": null
    },
    {
        "uuid": "0b361804b12bcc4a969449db4c96dea5",
        "title": "三高祠咏古三首  其一",
        "author": "刘季孙",
        "content": "大湖际天碧，浩荡浮万象。\n中有洞庭山，天作蓬壶样。\n芦苇秋萧萧，时闻发渔唱。\n风顺如可寻，月明迷所向。\n有人在扁舟，髪白意夷旷。\n扣舷了不顾，出没信波浪。\n心已类水石，何由知得丧。\n遗民至如今，自古惟越相。\n初为吴都囚，君臣忧醢酱。\n忍耻人谓愚，祈生世知妄。\n尪癯脱万死，归国奇谋创。\n行师舞群姓，下令跃诸将。\n夜半覆姑苏，夫差始悲怆。\n安恻宽晷刻，反掌成伯王。\n江山入会稽，功高谁与抗。\n宠利速祸败，忠臣半诛放。\n遯去举邦求，君王铸形状。\n寂寥数千年，相见霜缣上。",
        "dynasty": "宋",
        "collection_info": null
    },
    {
        "uuid": "03e409457f470d49339cca058cedb4fc",
        "title": "三高祠咏古三首  其二",
        "author": "刘季孙",
        "content": "吴江净如镜，吴艇轻如飞。\n吴山远如画，此景天下稀。\n秋风晓槭槭，秋雨凉霏霏。\n谁将菰菜撷，正是鲈鱼肥。\n时有季鹰者，怀此知所归。\n浩歌有余乐，肯乐首阳饥。\n亲朋不可挽，飘忽云边衣。\n亦闻有富贵，大第严朱扉。\n食必列钟鼎，侍妾鸣珠玑。\n簪裾望颜色，宾从生光辉。\n一言转造化，枯朽生芳菲。\n功高责更重，势或干天威。\n福深祸亦称，颠覆始知机。\n斯人悟兹理，弔世潜欤欷。\n浮沉顾宠禄，安能与心违。\n沧波浩无际，草木情依依。\n可以恣幽步，白云藏钓矶。\n静引一杯酒，高歌怜昨非。\n数峰太湖上，斜阳明翠微。\n虚亭展遗像，想见犹忘机。",
        "dynasty": "宋",
        "collection_info": null
    },
    {
        "uuid": "7b34c1578359e7ee00ff7989895b1fcb",
        "title": "三高祠咏古三首  其三",
        "author": "刘季孙",
        "content": "人物盛东南，莫如吴郡陆。\n汉季逮唐来，班班闻史牍。\n门庭迭辉赫，龙虎争驰逐。\n风流郁兰桂，气象鲜车服。\n鲁望乃其裔，清标映宗族。\n文章及者鲜，意趣超然独。\n宁从一瓢饮，不枉万钟禄。\n云烟蔼巾袖，星斗粲胸腹。\n来居笠泽旁，萧萧数间屋。\n厨中甑起尘，笔下珠盈斛。\n吟须僧舍题，醉就友人宿。\n醒将太玄解，卧把离骚读。\n心惟近渔钓，迹亦混樵牧。\n韵高谁可听，皮子往还熟。\n唱酬数百篇，名流必雌伏。\n业书类有道，不赋长沙鵩。\n晚泊松江上，遗图见眉目。\n分明孤鹤姿，轩昂骇鷄骛。",
        "dynasty": "宋",
        "collection_info": null
    },
    {
        "uuid": "64b2d3a85422b1758fea447c4717de31",
        "title": "游越山寺看泉",
        "author": "刘季孙",
        "content": "龟溪有路莲花引，鹫岭无时云雾生。\n聊放此身留舴艋，不逢人处听泉生。",
        "dynasty": "宋",
        "collection_info": null
    },
    {
        "uuid": "cb9d8f920a6a20df80129a22eea5d317",
        "title": "诗三首  其一",
        "author": "刘季孙",
        "content": "中宫在天半，其上乃吾家。\n纷纷鸾凤舞，往往芝朮华。\n挥手谢世人，耸身入云霞。\n公暇咏天海，我非世人譁。",
        "dynasty": "宋",
        "collection_info": null
    },
    {
        "uuid": "7fd1d7e771879c0a93390ac75ab61df3",
        "title": "诗三首  其二",
        "author": "刘季孙",
        "content": "仙都非世间，天神绕楼殿。\n高低霞雾匀，左右龙蛇徧。\n云车山岳耸，风鼙天地颤。\n从兹得旧渥，万物毫端变。",
        "dynasty": "宋",
        "collection_info": null
    },
    {
        "uuid": "6fffe70dc09a908a3d74187f1b8bb1ee",
        "title": "诗三首  其三",
        "author": "刘季孙",
        "content": "从来英杰自消磨，好笑人间事更多。\n艮上巽宫为进发，千车安稳渡银河。",
        "dynasty": "宋",
        "collection_info": null
    },
    {
        "uuid": "1df95399e0cb897664fb0c656afb16bb",
        "title": "句  其一",
        "author": "刘季孙",
        "content": "诗书鲁国真男子，歌吹扬州作贵人。",
        "dynasty": "宋",
        "collection_info": null
    },
    {
        "uuid": "4936405941ed44a73327287eee62af22",
        "title": "句  其二",
        "author": "刘季孙",
        "content": "江心净带三秋月，岩腹斜收万里云。",
        "dynasty": "宋",
        "collection_info": null
    }
]