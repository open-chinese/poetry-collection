[
    {
        "title": "挂冠  其一",
        "author": "李瓘",
        "content": "古云学古斯入官，我见学易而官难。\n平生透破梦觉关，本来面目只儒酸。\n吾亲不侍若为欢，不如归去卧林间。\n殿前三策沥忠肝，多谢皇恩天地宽。\n戏衫卸下白衣还，扁舟飞过子陵滩。\n前修亦有逋与抟，圣世与之俱空闲。\n何物种放太厚颜，山鬼移文伐其姦。\n此行无復出闽山，休音息影谷之盘。\n今朝酾酒酹雩坛，便向钱塘门挂冠。",
        "dynasty": "宋",
        "collection_info": null
    },
    {
        "title": "挂冠  其二",
        "author": "李瓘",
        "content": "有手须搴龙衮衣，有头须叩九阶墀。\n有口须读离骚词，有腹须饱商山芝。\n有身不愿挂绿皮，笑问此身到何之。\n石室山之颠，重湖水之湄，陶公云乐夫天命復奚疑。",
        "dynasty": "宋",
        "collection_info": null
    }
]