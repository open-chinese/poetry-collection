[
    {
        "uuid": "71fdfab7104dee0be042446236c74476",
        "title": "游骊山  其一",
        "author": "张俞",
        "content": "金玉楼台插碧空，笙歌递响入天风。\n当时国色并春色，尽在君王顾盼中。",
        "dynasty": "宋",
        "collection_info": null
    },
    {
        "uuid": "c4c0376346e44fa3aaf2f34151fe9aed",
        "title": "游骊山  其二",
        "author": "张俞",
        "content": "玉帝楼前锁碧霞，终年培养牡丹芽。\n不防野鹿踰坦入，衔出宫中第一花。",
        "dynasty": "宋",
        "collection_info": null
    },
    {
        "uuid": "22913d6335f57b0ac0d4ccf2ee955069",
        "title": "题温汤驿  其一",
        "author": "张俞",
        "content": "梦魂飞入瑶台路，九霞宫裏曾相遇。\n壶天好景自愁人，春水泛花何处去。",
        "dynasty": "宋",
        "collection_info": null
    },
    {
        "uuid": "4608be6a6c4bd25f8a94afa9368b4d2d",
        "title": "题温汤驿  其二",
        "author": "张俞",
        "content": "昨夜过温汤，梦与杨妃浴。\n敢将豫让炭，却对卞和玉。",
        "dynasty": "宋",
        "collection_info": null
    },
    {
        "uuid": "d2dc196fad7e084195029bf45e080e1e",
        "title": "题温汤驿  其三",
        "author": "张俞",
        "content": "同欢一宵间，平生万事足。\n想得唐明皇，畅哉畅哉福。",
        "dynasty": "宋",
        "collection_info": null
    },
    {
        "uuid": "2687abcd830cb2e3a3a217bc58527393",
        "title": "题汉州妓项帊罗",
        "author": "张俞",
        "content": "蜀国佳人号细腰，东台御史惜妖娆。\n从今唤作杨台柳，舞尽春风万万条。",
        "dynasty": "宋",
        "collection_info": null
    },
    {
        "uuid": "b3072753e68fb6b91b4af19a1a8db3ec",
        "title": "楚中作",
        "author": "张俞",
        "content": "渺渺洞庭野，萧萧黄鹤楼。\n水通云梦浦，人渡沔阳舟。\n广泽侵吴壤，孤城接郢丘。\n山分三楚断，溪入九江流。\n寂寞休兵月，纷纭战国秋。\n吴生来赤壁，魏武定荆州。\n六代凭形势，羣雄死寇讐。\n凄凉帝子宅，浩荡祢衡洲。\n万里浮云暮，千年故国愁。\n武昌宫不见，麋鹿自羣游。",
        "dynasty": "宋",
        "collection_info": null
    },
    {
        "uuid": "f6acf1f91b215a570db60cd582f4148b",
        "title": "蚕妇",
        "author": "张俞",
        "content": "昨日到城廓，归来泪满巾。\n徧身罗绮者，不是养蚕人。",
        "dynasty": "宋",
        "collection_info": null
    },
    {
        "uuid": "8793976e6376fc433bf5a42c61a9367a",
        "title": "郴州道",
        "author": "张俞",
        "content": "南土殊风气，冬林叶尽丹。\n越天无雁度，楚泽有龙蟠。",
        "dynasty": "宋",
        "collection_info": null
    },
    {
        "uuid": "286d3a382611d9fbc2b4d81b06106ae0",
        "title": "白云楼",
        "author": "张俞",
        "content": "城上新开百尺楼，白云人伴白云留。\n山川半倚三吴胜，江汉常吞七泽流。",
        "dynasty": "宋",
        "collection_info": null
    },
    {
        "uuid": "9a5c42691aeac7d316533c7cc5e710c7",
        "title": "车湖",
        "author": "张俞",
        "content": "忆昔车公居此地，遗墟缭绕临清渊。\n惜哉断石文尚在，野老不识投波澜。",
        "dynasty": "宋",
        "collection_info": null
    },
    {
        "uuid": "3fa2b22b1cd9f45364f813497ab24382",
        "title": "广州",
        "author": "张俞",
        "content": "越地春生草，春城瞰渺茫。\n朔风惊瘴海，雾雨破南荒。\n巨舶通蕃国，孤云远帝乡。",
        "dynasty": "宋",
        "collection_info": null
    },
    {
        "uuid": "e886873ce7e1813a9c12e2e869b2fa6d",
        "title": "嘉州",
        "author": "张俞",
        "content": "城分二江急，树入九峯开。\n地隔犍牂绕，人从楚蜀来。",
        "dynasty": "宋",
        "collection_info": null
    },
    {
        "uuid": "39d4abfd06badc2819bff26cd90cb85e",
        "title": "丈人观",
        "author": "张俞",
        "content": "精气腾井络，下临羣岳尊。\n元真戴天坐，执印朝轩辕。",
        "dynasty": "宋",
        "collection_info": null
    },
    {
        "uuid": "022b812571d9a962d782843d0de884a7",
        "title": "除日万州临江亭",
        "author": "张俞",
        "content": "南浦逢除日，天涯有去舟。\n蛮城和雨闭，峡水带春流。",
        "dynasty": "宋",
        "collection_info": null
    },
    {
        "uuid": "867b59ad967402224322c8033f1f4f09",
        "title": "岑公岩",
        "author": "张俞",
        "content": "池光復涵澈，万象皆镜入。\n亭观出浮云，彤彤映邦域。\n左右浮屠宫，岿然争嶪岌。\n孰云南浦陋，今始逢藻饰。",
        "dynasty": "宋",
        "collection_info": null
    },
    {
        "uuid": "78e4f08704608bd72fc47179f36a9d0a",
        "title": "韩信坛",
        "author": "张俞",
        "content": "汉用亡臣策，登坛授钺时。\n须知数仞土，曾立太平基。",
        "dynasty": "宋",
        "collection_info": null
    },
    {
        "uuid": "351e8c9793ae42e8b005c92283f6fa52",
        "title": "博望侯墓",
        "author": "张俞",
        "content": "九译使车通，君王悦战锋。\n争残四夷国，只在一枝筇。",
        "dynasty": "宋",
        "collection_info": null
    },
    {
        "uuid": "dab377cae5ffe48beb8f5b4753b3b862",
        "title": "题隠真谷",
        "author": "张俞",
        "content": "绵绵褒斜路，窈窈郑真谷。\n斯人已千载，高谊犹在目。",
        "dynasty": "宋",
        "collection_info": null
    },
    {
        "uuid": "d068c977cd241c0d6dbc139c9bf8bb9f",
        "title": "除夜宿黄沙馆书怀",
        "author": "张俞",
        "content": "穷年抚剑独无眠，世路危疑倦往还。\n夜半无人残月白，狐鸣枭啸满空山。",
        "dynasty": "宋",
        "collection_info": null
    },
    {
        "uuid": "26fcaedf341d4cb93904d53e6f27a3f2",
        "title": "岁穷雨夜独卧山斋",
        "author": "张俞",
        "content": "岁晏云深谁与游，嵓房终夜雨如秋。\n不知海上三山梦，何似人间万户侯。",
        "dynasty": "宋",
        "collection_info": null
    },
    {
        "uuid": "2a169684a1e9a58cf3cde8e89bdb80e3",
        "title": "朱槿花二首  其一",
        "author": "张俞",
        "content": "风雨无人弄晚芳，野桥千树斗红房。\n朝荣暮落成何事，可笑纷华不久长。",
        "dynasty": "宋",
        "collection_info": null
    },
    {
        "uuid": "619a11106dcbed6ffa148fc6b186893b",
        "title": "朱槿花二首  其二",
        "author": "张俞",
        "content": "朝菌一年迷晦朔，灵蓂千岁换春秋。\n如何槿艷无终日，独倚栏干为尔羞。",
        "dynasty": "宋",
        "collection_info": null
    },
    {
        "uuid": "00f3570f1628b2d8323e318b9a70dc55",
        "title": "翠微寺",
        "author": "张俞",
        "content": "翠微寺本翠微宫，楼阁亭台数十重。\n天子不来僧又死，樵夫时倒一株松。",
        "dynasty": "宋",
        "collection_info": null
    },
    {
        "uuid": "02a985abbeffe44aa49f862872bc33f2",
        "title": "陪孙之翰太傅登成都楼",
        "author": "张俞",
        "content": "龊龊古之人，伤心广陵废。\n遂弦芜城歌，半夜一挥涕。\n蕙纨随草衰，藻黼归尘翳。\n魂石敛邱封，歌堂从水逝。\n熏光杳沈灭，吞恨徒千岁。\n我怀吴蜀国，祸乱若符契。\n目览台城墟，心感君王世。\n干戈日驰逐，狼虎争吞噬。\n山河实天堑，城阙巍地肺。\n霸力不久炎，倏忽如焚薙。\n空余万雉城，岌倚寒云际。\n麋鹿玩苹阴，狐狸栖棘卫。\n江汉含呜咽，岷峨抱迢递。\n荒村烟花遥，落日寒风厉。\n因知市朝人，自古悲兴替。",
        "dynasty": "宋",
        "collection_info": null
    },
    {
        "uuid": "992cf4d60b9e60472701b9773e871ebf",
        "title": "谒白帝庙",
        "author": "张俞",
        "content": "孤山扞江口，上有白帝祠。\n横视天下险，万流皆俯窥。\n古殿锁神物，悲风出阴帷。\n天昏瓦栋折，狐鼠亦生威。\n优巫日鼓舞，鬼怪生奔驰。\n雷霆卷蛟窟，雹火烧松枝。\n入户精魄动，有如阴兵随。\n吁哉汉盗乱，海内遂崩离。\n赤龙始潜跃，逐鹿过秦时。\n公孙奋神剑，定蜀图安危。\n陇坻开北户，荆门启东陲。\n长驱百万众，日斗天下师。\n羣豪插羽翼，与汉争雄雌。\n两帝不并立，兴亡良可悲。\n天运虽有在，圣贤岂无为。\n昭皇揽英杰，袭轨奄重基。\n风云共浩荡，千古余寒碑。\n威神竟不没，万里震南夷。",
        "dynasty": "宋",
        "collection_info": null
    },
    {
        "uuid": "1b29b40d80d795d348b0ff77ea725371",
        "title": "邛州青霞嶂",
        "author": "张俞",
        "content": "雾山琼合自云川，户有清溪种玉田。\n万本桃花不知处，几人曾得问秦年。",
        "dynasty": "宋",
        "collection_info": null
    },
    {
        "uuid": "b944b1a1c08b17caf13ecd772ebe2b7c",
        "title": "邛州青霞嶂 题西山临江亭",
        "author": "张俞",
        "content": "南北逢除日，天涯有去舟。\n蛮城和雨闭，峡水带春流。\n不负新年感，惟多故国愁。\n宁无贺新酒，徒此事羁囚。",
        "dynasty": "宋",
        "collection_info": null
    },
    {
        "uuid": "6266b01e459ee7cc64541f634560ee75",
        "title": "游灵岩",
        "author": "张俞",
        "content": "玉文山后灵岩寺，四百年来选佛场。\n满地白云关不住，石泉流出落花香。",
        "dynasty": "宋",
        "collection_info": null
    },
    {
        "uuid": "e31cec3556fb01da9dad644760ac4c79",
        "title": "句  其一",
        "author": "张俞",
        "content": "高光如有嗣，吴魏岂胜诛。",
        "dynasty": "宋",
        "collection_info": null
    },
    {
        "uuid": "e4516e8017306937a1a9cf4c017fd09b",
        "title": "句  其二",
        "author": "张俞",
        "content": "可胜亡国恨，犹有爱山心。",
        "dynasty": "宋",
        "collection_info": null
    },
    {
        "uuid": "d2c241bd35fbd95a7a95a0e00e440f40",
        "title": "句  其三",
        "author": "张俞",
        "content": "万顷碧波看不尽，一拳孤岫望中明。",
        "dynasty": "宋",
        "collection_info": null
    },
    {
        "uuid": "63e2ed4b830e92663c6757b99990bb5f",
        "title": "句  其四",
        "author": "张俞",
        "content": "千年黄鹤无消息，满自空寒万里秋。",
        "dynasty": "宋",
        "collection_info": null
    },
    {
        "uuid": "245c684c0af678c7a4a732181eaf1b67",
        "title": "句  其五",
        "author": "张俞",
        "content": "与谁天末分青髻，长向人间画翠哦。",
        "dynasty": "宋",
        "collection_info": null
    },
    {
        "uuid": "1159f3afb4506c8bc316bda6219e7f4b",
        "title": "句  其六",
        "author": "张俞",
        "content": "真人自有龙蹻术，可笑长生事战争。",
        "dynasty": "宋",
        "collection_info": null
    },
    {
        "uuid": "49b0380b18da4882b9a0180bb13d0fc9",
        "title": "句  其七",
        "author": "张俞",
        "content": "欲作外臣谁是友，白云孤鹤在岩扉。",
        "dynasty": "宋",
        "collection_info": null
    },
    {
        "uuid": "8a8aa7ab17eecfcb13114ed14a357646",
        "title": "句  其八",
        "author": "张俞",
        "content": "昔乃荆棘荒，今为蕙兰袭。",
        "dynasty": "宋",
        "collection_info": null
    },
    {
        "uuid": "cf69fc3664ccf0dad295d82aa1eb30c9",
        "title": "句  其九",
        "author": "张俞",
        "content": "康乐有情遥寄想，青溪句在十三峯。",
        "dynasty": "宋",
        "collection_info": null
    },
    {
        "uuid": "adfda5d79fb043227af1405e8926a40c",
        "title": "句  其一○",
        "author": "张俞",
        "content": "生涯自笑惟诗在，旋种芭蕉听雨声。",
        "dynasty": "宋",
        "collection_info": null
    },
    {
        "uuid": "6e2d1cf5d4fb25e0b9f933f456c45ea1",
        "title": "句  其一一",
        "author": "张俞",
        "content": "独得万古意。",
        "dynasty": "宋",
        "collection_info": null
    }
]