[
    {
        "title": "“僮至”念奴娇 残蝉断雁",
        "author": "俞处",
        "content": "残蝉断雁，政西风萧索，夕阳流水。\n落木无边幽眺处，云拥登山屐齿。\n岁月如驰，古今同梦，惟有悲欢异。\n绿尊空对，故人相望千里。\n追念淮海当年，五云行殿，咫尺天颜喜。\n清晓胪传仙仗里，衣染玉龙香细。\n今日天涯，黄花零乱，满眼重阳泪。\n艰难多病，二陵无奈秋思。",
        "dynasty": "宋",
        "collection_info": null
    }
]