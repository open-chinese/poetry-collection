[
    {
        "uuid": "51c7de38befd502287866d317df51095",
        "title": "题莲花洞",
        "author": "独孤均",
        "content": "路迴千曲绕芝田，羽客相擕访谪仙。\n石窦嵌空惟有迹，灵龛隐轸莫知年。\n来居洞裏长无死，不出人间自有天。\n更欲不眠吟至晓，恐惊龙动起愁烟。",
        "dynasty": "唐",
        "collection_info": null
    },
    {
        "uuid": "c911ecef874e25ba9b751f237d4d9ab7",
        "title": "题含虚洞二首 一",
        "author": "独孤均",
        "content": "高树猿啼乱水声，寻幽不觉洞中行。\n骊龙宿处云常暗，羽客归时路自明。\n别后已迷舟竈火，迴来犹认玉童名。\n从今已去朝金阙，便隔人间五百生。",
        "dynasty": "唐",
        "collection_info": null
    },
    {
        "uuid": "b9ea9a8a382bd70683201fa20fe5f81d",
        "title": "题含虚洞二首 二",
        "author": "独孤均",
        "content": "扪萝攀蹬步欹危，历览幽岩骇怪奇。\n泉石膏肓传亦久，神仙窟宅到何迟。\n真人鹿引非无路，洞府龙升自有时。\n但觉尘缘挹绝景，踌躇落笔媿题诗。\n（以上《康熙徽州府志》二《婺源·山川》）（〖1〗光绪《婺源县志》卷六十二作独孤筠。\n）。",
        "dynasty": "唐",
        "collection_info": null
    }
]