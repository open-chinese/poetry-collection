[
    {
        "title": "竹西怀古",
        "author": "李易",
        "content": "淮南昔繁丽，富庶天下称。\n管弦十万户，夜夜闻喧腾。\n不徒竹西寺，歌吹相豪矜。\n一朝烽火急，廛市为沟塍。\n风月无欢场，睥睨皆射堋。\n荒荒野月白，照地如寒冰。\n自从画江守，岁岁输金缯。\n萧条闾井间，水旱又频仍。\n我来经故里，日暮此一登。\n隋唐倐己往，遗迹几废兴。\n江山极苍莽，望之涕沾膺。",
        "dynasty": "宋",
        "collection_info": null
    },
    {
        "title": "居剡寄郑天和",
        "author": "李易",
        "content": "金庭洞在桐栢山，山高一万八千丈。\n中有神仙不死区，郁郁黄云覆其上。\n透岩流壑绕四旁，面势参差皆意向。\n鸡登天姥有时闻，鹤在沃洲何待放。\n彩衣大胜宫锦袍，白髮奉亲仍敬养。\n异才争出辅清朝，爽气自惊游碧障。\n古来无位有重名，吾家谪仙陆鲁望。\n平生愿到犹不谐，矧復区区走俗状。\n桃源康乐旧乡存，路接风烟甘远往。\n渡江正谓九华丹，石笋飞泉归指掌。\n鸾翔鹄浴传异时，列岫方池闲想像。\n剡溪随处可卜居，乘兴扁舟正相访。",
        "dynasty": "宋",
        "collection_info": null
    },
    {
        "title": "三悬潭",
        "author": "李易",
        "content": "鹿山今是贵门山，尽室携扶万壑间。\n流水相随真自悟，遥岑一望若为攀。\n风翻竹坞清如洗，月过松扉静不关。\n潭底卧龙烦一起，正须霖雨济尘寰。",
        "dynasty": "宋",
        "collection_info": null
    },
    {
        "title": "题剡山所见",
        "author": "李易",
        "content": "剡中无数野蔷薇，黄云烂漫相因依。\n玉杯浅琢承坠露，金钟倒挂摇晨晖。\n斑竹笋行三亩地，红药花开一尺围。\n豆角尝新小麦秀，来禽长向樱桃肥。\n歌舌随风柳外啭，翠花带水烟中飞。\n鱼跳破浪奋赤鬛，鹤唳投松翻缟衣。\n乡关万里久无梦，岩壑四年今息机。\n叮咛杜宇往江北，为唤故人令早归。",
        "dynasty": "宋",
        "collection_info": null
    },
    {
        "title": "卜居独秀山",
        "author": "李易",
        "content": "访戴溪长近若耶，金庭雪对赤城霞。\n沼从鹄举添萧索，峰似鸾翔解嘆嗟。\n每爱林间百种蝶，难忘竹外四时花。\n剡川图上他年指，独秀山前是我家。",
        "dynasty": "宋",
        "collection_info": null
    },
    {
        "title": "贵门卜筑",
        "author": "李易",
        "content": "乱后亦择居，筮山山輙许。\n居民百余家，喜甚手欲舞。\n云久闻公名，此幸殆天与。\n感兹郑重意，时节共鸡黍。\n剡川非沃野，地僻民更窭。\n趁时务撷茗，余力工捣楮。\n寡妇念遗秉，洿池怜数罟。\n我欲教耦耕，尽力循南亩。\n桃杏种连山，深居可长处。\n东邻有节士，酒酣乃发语。\n公昔起布衣，高谊掩前古。\n亲擢类平津，决见逢真主。\n两宫伫六飞，万乘思一举。\n交侵正倔强，蠭起益旁午。\n浩然公独归，偶出宁有补。\n默塞復何言，长嘆汗如雨。",
        "dynasty": "宋",
        "collection_info": null
    },
    {
        "title": "剡溪幽居",
        "author": "李易",
        "content": "胜绝剡溪边，巢枝度半年。\n燕回衔落絮，鱼涌接飞泉。\n丹鼎山头气，茶炉竹外烟。\n幽居己成趣，佳句若为传。",
        "dynasty": "宋",
        "collection_info": null
    },
    {
        "title": "咏吐绶鸟",
        "author": "李易",
        "content": "昔人仙去断丹梯，憔悴深山吐绶鸡。\n百转和鸣非我事，漫将锦服擅幽栖。",
        "dynasty": "宋",
        "collection_info": null
    },
    {
        "title": "仙人洞",
        "author": "李易",
        "content": "云巘分佳茗，风潭矗怪松。\n书疑黄石授，税可紫芝供。\n抵玉那惊鹊，探珠欲近龙。\n晚来听近雨，乞水濯尘容。",
        "dynasty": "宋",
        "collection_info": null
    },
    {
        "title": "罗汉石",
        "author": "李易",
        "content": "铁骑侵淮海，龙潭碧始通。\n云生倚宝刹，月出见珠宫。\n泻涧水喷薄，依岩树鬰葱。\n神交难独擅，吾党契元同。",
        "dynasty": "宋",
        "collection_info": null
    },
    {
        "title": "珠溪",
        "author": "李易",
        "content": "玉龙劈山开，南骛肆奔猛。\n风荡雪蒙蒙，月流光炯炯。\n壮气动贵门，前驱入蛟井。\n万籁息中消，一区临绝境。\n奔雷有余音，垂磬得深省。\n白云何所闻，就宿孤峰顶。",
        "dynasty": "宋",
        "collection_info": null
    },
    {
        "title": "浴鹄沼",
        "author": "李易",
        "content": "鹄沼开新鑑，纤尘莫遗遮。\n翠光争水鸟，红影湛山花。\n天外时分明，林端更蔚霞。\n高飞留旧迹，八付谪仙家。",
        "dynasty": "宋",
        "collection_info": null
    },
    {
        "title": "发军营坞",
        "author": "李易",
        "content": "褰裳涉流水，倚水送归云。\n海角春潜到，山腰路忽分。\n伏龙应厌睡，飞电骇论文。\n鹳雀知机早，翻然不待羣。",
        "dynasty": "宋",
        "collection_info": null
    }
]