[
    {
        "uuid": "04903f1d0ca83a36e1a424ddd304f437",
        "title": "杂诗",
        "author": "张炜",
        "content": "笙簧世所贵，正调多溺沉。\n有人怀古心，临风理瑶琴。\n一弹秋月高，忽觉开尘襟。\n或疑涧泉声，忽作鸾凤吟。\n得意自怡悦，子期难再寻。\n铜壶一枝梅，尽可为知音。",
        "dynasty": "宋",
        "collection_info": null
    },
    {
        "uuid": "71a5011722fa26f9a8fc03843ace8f34",
        "title": "苦寒二首  其一",
        "author": "张炜",
        "content": "北风吹枯桑，污注如语汝。\n牎虗夜少寐，展转莫宁处。\n衾裯冷如鐡，凛凛不可御。\n家居犹畏寒，何况远行旅。",
        "dynasty": "宋",
        "collection_info": null
    },
    {
        "uuid": "7734a14a1b0accfddb7eac61defc3bce",
        "title": "苦寒二首  其二",
        "author": "张炜",
        "content": "白雪农家瑞，亦使天下寒。\n陋巷无饥民，此瑞古所难。\n上方播春仁，发粟赒饥飡。\n一饱生欢心，万户各获安。",
        "dynasty": "宋",
        "collection_info": null
    },
    {
        "uuid": "5b83c7f6b3f0d1245fd325e44f27296c",
        "title": "海棠",
        "author": "张炜",
        "content": "杨妃睡未足，西子粧太华。\n余妖媚东君，化为枝上花。\n娇羞沁红玉，袅娜揉春霞。\n少陵恐添愁，不欲诗句夸。",
        "dynasty": "宋",
        "collection_info": null
    },
    {
        "uuid": "afa9c4c73b80735dfbb810e33534600b",
        "title": "题夏训武珪画牛",
        "author": "张炜",
        "content": "枯木立数茎，断岸走千尺。\n旁有牧牛儿，放牛倚拳石。\n牛闲芳草间，儿倦眠跼蹐。\n画手笔入神，淡墨夺真迹。\n凭谁唤儿醒，落日归路僻。\n觉来横短笛，吹断远山碧。",
        "dynasty": "宋",
        "collection_info": null
    },
    {
        "uuid": "2d9a330355be070975e7bdb7862f1045",
        "title": "游葛岭玛瑙寺瞻孤山尊者像",
        "author": "张炜",
        "content": "柳风吹兰衿，藓晕识芒履。\n寻幽古招提，偶识尊者墓。\n断碣眠苍云，慈容惨香雾。\n孤山岂无诗，未若壁间句。",
        "dynasty": "宋",
        "collection_info": null
    },
    {
        "uuid": "62517d237dacaf4590da262a2bc96683",
        "title": "虚谷",
        "author": "张炜",
        "content": "虚室既生白，空谷亦传声。\n山翁抱高标，借为虚谷名。\n中有如带水，流出心源清。\n我欲从之游，临风濯尘缨。",
        "dynasty": "宋",
        "collection_info": null
    },
    {
        "uuid": "f422518e60f8005f35dbb5d61153c963",
        "title": "柯山制墨胡处士求隶字",
        "author": "张炜",
        "content": "有客落魄游京都，形服差类山泽臞。\n袖携一纸故友书，来求古隶铭墨模。\n我方临池且自娱，触拨雅兴生江湖。\n坐扣墨法果不诬，出示数餠泥金濡。\n质模温润凝龙酥，麝气酷烈清透肤。\n浣濯研沼尘滓无，磨动淳漆生金壶。\n吴笺半幅翻雪腴，碧云掩冉生兔鬚。\n豪家有钱贮金珠，谁肯淡好如吾徒。\n自怜我为贫所拘，倾嚢尽易令无余。\n临行束担付獠奴，就索诗句荣归途。\n天下具眼不可污，芳名岂借人言沽。",
        "dynasty": "宋",
        "collection_info": null
    },
    {
        "uuid": "45c6b32cb5b53517485d0cad321ecc70",
        "title": "试宣毫",
        "author": "张炜",
        "content": "中山瑞兽久不出，天下笔工徒负名。\n近闻宛陵获数辈，束縳管制差专精。\n携入京师求鉴赏，一见不以他毫轻。\n呼童涤砚淬瑿玉，催我纸上云烟生。",
        "dynasty": "宋",
        "collection_info": null
    },
    {
        "uuid": "6a570cd0220fdd928227146f355b6425",
        "title": "买剑",
        "author": "张炜",
        "content": "袖携一剑三尺铦，试与豪士论丑妍。\n锋铓闪烁走冰雪，靶鞘激烈拏风烟。\n断蛟截犀挺灵怪，照人切玉光牵聨。\n昔时欧冶不再岀，纯鈎盘郢名空传。\n越王苟不遇薛烛，万户骏马谁肯捐。\n物虽有价瑶无价，瑶逢识者逾精鲜。\n主人得之亦自壮，十袭珍秘轻万钱。\n何当佩服却戎羌，会令沙漠无戈鋋。",
        "dynasty": "宋",
        "collection_info": null
    },
    {
        "uuid": "491895258bc9246ad72e9235f87bcbbf",
        "title": "辛丑长至",
        "author": "张炜",
        "content": "物意通人事，阳生一脉天。\n梅虽搀腊破，柳已得春先。\n袜颂趋时献，台云取巧传。\n所须惟饱耳，延颈看丰年。",
        "dynasty": "宋",
        "collection_info": null
    },
    {
        "uuid": "8c53cacefa5aaf838350d86fac26c493",
        "title": "寄任居士",
        "author": "张炜",
        "content": "师默修禅观，龙升虎自閒。\n眼开俱是道，心定亦无山。\n瘿木床三尺，蓬茅屋半间。\n錬成真积力，策景到瑶关。",
        "dynasty": "宋",
        "collection_info": null
    },
    {
        "uuid": "d3ecb00ae4d963a6476abbab12828458",
        "title": "为徐叔刚赋达斋",
        "author": "张炜",
        "content": "男儿劲正气，期欲展经纶。\n场屋求程艺，山林多隠人。\n学优宜必仕，道在不妨贫。\n快举摩霄翮，聮翩立要津。",
        "dynasty": "宋",
        "collection_info": null
    },
    {
        "uuid": "35b7606699290926b91f4d816e4eca47",
        "title": "题莲峰集后",
        "author": "张炜",
        "content": "夺得莲峰秀，英名馥迩遐。\n文章腾气燄，句律炼聱牙。\n一梗江湖客，三朝忠义家。\n欲评清绝处，雪月照梅花。",
        "dynasty": "宋",
        "collection_info": null
    },
    {
        "uuid": "51db2ced48e458590f365fb49eba2ed0",
        "title": "纸阁",
        "author": "张炜",
        "content": "纸阁新装褫，青氊喜尚存。\n翠圆垂彩络，红朶粲陶盆。\n藏密寒无着，融真体自温。\n夜深谁晤语，花缀短檠昏。",
        "dynasty": "宋",
        "collection_info": null
    },
    {
        "uuid": "635c9620f72f59a83b1ebcd46309a53d",
        "title": "游蒋山",
        "author": "张炜",
        "content": "家世帝王州，钟山耻未游。\n卷书趍幕府，散步入林丘。\n泉湃悬崖丑，云闲古树愁。\n草堂今在否，更欲展诗眸。",
        "dynasty": "宋",
        "collection_info": null
    },
    {
        "uuid": "064c2ccd14055cf862210934d071e7c8",
        "title": "简耕月",
        "author": "张炜",
        "content": "一犂将暝色，月下自耕耘。\n为适能吟趣，非干力穑勤。\n草芟心地阔，苗揠世情分。\n莘野如膺诏，新诗就献君。",
        "dynasty": "宋",
        "collection_info": null
    },
    {
        "uuid": "3084b26ea1b96e4f85b1c554162ff328",
        "title": "辛丑长至后九日其夕大风",
        "author": "张炜",
        "content": "朝家祷琼瑞，天忽赐雄风。\n静听耳轰皷，冻眠身屈弓。\n把茅吹卷后，矮柱兀揺中。\n拶晓怪威息，太阳升海东。",
        "dynasty": "宋",
        "collection_info": null
    },
    {
        "uuid": "ad994658dbd941e8b038c21fdbac4ef2",
        "title": "过西兴渡",
        "author": "张炜",
        "content": "久不到西陵，重来扣便𦫃。\n眼吞沧海碧，帆卷越山青。\n路远人烟盛，官清风浪停。\n片时登岸口，小立望云亭。",
        "dynasty": "宋",
        "collection_info": null
    },
    {
        "uuid": "5328158af1ee230aee5bcf7c80ab4c4a",
        "title": "题浄众壶隐",
        "author": "张炜",
        "content": "古院无僧住，含情更惘然。\n绿苔欺破阁，白鸟没飞烟。\n壶隐迟迟日，筒分细细泉。\n栏干聊小凭，取次缀诗篇。",
        "dynasty": "宋",
        "collection_info": null
    },
    {
        "uuid": "4b4b41302b03fe5d952c722993940333",
        "title": "骑马",
        "author": "张炜",
        "content": "陌上骑骢马，朱缨耀日丹。\n袖欺鞭竹瘦，靴入𩍐金寒。\n毳帽兜貂鼠，茸裘织雁团。\n戎装吾亦可，初不碍儒冠。",
        "dynasty": "宋",
        "collection_info": null
    },
    {
        "uuid": "90f8c035e43085e041a34c3becd0baf3",
        "title": "题友人深居",
        "author": "张炜",
        "content": "閒中有真乐，深隐向林峦。\n𠜴竹招山色，栽梅结岁寒。\n事因贫后少，心到老来安。\n拾芥取青紫，野人犹畏难。",
        "dynasty": "宋",
        "collection_info": null
    },
    {
        "uuid": "691a7d196f3c4cf56ee1e1596ef0736f",
        "title": "观集芳园",
        "author": "张炜",
        "content": "千步入修廊，犹闻碧雾香。\n风翻宫襭紫，菊染御枹黄。\n亭宇丹青老，笙歌岁月长。\n上皇临幸少，书圃自翱翔。",
        "dynasty": "宋",
        "collection_info": null
    },
    {
        "uuid": "2dacd44033f459d156555058e2b511e1",
        "title": "谒和靖祠",
        "author": "张炜",
        "content": "先生遗隐迹，年古路荒凉。\n鹤唤诗魂去，梅留姓字香。\n孤山应似旧，荐菊谩流芳。\n翻作西湖梦，骚人为断肠。",
        "dynasty": "宋",
        "collection_info": null
    },
    {
        "uuid": "0421f654149a1eba23e96e3ae64f01a0",
        "title": "题心远别墅",
        "author": "张炜",
        "content": "闻说藏修所，凭山更接溪。\n百花搀序发，万竹剪云齐。\n地胜尘无染，廛居俗正迷。\n二王诗绝唱，何用我留题。",
        "dynasty": "宋",
        "collection_info": null
    },
    {
        "uuid": "756e33fd399e235ffdc4a92d839a0aab",
        "title": "舟离和州别史君",
        "author": "张炜",
        "content": "眷客留连久，分携各惘情。\n艣摇江水碧，城凸晓烟明。\n衣薄寒先觉，心平浪不惊。\n钟山青在睫，归兴逐云生。",
        "dynasty": "宋",
        "collection_info": null
    },
    {
        "uuid": "a97e1bbefbbf19cbdd6ad7a1f865e557",
        "title": "谦斋席间赠苔矶",
        "author": "张炜",
        "content": "因合谦斋饮，新编得细哦。\n髯掀天地阔，足历水云多。\n才敏逢青眼，家成隐翠萝。\n近闻诗债盛，老退欲停戈。",
        "dynasty": "宋",
        "collection_info": null
    },
    {
        "uuid": "cd6644cdb44894948f3e1c85981e83c5",
        "title": "访刘山人隐居",
        "author": "张炜",
        "content": "步入山回处，茅櫩隐士家。\n远峰奔渇骥，曲径袅修蛇。\n纯翠千茎竹，交红一架花。\n客来费清供，汲水自煎茶。",
        "dynasty": "宋",
        "collection_info": null
    },
    {
        "uuid": "f9ffb95cddea62884cfe9c5ca014d781",
        "title": "春晚郊行有怀",
        "author": "张炜",
        "content": "行春车马渐无多，閒步郊原玩物华。\n已角未腴阴径笋，似香非韵别篱花。\n子规饶舌空催客，蛱蝶贪游不恋家。\n常记湖邉同咏赏，归鞍扶醉月笼纱。",
        "dynasty": "宋",
        "collection_info": null
    },
    {
        "uuid": "852af4cb1f570d6406ff698c6964152b",
        "title": "冬至",
        "author": "张炜",
        "content": "冷笑书云上鲁台，乖祥俱向眼中猜。\n阴逢剥处自阳復，否到极时须泰来。\n霜剪草茸寒欲断，日烘梅粉暖全开。\n吾侬唤作寻常事，坐看儿童拜节回。",
        "dynasty": "宋",
        "collection_info": null
    },
    {
        "uuid": "d2ebc714750a7c38ecc43db8c1b37529",
        "title": "学吟",
        "author": "张炜",
        "content": "骚豪矢口便成诗，全异推敲炼句迟。\n一字下平揺不动，数聨生就稳难移。\n池塘春草英灵处，水月梅花颕悟时。\n我亦学吟功未进，每将此理扣心师。",
        "dynasty": "宋",
        "collection_info": null
    },
    {
        "uuid": "889425e4b7eb518c015918d6072b7b65",
        "title": "题六和塔秀江亭",
        "author": "张炜",
        "content": "秀江亭上驻吟怀，苔藓轩窗四面开。\n潮怒挟风吹海立，橹声揺月下天来。\n浮沤世事等出没，泛梗羁人几去回。\n待写篇诗纪游迹，路迢不奈马频催。",
        "dynasty": "宋",
        "collection_info": null
    },
    {
        "uuid": "5f13ca9d7a5eddc655269a6ab57d52c8",
        "title": "雪窗自西陵以新诗并水仙见惠",
        "author": "张炜",
        "content": "洛浦风流几隔年，江南重见色依然。\n根从埜卉同分品，香与梅花可并肩。\n葩白中黄饶藴藉，腊梅春暖肆芳妍。\n殷勤併挟新诗送，领略丰姿夜不眠。",
        "dynasty": "宋",
        "collection_info": null
    },
    {
        "uuid": "5cae499a3fc6d4148f71b4a4068fbda0",
        "title": "饯友人赴靖州通道尉",
        "author": "张炜",
        "content": "竹风荷气约朱明，路入渠阳暑尚清。\n马耳萧萧悬堕月，鷄声喔喔勉修程。\n何拘梅政夸年少，即泛莲漪赞老成。\n莫把西湖浪吟笔，楚山空阔更关情。",
        "dynasty": "宋",
        "collection_info": null
    },
    {
        "uuid": "3c259eb831cc6cfb3ce9892cf3662949",
        "title": "题友人自方家峪迁居北山栖霞岭",
        "author": "张炜",
        "content": "素喜华居逼禁闉，北山何事又移文。\n来依岳麓千章翠，閒却南屏一片云。\n招月咏梅君自乐，煮泉瀹茗客同分。\n未随燕雀伸忱贺，先剪溪藤述寸芹。",
        "dynasty": "宋",
        "collection_info": null
    },
    {
        "uuid": "c464a8f063bda94375c60612caf81215",
        "title": "游洞霄栖真洞",
        "author": "张炜",
        "content": "笋舆揺兀到山前，就宿栖真古洞天。\n老木倚风清鹤唳，湿云拖雨护龙眠。\n尘凡夐岀几千仞，足迹经由已半仙。\n到此岂容闲咏笔，重来知復是何年。",
        "dynasty": "宋",
        "collection_info": null
    },
    {
        "uuid": "76fee6879f36dc3d68a95c2e842807ff",
        "title": "题可山梅花岩",
        "author": "张炜",
        "content": "高人深欲买山居，常办栽梅养鹤图。\n喜有名园邻水月，不妨清梦忆江湖。\n羲之坦腹应相爱，和靖掀髯足自娱。\n旦夕杖藜须践约，锦囊先束付奚奴。",
        "dynasty": "宋",
        "collection_info": null
    },
    {
        "uuid": "59ac6031ac8663c720f88692a014d778",
        "title": "题童宰盘隐",
        "author": "张炜",
        "content": "才了花阴入要涂，暂时归去友樵渔。\n远山数笔意不尽，流水一泓清有余。\n我辈爱吟怀退步，谁人得计肯闲居。\n古梅树下三间屋，深掩柴门静读书。",
        "dynasty": "宋",
        "collection_info": null
    },
    {
        "uuid": "f28f9380525a149d26ee807dbcaf8236",
        "title": "归畊",
        "author": "张炜",
        "content": "纡青拖紫信天缘，才说归畊自乐然。\n二顷良田供活计，一鉏风雨饱丰年。\n妻条桑叶催蚕起，儿脱莎衣傍犊眠。\n不是此心甘隐退，为贪农隙理残编。",
        "dynasty": "宋",
        "collection_info": null
    },
    {
        "uuid": "5daf48861121d10132121baa2845ba34",
        "title": "援藤",
        "author": "张炜",
        "content": "援藤穿藓扣云扉，清足高标显翠楣。\n风月任随时事改，江山不被世情移。\n虽无白酒留君醉，却有青编可自怡。\n朱紫纷纷徒说贵，隐居真乐几曾知。",
        "dynasty": "宋",
        "collection_info": null
    },
    {
        "uuid": "07006099be2234ea6a52297931a1f034",
        "title": "桂",
        "author": "张炜",
        "content": "痴儿緫向月中求，不信人间剩有秋。\n万点尽垂金粟颗，一枝宜上玉搔头。\n清香已压龙涎倒，堕蕚宜将蚁醑浮。\n吟得诗成对花举，不须招客费赓酬。",
        "dynasty": "宋",
        "collection_info": null
    },
    {
        "uuid": "8f88e285a9817ccf9ba93b8af08d2648",
        "title": "简任新恩",
        "author": "张炜",
        "content": "自别梧姿二十年，情亲何暇雁传笺。\n深疑楚泽蟠胸次，不放吴霜点鬓邉。\n我忆花间听乐府，君嗟柳下度吟鞭。\n于今又遂衔杯乐，湖海相逄岂偶然。",
        "dynasty": "宋",
        "collection_info": null
    },
    {
        "uuid": "f962f6fcbab739e96fe228a21630e5e6",
        "title": "寄武冈宰宋雪岩",
        "author": "张炜",
        "content": "柳下分携鬚影苍，好风吹梦过都梁。\n诸蛮帖化花阴静，一骑飞尘荐墨香。\n书就几曾逢驿使，公余应不冷奚囊。\n云情鹤态元如旧，应倚株梅忆锦乡。",
        "dynasty": "宋",
        "collection_info": null
    },
    {
        "uuid": "31191b45b21cab563ca3f99c12c2b4bc",
        "title": "谢朱高邮惠湛卢诗集",
        "author": "张炜",
        "content": "门掩飞花欲曙时，起来忽接湛卢诗。\n清新尽夺冰霜气，婉丽浑无脂腻辞。\n题品江山今已了，登庸廊庙不宜迟。\n高沙父老休专惠，宣室今兴夜半思。",
        "dynasty": "宋",
        "collection_info": null
    },
    {
        "uuid": "523d08271fb826593ed6b73b76e14284",
        "title": "寒月郊居",
        "author": "张炜",
        "content": "心远郊居閒亦胜，砖炉纸阁类僧房。\n倦抽乐府翻吴韵，独对骚经味楚羌。\n句到夺将袍锦赤，功成消得带金黄。\n相逢毎惜芝兰种，犹在潇潇水竹傍。",
        "dynasty": "宋",
        "collection_info": null
    },
    {
        "uuid": "d7a31f036bcef6796f9a28c311aaa514",
        "title": "再游玉泉观金鱼",
        "author": "张炜",
        "content": "曾见金鳞已十年，重来鬐鬛尚凄然。\n忍从鰕蠏常为侣，好作蛟龙飞上天。\n古木耸云尊梵宇，灵源疏滴润农阡。\n商霖已得真贤佐，旱暵何劳吁玉泉。",
        "dynasty": "宋",
        "collection_info": null
    },
    {
        "uuid": "fb2dc2e1772fd9b99405152625001af2",
        "title": "谢友人惠笔",
        "author": "张炜",
        "content": "翰墨场中浪得名，近来研席愧尘侵。\n紫怀心素锋铓健，红束腰身管套深。\n珍重故交分数种，胜于埜老获千金。\n便当拂茧晴窗下，剩写新诗倩鹤吟。",
        "dynasty": "宋",
        "collection_info": null
    },
    {
        "uuid": "4aa38fe5852f261a257e05b76c5688ab",
        "title": "湖上次韵",
        "author": "张炜",
        "content": "湖邉旧好即潘杨，惜不同舟舣岸傍。\n竹叶肯陪三揖醉，荷花分受一襟凉。\n雪壶色浄冰心爽，金缕歌停玉骨香。\n客散楼台收晚照，独看西子学吴妆。",
        "dynasty": "宋",
        "collection_info": null
    },
    {
        "uuid": "01f7b6c1d578fbe6d3d00b778f070c04",
        "title": "宿洞霄虚白房",
        "author": "张炜",
        "content": "列岫宗奇观，藤萝结翠门。\n隔岩龙唤雨，云走半牎昏。",
        "dynasty": "宋",
        "collection_info": null
    },
    {
        "uuid": "6a685f59b6922a9e1afcbc0732379770",
        "title": "怀玉山人过越江",
        "author": "张炜",
        "content": "玉石纷纷嘆混淆，君今怀璞在吟袍。\n快帆闻指西陵去，识眼相逄价自高。",
        "dynasty": "宋",
        "collection_info": null
    },
    {
        "uuid": "19897b54d993fdf924de0a59dbfc9382",
        "title": "秋韆  其一",
        "author": "张炜",
        "content": "吾今两鬓已成丝，毎毎逢春独自悲。\n最恨秋韆无力上，风流不比少年时。",
        "dynasty": "宋",
        "collection_info": null
    },
    {
        "uuid": "2eee20a0c541bc3561b74ebc5a9c872a",
        "title": "秋韆  其二",
        "author": "张炜",
        "content": "綵索高悬锦柱头，女郎花下竞风流。\n垂杨影裏曾窥见，飞起娇红一点愁。",
        "dynasty": "宋",
        "collection_info": null
    },
    {
        "uuid": "b9d31076dfcba83851f7a536aa9f0473",
        "title": "赋竹宫羽人芸谷",
        "author": "张炜",
        "content": "昔年摘叶更寻枝，踏遍山巅与水涯。\n今日华阳亲荐得，玉苗仙草映灵芝。",
        "dynasty": "宋",
        "collection_info": null
    },
    {
        "uuid": "cb2cfc341324cb208899c5937d9a80d5",
        "title": "观王氏山亭旧基",
        "author": "张炜",
        "content": "山亭碍月不容留，拆去危基立故丘。\n落日倚笻舒望眼，片帆鈎破一江秋。",
        "dynasty": "宋",
        "collection_info": null
    },
    {
        "uuid": "b03050ba0b9d3e89073a5c4786ee112e",
        "title": "书向耐轩",
        "author": "张炜",
        "content": "芗林一谱传清白，以耐名轩更出奇。\n修竹护牎梅夹路，岁寒消息独君知。",
        "dynasty": "宋",
        "collection_info": null
    },
    {
        "uuid": "4c65e6e5202a1122ce10765b21793dec",
        "title": "翠微亭",
        "author": "张炜",
        "content": "万木轮囷卧岁寒，一声啼鸟应空山。\n兴来小立危栏畔，身在碧云霄汉间。",
        "dynasty": "宋",
        "collection_info": null
    },
    {
        "uuid": "cf40ab361a6656c01339ac766fa3695d",
        "title": "知果寺参寥泉",
        "author": "张炜",
        "content": "破屋伶俜断碣横，剥苔彷佛见题名。\n自从人去西湖后，一掬寒泉便不清。",
        "dynasty": "宋",
        "collection_info": null
    },
    {
        "uuid": "b6c09705f847965427675f49f21c7360",
        "title": "鸥鹭世界",
        "author": "张炜",
        "content": "閒飞芦苇疑成序，独立菰蒲似不群。\n愁思无邉烟水阔，画家诗境合平分。",
        "dynasty": "宋",
        "collection_info": null
    },
    {
        "uuid": "aa153870bbe2bfc7240642f4c42956ed",
        "title": "谢瑜首座寄黄龙茶",
        "author": "张炜",
        "content": "寄我黄龙茗一圭，旋烹竹雪试新奇。\n地炉火软汤初沸，先约梅花小赋诗。",
        "dynasty": "宋",
        "collection_info": null
    },
    {
        "uuid": "6b43d7608bae6b636fec2de6e49fa206",
        "title": "窗底",
        "author": "张炜",
        "content": "日炙虗窗暖欲春，窗前椒蕾破梅英。\n朦胧困眼看书倦，蓦听蜂儿扑纸声。",
        "dynasty": "宋",
        "collection_info": null
    },
    {
        "uuid": "649f20c9f5aeee17c43a9c1b166bc79b",
        "title": "岩桂",
        "author": "张炜",
        "content": "天街清晓似香林，压担秋花塞市心。\n緫被时人低价得，苇帘茅屋尽黄金。",
        "dynasty": "宋",
        "collection_info": null
    },
    {
        "uuid": "79862c55fda75222cbdf780014d2a7bf",
        "title": "题问坐主梅隐",
        "author": "张炜",
        "content": "万点春风吐白云，孤芳绕屋占云根。\n幽闲中得幽闲处，暗水流香紧闭门。",
        "dynasty": "宋",
        "collection_info": null
    },
    {
        "uuid": "24298bb981b368205d42afadfe5aa76f",
        "title": "竹所",
        "author": "张炜",
        "content": "数干当櫩眼便青，翠阴千畆况为邻。\n休贪冷地闲风月，好作清朝劲节人。",
        "dynasty": "宋",
        "collection_info": null
    },
    {
        "uuid": "fe221dd673817a1b9961d667bd3b7718",
        "title": "书云萍录  其一",
        "author": "张炜",
        "content": "聚若浮萍散若云，江湖姓氏搃相闻。\n何烦爵里重铺叙，只倩梅花举似君。",
        "dynasty": "宋",
        "collection_info": null
    },
    {
        "uuid": "40efb159d73329c07c857f3c83d5705e",
        "title": "书云萍录  其二",
        "author": "张炜",
        "content": "杰阁峥嵘据柳湾，段侯江令梦魂间。\n我来不问兴亡事，傲立薫风看蒋山。",
        "dynasty": "宋",
        "collection_info": null
    },
    {
        "uuid": "2f52243cbd44a042954efc14a59229c7",
        "title": "试翁寿乡贡余墨",
        "author": "张炜",
        "content": "万杵炼麋揺夜月，一圭分剂割晴云。\n雪腴半展陶泓浄，改罢新诗写赠君。",
        "dynasty": "宋",
        "collection_info": null
    },
    {
        "uuid": "42302c66f05e68c2d52fa55c498141f1",
        "title": "赠制墨羽人葛太玉",
        "author": "张炜",
        "content": "回公胶法不轻传，太玉知机合伴仙。\n安得翠云蜚象管，书邀风月上蛮笺。",
        "dynasty": "宋",
        "collection_info": null
    },
    {
        "uuid": "40e474f9b51a93c554b27565d649b871",
        "title": "寄简崇禧司徒高士",
        "author": "张炜",
        "content": "袖惹天香隐故庐，一山猿鹤伴清虗。\n有人来叩神仙诀，就剪晴云问起居。",
        "dynasty": "宋",
        "collection_info": null
    },
    {
        "uuid": "034acd6aec5bc90bddccbfd38b9f6de4",
        "title": "花飞",
        "author": "张炜",
        "content": "花飞梁苑春消后，月落秦楼夜断时。\n一点不如归去恨，阿谁说与杜鹃知。",
        "dynasty": "宋",
        "collection_info": null
    },
    {
        "uuid": "e84d0a4575c1bc381f875a7e3295a227",
        "title": "简赵真休",
        "author": "张炜",
        "content": "曾向诗坛夺锦袍，至今湖海诵风骚。\n何如放下浑无事，句不惊人意更高。",
        "dynasty": "宋",
        "collection_info": null
    },
    {
        "uuid": "4bb59199ba4578ff01be52d2f2bf9ba3",
        "title": "缴回友人转示诗卷",
        "author": "张炜",
        "content": "拾得骊珠不秘藏，来寻识眼共平章。\n临风一盼留书架，夜夜豪光射竹房。",
        "dynasty": "宋",
        "collection_info": null
    },
    {
        "uuid": "a5ad78245963c87c5cd684fb356eda52",
        "title": "赠梁弥仙",
        "author": "张炜",
        "content": "笑侧华阳一幅巾，碧眸苍鬓貌如春。\n罗浮洞裏通勾曲，疑怪相逢似故人。",
        "dynasty": "宋",
        "collection_info": null
    },
    {
        "uuid": "cb6d8ca9de4611bcda5bae93e9efd53d",
        "title": "雪窗惠海棠",
        "author": "张炜",
        "content": "驱奴分送海棠花，袅娜枝头剪碎霞。\n插向铜壶当爱惜，且留春色在吾家。",
        "dynasty": "宋",
        "collection_info": null
    },
    {
        "uuid": "7e11a07b9cbe030d2c5924d967c1e1b5",
        "title": "题适安隐居",
        "author": "张炜",
        "content": "萝蔓纫岩竹翳闾，天然幻出隐人居。\n客来欲问山中趣，挂壁丝桐插架书。",
        "dynasty": "宋",
        "collection_info": null
    },
    {
        "uuid": "03ffd5fb339174204114b820c45462f1",
        "title": "试童岩野墨",
        "author": "张炜",
        "content": "杵麋烘麝様新翻，蟾玉轻磨漆未干。\n合走春风供化笔，肯随清誉到诗坛。",
        "dynasty": "宋",
        "collection_info": null
    },
    {
        "uuid": "71a5c01e497e2ef4ccc539bb7ac6fba6",
        "title": "书和靖故居",
        "author": "张炜",
        "content": "童鹤饥癯古屋低，孤山犹忆数聨诗。\n先生更有清高处，未必梅花尽得知。",
        "dynasty": "宋",
        "collection_info": null
    },
    {
        "uuid": "b9c2c3d03a1aa1d94ad34e56a6f24af5",
        "title": "小池",
        "author": "张炜",
        "content": "恰恰方池款竹斋，风揺窗扇掩还开。\n无端半夜疏荷雨，更带秋声入梦来。",
        "dynasty": "宋",
        "collection_info": null
    },
    {
        "uuid": "ecd694f5d830520c71fe02c5ea4ad455",
        "title": "题村居  其一",
        "author": "张炜",
        "content": "村居何识见时节，春去春来自一年。\n谁与儿童话寒食，也将杨柳插门前。",
        "dynasty": "宋",
        "collection_info": null
    },
    {
        "uuid": "96ccaa3b594488afb227aa712ce3d041",
        "title": "题村居  其二",
        "author": "张炜",
        "content": "数舍茅茨簇水涯，傍檐一树早梅花。\n年丰便觉村居好，竹裏新添卖酒家。",
        "dynasty": "宋",
        "collection_info": null
    },
    {
        "uuid": "a589244ade49a12707dbd2aefaa72d41",
        "title": "马塍",
        "author": "张炜",
        "content": "水拍田塍路半斜，悄无人迹过农家。\n春风自谓专桃李，也有工夫到菜花。",
        "dynasty": "宋",
        "collection_info": null
    },
    {
        "uuid": "ed799ff8994b18c626ea7e1a88cc2df8",
        "title": "荐菊泉",
        "author": "张炜",
        "content": "近来湖上风光改，古蹟三贤亦就迁。\n独有菊泉能定力，岁寒坚守此山前。",
        "dynasty": "宋",
        "collection_info": null
    }
]