[
    {
        "title": "醉蓬莱 庆朋良相遇",
        "author": "李商英",
        "content": "庆朋良相遇，夷夏均欢，福沾绵宇。\n扶日勋高，更补天力巨。\n学造渊微，文赓三圣，被褒语。\n来自丹台，生逢华旦，身登仙路。\n衮绣归来，水晶宫里，燕处超然，去天尺五。\n绿发朱颜，照青春如故。\n一粒刀圭，五更丹灶，与赤松游处。\n只恐看着蒲轮，趣上沙堤归去。",
        "dynasty": "宋",
        "collection_info": null
    },
    {
        "title": "醉蓬莱 庆长庚协梦",
        "author": "李商英",
        "content": "庆长庚协梦，仙李蟠根，挺生名世。\n粉省收声，早云霄自致。\n凤掖鸾坡，荷囊簪笔，久要津历试。\n红旆班春，碧油开府，出分忧寄。\n均逸真祠，右弧开宴，宵月光澄，玉炉烟细。\n漆发冰眸，揽浮丘仙袂。\n伫见九重，迂驰三节，诏促还丹陛。\n槐府凉生，榴樽香泛，年年欢醉。",
        "dynasty": "宋",
        "collection_info": null
    },
    {
        "title": "洞仙歌 腊残寒峭",
        "author": "李商英",
        "content": "腊残寒峭，渐近新正际。\n喜溢门阑霭佳气。\n遇昌辰，符吉梦，岳渎呈祥瑞。\n知是天诞人间奇瑞。\n文章推晁董，学擅卿云，高揭声猷缙绅里。\n上瀛洲册府，师表宗藩，华要地，俱是宸衷注意。\n又何止看看便持荷，更寿为崆峒，广成同岁。",
        "dynasty": "宋",
        "collection_info": null
    },
    {
        "title": "洞仙歌 霓旌降节",
        "author": "李商英",
        "content": "霓旌降节，缥缈蓬瀛里。\n前是骖鸾在人世。\n云衢沾圣泽，两地疏封，须信道，不减瑶台富贵。\n兰帏称寿日，朱紫盈门，碧藕蟠桃奉甘旨。\n更何须，求大药饵服还丹，长不老，鹤骨仙标无比。\n况壶天日月自延长，看几度人间，百年千岁。",
        "dynasty": "宋",
        "collection_info": null
    },
    {
        "title": "胜胜慢・声声慢 笙簧缭绕",
        "author": "李商英",
        "content": "笙簧缭绕，书鼓声喧，佳人对舞绣帘前。\n高卷铺衬，广列华筵。\n人人献香祝寿，捧流霞，永庆高年。\n名香爇，睹重重华盖，金兽喷烟。\n一愿皇恩频降，松柏对龟鹤，彭祖齐肩。\n二愿子子孙孙，尽贡三元。\n石崇富贵也休夸，陆地神仙。\n更三愿，愿年年佳庆，永保团圆。",
        "dynasty": "宋",
        "collection_info": null
    },
    {
        "title": "木兰花慢 喜琼筵乍启",
        "author": "李商英",
        "content": "喜琼筵乍启，似王母、宴瑶池。\n正珠履骈肩，群仙间坐，冰玉交辉。\n新词更兼旧曲，听歌声、宛转绕屏帏。\n一缕龙香水麝，满堂如彩云飞。\n金卮主献宾酬。\n无算数醉如泥。\n诮不管山翁，霜髯皓鬓，为插花枝。\n更阑带花归去，有馀香、冉冉惹人衣。\n一枕华胥梦觉，恍然身在桃溪。",
        "dynasty": "宋",
        "collection_info": null
    },
    {
        "title": "胜胜慢・声声慢 香浮椒柏",
        "author": "李商英",
        "content": "香浮椒柏，暖入酴酥，非烟晓生帘幕。\n绛阙真仙，来自五云楼阁。\n青霁路岐游遍，排冠归、水晶城郭。\n萧散处，有壶中日月，故园猿鹤。\n好是朱颜难老，嬉游处，不减少年行乐。\n正好寻春，莫负燕期莺约。\n沉沉洞天向晚，按官商、重调音乐。\n愿岁岁，听新声，笙歌院落。",
        "dynasty": "宋",
        "collection_info": null
    }
]