[
    {
        "title": "秀文楼",
        "author": "聂致孙",
        "content": "讲余衣袂受风轻，来与阑干共晚晴。\n山倚南云屏迤逦，江迎西月锦鲜明。\n道心千古飞鸢接，秋意一楼宾雁横。\n老栢上头天尺五，莫歌金石出商声。",
        "dynasty": "宋",
        "collection_info": null
    },
    {
        "title": "登碧落堂",
        "author": "聂致孙",
        "content": "渺渺桑田注白波，幽幽花洞忆真多。\n丹成已在风烟上，鹤返其如城郭何。\n月下清池明老剑，云凝碧落听笙歌。\n五陵王气龙沙近，傥乞飞霞侍玉珂。",
        "dynasty": "宋",
        "collection_info": null
    }
]