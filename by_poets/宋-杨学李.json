[
    {
        "uuid": "b5f3ecb955a2fca065a17e5f45521b7c",
        "title": "题汪水云诗卷",
        "author": "杨学李",
        "content": "野服意翛然，心无世网牵。\n衣冠旧朝士，湖海老诗仙。\n横槊思公瑾，登楼忆仲宣。\n潇湘风月好，何日理归船。",
        "dynasty": "宋",
        "collection_info": null
    },
    {
        "uuid": "cca9ec32f7ba30123d676d6d36a0cb07",
        "title": "初秋夜坐",
        "author": "杨学李",
        "content": "青灯伴微吟，烦暑犹蒸炊。\n风声如山雷，怒落窗西篱。\n砌蛩泣候莎，老树鸣高枝。\n桂魄忽婵娟，夜气侵凉絺。\n莼羹岂不怀，未了一载痴。\n依依游子情，堂萱重驰思。\n祇将冰雪心，或可为母慈。\n清白为家箴，夫岂世俗知。\n南来秋復秋，剩喜瓜及期。\n娱亲已可望，须记思亲时。",
        "dynasty": "宋",
        "collection_info": null
    },
    {
        "uuid": "fb4b414767ba8893cb7d59955a7e3a7c",
        "title": "西郊晚步",
        "author": "杨学李",
        "content": "江城五月风雨余，岭南地僻少驰驱。\n政余长日无与俱，寻幽步屧城西隅。\n地平山远迷绿芜，垂阳深处闻鹧鸪。\n萦纡小径逅浮图，松风夹道如笙竽。\n清池冷浸秋水菰，如有露气侵庭梧。\n桃笙院静横竹奴，栩栩清梦游冰壶。\n觉来残照不可呼，更待好月同归涂。",
        "dynasty": "宋",
        "collection_info": null
    },
    {
        "uuid": "9cab1351f4f2820b8dc26854ac2d364f",
        "title": "望云楼",
        "author": "杨学李",
        "content": "楼前山色青如鬟，楼高夜映心斗寒。\n推窗纵目纳吟思，倚槛爽气生眉端。\n荒烟宿霭迷野甸，古崖怪石横惊湍。\n城孤下瞰天蘸碧，日永坐听风鸣銮。\n登临独慨城郭是，把酒一酹还三叹。\n虽未如元龙高卧之百尺，已不减庾公步月之游观。\n又何须黄鹤霄汉之浩渺，亦可想岳阳烟水之弥漫。\n岿然独立贺江许，已矣楼中沸歌舞。\n胜境无诗亦可羞，谩自檐楹庇风雨。\n望云人远迹生尘，祇有江流自今古。",
        "dynasty": "宋",
        "collection_info": null
    }
]