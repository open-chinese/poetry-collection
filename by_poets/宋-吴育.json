[
    {
        "title": "承原父以凤凰篇为况谨用来韵和酬",
        "author": "吴育",
        "content": "丹山鬰世表，岩岩千仞巅。\n自非常雏辈，安得参周旋。\n胡为此弱羽，越簉祥仪鲜。\n飞鸣过所据，飙骇俄翻然。\n退则安栖地，翔风娱楚天。\n始病孰俦侣，乃与朱鸾攀。\n英英日相照，老翮徒愧前。\n少别正倾听，览辉当圣年。",
        "dynasty": "宋",
        "collection_info": null
    },
    {
        "title": "次韵奉和给事中",
        "author": "吴育",
        "content": "律上阳和虽始煦，罇前人意已生春。\n濠梁且欲观鱼乐，淮郡何能致鹿驯。\n为访心朋犹纵棹，况逢时隽与均茵。\n别车岂必辞沉醉，更有高阳倒载人。",
        "dynasty": "宋",
        "collection_info": null
    },
    {
        "title": "过郭店谒文靖公墓",
        "author": "吴育",
        "content": "汉相岩岩真国英，门庭曾是接诸生。\n阳秋谈论四时具，河岳精神一座倾。",
        "dynasty": "宋",
        "collection_info": null
    },
    {
        "title": "送梵才上人归天台",
        "author": "吴育",
        "content": "几年瓶钵帝城栖，看尽尘劳息尽机。\n诗妙偶因余力到，名高却与本心违。\n云深路入千山去，岁晚身携一锡归。\n林下应逢旧猿鹤，得无惊见紫檀衣。",
        "dynasty": "宋",
        "collection_info": null
    },
    {
        "title": "烟雨楼",
        "author": "吴育",
        "content": "一上危楼七泽分，胜游平日此怡神。\n荆台芜没千年地，楚望云披四面春。",
        "dynasty": "宋",
        "collection_info": null
    },
    {
        "title": "重建羊太傅祠和王原叔句",
        "author": "吴育",
        "content": "羊公千载得清吟，芳迹虽遥契昔心。\n更与岘山为故事，凛然风格照来今。",
        "dynasty": "宋",
        "collection_info": null
    },
    {
        "title": "句",
        "author": "吴育",
        "content": "石存裴令老臣心。",
        "dynasty": "宋",
        "collection_info": null
    }
]