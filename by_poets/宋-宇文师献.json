[
    {
        "uuid": "71a3ad98dc181630666083354dd054c9",
        "title": "梅林分韵得酒字",
        "author": "宇文师献",
        "content": "平生慕英游，望公真山斗。\n一见开心诚，已落诸人后。\n龙门岂甄择，大小俱容受。\n联辔寻胜践，春风倚尊酒。\n惟公对江梅，端若同志友。\n玉色洗尘沙，幽姿出藜莠。\n命客花下坐，相与沃醇酎。\n非公无此客，譬诸草木臭。\n向晚入深巷，苍根倚瓮牖。\n始知水西头，卧梅胜卧柳。\n有客三叹息，此树警老丑。\n一笑客诚痴，万法要经久。\n奇卉如尤物，过眼不必有。\n惠我终日香，重来香在否。\n但从此理悟，那復长搔首。\n念公捧召节，修名当不朽。\n舣舟未忍去，拓寻访林薮。\n中心甚虚明，外慕厌纷纠。\n杖屦循古岸，细话犹开诱。\n再拜诵公诗，一洗刍豢口。",
        "dynasty": "宋",
        "collection_info": null
    }
]