[
    {
        "title": "示道三偈 随流",
        "author": "释清远",
        "content": "千圣灵踪百草头，车然放去号随流。\n后教万古无人识，笑杀沩山水牯牛。",
        "dynasty": "宋",
        "collection_info": null
    },
    {
        "title": "示道三偈 合辙",
        "author": "释清远",
        "content": "水中月是天边月，南北东西更无别。\n新罗打铁火星飞，烧着指头名合辙。",
        "dynasty": "宋",
        "collection_info": null
    },
    {
        "title": "示道三偈 双唱",
        "author": "释清远",
        "content": "坐断千差古路头，解开种岸济人舟。\n明明一句该羣象，善唱非声作么求。",
        "dynasty": "宋",
        "collection_info": null
    },
    {
        "title": "标指六偈 迷悟",
        "author": "释清远",
        "content": "迷者迷悟，悟者悟迷。\n迷悟同体，悟者方知。\n迷南为北，实情取则。\n北本是南，悟无移忒。\n返究迷缘，莫得来处。\n忽悟正方，迷復何去。\n其迷则迷，妄自高低。\n生死恶觉，枉受胶黐。\n达迷无妄，欢喜无量。\n杀无明贼，祇在一饷。\n一饷之间，冥通大千。\n直下了了，三际虚玄。\n无始时来，总由今日。\n尽未来际，更不寻觅。\n当念无念，灵光焰焰。\n灵焰腾辉，心智难掩。\n灵源荡碧，森罗普入。\n海印发明，非关动息。\n根尘不偶，心珠宁守。\n返不我观，出兮还有。\n有无齐出，无有踪迹。\n智用虽奇，犹遭悟觅。\n悟为法障，身招罔象。\n犴貉无风，徒劳展掌。\n祖父书契，本来家业。\n旧日风光，不妨要截。\n哆哆和和，依前疑着。\n元无病痛，何劳说药。\n足踏实地，开眼瞌睡。\n大地茫茫，会我如是。\n如是之法，不因迦叶。\n是谁儿孙，喃喃乱说。\n你解乱说，智者便瞥。\n此门广大，愚人自爇。\n自谤自爇，不干我事。\n我是痴人，汝能灵利。",
        "dynasty": "宋",
        "collection_info": null
    },
    {
        "title": "标指六偈 坐禅",
        "author": "释清远",
        "content": "心光虚映，体绝偏圆。\n金波匝匝，动寂常禅。\n念起念灭，不用止绝。\n任运滔滔，何曾起灭。\n起灭寂灭，现大迦叶。\n坐卧经行，未曾间歇。\n禅何不坐，坐何不禅。\n了得如是，始号坐禅。\n坐者何人，禅是何物。\n而欲坐之，用佛觅佛。\n佛不用觅，觅之转失。\n坐不我观，禅非外术。\n初心闹乱，未免回换。\n所以多方，教渠静观。\n端坐收神，初则纷纭。\n久久恬淡，虚闲六门。\n六门稍歇，于中分别。\n分别纔生，似成起灭。\n起灭转变，从自心现。\n还用自心，返观一徧。\n一返不再，圆光顶戴。\n灵焰腾辉，心心无碍。\n横该竖入，生死永息。\n一粒还丹，点金成汁。\n身心客尘，透漏无门。\n迷悟且说，逆顺休论。\n细思昔日，冷坐寻觅。\n虽然不别，也大狼籍。\n剎那凡圣，无人能信。\n匝地茫茫，大须谨慎。\n如其不知，端坐思惟。\n一日筑着，伏惟伏惟。",
        "dynasty": "宋",
        "collection_info": null
    },
    {
        "title": "标指六偈 入道",
        "author": "释清远",
        "content": "道本无瑕，拟心已差。\n纔生眹兆，徧界空花。\n若欲全举，除非直与。\n不用增添，现成规矩。\n洞彻根源，法法周圆。\n灵明法尔，妙绝言诠。\n言诠不得，得亦差忒。\n迥出根尘，古今取则。\n存不可见，亡兮对面。\n匪存匪亡，森罗自现。\n心外无法，法外无心。\n心法齐照，境智甚深。\n心忘照灭，境智同歇。\n一道通同，十方俱摄。\n生死涅槃，元无两般。\n四生六道，息苦停酸。\n平等大道，无有邪正。\n胡汉不来，欲何为镜。\n像虚镜皎，镜像斯照。\n像去镜亡，千圣非妙。\n此门难入，唯君自息。\n若入此门，半钱不直。\n不直半钱，万国争观。\n所以说云，大道体宽。",
        "dynasty": "宋",
        "collection_info": null
    },
    {
        "title": "标指六偈 见闻",
        "author": "释清远",
        "content": "见极垂光，听圆含响。\n若谓见闻，法成尘想。\n光流大千，响传沙界。\n对现全彰，无在不在。\n声不是声，色不是色。\n非色非声，山高水急。\n眼不可见，耳不可闻。\n非见非闻，宛尔见闻。\n见色闻声，脱出根尘。\n水月镜像，梦幻施陈。\n文殊宝剎，观音普门。\n周罗法界，唯子一人。\n身土交映，妙绝凡圣。\n本有天真，非病不病。\n长歌且唱，妙舞更夸。\n东西南北，示现空花。\n生死去来，去来生死。\n若不如是，多过多咎。\n兹言未谛，此语皆宗。\n标指若示，古人同风。",
        "dynasty": "宋",
        "collection_info": null
    },
    {
        "title": "标指六偈 水月",
        "author": "释清远",
        "content": "水月指陈，最疏最亲。\n若谓可见，还带重轮。\n月皎于上，水流于下。\n彼此非干，应缘何假。\n声回响转，垛成招箭。\n指喻孰明，标门谁辨。\n凡夫见闻，月皎水浑。\n心波业识，奔流苦门。\n二乘闻见，如镜中面。\n对像迷真，渠还未荐。\n水澄月映，孤光迥迥。\n灭此化城，更须前进。\n一月耀天，光吞大千。\n森罗顿现，亘尔无边。\n齐含宝月，交光廓彻。\n非中非外，一多融摄。\n毗卢性海，自他无碍。\n迷悟悟迷，相亡相在。\n一尘百亿，百亿一尘。\n奔走尘剎，不动本身。\n光亡月落，几人摸索。\n四十九年，浑用不着。\n丈夫壮志，自有行市。\n十字路头，看人失利。\n不忻诸圣，不厌凡夫。\n拈箕奉箒，跨马骑馿。\n若人笑我，我亦笑渠。\n更问如何，我不识书。",
        "dynasty": "宋",
        "collection_info": null
    },
    {
        "title": "标指六偈 语默",
        "author": "释清远",
        "content": "至道非言，言亦可传。\n可传何也，应物而宣。\n言虽应物，物自无物。\n无物之言，言音自没。\n绝言之语，妙应还普。\n道非晦明，语默同取。\n举復谁唱，物物虚旷。\n咸通大千，徧乎尘想。\n品类非一，同言异出。\n圆音落落，凡圣俱适。\n千品万类，熏含种智。\n故此一门，称无量义。\n山河宣演，草木扬音。\n长说无间，所谓甚深。\n深兮甚浅，不动情见。\n最省工夫，凡夫不荐。\n不荐最亲，妙义敷陈。\n欢言即笑，恚怒即嗔。\n嗔为金刚，喜为迦叶。\n华藏毗卢，心心相接。\n接兮可见，莫看背面。\n无字密言，从兹出现。\n现復谁论，非用耳闻。\n六根共户，妙偈星分。\n森罗经文，不出一尘。\n非舌非辩，雷转电奔。\n展之在手，何法不有。\n纵横三界，无一渗漏。\n时人不信，执言说病。\n依倚前尘，以为决定。\n决定是心，决定是尘。\n心尘所使，非自由人。\n诸圣苦口，随愚过咎。\n巧说多词，强为分剖。\n法无言说，汝须善别。\n舍离语言，生死自绝。\n凡夫闻此，无说过咎。\n取彼无言，冥然长久。\n端坐暗狱，以心相续。\n背却语言，犹如土木。\n舍有之无，落在邪途。\n有无俱病，二病俱祛。\n祛復何去，不离当处。\n当处不生，语默相取。\n取兮不知，是东是西。\n说即不说，不疑即疑。\n故称佛子，了事凡夫。\n是何凡夫，问取李胡。",
        "dynasty": "宋",
        "collection_info": null
    },
    {
        "title": "彼我不二",
        "author": "释清远",
        "content": "诸人行李处，非我君不能。\n我今凭子力，还与汝同心。\n彼我无差忒，超然绝古今。\n千差非止水，生死自平沉。\n对容谁不妙，拂袖省知音。\n不堕机前路，明明定浅深。\n其如未觉了，彼我徒自侵。",
        "dynasty": "宋",
        "collection_info": null
    },
    {
        "title": "动静常一",
        "author": "释清远",
        "content": "本自未常迷，何劳今日悟。\n守住寂寞城，知君还错悞。\n从前诸圣人，元是凡夫做。\n岂有别路岐，教人离忧苦。\n祇者生死中，即是佛去处。\n有人忽踏着，选甚浄秽土。\n一向不回头，唤之亦不顾。\n千圣不奈何，何不省言语。\n了却贪嗔痴，即是诸佛母。",
        "dynasty": "宋",
        "collection_info": null
    },
    {
        "title": "妙语方知",
        "author": "释清远",
        "content": "佛与祖师言，拈花示痴子。\n我今发此谈，何言颠倒尔。\n当人自天真，譬之秋潭水。\n一物着不得，岂用安名字。\n切莫向其中，认之还不是。\n不见须菩提，空空达彼彼。",
        "dynasty": "宋",
        "collection_info": null
    },
    {
        "title": "了妄元真",
        "author": "释清远",
        "content": "问汝贪嗔痴，家住在何处。\n我今要与汝，各各分头去。\n好好细思量，免被他官府。\n大者名为贪，养得二舍弟。\n三郎都一处，日夜共活计。\n令汝家户大，使汝善调制。\n子今苦厌我，我与子发誓。\n一要子自知，二要子依例。\n三要当处生，四要欢喜偈。\n与汝善和同，一一无凡秽。\n一觉一切了，何须去烦翳。\n我是诸佛母，十方及三世。",
        "dynasty": "宋",
        "collection_info": null
    },
    {
        "title": "物我无差",
        "author": "释清远",
        "content": "青山是我身，流水为我命。\n养之以四时，萧然自条正。\n覆育诸众生，六度自修省。\n栽花种菩提，拂石要安静。\n不见杨柳飞，自有蒲萄影。\n玩之且不厌，去亦无冤竞。\n一性一切性，娑婆大圆镜。",
        "dynasty": "宋",
        "collection_info": null
    },
    {
        "title": "同居善说",
        "author": "释清远",
        "content": "世人不识我，求我以形容。\n形容不相似，徒观纸上龙。\n若要识得我，问取主人翁。\n主人好家业，物物要安藏。\n六兄夸艺术，三母足温良。\n南厅善书算，北库多财粮。\n住来但觉久，懒去问张王。\n君若一识得，与汝同屋梁。",
        "dynasty": "宋",
        "collection_info": null
    },
    {
        "title": "美容可观",
        "author": "释清远",
        "content": "一别海山中，十年春草绿。\n相思在方寸，颜容皎如玉。\n音书杳不来，桃李繁且熟。\n唯有意中人，使我眉头蹙。",
        "dynasty": "宋",
        "collection_info": null
    },
    {
        "title": "妙容非睹",
        "author": "释清远",
        "content": "通身无影像，脱体露堂堂。\n不话非声色，何曾有短长。\n河沙恒徧现，故号法中王。\n优昙花正开，嗅着不闻香。",
        "dynasty": "宋",
        "collection_info": null
    },
    {
        "title": "延促自尔",
        "author": "释清远",
        "content": "春日春山裏，春事尽皆春。\n春光照春水，春气结春云。\n春客春情动，春诗春更新。\n唯有识春人，万劫元一春。",
        "dynasty": "宋",
        "collection_info": null
    },
    {
        "title": "寂体咸周",
        "author": "释清远",
        "content": "妙体无方具徧知，近邦远利绝毫釐。\n根尘应念周沙界，坐断毗卢发大机。",
        "dynasty": "宋",
        "collection_info": null
    },
    {
        "title": "应缘不错",
        "author": "释清远",
        "content": "法法无差是正修，见闻从此绝漂流。\n穷心未到忘心处，一聚根尘安得休。",
        "dynasty": "宋",
        "collection_info": null
    },
    {
        "title": "祖师地种花及总颂四首 地",
        "author": "释清远",
        "content": "性地本无生，因生说有地。\n流传古至今，非愚亦非智。",
        "dynasty": "宋",
        "collection_info": null
    },
    {
        "title": "祖师地种花及总颂四首 种",
        "author": "释清远",
        "content": "从昔未曾迷，于今何所悟。\n祇缘种性深，更亦无别路。",
        "dynasty": "宋",
        "collection_info": null
    },
    {
        "title": "祖师地种花及总颂四首 花",
        "author": "释清远",
        "content": "有种有心地，因缘花自开。\n要知成果处，却笑祖师来。",
        "dynasty": "宋",
        "collection_info": null
    },
    {
        "title": "祖师地种花及总颂四首 总",
        "author": "释清远",
        "content": "五叶花开后，山长水更深。\n乱云横谷口，游子谩追寻。",
        "dynasty": "宋",
        "collection_info": null
    },
    {
        "title": "六句偈六首 前念是凡",
        "author": "释清远",
        "content": "前念是凡，短布裁衫。\n长亭送客，落日张帆。",
        "dynasty": "宋",
        "collection_info": null
    },
    {
        "title": "六句偈六首 后念是圣",
        "author": "释清远",
        "content": "后念是圣，一拳打正。\n干戈丛裏，拾得性命。",
        "dynasty": "宋",
        "collection_info": null
    },
    {
        "title": "六句偈六首 前念非凡",
        "author": "释清远",
        "content": "前念非凡，语正言谗。\n天高海阔，毛羽毵毵。",
        "dynasty": "宋",
        "collection_info": null
    },
    {
        "title": "六句偈六首 后念非圣",
        "author": "释清远",
        "content": "后念非圣，万象明镜。\n不假熏修，本来清浄。",
        "dynasty": "宋",
        "collection_info": null
    },
    {
        "title": "六句偈六首 前念即凡",
        "author": "释清远",
        "content": "前念即凡，凡不能测。\n若人要知，终不指划。",
        "dynasty": "宋",
        "collection_info": null
    },
    {
        "title": "六句偈六首 后念即圣",
        "author": "释清远",
        "content": "后念即圣，圣不能知。\n铁牛过海，石女生儿。",
        "dynasty": "宋",
        "collection_info": null
    },
    {
        "title": "十忆偈 忆少林",
        "author": "释清远",
        "content": "一从三拜后，千古错流通。\n永日无人到，萧萧桧柏风。",
        "dynasty": "宋",
        "collection_info": null
    },
    {
        "title": "十忆偈 忆曹溪",
        "author": "释清远",
        "content": "叶落归根后，曹溪一滴深。\n山居人少到，真实好知音。",
        "dynasty": "宋",
        "collection_info": null
    },
    {
        "title": "十忆偈 忆南泉",
        "author": "释清远",
        "content": "一归方丈后，何处觅南泉。\n昨夜三更月，寒光照座前。",
        "dynasty": "宋",
        "collection_info": null
    },
    {
        "title": "十忆偈 忆赵州",
        "author": "释清远",
        "content": "不下禅床后，曾无善巧言。\n平常安乐事，今古谩流传。",
        "dynasty": "宋",
        "collection_info": null
    },
    {
        "title": "十忆偈 忆南阳",
        "author": "释清远",
        "content": "丹霞相访后，从此话南阳。\n草作青青色，春风任短长。",
        "dynasty": "宋",
        "collection_info": null
    },
    {
        "title": "十忆偈 忆双林",
        "author": "释清远",
        "content": "一入双林后，天宫事可猜。\n卖鱼人不厌，何处见如来。",
        "dynasty": "宋",
        "collection_info": null
    },
    {
        "title": "十忆偈 忆寒山",
        "author": "释清远",
        "content": "一住天台后，身单布亦穿。\n虽然筋骨露，歌笑不堪传。",
        "dynasty": "宋",
        "collection_info": null
    },
    {
        "title": "十忆偈 忆庞翁",
        "author": "释清远",
        "content": "石上栽花后，生涯自是春。\n若逢亲切问，端的不饶君。",
        "dynasty": "宋",
        "collection_info": null
    },
    {
        "title": "十忆偈 忆先师",
        "author": "释清远",
        "content": "一见先师后，堪悲復堪笑。\n为问何以然，八十重年少。",
        "dynasty": "宋",
        "collection_info": null
    },
    {
        "title": "十忆偈 忆伊余",
        "author": "释清远",
        "content": "忆着伊余后，呵呵笑未休。\n何人知此意，有语不堪酬。",
        "dynasty": "宋",
        "collection_info": null
    },
    {
        "title": "十可行十颂 宴坐",
        "author": "释清远",
        "content": "清虚之理竟无身，一念归根万法平。\n物我顿忘全体露，箇中殊不计功程。",
        "dynasty": "宋",
        "collection_info": null
    },
    {
        "title": "十可行十颂 入室",
        "author": "释清远",
        "content": "问道趋师印自心，入门端的访知音。\n此生不踏曹溪路，到老将何越古今。",
        "dynasty": "宋",
        "collection_info": null
    },
    {
        "title": "十可行十颂 普请",
        "author": "释清远",
        "content": "拈柴择菜师先匠，进业修身见古人。\n若到诸方须审实，龙门此法是通津。",
        "dynasty": "宋",
        "collection_info": null
    },
    {
        "title": "十可行十颂 粥饭",
        "author": "释清远",
        "content": "三下板鸣生死断，十声佛唱古今通。\n开单展钵亲明取，不可麤心昧苦空。",
        "dynasty": "宋",
        "collection_info": null
    },
    {
        "title": "十可行十颂 扫地",
        "author": "释清远",
        "content": "田地生尘便扫除，房廊萧洒共安居。\n装香扫地无余事，默耀韬光示智珠。",
        "dynasty": "宋",
        "collection_info": null
    },
    {
        "title": "十可行十颂 洗衣",
        "author": "释清远",
        "content": "临流洗浣莫疏慵，入众衣裳垢不中。\n上下邻肩熏炙久，身心动念肯消镕。",
        "dynasty": "宋",
        "collection_info": null
    },
    {
        "title": "十可行十颂 经行",
        "author": "释清远",
        "content": "石上林间鸟道平，斋余无事略经行。\n归来试问同心侣，今日如何作么生。",
        "dynasty": "宋",
        "collection_info": null
    },
    {
        "title": "十可行十颂 诵经",
        "author": "释清远",
        "content": "夜静更深自诵经，意中无恼睡魔惺。\n虽然暗室无人见，自有龙天侧耳听。",
        "dynasty": "宋",
        "collection_info": null
    },
    {
        "title": "十可行十颂 礼拜",
        "author": "释清远",
        "content": "礼佛为除憍慢垢，由来身业获清凉。\n玄沙有语堪归敬，是汝非他事理长。",
        "dynasty": "宋",
        "collection_info": null
    },
    {
        "title": "十可行十颂 道话",
        "author": "释清远",
        "content": "相逢话道莫虚头，大语高声笑上流。\n言下若能穷本末，肯将无义结朋俦。",
        "dynasty": "宋",
        "collection_info": null
    },
    {
        "title": "感兴二首  其一",
        "author": "释清远",
        "content": "空裏形骸梦裏身，梦中身世莫追寻。\n可怜一脉岩前水，流入人间古到今。",
        "dynasty": "宋",
        "collection_info": null
    },
    {
        "title": "感兴二首  其二",
        "author": "释清远",
        "content": "梦幻空花祇自知，潜思二十九年非。\n夕阳芳草曾行处，谁料红莲步步随。",
        "dynasty": "宋",
        "collection_info": null
    },
    {
        "title": "海会辞老和尚",
        "author": "释清远",
        "content": "来时无有语，去亦不知闻。\n此曲谁能和，轰轰出白云。",
        "dynasty": "宋",
        "collection_info": null
    },
    {
        "title": "和五祖老和尚寄铁牛歌",
        "author": "释清远",
        "content": "混沌未分先剖判，生成不假阴阳煅。\n头角前来是好牛，皮毛更不重更换。\n满目平田无寸草，饥餐渴饮无生老。\n威音王佛是如今，有甚众生可寻讨。\n哮吼一声天地动，达人见处吾无用。\n坐断毗卢世界宽，自是衲僧眼皮重。\n一遇知音和始齐，自余总是闲陪从。",
        "dynasty": "宋",
        "collection_info": null
    },
    {
        "title": "山偈",
        "author": "释清远",
        "content": "动境徧娑婆，以之成逼迫。\n安心一处坐，从是虚生白。\n逼迫何逼迫，膏火煎魂魄。\n虚白何虚白，广教扬孤翮。\n良哉静者心，四海犹为窄。\n匹彼在动士，天地何辽隔。\n故兹审观究，二者俱介僻。\n弃彼而奔此，安得有深益。\n乐者自何至，苦者自何适。\n苦乐忘根绪，由夫征路陌。\n路陌苟不征，躭躭本家宅。\n昔未厌瓦砾，今岂重金璧。\n金璧有所重，瓦砾未可掷。\n瓦砾谓金璧，杀盗应非逆。\n金璧谓瓦砾，圣贤失踪迹。\n金璧而金璧，瓦砾而瓦砾。\n苦乐各平等，法法无假借。\n大空离众念，真实无改易。\n乐而无乐相，苦亦无苦迹。\n苦乐同十虚，心门广开闢。\n龙吟而凤鸣，天渊发金液。\n人不念诸道，饥口枉求食。\n一也及夫此，曹溪称上客。\n因思贤圣人，不寐彻残夕。\n时哉各勉旃，升沉在咫尺。",
        "dynasty": "宋",
        "collection_info": null
    },
    {
        "title": "题四面法智禅师塔",
        "author": "释清远",
        "content": "珍重灵知者，绵绵亘古今。\n人居千圣外，塔锁乱云深。\n碧落杉松色，丹崖虎豹音。\n回光如到此，必也见师心。",
        "dynasty": "宋",
        "collection_info": null
    },
    {
        "title": "与太平四面夜坐",
        "author": "释清远",
        "content": "城中应接同摩诘，云外无心似老卢。\n月白风清深夜坐，出家全不费工夫。",
        "dynasty": "宋",
        "collection_info": null
    },
    {
        "title": "示看经僧",
        "author": "释清远",
        "content": "句义纵横那畔彰，五千余卷总含藏。\n如何不觅根头意，空看枝边木叶黄。",
        "dynasty": "宋",
        "collection_info": null
    },
    {
        "title": "读传灯录二首  其一",
        "author": "释清远",
        "content": "虚名虚说传来久，真语真踪示后人。\n虚实灼然知下落，清风千古见芳尘。",
        "dynasty": "宋",
        "collection_info": null
    },
    {
        "title": "读传灯录二首  其二",
        "author": "释清远",
        "content": "家家门前火把子，半夜愚夫说相似。\n碧天如水月如鈎，古今流落闲名字。",
        "dynasty": "宋",
        "collection_info": null
    },
    {
        "title": "示栽松僧",
        "author": "释清远",
        "content": "一寸灵苗手自栽，前岗后陇作良材。\n敢将不朽传他日，唯把青青示后来。",
        "dynasty": "宋",
        "collection_info": null
    },
    {
        "title": "山中偶作三首  其一",
        "author": "释清远",
        "content": "分明不了却成迷，无限风光付与谁。\n若得家山田地稳，自然处处不思议。",
        "dynasty": "宋",
        "collection_info": null
    },
    {
        "title": "山中偶作三首  其二",
        "author": "释清远",
        "content": "旧事成空莫可追，旧心将把再思惟。\n古今不隔丝毫许，会得如斯也大奇。",
        "dynasty": "宋",
        "collection_info": null
    },
    {
        "title": "山中偶作三首  其三",
        "author": "释清远",
        "content": "休处言休便好休，五湖踪迹任遨游。\n莫嫌活计无多子，此箇牟尼用到头。",
        "dynasty": "宋",
        "collection_info": null
    },
    {
        "title": "示众",
        "author": "释清远",
        "content": "求心心未谛，等人人不来。\n岩花晓来雨，寂寞为谁开。",
        "dynasty": "宋",
        "collection_info": null
    },
    {
        "title": "三句颂",
        "author": "释清远",
        "content": "禹穴龙门寺，探珠欲问龙。",
        "dynasty": "宋",
        "collection_info": null
    },
    {
        "title": "读灵源十二时歌",
        "author": "释清远",
        "content": "一日日，一时时。\n龙门老，心自知。",
        "dynasty": "宋",
        "collection_info": null
    },
    {
        "title": "师常以六隻骰子示禅人六面皆六点復作三颂  其一",
        "author": "释清远",
        "content": "六隻骰子满盆红，不用安排祇么通。\n拟欲进前求解会，大似西行却向东。",
        "dynasty": "宋",
        "collection_info": null
    },
    {
        "title": "师常以六隻骰子示禅人六面皆六点復作三颂  其二",
        "author": "释清远",
        "content": "六隻骰子满盆红，尘墨河沙用莫穷。\n谁能解展金刚手，祖佛亲来亦扫修。",
        "dynasty": "宋",
        "collection_info": null
    },
    {
        "title": "师常以六隻骰子示禅人六面皆六点復作三颂  其三",
        "author": "释清远",
        "content": "六隻骰子满盆红，马载馿驼一掷空。\n赫赤穷来无可赛，请君从此现神通。",
        "dynasty": "宋",
        "collection_info": null
    },
    {
        "title": "迷逢达磨",
        "author": "释清远",
        "content": "信步游梁魏，乘时别少林。\n长安车马客，无限利名心。",
        "dynasty": "宋",
        "collection_info": null
    },
    {
        "title": "因法眼颂",
        "author": "释清远",
        "content": "呪咀毒药，形声之逆。\n眼耳若通，本人何适。\n根问本人何所适，涂割等平忘顺逆。\n有为虽僞性常真，法法无依称善吉。",
        "dynasty": "宋",
        "collection_info": null
    },
    {
        "title": "无情说法",
        "author": "释清远",
        "content": "无情说法异盲聋，听得之人眼耳通。\n不但近尘并远剎，十方度尽显全功。",
        "dynasty": "宋",
        "collection_info": null
    },
    {
        "title": "寒食礼先师真五首  其一",
        "author": "释清远",
        "content": "云水参寻访此宗，十年磨刮太虚空。\n区区力尽还依旧，方知万法本来同。",
        "dynasty": "宋",
        "collection_info": null
    },
    {
        "title": "寒食礼先师真五首  其二",
        "author": "释清远",
        "content": "一悟吾师心便息，信门入处还无入。\n二十年中事密如，向人殊不劳心力。",
        "dynasty": "宋",
        "collection_info": null
    },
    {
        "title": "寒食礼先师真五首  其三",
        "author": "释清远",
        "content": "前人说法后人听，由来两箇总无情。\n祇缘口耳都相似，所以流通道自成。",
        "dynasty": "宋",
        "collection_info": null
    },
    {
        "title": "寒食礼先师真五首  其四",
        "author": "释清远",
        "content": "去人去矣叮咛嘱，住者相承无断续。\n若遇知音一和时，乃知去住常充足。",
        "dynasty": "宋",
        "collection_info": null
    },
    {
        "title": "寒食礼先师真五首  其五",
        "author": "释清远",
        "content": "清明寒食与诸人，共礼先师不动身。\n万法本闲心亦尔，将来谁是得吾真。",
        "dynasty": "宋",
        "collection_info": null
    },
    {
        "title": "和珪首座二颂  其一",
        "author": "释清远",
        "content": "祇论亲切不论时，回笑诸方陷虎机。\n一句未容开口对，片帆先逐便风归。\n头头有路堪行履，物物无差莫弃违。\n不见黄梅足奇士，卢公却得祖师衣。",
        "dynasty": "宋",
        "collection_info": null
    },
    {
        "title": "和珪首座二颂  其二",
        "author": "释清远",
        "content": "媿尔相求识岁寒，不嫌危磴路千盘。\n归堂一剳曾亲访，闭户深山肯自瞒。\n月下篇章应独和，壶中天地共谁看。\n临机大用全收放，何必区区握雪团。",
        "dynasty": "宋",
        "collection_info": null
    },
    {
        "title": "送郭大夫知鉅野",
        "author": "释清远",
        "content": "东归半载渔樵乐，北去三年父母来。\n金马玉堂弹指入，宝楼香阁一时开。",
        "dynasty": "宋",
        "collection_info": null
    },
    {
        "title": "题陈子美息阴堂",
        "author": "释清远",
        "content": "湛湛寒溪迭迭山，息阴投老得身闲。\n武陵花好春常在，渔棹歌清事不关。\n眼底儿孙从富贵，罇前鬓髮任斓斑。\n天机日有真消息，频许禅僧共往还。",
        "dynasty": "宋",
        "collection_info": null
    },
    {
        "title": "题孙钦之养素轩",
        "author": "释清远",
        "content": "善养不教声色乱，素丝无染是天真。\n有时来此轩中坐，作箇忘机混沌人。",
        "dynasty": "宋",
        "collection_info": null
    },
    {
        "title": "智海化士乞颂",
        "author": "释清远",
        "content": "乞食山城归帝里，毗耶钵饭香而美。\n莫念故园桃李春，更参上国西来旨。",
        "dynasty": "宋",
        "collection_info": null
    },
    {
        "title": "示围炉僧",
        "author": "释清远",
        "content": "炉边静坐默无言，勿论麤疏若市廛。\n冷暖此中看火色，祖师心印为亲传。",
        "dynasty": "宋",
        "collection_info": null
    },
    {
        "title": "题徐四翁壁",
        "author": "释清远",
        "content": "徐翁活计天真，年老无喜无嗔。\n参取面前桑树，干坤不出一尘。",
        "dynasty": "宋",
        "collection_info": null
    },
    {
        "title": "题祇园庵",
        "author": "释清远",
        "content": "祇园谁住此，谓是镢头通。\n物外庵边竹，人间耳畔风。\n露畦青戢戢，烟浦绿蒙蒙。\n祇箇潜心处，分明古者同。",
        "dynasty": "宋",
        "collection_info": null
    },
    {
        "title": "夏散辄病既病且恼因书山偈示一一禅者",
        "author": "释清远",
        "content": "万劫一瞬视，尘沙不动移。\n若为论过未，併总入无时。\n海阔波仍匝，心通佛可齐。\n床头木枕子，推出恐人迷。",
        "dynasty": "宋",
        "collection_info": null
    },
    {
        "title": "题侍者寮香林阁",
        "author": "释清远",
        "content": "葛厨松枕午窗凉，卧看风云草木香。\n弹指徧游尘剎尽，故山归路笑羊肠。",
        "dynasty": "宋",
        "collection_info": null
    },
    {
        "title": "送常侍者西归省亲",
        "author": "释清远",
        "content": "本从绵竹过南方，依前归入绵竹去。\n井舍犹为旧日居，山川不改当时处。\n邻人见之莫惊愕，亲里欢迎断思虑。\n有问南方所得时，瘦藤为我聊轻据。",
        "dynasty": "宋",
        "collection_info": null
    },
    {
        "title": "小师崇坚乞偈",
        "author": "释清远",
        "content": "事办须寻道，方明尔本来。\n禅关无锁钥，祇要用心开。",
        "dynasty": "宋",
        "collection_info": null
    },
    {
        "title": "龙门偶作五首  其一",
        "author": "释清远",
        "content": "明月何皎皎，永夜入我室。\n照出万古心，念此百年质。\n隔窗风露泫，拥毳衣衾密。\n迟迟不能寐，余光在东壁。",
        "dynasty": "宋",
        "collection_info": null
    },
    {
        "title": "龙门偶作五首  其二",
        "author": "释清远",
        "content": "叨叨林鸟啼，披衣中夜坐。\n拨火悟平生，穷神归破堕。\n事皎人自迷，曲淡谁能和。\n念之永不忘，门开少来过。",
        "dynasty": "宋",
        "collection_info": null
    },
    {
        "title": "龙门偶作五首  其三",
        "author": "释清远",
        "content": "呜呜鼯鼠啼，时人皆不喜。\n得意即相呼，意去当自止。\n吉凶由之生，吾未见其理。\n此言如未闻，大梅有宗旨。",
        "dynasty": "宋",
        "collection_info": null
    },
    {
        "title": "龙门偶作五首  其四",
        "author": "释清远",
        "content": "初夜凉生早，微云卷太空。\n灯悬松竹露，帘捲薜萝风。\n可笑千年事，能将一念通。\n相逢禅客间，细细话吾宗。",
        "dynasty": "宋",
        "collection_info": null
    },
    {
        "title": "龙门偶作五首  其五",
        "author": "释清远",
        "content": "每念心中事，频开掌内珠。\n欲凭天上雁，待寄水中鱼。\n此意终难写，斯言不可书。\n含毫竟寂寞，遶屋树扶疏。",
        "dynasty": "宋",
        "collection_info": null
    },
    {
        "title": "题灵光台壁  其一",
        "author": "释清远",
        "content": "吾初欲作真常语，更恐真常暗流注。\n不如不语人共知，人欲知之反劳虑。\n崖头浮图示其相，台上野云飞不住。\n周游独步或可追，锦绣谷中归舍去。",
        "dynasty": "宋",
        "collection_info": null
    },
    {
        "title": "题灵光台壁  其二",
        "author": "释清远",
        "content": "百骸溃散此日言，一物长灵异时语。\n此日长灵犹可知，异时溃散凭谁举。\n可知所以有生灭，解举方能忘取与。\n光明寂照徧河沙，慎勿于中论尔汝。",
        "dynasty": "宋",
        "collection_info": null
    },
    {
        "title": "花山",
        "author": "释清远",
        "content": "石龟不念岁月古，旧记已灭名尚留。\n道傍苍木老霜雪，涧畔野草随春秋。\n讹传细读华阳传，灵迹独闻姚比丘。\n可凭定力验今昔，人间万事徒悠悠。",
        "dynasty": "宋",
        "collection_info": null
    },
    {
        "title": "木鱼",
        "author": "释清远",
        "content": "无端击此沟中断，钟鼓相参无杂乱。\n能闻所闻非二缘，以此及此通回换。\n凡夫何故作追攀，达士若为成智观。\n可怜流入萨婆若，醉眠尚尔排鱼贯。",
        "dynasty": "宋",
        "collection_info": null
    },
    {
        "title": "读经",
        "author": "释清远",
        "content": "不染而染妄本虚，染而不染悉无余。\n本虚自是能成事，体浄何妨应万殊。\n断妄证真心岂息，非真非妄智还迂。\n了真了妄如无碍，自在圆明始是珠。",
        "dynasty": "宋",
        "collection_info": null
    },
    {
        "title": "不寐",
        "author": "释清远",
        "content": "毗耶离城居士家，环堵十笏容河沙。\n八万四千高座众，咄嗟已办熏天花。\n迢迢不到迷是障，念念常入心无差。\n须弥卢山四大海，我见如一粟与麻。",
        "dynasty": "宋",
        "collection_info": null
    },
    {
        "title": "早起",
        "author": "释清远",
        "content": "老来愈见心无事，夜永偏知胆更凉。\n浅浅地炉犹有火，依依山月尚临墙。\n试将寂灭那伽定，暗写雕虫篆刻章。\n刚被啼鷄忽惊断，一时归入正思量。",
        "dynasty": "宋",
        "collection_info": null
    },
    {
        "title": "起晚",
        "author": "释清远",
        "content": "展脚缩脚饥鼠啼，合眼开眼重露晞。\n觉来始了梦时事，梦处宁容觉后知。\n瞬息黄粱犹未熟，翩翻蝴蝶正狂飞。\n披衣独坐日正午，试问何如半夜时。",
        "dynasty": "宋",
        "collection_info": null
    },
    {
        "title": "游定明塔院作二颂  其一",
        "author": "释清远",
        "content": "大士安禅地，千松塔院春。\n门深松桧老，事古岁时新。\n人礼香灯夜，鸟啼花雨晨。\n祇应禅石上，去住亦通神。",
        "dynasty": "宋",
        "collection_info": null
    },
    {
        "title": "游定明塔院作二颂  其二",
        "author": "释清远",
        "content": "白塔云中路，晴空鸟外檐。\n好山长入望，终日坐无厌。\n几箇竹生石，数枝花映帘。\n长安曾未到，神力动飞潜。",
        "dynasty": "宋",
        "collection_info": null
    },
    {
        "title": "因举楞严经七处征心成颂",
        "author": "释清远",
        "content": "善逝明知直不邪，要穷妄识是空花。\n故令庆喜推心目，胜相初观始出家。\n在内何缘昧肝胃，相知在外又成差。\n琉璃比眼还同境，闭障开明未有涯。\n合处随生难定体，根尘兼带转蓬麻。\n世间一切都无着，水陆空行作翳瑕。\n七处无归全失措，从兹始得徧河沙。",
        "dynasty": "宋",
        "collection_info": null
    },
    {
        "title": "述怀示学者",
        "author": "释清远",
        "content": "细思五十三年事，併入初中后夜心。\n须信剎那通过未，更无毫髮作追寻。\n随消旧业根先断，永绝新殃道已深。\n此是安身立命处，故吹一曲报知音。",
        "dynasty": "宋",
        "collection_info": null
    },
    {
        "title": "病中示光道者",
        "author": "释清远",
        "content": "我病无形不可见，曼殊室利得深知。\n再三若欲通消息，推出床头木枕儿。",
        "dynasty": "宋",
        "collection_info": null
    },
    {
        "title": "蒋山送无着道人归舒州",
        "author": "释清远",
        "content": "已礼云中塔，更瞻堂上师。\n方思江水北，共集定林西。\n一句无多子，千差永不疑。\n到家勤爱护，此道少人知。",
        "dynasty": "宋",
        "collection_info": null
    },
    {
        "title": "送禅人入京",
        "author": "释清远",
        "content": "千人丛与万人丛，无喜无嗔耳目通。\n要识太原孚上座，六街钟鼓闹冬冬。",
        "dynasty": "宋",
        "collection_info": null
    },
    {
        "title": "再得旨退褒山成三偈代违和守钱公  其一",
        "author": "释清远",
        "content": "住山久有烟霞疾，得请放还麋鹿羣。\n厚意于公殊未报，深禅聊復对炉熏。",
        "dynasty": "宋",
        "collection_info": null
    },
    {
        "title": "再得旨退褒山成三偈代违和守钱公  其二",
        "author": "释清远",
        "content": "公家忠靖有遗德，乃与定明开道缘。\n异世今时岂人意，一麾千里是家传。",
        "dynasty": "宋",
        "collection_info": null
    },
    {
        "title": "再得旨退褒山成三偈代违和守钱公  其三",
        "author": "释清远",
        "content": "出岫油然亦乘兴，倦飞随意即知还。\n有心知到无心域，鸟恋故林云在山。",
        "dynasty": "宋",
        "collection_info": null
    },
    {
        "title": "释迦如来出山像赞",
        "author": "释清远",
        "content": "妙色非身，形容乃普。\n阎浮未下，双林已睹。\n旷济功深，六年行苦。\n尘沙相好，万亿剎土。\n众生心浄，佛日常午。\n正念蒙光，迷人外取。\n雕檀写㲲，像未孩乳。\n今兹范模，传从乃古。\n象步出山，智珠河吐。\n水月顿澄，豁开觉户。\n瞻之仰之，岂敢自侮。\n常在不灭，此言手舞。",
        "dynasty": "宋",
        "collection_info": null
    },
    {
        "title": "观音像赞二首  其一",
        "author": "释清远",
        "content": "旷大劫来离众苦，心心永断诸分别。\n闻处真闻实不闻，说时虽说常无说。\n法身普现凡圣等，耳根采听音声绝。\n娑婆最有大因缘，一念清凉除恼热。",
        "dynasty": "宋",
        "collection_info": null
    },
    {
        "title": "观音像赞二首  其二",
        "author": "释清远",
        "content": "旷大劫来不虚妄，言言故得皆真实。\n应念蒙光迅电飞，寻声救苦奔风疾。\n千章万句离文字，异韵殊音垂秘密。\n现相宣扬遇此时，见闻颖脱欣今日。",
        "dynasty": "宋",
        "collection_info": null
    },
    {
        "title": "天台三大士像赞",
        "author": "释清远",
        "content": "岩岩天台，旷阔寰宇。\n大士不我，毫端莫取。\n蜀客心狂，纤尘一缕。\n屈指拊掌，松石猛虎。\n生涯何有，流传今古。\n静对虚堂，非谓无补。",
        "dynasty": "宋",
        "collection_info": null
    },
    {
        "title": "达磨大师赞",
        "author": "释清远",
        "content": "振摇梁魏，斟酌皮髓。\n孰云西来，空椁而已。\n素壁虚堂，少林熊耳。",
        "dynasty": "宋",
        "collection_info": null
    },
    {
        "title": "百丈大师赞",
        "author": "释清远",
        "content": "慧灯续传，福庭宜敞。\n常住世间，水月镜像。\n是谓丛林，大智百丈。",
        "dynasty": "宋",
        "collection_info": null
    },
    {
        "title": "杨岐和尚赞",
        "author": "释清远",
        "content": "闹市竿头呈戏，众眼曾惊。\n栗棘蒲上横吞，诸方尽畏。\n宜阳秀水，萍实杨岐。\n雨过云横，天高地下。",
        "dynasty": "宋",
        "collection_info": null
    },
    {
        "title": "白云端和尚赞",
        "author": "释清远",
        "content": "纲纪着明，不忘付授。\n浄空无际，如日处昼。\n欲究根源，瞻之龙岫。",
        "dynasty": "宋",
        "collection_info": null
    },
    {
        "title": "五祖演和尚赞",
        "author": "释清远",
        "content": "遇冤则亲，传虚果当。\n刚硬齿牙，生铁肠臟。\n风清淮楚，道实宗匠。\n不有智悲，子孙安嚮。",
        "dynasty": "宋",
        "collection_info": null
    },
    {
        "title": "浮山圆鉴和尚赞",
        "author": "释清远",
        "content": "并汾铁骑，老息荒丘。\n云施雨罢，花落水流。",
        "dynasty": "宋",
        "collection_info": null
    },
    {
        "title": "褒山定明禅师赞",
        "author": "释清远",
        "content": "四海称唐，师出华阳。\n不起燕坐，翱翔帝乡。\n名与山俱，道逐时芳。\n济民助国，能雨能旸。\n贫者获富，热者得凉。\n羣蒙所归，实在不亡。",
        "dynasty": "宋",
        "collection_info": null
    },
    {
        "title": "悟首座图余幻质復求为赞",
        "author": "释清远",
        "content": "廓然无圣，俨尔有容。\n明明绝眹，密密垂踪。\n昔也怀宝，枯木藏龙。\n今其示人，巨岳乔松。\n龙吞万类，松茂三冬。\n神而不改，风云必从。\n吾形既得，尔道自钟。\n褒斜路险，汉水朝宗。",
        "dynasty": "宋",
        "collection_info": null
    },
    {
        "title": "珪首座求赞",
        "author": "释清远",
        "content": "如珪如璋，惟子非我。\n且陋且拙，在余是可。\n子今传余，拙则成奇。\n物感神会，形动心随。\n凝云不飞，寒月下映。\n孰谓之凡，孰谓之圣。\n余犹尔也，奇拙同贯。\n嘻嘻期文，大朴未散。",
        "dynasty": "宋",
        "collection_info": null
    },
    {
        "title": "顺知藏求赞",
        "author": "释清远",
        "content": "色裏胶青不见形，影中所以邈吾真。\n吾真定有非形碍，为对凡夫显幻尘。\n尘既显，道弥新，不贵西来彼上人。",
        "dynasty": "宋",
        "collection_info": null
    },
    {
        "title": "渊禅人求赞",
        "author": "释清远",
        "content": "似余似余，类我类我。\n我復谓谁，如火与火。\n描邈不就，迎随不果。\n写出龙门，衲僧灾祸。",
        "dynasty": "宋",
        "collection_info": null
    },
    {
        "title": "如大师求赞",
        "author": "释清远",
        "content": "比类则疏，现形仍普。\n得在一瞬，照穷千古。\n云起吟龙，风生啸虎。\n赞之绝辞，瞻焉奚睹。",
        "dynasty": "宋",
        "collection_info": null
    },
    {
        "title": "贤监院求赞",
        "author": "释清远",
        "content": "徧界不藏，毫端独妙。\n纵未嚬呻，已先微笑。\n吾子识也，水月斯照。\n纤尘不遗，是为宗要。",
        "dynasty": "宋",
        "collection_info": null
    },
    {
        "title": "肱维那求赞",
        "author": "释清远",
        "content": "识余者谁，请观端的。\n孰云丹青，谩劳寻觅。\n断云架巘，皎月在壁。\n昭尔惺惺，悟兹寂寂。",
        "dynasty": "宋",
        "collection_info": null
    },
    {
        "title": "勤禅人求赞",
        "author": "释清远",
        "content": "沧溟一滴咸无际，厚地纤尘广有余。\n何事陋容人写得，祇缘踪迹在龙舒。",
        "dynasty": "宋",
        "collection_info": null
    },
    {
        "title": "昕侍者求赞",
        "author": "释清远",
        "content": "吾行尔随，吾唤尔应。\n唯随与应，不欠不剩。\n因吾识尔，此像果亲。\n静而瞻之，道实绝伦。",
        "dynasty": "宋",
        "collection_info": null
    },
    {
        "title": "元侍者求赞",
        "author": "释清远",
        "content": "道虽光明，形则山野。\n提折脚铛，住深兰若。\n拙韵无取，陋容谁写。\n常在左右，觉元侍者。",
        "dynasty": "宋",
        "collection_info": null
    },
    {
        "title": "小师崇戒求赞",
        "author": "释清远",
        "content": "似即疏，比仍失。\n廓尔空，皎然日。\n顾丹青，写容质。\n谁使之，省寻觅。",
        "dynasty": "宋",
        "collection_info": null
    },
    {
        "title": "无着道人求赞",
        "author": "释清远",
        "content": "植杖望云何处，空山独立凝情。\n媿我萧然无物，谢伊装点相成。",
        "dynasty": "宋",
        "collection_info": null
    },
    {
        "title": "冯济川教授求赞",
        "author": "释清远",
        "content": "天地无物我无物，隠显空云随出没。\n此间谁是悟玄人，霹雳光中轰一咄。",
        "dynasty": "宋",
        "collection_info": null
    },
    {
        "title": "吴公明求赞",
        "author": "释清远",
        "content": "欲识坦然老，乃是龙门人。\n声名落四方，坐卧今十春。\n会见移庵去，何妨邈形真。\n平生香火缘，对比即神通。",
        "dynasty": "宋",
        "collection_info": null
    },
    {
        "title": "张公寿求赞",
        "author": "释清远",
        "content": "首到东山，晚亲龙岫。\n岁经寒暑，人非新旧。\n涂毒长鸣，优昙勿嗅。\n静对终日，弟子公寿。",
        "dynasty": "宋",
        "collection_info": null
    },
    {
        "title": "戴巨济求赞",
        "author": "释清远",
        "content": "画出人皆识，相逢道更亲。\n起云峰后路，记得往来频。",
        "dynasty": "宋",
        "collection_info": null
    },
    {
        "title": "龙门常住图师真知事求赞",
        "author": "释清远",
        "content": "寥廓无状，孰为龙门。\n有指南路，绝刀斧痕。\n因缘去住，任物所论。\n黄竹寒湫，晓而復昏。",
        "dynasty": "宋",
        "collection_info": null
    },
    {
        "title": "颂古六十二首  其一",
        "author": "释清远",
        "content": "杲日连天照有无，孰云善逝坐跏趺。\n如今要见当年事，邪正犹来在半途。",
        "dynasty": "宋",
        "collection_info": null
    },
    {
        "title": "颂古六十二首  其二",
        "author": "释清远",
        "content": "法王法令若为酬，潦倒文殊强出头。\n负累释迦犹可事，至今千古闹啾啾。",
        "dynasty": "宋",
        "collection_info": null
    },
    {
        "title": "颂古六十二首  其三",
        "author": "释清远",
        "content": "百万人天望举扬，拈花微笑大乖张。\n几多业识茫茫者，问着劳生沸似汤。",
        "dynasty": "宋",
        "collection_info": null
    },
    {
        "title": "颂古六十二首  其四",
        "author": "释清远",
        "content": "若有丝毫付与人，可师何得更全身。\n人间天上迷逢处，八两元来是半斤。",
        "dynasty": "宋",
        "collection_info": null
    },
    {
        "title": "颂古六十二首  其五",
        "author": "释清远",
        "content": "非风幡动唯心动，大海波澜常汹涌。\n鱼龙出没任昇沉，生死圣凡无别共。\n无别共底怎么样，祖佛傍观空合掌。",
        "dynasty": "宋",
        "collection_info": null
    },
    {
        "title": "颂古六十二首  其六",
        "author": "释清远",
        "content": "潦倒江湖上，竿头事可咍。\n一回浮子动，又是上鈎来。",
        "dynasty": "宋",
        "collection_info": null
    },
    {
        "title": "颂古六十二首  其七",
        "author": "释清远",
        "content": "草裏寻常万万千，报云飞去岂徒然。\n鼻头是甚闲皮草，十字纵横一任穿。",
        "dynasty": "宋",
        "collection_info": null
    },
    {
        "title": "颂古六十二首  其八",
        "author": "释清远",
        "content": "一回思想一伤神，不觉翻然笑转新。\n云在岭头闲不彻，水流涧下太忙生。",
        "dynasty": "宋",
        "collection_info": null
    },
    {
        "title": "颂古六十二首  其九",
        "author": "释清远",
        "content": "挂得帆来遇便风，须臾千里到家乡。\n临门上岸逢妻子，欢喜情怀不可当。",
        "dynasty": "宋",
        "collection_info": null
    },
    {
        "title": "颂古六十二首  其一○",
        "author": "释清远",
        "content": "挂拂遭呵耳便聋，衲僧奚若验宗风。\n金刚脑后抽生铁，华岳三峰倒卓空。",
        "dynasty": "宋",
        "collection_info": null
    },
    {
        "title": "颂古六十二首  其一一",
        "author": "释清远",
        "content": "家肥生孝子，国霸有谋臣。\n拳头劈口槌，未到无儿孙。",
        "dynasty": "宋",
        "collection_info": null
    },
    {
        "title": "颂古六十二首  其一二",
        "author": "释清远",
        "content": "开田说大义，后人莫容易。\n百丈总持门，淡而还有味。",
        "dynasty": "宋",
        "collection_info": null
    },
    {
        "title": "颂古六十二首  其一三",
        "author": "释清远",
        "content": "打麵还他州土麦，唱歌须是帝乡人。\n现成财本成家者，多见饥寒在子孙。",
        "dynasty": "宋",
        "collection_info": null
    },
    {
        "title": "颂古六十二首  其一四",
        "author": "释清远",
        "content": "大雄山下斑斑虎，触着伤人谁敢顾。\n亲遭一口老婆心，何曾用着腰间斧。",
        "dynasty": "宋",
        "collection_info": null
    },
    {
        "title": "颂古六十二首  其一五",
        "author": "释清远",
        "content": "相见言谈理不亏，等闲转面便相辉。\n毕竟水须朝海去，到头云定觅山归。",
        "dynasty": "宋",
        "collection_info": null
    },
    {
        "title": "颂古六十二首  其一六",
        "author": "释清远",
        "content": "大唐国裏无禅师，不许会兮祇许知。\n着肉汗衫如脱了，方知棒喝诳愚痴。",
        "dynasty": "宋",
        "collection_info": null
    },
    {
        "title": "颂古六十二首  其一七",
        "author": "释清远",
        "content": "彼此老来谁记得，人前各自强惺惺。\n一坑未免俱埋却，几个如今眼子青。",
        "dynasty": "宋",
        "collection_info": null
    },
    {
        "title": "颂古六十二首  其一八",
        "author": "释清远",
        "content": "问答分明是切磋，几人于此见詨讹。\n少年俱决龙蛇阵，潦倒同吟稚子歌。",
        "dynasty": "宋",
        "collection_info": null
    },
    {
        "title": "颂古六十二首  其一九",
        "author": "释清远",
        "content": "相见锦江头，相携上酒楼。\n会医还少病，知分不多愁。",
        "dynasty": "宋",
        "collection_info": null
    },
    {
        "title": "颂古六十二首  其二○",
        "author": "释清远",
        "content": "八面当风祇这是，拂袖之谈动天地。\n堪爱卖身王老师，不作贱兮不作贵。",
        "dynasty": "宋",
        "collection_info": null
    },
    {
        "title": "颂古六十二首  其二一",
        "author": "释清远",
        "content": "南北东西无不利，令人深爱老南泉。\n眉毛撕繫如相似，鼻孔辽天不着穿。",
        "dynasty": "宋",
        "collection_info": null
    },
    {
        "title": "颂古六十二首  其二二",
        "author": "释清远",
        "content": "禅床惊震被搽糊，惹得儿孙不丈夫。\n拄杖劈头连打出，也教知道赤鬚胡。",
        "dynasty": "宋",
        "collection_info": null
    },
    {
        "title": "颂古六十二首  其二三",
        "author": "释清远",
        "content": "祖佛场中不展戈，后人刚地起詨讹。\n道泰不传天子令，时清休唱太平歌。",
        "dynasty": "宋",
        "collection_info": null
    },
    {
        "title": "颂古六十二首  其二四",
        "author": "释清远",
        "content": "五色狸奴尽力争，及乎按剑总生盲。\n分身两处重相为，直得悲风动地生。",
        "dynasty": "宋",
        "collection_info": null
    },
    {
        "title": "颂古六十二首  其二五",
        "author": "释清远",
        "content": "安国安家不在兵，鲁连一箭亦多情。\n三千剑客今何在，独许庄周致太平。",
        "dynasty": "宋",
        "collection_info": null
    },
    {
        "title": "颂古六十二首  其二六",
        "author": "释清远",
        "content": "同气相求事可论，一回见面一欢情。\n两行何处闲文字，一队谁家好弟兄。",
        "dynasty": "宋",
        "collection_info": null
    },
    {
        "title": "颂古六十二首  其二七",
        "author": "释清远",
        "content": "骨裏皮兮皮裏骨，大隋老子无窠窟。\n上士闻之笑未休，中流特地生疑惑。",
        "dynasty": "宋",
        "collection_info": null
    },
    {
        "title": "颂古六十二首  其二八",
        "author": "释清远",
        "content": "老大宗师竖指头，一生用得最风流。\n玄沙拗折无人会，年来年去冷飕飕。",
        "dynasty": "宋",
        "collection_info": null
    },
    {
        "title": "颂古六十二首  其二九",
        "author": "释清远",
        "content": "黄金为骨玉为棱，莫把他家此日寻。\n多少从来悟心匠，尽将底事继威音。",
        "dynasty": "宋",
        "collection_info": null
    },
    {
        "title": "颂古六十二首  其三○",
        "author": "释清远",
        "content": "池阳何处得扪摸，后代商量苦也无。\n古人刚地成多事，敢问如今会也无。",
        "dynasty": "宋",
        "collection_info": null
    },
    {
        "title": "颂古六十二首  其三一",
        "author": "释清远",
        "content": "密密堂堂早二三，本来无物更何堪。\n痴人见了生欢喜，作者相逢满面惭。",
        "dynasty": "宋",
        "collection_info": null
    },
    {
        "title": "颂古六十二首  其三二",
        "author": "释清远",
        "content": "悟人千箇道无忧，肯信遭他第二头。\n寂寞山花寒食后，夕阳西去水东流。",
        "dynasty": "宋",
        "collection_info": null
    },
    {
        "title": "颂古六十二首  其三三",
        "author": "释清远",
        "content": "长连床上狐屎尿，三圣堂前狗吠春。\n跳出金牛窠窟子，月明照见夜行人。",
        "dynasty": "宋",
        "collection_info": null
    },
    {
        "title": "颂古六十二首  其三四",
        "author": "释清远",
        "content": "玄沙三种病人，有理不在高声。\n引得香严老子，走来树上悬身。",
        "dynasty": "宋",
        "collection_info": null
    },
    {
        "title": "颂古六十二首  其三五",
        "author": "释清远",
        "content": "祸福威严不自灵，残杯冷炙享何人。\n一从去后无消息，野老犹敲祭鼓声。",
        "dynasty": "宋",
        "collection_info": null
    },
    {
        "title": "颂古六十二首  其三六",
        "author": "释清远",
        "content": "春寒料峭，冻杀年少。\n切忌参商，别无奇妙。\n低头侍奉，欢喜问讯。\n佛法商量，伤子性命。",
        "dynasty": "宋",
        "collection_info": null
    },
    {
        "title": "颂古六十二首  其三七",
        "author": "释清远",
        "content": "赵州言勘破，笑杀老禅和。\n院主鬚眉落，南泉打粥锅。\n赵州勘破，却成罪过。\n大地众生，千箇万箇。",
        "dynasty": "宋",
        "collection_info": null
    },
    {
        "title": "颂古六十二首  其三八",
        "author": "释清远",
        "content": "醉眠醒卧不归家，一身流落在天涯。\n祖佛位中留不住，夜来依旧宿芦花。",
        "dynasty": "宋",
        "collection_info": null
    },
    {
        "title": "颂古六十二首  其三九",
        "author": "释清远",
        "content": "一问当机绝异同，定干坤箭验勋功。\n轰轰一掌胲腮下，笑杀雄山者老翁。",
        "dynasty": "宋",
        "collection_info": null
    },
    {
        "title": "颂古六十二首  其四○",
        "author": "释清远",
        "content": "春至是花开，朱颜安在哉。\n可怜园裏色，不入镜中来。",
        "dynasty": "宋",
        "collection_info": null
    },
    {
        "title": "颂古六十二首  其四一",
        "author": "释清远",
        "content": "春来依旧一枝枝，同地同天道不疑。\n未彻之言人莫问，令余特地笑嘻嘻。",
        "dynasty": "宋",
        "collection_info": null
    },
    {
        "title": "颂古六十二首  其四二",
        "author": "释清远",
        "content": "擘开华岳连天色，放出黄河到海声。\n瞎馿死后蒿枝折，大地如今有几人。",
        "dynasty": "宋",
        "collection_info": null
    },
    {
        "title": "颂古六十二首  其四三",
        "author": "释清远",
        "content": "奉君三顿曲周遮，屈辱云门老作家。\n渡水穿云五湖客，欲将何物当生涯。",
        "dynasty": "宋",
        "collection_info": null
    },
    {
        "title": "颂古六十二首  其四四",
        "author": "释清远",
        "content": "云门答餬餠，言前句后领。\n馿鞍爷下颔，到了终不省。\n塞却你咽喉，把将餬餠来。",
        "dynasty": "宋",
        "collection_info": null
    },
    {
        "title": "颂古六十二首  其四五",
        "author": "释清远",
        "content": "杨子江头杨柳春，杨花愁杀渡头人。\n一声残笛离亭晚，君向潇湘我向秦。",
        "dynasty": "宋",
        "collection_info": null
    },
    {
        "title": "颂古六十二首  其四六",
        "author": "释清远",
        "content": "数目分明举即难，衲僧无不胆毛寒。\n须知更有壶中路，但向须弥顶外看。",
        "dynasty": "宋",
        "collection_info": null
    },
    {
        "title": "颂古六十二首  其四七",
        "author": "释清远",
        "content": "万象之中独露身，一回相见一回嗔。\n东西南北吾皇化，莫向江头苦问津。",
        "dynasty": "宋",
        "collection_info": null
    },
    {
        "title": "颂古六十二首  其四八",
        "author": "释清远",
        "content": "鳌山成道足人传，莫是从前话不圆。\n頼有玄沙知始末，徧身红烂在渔船。",
        "dynasty": "宋",
        "collection_info": null
    },
    {
        "title": "颂古六十二首  其四九",
        "author": "释清远",
        "content": "老大宗师没巴鼻，养狗之缘太儿戏。\n夺牌禅客如到来，铅刀争及吹毛利。",
        "dynasty": "宋",
        "collection_info": null
    },
    {
        "title": "颂古六十二首  其五○",
        "author": "释清远",
        "content": "欲求佛法往南方，老大宗师为举扬。\n山花满地虽狼藉，一阵风来一阵香。",
        "dynasty": "宋",
        "collection_info": null
    },
    {
        "title": "颂古六十二首  其五一",
        "author": "释清远",
        "content": "宗师方便太慈悲，是汝之言实古锥。\n万里神光腾顶后，肯将生死吓愚痴。",
        "dynasty": "宋",
        "collection_info": null
    },
    {
        "title": "颂古六十二首  其五二",
        "author": "释清远",
        "content": "在途在舍若为酬，莫把先师一例求。\n雄雄宇宙如王者，未免半边无髑髅。",
        "dynasty": "宋",
        "collection_info": null
    },
    {
        "title": "颂古六十二首  其五三",
        "author": "释清远",
        "content": "犊牛生子颇相谙，两眼通红色似蓝。\n把火照来无觅处，大家普请一时参。",
        "dynasty": "宋",
        "collection_info": null
    },
    {
        "title": "颂古六十二首  其五四",
        "author": "释清远",
        "content": "赵州一椀茶，验尽当行家。\n一期虽似好，争免事如麻。",
        "dynasty": "宋",
        "collection_info": null
    },
    {
        "title": "颂古六十二首  其五五",
        "author": "释清远",
        "content": "师真丑拙不堪呈，用尽身心笑杀人。\n彼中莫觅丝头意，白鼻昆崙贺新正。",
        "dynasty": "宋",
        "collection_info": null
    },
    {
        "title": "颂古六十二首  其五六",
        "author": "释清远",
        "content": "出得出不得，初不离是定。\n圣者起凡情，凡人而乃圣。\n倒用与横拈，扶邪及显正。\n春雨春风竹户凉，落花啼鸟千峰静。",
        "dynasty": "宋",
        "collection_info": null
    },
    {
        "title": "颂古六十二首  其五七",
        "author": "释清远",
        "content": "平生心胆向人倾，到此门中有几人。\n别后都城旧知己，暖烟斜日又黄昏。",
        "dynasty": "宋",
        "collection_info": null
    },
    {
        "title": "颂古六十二首  其五八",
        "author": "释清远",
        "content": "佛手馿脚生缘，黄龙元无此语。\n直饶恁么知之，我侬亦未相许。\n奉报四海禅人，第一不得错举。",
        "dynasty": "宋",
        "collection_info": null
    },
    {
        "title": "颂古六十二首  其五九",
        "author": "释清远",
        "content": "着眼看来宁免瞎，全身何用佩金鱼。\n黄龙意气雄豪甚，祇为他家不识书。",
        "dynasty": "宋",
        "collection_info": null
    },
    {
        "title": "颂古六十二首  其六○",
        "author": "释清远",
        "content": "尽力不柰何，按牛头吃草。\n若无锦绣文，难以论嘉藻。",
        "dynasty": "宋",
        "collection_info": null
    },
    {
        "title": "颂古六十二首  其六一",
        "author": "释清远",
        "content": "何故唤作手，衲僧难开口。\n拟议自颟顸，可怜大蒙斗。",
        "dynasty": "宋",
        "collection_info": null
    },
    {
        "title": "颂古六十二首  其六二",
        "author": "释清远",
        "content": "彼此且无相负累，行人无不失鈎锥。\n虽然不瞎众生眼，也好拳头劈口槌。",
        "dynasty": "宋",
        "collection_info": null
    },
    {
        "title": "偈颂一一二首  其一",
        "author": "释清远",
        "content": "世尊拈花，迦叶微笑。\n亲切亲切，省要省要。\n眼目定动，料料掉掉。\n为报先生，莫打之遶。",
        "dynasty": "宋",
        "collection_info": null
    },
    {
        "title": "偈颂一一二首  其二",
        "author": "释清远",
        "content": "两岸芦花一叶舟，凉风深夜月如鈎。\n丝纶千尺慵抛放，归到家山即便休。",
        "dynasty": "宋",
        "collection_info": null
    },
    {
        "title": "偈颂一一二首  其三",
        "author": "释清远",
        "content": "挥戈佛日不西流，照彻人间洞九幽。\n从此安居无一事，休将玄妙挂心头。",
        "dynasty": "宋",
        "collection_info": null
    },
    {
        "title": "偈颂一一二首  其四",
        "author": "释清远",
        "content": "昨朝六月二十六，无角铁牛生四足。\n哮吼一声人未知，撼动天关并地轴。\n隻履又西归，唱罢胡家曲。\n可怜末后太分明，无限清声徧溪谷。",
        "dynasty": "宋",
        "collection_info": null
    },
    {
        "title": "偈颂一一二首  其五",
        "author": "释清远",
        "content": "棒喝齐施古佛宗，三玄三要绝狐踪。\n白云消散青山在，明月芦花对蓼红。",
        "dynasty": "宋",
        "collection_info": null
    },
    {
        "title": "偈颂一一二首  其六",
        "author": "释清远",
        "content": "浄名居士在家人，不二门深入者亲。\n一钵上方香积饭，寥寥千古转通津。",
        "dynasty": "宋",
        "collection_info": null
    },
    {
        "title": "偈颂一一二首  其七",
        "author": "释清远",
        "content": "一与山门作境致，见者顿超无学地。\n二与后人作标牓，凡圣悟迷皆一样。\n若是丛林向上关，有人踏着喜无量。",
        "dynasty": "宋",
        "collection_info": null
    },
    {
        "title": "偈颂一一二首  其八",
        "author": "释清远",
        "content": "少室无言语，曹溪有消息。\n可怜门大开，而人不能入。\n苍龙得云雨，猛虎生羽翼。\n但解自承当，何劳问知识。",
        "dynasty": "宋",
        "collection_info": null
    },
    {
        "title": "偈颂一一二首  其九",
        "author": "释清远",
        "content": "总记不得，天花满裓。\n纵有千言，不如一默。",
        "dynasty": "宋",
        "collection_info": null
    },
    {
        "title": "偈颂一一二首  其一○",
        "author": "释清远",
        "content": "木伎机，石女儿。\n三冬阳气盛，六月降霜时。\n有语非干舌，无言切要词。\n会我最后句，出世少人知。\n午斋晨粥无余事，笺茗炉香话道奇。",
        "dynasty": "宋",
        "collection_info": null
    },
    {
        "title": "偈颂一一二首  其一一",
        "author": "释清远",
        "content": "普光明殿在人间，凡圣交罗绝往还。\n若向一尘亲得见，毫光照处奉慈颜。",
        "dynasty": "宋",
        "collection_info": null
    },
    {
        "title": "偈颂一一二首  其一二",
        "author": "释清远",
        "content": "大众尽皆云集，僧堂横吞佛殿。\n露柱倒挂灯笼，天高地厚，月白风清。\n雨顺风调，河清海晏。\n饥则共君餐苦菜，渴则与子饮寒泉。\n直饶天外雨花飞，争似归堂吃茶去。",
        "dynasty": "宋",
        "collection_info": null
    },
    {
        "title": "偈颂一一二首  其一三",
        "author": "释清远",
        "content": "台山路上，过客全稀。\n破竈堂前，感恩无地。\n雪埋庭柏，冰锁偃溪。\n虽在南方火炉头，不入他家虀瓮裏。",
        "dynasty": "宋",
        "collection_info": null
    },
    {
        "title": "偈颂一一二首  其一四",
        "author": "释清远",
        "content": "露柱多年出家，灯笼久已落髮。\n佛殿坚持禁戒，三门近得休歇。\n大事本来平等无着，清凉满月度尽草木，丛林一似阳和齐发。",
        "dynasty": "宋",
        "collection_info": null
    },
    {
        "title": "偈颂一一二首  其一五",
        "author": "释清远",
        "content": "万物咸新论故乡，抬眸元是旧爷娘。\n先春花发馨香远，物外山河日月长。",
        "dynasty": "宋",
        "collection_info": null
    },
    {
        "title": "偈颂一一二首  其一六",
        "author": "释清远",
        "content": "悟时此事元来易，迷后斯门实大难。\n处处绿杨堪繫马，家家门口透长安。",
        "dynasty": "宋",
        "collection_info": null
    },
    {
        "title": "偈颂一一二首  其一七",
        "author": "释清远",
        "content": "三月初三二月二，不坏假名谈大义。\n众生役役趁光阴，道流所以为虚弃。\n二月念九三月一，摩诃般若波罗蜜。\n假使多闻达古今，历劫何曾异今日。",
        "dynasty": "宋",
        "collection_info": null
    },
    {
        "title": "偈颂一一二首  其一八",
        "author": "释清远",
        "content": "如来妙色身，真实难藏覆。\n不挂本来衣，岂着娘生袴。\n无忧树下降生时，南北东西行七步。\n行七步，度尽众生无所度。",
        "dynasty": "宋",
        "collection_info": null
    },
    {
        "title": "偈颂一一二首  其一九",
        "author": "释清远",
        "content": "昨日如来垂法雨，今朝法雨洗如来。\n了然一味无差别，云外青山朵朵开。\n欲报如来深恩，殿上重新浴过。",
        "dynasty": "宋",
        "collection_info": null
    },
    {
        "title": "偈颂一一二首  其二○",
        "author": "释清远",
        "content": "龙门结夏胜诸方，大地山河为举扬。\n若向九旬参得透，更无佛法可商量。",
        "dynasty": "宋",
        "collection_info": null
    },
    {
        "title": "偈颂一一二首  其二一",
        "author": "释清远",
        "content": "了知一，万事毕，释迦弥勒欣今日。\n但得心安是处安，无灾无难无今昔。\n要知佛法根源，记取五月初一。",
        "dynasty": "宋",
        "collection_info": null
    },
    {
        "title": "偈颂一一二首  其二二",
        "author": "释清远",
        "content": "入得龙门事事奇，闻声见色不思议。\n山青水绿缘何事，尽是诸人力使之。",
        "dynasty": "宋",
        "collection_info": null
    },
    {
        "title": "偈颂一一二首  其二三",
        "author": "释清远",
        "content": "先师当年末后句，与人皮下挑出刺。\n譬如六月日中冰，销镕处处皆相似。\n后来听响各流传，更加一二与三四。\n箇中孰是无耳人，明见去来不生死。",
        "dynasty": "宋",
        "collection_info": null
    },
    {
        "title": "偈颂一一二首  其二四",
        "author": "释清远",
        "content": "世人尽道路行难，本分真金入火看。\n炼去炼来金体浄，一槌打作玉栏干。",
        "dynasty": "宋",
        "collection_info": null
    },
    {
        "title": "偈颂一一二首  其二五",
        "author": "释清远",
        "content": "一竿一笠一蓑衣，急水滩头下钓丝。\n鈎上锦鳞容易得，芦花深处月明归。",
        "dynasty": "宋",
        "collection_info": null
    },
    {
        "title": "偈颂一一二首  其二六",
        "author": "释清远",
        "content": "打动龙门鼓，唤起铁馂馅。\n请君一咬破，山僧岂相赚。\n先师曾得力，滋味今不减。\n若也不柰何，好箇铁馂馅。",
        "dynasty": "宋",
        "collection_info": null
    },
    {
        "title": "偈颂一一二首  其二七",
        "author": "释清远",
        "content": "亲从家裏来，家中何所有。\n持此一片石，广大坚且久。\n灵山曾献佛，帝释聊举手。\n心中出何物，安乐并长寿。",
        "dynasty": "宋",
        "collection_info": null
    },
    {
        "title": "偈颂一一二首  其二八",
        "author": "释清远",
        "content": "圆明了知，不由心念。\n抵死要道，堕坑落堑。",
        "dynasty": "宋",
        "collection_info": null
    },
    {
        "title": "偈颂一一二首  其二九",
        "author": "释清远",
        "content": "容颜甚奇妙，光明照十方。\n我适曾供养，今復还亲觐。",
        "dynasty": "宋",
        "collection_info": null
    },
    {
        "title": "偈颂一一二首  其三○",
        "author": "释清远",
        "content": "拟思量，何劫悟。\n不思量，终莽卤。\n欲思不思踏破时，万里无云常显露。\n常显露，妙用恒沙非旦暮。",
        "dynasty": "宋",
        "collection_info": null
    },
    {
        "title": "偈颂一一二首  其三一",
        "author": "释清远",
        "content": "来来去去去来时，去去来来离觉知。\n了得去来无罣碍，方知尘劫不思议。",
        "dynasty": "宋",
        "collection_info": null
    },
    {
        "title": "偈颂一一二首  其三二",
        "author": "释清远",
        "content": "徧界不藏全体露，丝毫有见事还差。\n会中谁是先陀客，不动纤尘便到家。",
        "dynasty": "宋",
        "collection_info": null
    },
    {
        "title": "偈颂一一二首  其三三",
        "author": "释清远",
        "content": "独自坐方信，西来有达磨。\n独自行不用，红莲足下生。\n独自语分明，向谁谁肯许。\n独自参剎剎，尘尘示指南。\n相逢相问穷端的，莫道山僧解放憨。",
        "dynasty": "宋",
        "collection_info": null
    },
    {
        "title": "偈颂一一二首  其三四",
        "author": "释清远",
        "content": "昔人已乘白云去，此地空余绿水流。\n绿水一去不復返，白云千载空悠悠。\n湖南旧说老杨岐，失却金毛师子儿。\n江南江北无觅处，龙门今日顺风吹。\n顺风吹，啰啰哩，水急风高下钓矶。",
        "dynasty": "宋",
        "collection_info": null
    },
    {
        "title": "偈颂一一二首  其三五",
        "author": "释清远",
        "content": "鸟从空裏飞，人向心中住。\n人死心宛然，鸟没空何预。\n人生一过鸟，此心实可据。\n但自了其心，无劳问来去。",
        "dynasty": "宋",
        "collection_info": null
    },
    {
        "title": "偈颂一一二首  其三六",
        "author": "释清远",
        "content": "龙门别无奇妙，刚谓单传心要。\n岂惟浅水无鱼，拨剔全无孔窍。\n二时展钵开单，逐日屙屎送尿。\n万事与人一般，子细看来好笑。",
        "dynasty": "宋",
        "collection_info": null
    },
    {
        "title": "偈颂一一二首  其三七",
        "author": "释清远",
        "content": "会既少，举尤难，丛林虽有日凋残。\n若欲明斯旨，应须离念看。\n一人如领解，大众尽心安。",
        "dynasty": "宋",
        "collection_info": null
    },
    {
        "title": "偈颂一一二首  其三八",
        "author": "释清远",
        "content": "狸奴白牯念摩诃，猫儿狗子长相见。\n诸禅客，荐不荐。\n若言自性本圆明，大似扪空追闪电。",
        "dynasty": "宋",
        "collection_info": null
    },
    {
        "title": "偈颂一一二首  其三九",
        "author": "释清远",
        "content": "不动龙门内，行参古佛机。\n亲逢渠面目，肯话自容仪。\n凡圣心平等，高低路坦夷。\n丹霞烧木佛，院主落鬚眉。",
        "dynasty": "宋",
        "collection_info": null
    },
    {
        "title": "偈颂一一二首  其四○",
        "author": "释清远",
        "content": "正当恁么时，历劫不曾迷。\n步步超三界，归家顿绝疑。",
        "dynasty": "宋",
        "collection_info": null
    },
    {
        "title": "偈颂一一二首  其四一",
        "author": "释清远",
        "content": "几回生，几回死，生死悠悠无定止。\n自从顿悟了无生，于诸荣辱何忧喜。",
        "dynasty": "宋",
        "collection_info": null
    },
    {
        "title": "偈颂一一二首  其四二",
        "author": "释清远",
        "content": "五色灯光眚所成，但除其眚莫除尘。\n若言本眼何曾眚，乃是临河渴死人。",
        "dynasty": "宋",
        "collection_info": null
    },
    {
        "title": "偈颂一一二首  其四三",
        "author": "释清远",
        "content": "劫火威音前，虽有一壶天。\n御楼看射猎，不是刈茅田。",
        "dynasty": "宋",
        "collection_info": null
    },
    {
        "title": "偈颂一一二首  其四四",
        "author": "释清远",
        "content": "腊月扇子功勋绝，浩浩凉风动寥泬。\n岂止炎蒸六月天，暂时与君解烦热。",
        "dynasty": "宋",
        "collection_info": null
    },
    {
        "title": "偈颂一一二首  其四五",
        "author": "释清远",
        "content": "泡幻同无碍，如何不了悟。\n眼裏瞳人吹叫子，达法在其中。\n非今亦非古，六隻骰子满盆红。",
        "dynasty": "宋",
        "collection_info": null
    },
    {
        "title": "偈颂一一二首  其四六",
        "author": "释清远",
        "content": "诸人未到龙门山，将道龙门在世间。\n既到龙门心自在，杉松拂拂水潺潺。",
        "dynasty": "宋",
        "collection_info": null
    },
    {
        "title": "偈颂一一二首  其四七",
        "author": "释清远",
        "content": "龙门三月半，大鼓声声唤。\n唤得一时来，特地生迷乱。",
        "dynasty": "宋",
        "collection_info": null
    },
    {
        "title": "偈颂一一二首  其四八",
        "author": "释清远",
        "content": "收得本名度牒，踏遍自己山川。\n闻有龙门长老，走来学道参禅。\n恁么惺惺汉子，如何立地瞌眠。\n忽然睡醒眼开，元来天生自然。",
        "dynasty": "宋",
        "collection_info": null
    },
    {
        "title": "偈颂一一二首  其四九",
        "author": "释清远",
        "content": "思无思思，万邪一正。\n不识玄旨，徒劳念静。",
        "dynasty": "宋",
        "collection_info": null
    },
    {
        "title": "偈颂一一二首  其五○",
        "author": "释清远",
        "content": "作无作作，贯色通声。\n水中盐味，不见其形。",
        "dynasty": "宋",
        "collection_info": null
    },
    {
        "title": "偈颂一一二首  其五一",
        "author": "释清远",
        "content": "言无言言，不费唇舌。\n未说之法，林中之叶。",
        "dynasty": "宋",
        "collection_info": null
    },
    {
        "title": "偈颂一一二首  其五二",
        "author": "释清远",
        "content": "龙门潦倒，告报诸人。\n既然如是，何故因循。",
        "dynasty": "宋",
        "collection_info": null
    },
    {
        "title": "偈颂一一二首  其五三",
        "author": "释清远",
        "content": "一叶飘瓢水上归，姑苏春色照岩扉。\n坐禅片石重来看，却笑山云拂藓衣。",
        "dynasty": "宋",
        "collection_info": null
    },
    {
        "title": "偈颂一一二首  其五四",
        "author": "释清远",
        "content": "杜顺文殊事可知，定光如来老大隋。\n张三李四何王赵，问你渠今是阿谁。\n廛市卖鱼忘进趣，案头分肉露全机。\n男儿锁子黄金骨，苦痛无明堕污泥。",
        "dynasty": "宋",
        "collection_info": null
    },
    {
        "title": "偈颂一一二首  其五五",
        "author": "释清远",
        "content": "登龙门下无凡客，不假风雷自有奇。\n三月进修从此始，经行宴坐可思议。",
        "dynasty": "宋",
        "collection_info": null
    },
    {
        "title": "偈颂一一二首  其五六",
        "author": "释清远",
        "content": "十方世界龙门寺，大地山河是学徒。\n随顺众缘成解脱，算来全不费工夫。",
        "dynasty": "宋",
        "collection_info": null
    },
    {
        "title": "偈颂一一二首  其五七",
        "author": "释清远",
        "content": "岂可唤钟作瓮，终不指鹿为马。\n善人难犯，水银无假。\n冷地忽然觑破，管取一时放下。",
        "dynasty": "宋",
        "collection_info": null
    },
    {
        "title": "偈颂一一二首  其五八",
        "author": "释清远",
        "content": "龙门若为作端午，打动众人涂毒鼓。\n髑髅破后遣谁闻，鉴觉尽时敢言普。\n是谓南山鼈鼻蛇，好箇大雄白额虎。\n可怜开眼觅眼人，吓日光中寻入路。",
        "dynasty": "宋",
        "collection_info": null
    },
    {
        "title": "偈颂一一二首  其五九",
        "author": "释清远",
        "content": "飘飘飖飖杨柳花，红红赤赤远天霞。\n屈屈曲曲龙门路，僻僻静静野僧家。\n尚不心头怀胜解，谁能劫外筭河沙。\n休粮方子斋兼粥，任运还乡苦涩茶。",
        "dynasty": "宋",
        "collection_info": null
    },
    {
        "title": "偈颂一一二首  其六○",
        "author": "释清远",
        "content": "七七四十九，面南看北斗。\n死去与生来，泥牛大哮吼。",
        "dynasty": "宋",
        "collection_info": null
    },
    {
        "title": "偈颂一一二首  其六一",
        "author": "释清远",
        "content": "骨还父，肉还母。\n何者是身，分明听取。\n山河国土现全躯，十方世界在裏许。\n万劫千生绝去来，山僧此说非言语。",
        "dynasty": "宋",
        "collection_info": null
    },
    {
        "title": "偈颂一一二首  其六二",
        "author": "释清远",
        "content": "总别同异兼成坏，祇是山僧与众人。\n高广须弥入芥子，无边剎海在微尘。\n昼復夜，秋復春，境寂心融事事真。\n七宝大车既如此，去来语默莫因循。",
        "dynasty": "宋",
        "collection_info": null
    },
    {
        "title": "偈颂一一二首  其六三",
        "author": "释清远",
        "content": "𮭗𮭗鸟，守空池。\n鱼从脚下过，𮭗𮭗总不知。",
        "dynasty": "宋",
        "collection_info": null
    },
    {
        "title": "偈颂一一二首  其六四",
        "author": "释清远",
        "content": "赵州不见南泉，山僧不识五祖。\n甜瓜彻蒂自甜，苦瓠连根自苦。",
        "dynasty": "宋",
        "collection_info": null
    },
    {
        "title": "偈颂一一二首  其六五",
        "author": "释清远",
        "content": "尊者憍陈如，九旬最亲切。\n老少幸相依，上下皆欢悦。\n瞻听离闻见，承览亦超绝。\n四海五湖人，勿谓真机泄。",
        "dynasty": "宋",
        "collection_info": null
    },
    {
        "title": "偈颂一一二首  其六六",
        "author": "释清远",
        "content": "开一片田，密密绵绵。\n两顿粥饭，其道自办。\n山僧一夏，与诸人相见。\n自是诸人不荐，若或荐成一片。\n是什么一片，看取当门箭。",
        "dynasty": "宋",
        "collection_info": null
    },
    {
        "title": "偈颂一一二首  其六七",
        "author": "释清远",
        "content": "一漏逗，二漏逗，三漏逗，用意搀前先在后。\n莫于佛祖结冤亲，好看衣珠常离垢。\n家中人，斗头走，淮南笑杀龙门叟。\n有人若会笑因由，眼似铜铃大如斗。",
        "dynasty": "宋",
        "collection_info": null
    },
    {
        "title": "偈颂一一二首  其六八",
        "author": "释清远",
        "content": "木平山裏人，貌古言復少。\n相看陌路同，论心秋月皎。\n坏衲线非蚕，助歌声有鸟。\n城郭今日来，一沤曾已晓。",
        "dynasty": "宋",
        "collection_info": null
    },
    {
        "title": "偈颂一一二首  其六九",
        "author": "释清远",
        "content": "一沤未发时，宝盖向空垂。\n瑞色飘飘起，香风拂拂吹。\n何劳轻举拂，不假略扬眉。\n五百曾亲献，如来印可之。",
        "dynasty": "宋",
        "collection_info": null
    },
    {
        "title": "偈颂一一二首  其七○",
        "author": "释清远",
        "content": "百丈说大义，辛勤事可知。\n龙门无道理，大众绝狐疑。\n帝力干坤重，君恩雨露垂。\n有人相借问，云外略扬眉。",
        "dynasty": "宋",
        "collection_info": null
    },
    {
        "title": "偈颂一一二首  其七一",
        "author": "释清远",
        "content": "鼓声纔动，法义已周。\n大众上来，寻光而至。\n山野高提祖印，诸人共息狐疑。\n直须倒岳倾湫，切莫寻枝摘叶。",
        "dynasty": "宋",
        "collection_info": null
    },
    {
        "title": "偈颂一一二首  其七二",
        "author": "释清远",
        "content": "南阎浮提人，就中多闹乱。\n无想四禅天，根性最迟缓。\n迟速不同伦，染浄难回换。\n两箇五伯文，元来是一贯。\n贯贯，哑子拍手高声唤，聋人听得佯不管。\n天明日出是夜半，智者大师谭止观。",
        "dynasty": "宋",
        "collection_info": null
    },
    {
        "title": "偈颂一一二首  其七三",
        "author": "释清远",
        "content": "死心心已死，心死死由生。\n拗折黄龙角，翻身卧地行。",
        "dynasty": "宋",
        "collection_info": null
    },
    {
        "title": "偈颂一一二首  其七四",
        "author": "释清远",
        "content": "虚名虚相，谷音鑑像。\n弃而不修，岂明幻妄。\n少不努力，老矣惆怅。\n静以思之，随机称量。",
        "dynasty": "宋",
        "collection_info": null
    },
    {
        "title": "偈颂一一二首  其七五",
        "author": "释清远",
        "content": "一叶落，天下春。\n无路寻思笑杀人。\n下是天，上是地，此言不入时流意。\n南作北，东作西，动而止，喜而悲。\n蛇头蝎尾一试之，猛虎口裏活雀儿。",
        "dynasty": "宋",
        "collection_info": null
    },
    {
        "title": "偈颂一一二首  其七六",
        "author": "释清远",
        "content": "眉毛眼睫最相亲，鼻孔唇皮作近邻。\n至近因何不相见，都缘一体是全身。",
        "dynasty": "宋",
        "collection_info": null
    },
    {
        "title": "偈颂一一二首  其七七",
        "author": "释清远",
        "content": "昔开正续铭，今示真归告。\n一路涅槃门，行说皆亲到。\n明然临济灯，妙唱黄龙道。\n空海久澄虚，云涛方浩浩。",
        "dynasty": "宋",
        "collection_info": null
    },
    {
        "title": "偈颂一一二首  其七八",
        "author": "释清远",
        "content": "西瞿耶尼打鼓，南瞻部州上堂。\n大众十方齐至，等閒野客称扬。\n此声徧满十方，照破闻见色香。\n堪笑释迦老子，等閒动地放光。",
        "dynasty": "宋",
        "collection_info": null
    },
    {
        "title": "偈颂一一二首  其七九",
        "author": "释清远",
        "content": "何处求通达，疑根自不凡。\n顿明心即佛，徒觉海非咸。\n善财楼阁路，日进丹霄步。\n凡夫云未然，我道常披露。",
        "dynasty": "宋",
        "collection_info": null
    },
    {
        "title": "偈颂一一二首  其八○",
        "author": "释清远",
        "content": "大丈夫，秉慧剑，般若锋兮金刚焰。\n非道能摧外道心，早曾落却天魔胆。",
        "dynasty": "宋",
        "collection_info": null
    },
    {
        "title": "偈颂一一二首  其八一",
        "author": "释清远",
        "content": "虑而解，思而知，孤灯难并太阳辉。\n不是心，不是佛，为君扫荡精灵窟。\n摩天鹞子入云飞，千里万里祇一突。",
        "dynasty": "宋",
        "collection_info": null
    },
    {
        "title": "偈颂一一二首  其八二",
        "author": "释清远",
        "content": "不起疏慵不进修，实无言说实无求。\n夺饥人口中之食，驱耕者手裏之牛。\n真快活，百无忧。\n自是不归归便得，五湖风流拍天流。",
        "dynasty": "宋",
        "collection_info": null
    },
    {
        "title": "偈颂一一二首  其八三",
        "author": "释清远",
        "content": "若论佛，祇是当人更无物。\n若论顶，昼夜舒光照前境。\n若论心，看时无相用时深。\n若论经，解语能言不是声。\n若论斋，所为所作尽和谐。\n若论愿，犹如身在龙门院。\n若论了，无虑无疑心皎皎。\n心皎皎，增添福寿灾殃少。\n论量功德广难思，须弥未大沧溟小。",
        "dynasty": "宋",
        "collection_info": null
    },
    {
        "title": "偈颂一一二首  其八四",
        "author": "释清远",
        "content": "一二三四五六七，讽诵受持皆秘密。\n如人亲入宝山中，一切珍奇从此出。",
        "dynasty": "宋",
        "collection_info": null
    },
    {
        "title": "偈颂一一二首  其八五",
        "author": "释清远",
        "content": "道可学耶实不可学，心可悟耶实不可悟。\n不学不悟，真机全露。\n明月娑婆，浮生旦暮。\n眼若不睡诸梦除，古今出入无门户。",
        "dynasty": "宋",
        "collection_info": null
    },
    {
        "title": "偈颂一一二首  其八六",
        "author": "释清远",
        "content": "山僧略升此座，大众永息狐疑。\n各各金毛师子，去来哮吼全威。\n临济高声连喝，德山拈棒痛槌。\n纵有一言半句，终不别作路歧。",
        "dynasty": "宋",
        "collection_info": null
    },
    {
        "title": "偈颂一一二首  其八七",
        "author": "释清远",
        "content": "出门便是草，闲杀龙门老。\n北去礼文殊，南来登五老。\n鬓髮已苍浪，言归恨不早。\n独立秋风前，相思望江岛。\n好，好，不用更寻讨。",
        "dynasty": "宋",
        "collection_info": null
    },
    {
        "title": "偈颂一一二首  其八八",
        "author": "释清远",
        "content": "什么物，恁么来，休将明镜挂高台。\n什么物，恁么去，分明不用当头举。\n举得分明得更难，澄潭不许苍龙盘。\n便恁会，太无端，华藏毗卢世界宽。",
        "dynasty": "宋",
        "collection_info": null
    },
    {
        "title": "偈颂一一二首  其八九",
        "author": "释清远",
        "content": "释迦世尊已成正觉，弥勒大士当来下生。\n老卢持过岭南，达磨携来东土。\n各谓度生已毕，我愿云周如何。\n六道四生犹在，土石诸山未殒。\n浄妙国土不逢，为是愿力未充。\n为是业果难尽，为復别有道理。\n若不同床睡，焉知被底穿。",
        "dynasty": "宋",
        "collection_info": null
    },
    {
        "title": "偈颂一一二首  其九○",
        "author": "释清远",
        "content": "空生不解岩中坐，春暖桃花树树红。\n漏泄天机无觅处，都缘露柱挂灯笼。\n灯笼灯笼，却有古风。\n露柱露柱，善解提举。\n一旦师姑是女儿，大悟堂中吃茶去。",
        "dynasty": "宋",
        "collection_info": null
    },
    {
        "title": "偈颂一一二首  其九一",
        "author": "释清远",
        "content": "心是根，法是尘，两种犹如镜上痕。\n痕垢尽时光始现，心法双亡性即真。\n根尘既谢，镜光现前。\n心法双亡，如何则是。\n赤肐𩪸身无妄想，眼闻耳见离攀缘。",
        "dynasty": "宋",
        "collection_info": null
    },
    {
        "title": "偈颂一一二首  其九二",
        "author": "释清远",
        "content": "迎日出门去，已觉披烟雾。\n冒月望山归，重露湿禅衣。\n心悄悄，步迟迟。\n无孔笛，再三吹。\n哩哩逻，逻逻哩。\n游子乍闻征袖湿，佳人犹唱翠眉低。\n君更听，莫狐疑。",
        "dynasty": "宋",
        "collection_info": null
    },
    {
        "title": "偈颂一一二首  其九三",
        "author": "释清远",
        "content": "海门山，长安道，茫茫烟水连芳草。\n楼头客，马上郎，一听落梅悲故乡。\n春风过眼花飞尽，蝴蝶翩翩过短墙。\n君更听，是何章。",
        "dynasty": "宋",
        "collection_info": null
    },
    {
        "title": "偈颂一一二首  其九四",
        "author": "释清远",
        "content": "帝力丘山重，君恩宇宙宽。\n不才何以报，处处得心安。",
        "dynasty": "宋",
        "collection_info": null
    },
    {
        "title": "偈颂一一二首  其九五",
        "author": "释清远",
        "content": "褒禅乍住太干枯，月白风清入画图。\n人间纵有千般乐，不及今朝事事无。",
        "dynasty": "宋",
        "collection_info": null
    },
    {
        "title": "偈颂一一二首  其九六",
        "author": "释清远",
        "content": "云中石塔摩星斗，定明禅师大张口。\n是你之言若解参，不必腰包天下走。\n鸟对初阳自在啼，犬逢生汉连声吼。",
        "dynasty": "宋",
        "collection_info": null
    },
    {
        "title": "偈颂一一二首  其九七",
        "author": "释清远",
        "content": "祇知今日明朝，不觉今朝明日。\n事事一似安排，箭箭自然中的。\n甜者甜于黄连，苦者苦过白蜜。\n吃得者般滋味，不妨逻逻哩哩。",
        "dynasty": "宋",
        "collection_info": null
    },
    {
        "title": "偈颂一一二首  其九八",
        "author": "释清远",
        "content": "天得一，斗牛女虚危室毕。\n地得一，草木山河并土石。\n君得一，上下四维无等匹。\n万象森罗影现中，一颗圆明光的历。\n有欢荣，有愁戚。\n或冤亲，或顺逆。\n富且贵，贫且乞。\n万样千般谁运为，空谷之声随应出。\n鸳鸯绣了任君看，不露金针太绵密。\n褒禅奉劝各回头，莫待临行却啾唧。\n识取摩诃般若光，万古悠悠是今日。",
        "dynasty": "宋",
        "collection_info": null
    },
    {
        "title": "偈颂一一二首  其九九",
        "author": "释清远",
        "content": "东西南北四方人，地阔天遥最是亲。\n衡岳天台连魏阙，轻轻弹指不劳神。",
        "dynasty": "宋",
        "collection_info": null
    },
    {
        "title": "偈颂一一二首  其一○○",
        "author": "释清远",
        "content": "定明妙应禅师，说法如云如雨。\n不是时人不闻，又非不善其语。\n如斯一味灵通，过了几多寒暑。\n纵逢败种焦芽，方便一时救取。",
        "dynasty": "宋",
        "collection_info": null
    },
    {
        "title": "偈颂一一二首  其一○一",
        "author": "释清远",
        "content": "雨从何来，不须寻讨。\n徧满虚空，拔济枯槁。\n定明妙应灵通，知府舍人台造。\n真箇是为雨为霖，莫不为忻为好。",
        "dynasty": "宋",
        "collection_info": null
    },
    {
        "title": "偈颂一一二首  其一○二",
        "author": "释清远",
        "content": "抵死要行云水脚，刚然求悟本来心。\n为蛇画足劳筋骨，辜负青山绿水深。",
        "dynasty": "宋",
        "collection_info": null
    },
    {
        "title": "偈颂一一二首  其一○三",
        "author": "释清远",
        "content": "一去一来松上鹤，半开半合岭头云。\n搘筇独立千峰外，唯把南山祝圣君。",
        "dynasty": "宋",
        "collection_info": null
    },
    {
        "title": "偈颂一一二首  其一○四",
        "author": "释清远",
        "content": "君命重宣降薜萝，不容静处萨婆诃。\n襕衫席帽寒酸甚，又向人前唱哩啰。\n去年梅，今岁柳，颜色馨香依旧。\n人渐老，水长流，无心道合头。",
        "dynasty": "宋",
        "collection_info": null
    },
    {
        "title": "偈颂一一二首  其一○五",
        "author": "释清远",
        "content": "尽力放不下，着力担不起。\n将谓一物无，元是自家底。\n见得自家底，心中大欢喜。\n自兹家业兴，一举九万里。",
        "dynasty": "宋",
        "collection_info": null
    },
    {
        "title": "偈颂一一二首  其一○六",
        "author": "释清远",
        "content": "未达境惟心，起种种分别。\n达境唯心已，分别即不生。\n分别既不生，便舍外尘相。",
        "dynasty": "宋",
        "collection_info": null
    },
    {
        "title": "偈颂一一二首  其一○七",
        "author": "释清远",
        "content": "放得下，好脱洒。\n放不下，牛拽杷。\n堪笑诸方老古锥，打鼓说禅无尾欛。\n无尾欛，不惊怕。\n不惊怕，可嗟讶。\n解踏毗卢顶上行，不言亦自传天下。",
        "dynasty": "宋",
        "collection_info": null
    },
    {
        "title": "偈颂一一二首  其一○八",
        "author": "释清远",
        "content": "归根得旨復何论，洞口秦人半掩门。\n花落已随流水远，空留羃羃野云屯。",
        "dynasty": "宋",
        "collection_info": null
    },
    {
        "title": "偈颂一一二首  其一○九",
        "author": "释清远",
        "content": "玄沙白纸费封题，一听雷音万仞低。\n慰释私怀已无量，那堪更唱逻罗哩。",
        "dynasty": "宋",
        "collection_info": null
    },
    {
        "title": "偈颂一一二首  其一一○",
        "author": "释清远",
        "content": "一手不独拍，两手鸣掴掴。\n举意超情念，相看同路陌。\n摩云钟阜高，徧界乌轮赫。\n妙机速雷电，神珠不在额。\n珍重人天大导师，衲僧一见丧魂魄，何也谁敢正眼觑着。",
        "dynasty": "宋",
        "collection_info": null
    },
    {
        "title": "偈颂一一二首  其一一一",
        "author": "释清远",
        "content": "暂下莲峰轻屈指，光阴倏尔又三年。\n虽然不隔丝毫许，争似躬亲到座前。",
        "dynasty": "宋",
        "collection_info": null
    },
    {
        "title": "偈颂一一二首  其一一二",
        "author": "释清远",
        "content": "一二三，无言童子口喃喃。\n三二一，上下四维无等匹。\n衲僧活计绝丝毫，万古徽猷是今日。",
        "dynasty": "宋",
        "collection_info": null
    },
    {
        "title": "以偈美世奇首座",
        "author": "释清远",
        "content": "有道只因频退步，谦和元自惯回光。\n不知已在青云上，尤更将身入众藏。",
        "dynasty": "宋",
        "collection_info": null
    },
    {
        "title": "别僧演",
        "author": "释清远",
        "content": "西别岷峨路五千，幸携瓶锡礼高禅。\n不材虽见频挥斧，钝足难谙再举鞭。\n深咸恩光同日月，未能踪迹上林泉。\n明朝且出山前去，他日重来会有缘。",
        "dynasty": "宋",
        "collection_info": null
    }
]