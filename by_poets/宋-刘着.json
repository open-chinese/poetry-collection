[
    {
        "uuid": "116f819aab7151f7266b9c64b6378849",
        "title": "次韵彦高即事",
        "author": "刘着",
        "content": "福威看九落，笔削在麟经。\n中道亡三鑑，危时忆九龄。\n网罗无处避，鼙鼓不堪听。\n身远辽阳渡，心怀岘首亭。\n脱巾头半白，倾盖眼谁青。\n断雁西风急，潸然涕泗零。",
        "dynasty": "宋",
        "collection_info": null
    },
    {
        "uuid": "7e5fc78aa43971be351117ea8321aaa4",
        "title": "顺安辞呈赵使君二首  其一",
        "author": "刘着",
        "content": "太平时世屡丰年，胜事空闻父老传。\n郭外桑麻知几顷，船头鱼蟹不论钱。",
        "dynasty": "宋",
        "collection_info": null
    },
    {
        "uuid": "d03284c7c74422db3d91464ad9ce754b",
        "title": "顺安辞呈赵使君二首  其二",
        "author": "刘着",
        "content": "六朝兴废渡河年，旧国归来更黯然。\n八月边城山未雪，芦花籍藉已漫天。",
        "dynasty": "宋",
        "collection_info": null
    },
    {
        "uuid": "5f6a5560a8d61c7f8af8ea2c92673054",
        "title": "次韵王子慎玉田道中一首兼呈韩公美阁老",
        "author": "刘着",
        "content": "东晋风流属子猷，开元峭直让韩休。\n丝纶对掌惊三隽，尊酒更酬失四愁。\n古道阴阴槐树老，归鸿杳杳荻花秋。\n浩然诗思天涯远，月满江南小谢楼。",
        "dynasty": "宋",
        "collection_info": null
    },
    {
        "uuid": "fc0f3c77d865a463ab46d756dbc78b15",
        "title": "出榆关",
        "author": "刘着",
        "content": "羽檄中原满，萍流四海间。\n少时过桂岭，壮岁出榆关。\n奇祸心如折，羁愁鬓已斑。\n楚纍千万亿，知有几人还。",
        "dynasty": "宋",
        "collection_info": null
    },
    {
        "uuid": "ffaf71905ba782f59796a94d3f5f7bea",
        "title": "渡辽",
        "author": "刘着",
        "content": "身隔辽东渡，心怀冀北群。\n会归苏属国，却忆范将军。\n风陈横秋雁，雷声吼夜蚊。\n方言莫相笑，唐梵本殊分。",
        "dynasty": "宋",
        "collection_info": null
    },
    {
        "uuid": "da0767802b5e3f59b98aa48df4797584",
        "title": "至日",
        "author": "刘着",
        "content": "乱离南国忽经年，一线愁添未死前。\n心折灵台候云物，眼看东海变桑田。\n燕巢幕上终非计，雉畜樊中政可怜。\n安得绝云行九万，却骑鲸背上青天。",
        "dynasty": "宋",
        "collection_info": null
    },
    {
        "uuid": "3dff7533c4ecc36cb88689dd11d050ac",
        "title": "次韵彦高暮春书事",
        "author": "刘着",
        "content": "平生漫浪老清晖，却扫丘园属少微。\n世乱伤心青眼旧，天涯流泪白云飞。\n羁愁只忆中山酒，贫病长悬子夏衣。\n泽畔行吟谁念我，祗应形影自相依。",
        "dynasty": "宋",
        "collection_info": null
    },
    {
        "uuid": "327ce7b82f7a827a93f249bc3b9fc473",
        "title": "寄题张浩然松雪楼",
        "author": "刘着",
        "content": "入座山光秀玉柯，岸巾绝景意如何。\n瘦来岂为寒松句，和寡还惊白雪歌。\n地近云烟来鹤驾，檐高星斗泻银河。\n悬知老子登临处，渺渺沧波月色多。",
        "dynasty": "宋",
        "collection_info": null
    },
    {
        "uuid": "fb4dda7c33809838d5330c1a97958a79",
        "title": "次韵彦高占雪",
        "author": "刘着",
        "content": "天秋鼓南风，云海飘暮雪。\n三春犹冱寒，九夏那苦热。\n土圭测中气，尝闻先儒说。\n穷髪多异宜，泥古诚亦拙。\n吴侯擅六艺，名宦端不屑。\n晚岁登泰山，蚤已探禹穴。\n千岁可坐致，不待数旬月。\n重阴畏坎陷，五阳欣夬决。\n君子方履霜，渠肯蹈覆辙。\n鸡猪与鱼蒜，幸可充朝餟。",
        "dynasty": "宋",
        "collection_info": null
    },
    {
        "uuid": "a40c94c3d89884d68cb375f4f381a7ca",
        "title": "枕上言怀",
        "author": "刘着",
        "content": "九土将分裂，中原政扰攘。\n孰为真汉相，却忆假齐王。\n晋室迁神鼎，梁园作战场。\n可怜羁客梦，夜夜在家乡。",
        "dynasty": "宋",
        "collection_info": null
    },
    {
        "uuid": "f1b524377025f60adcba7883de844562",
        "title": "再和彦高",
        "author": "刘着",
        "content": "否泰由来在岁星，谁听叩角作商声。\n一朝汉魏成今古，百口燕秦隔死生。\n雉堞仅能逃病妇，雁书犹记作团兄。\n雪云埋尽辽西路，有酒如淮奈此情。",
        "dynasty": "宋",
        "collection_info": null
    },
    {
        "uuid": "d222fdcde85dcbef35adb6e96a9d6b0f",
        "title": "闻雁",
        "author": "刘着",
        "content": "千里寒云卷朔风，当轩月午雁书空。\n烦君为报江南客，顦顇辽东更向东。",
        "dynasty": "宋",
        "collection_info": null
    },
    {
        "uuid": "8c27715503a74b641baeab9f431ebd14",
        "title": "闺情二绝  其一",
        "author": "刘着",
        "content": "天边北斗又回春，愁绝龙沙任酒醺。\n万里巫山归梦断，不知何处觅行云。",
        "dynasty": "宋",
        "collection_info": null
    },
    {
        "uuid": "2bdbd8febb6f46773f48b8e505019125",
        "title": "闺情二绝  其二",
        "author": "刘着",
        "content": "蕙帐金炉冷篆烟，故山春草几芊芊。\n只今唯有潇湘月，万里相随照不眠。",
        "dynasty": "宋",
        "collection_info": null
    },
    {
        "uuid": "4a35a3dc50c2bd041f5fd08541e40ead",
        "title": "过白沟趁顺安",
        "author": "刘着",
        "content": "万折狂澜肯倒流，归心梦寐在东周。\n平生快意君知否，今日驱车过沟。",
        "dynasty": "宋",
        "collection_info": null
    },
    {
        "uuid": "3b53ddc884fcb387bfb1eac48d421ca9",
        "title": "题御城寺壁",
        "author": "刘着",
        "content": "一径埋云草树荒，石麟苍藓卧田桑。\n汉家陵阙今何在，洛水嵩山满夕阳。",
        "dynasty": "宋",
        "collection_info": null
    },
    {
        "uuid": "1bcef3bf957f530c629c081b91ad5c73",
        "title": "月夜泛舟",
        "author": "刘着",
        "content": "浮世浑如出岫云，南朝词客北朝臣。\n传邮扰扰无虚日，吏俗区区老却人。\n入眼青山看不厌，傍船白鹭自相亲。\n举杯更欲邀明月，暂向尧封作逸民。",
        "dynasty": "宋",
        "collection_info": null
    },
    {
        "uuid": "cb332c487c68ef918a2fe617e32f65ae",
        "title": "病中寄楚卿",
        "author": "刘着",
        "content": "月满江楼午夜钟，多情多病一衰翁。\n行云不道无行雨，只恐相逢是梦中。",
        "dynasty": "宋",
        "collection_info": null
    },
    {
        "uuid": "13f6c095c05bc7f0b9efa90ddabe4f47",
        "title": "送客亭",
        "author": "刘着",
        "content": "十年羁旅鬓成丝，千里淮山信息稀。\n送尽长亭短亭客，且看庄舄几时归。",
        "dynasty": "宋",
        "collection_info": null
    },
    {
        "uuid": "7984b9d085ae6f3d58e671d1e8028057",
        "title": "病中言怀呈韩给事",
        "author": "刘着",
        "content": "潦倒淮山客，金台五见秋。\n退飞嗟宋鹢，畏暑甚吴牛。\n问疾怜摩诘，分曹类子猷。\n自惭无补报，只合隐林丘。",
        "dynasty": "宋",
        "collection_info": null
    },
    {
        "uuid": "4358005de31f9ff02ce3be58cb7fb992",
        "title": "伯坚惠新茶绿橘香味郁然便如一到江湖之上戏作小诗二首  其一",
        "author": "刘着",
        "content": "建溪玉饼号无双，双井为奴日铸降。\n忽听松风翻蟹眼，却疑春雪落寒江。",
        "dynasty": "宋",
        "collection_info": null
    },
    {
        "uuid": "8fec08db91c222063bfe45850520128e",
        "title": "伯坚惠新茶绿橘香味郁然便如一到江湖之上戏作小诗二首  其二",
        "author": "刘着",
        "content": "黄苞犹带洞庭霜，翠袖传看绿叶香。\n何待封题三百颗，只今诗思满江乡。",
        "dynasty": "宋",
        "collection_info": null
    },
    {
        "uuid": "b5978a1e4780ce804f4bdacd9deace00",
        "title": "文季侍郎得绿萼香梅子文待制有诗辄亦同赋",
        "author": "刘着",
        "content": "一枝绿萼冠群芳，潇洒犹疑楚岸傍。\n香骨瘦来冰蕋细，梦魂清处月波凉。\n赓酬便合成千首，醒醉宁须计百觞。\n横玉叫云吹不尽，只教今古洗离肠。",
        "dynasty": "宋",
        "collection_info": null
    }
]