[
    {
        "uuid": "d0c0e0c6ee0c45469dcbcac19f936c6f",
        "title": "谒金门 吟院静",
        "author": "姚镛",
        "content": "吟院静。\n迟日自行花影。\n熏透水沈云满鼎。\n晚妆窥露井。\n飞絮游丝无定。\n误了莺莺相等。\n欲唤海棠教睡醒。\n奈何春不肯。",
        "dynasty": "宋",
        "collection_info": null
    },
    {
        "uuid": "decd6a4987c2de9c5811103affb15d2b",
        "title": "春日书怀",
        "author": "姚镛",
        "content": "柔风散原野，百草摇春心。\n丛薄曜阳彩，嘤鸣调好音。\n节物一以变，万感集素襟。\n玄髮不常居，华景无停阴。\n胡为苦贫贱，征尘翳瑶簪。\n萱叶覆堂阶，荆花感晴林。\n明当理星驾，归息清溪浔。",
        "dynasty": "宋",
        "collection_info": null
    },
    {
        "uuid": "a1f68aa8f5b5ca021e2e0cb6d24ea54e",
        "title": "杂诗",
        "author": "姚镛",
        "content": "北风日以劲，古道无人行。\n阳坡树已黄，阴崖草犹青。\n四时相代谢，谁为此枯荣。\n揽衣坐幽磴，下有流泉声。\n听之不成调，挹之有余清。\n悠悠京洛尘，污人头上缨。",
        "dynasty": "宋",
        "collection_info": null
    },
    {
        "uuid": "891aec14e724722ecaddac2752ee643a",
        "title": "春馆",
        "author": "姚镛",
        "content": "山馆四无邻，东风伴幽寂。\n瓶花羞晚红，庭草衒春碧。\n猿攀松树枝，鹤踏苍苔色。\n麾之不肯去，听读麻衣易。",
        "dynasty": "宋",
        "collection_info": null
    },
    {
        "uuid": "a0ed37339472ed968da21d58ac8d5c8d",
        "title": "见赵章泉",
        "author": "姚镛",
        "content": "秉芳独向章泉老，四海儿童以字传。\n特诏难更高士服，好诗多入贾人船。\n行窝冷落熙宁后，放鹤风流景佑前。\n一代典刑能几见，愿从几杖阅耆年。",
        "dynasty": "宋",
        "collection_info": null
    },
    {
        "uuid": "92002cb8cb0438ee12b4a9ed276f9c45",
        "title": "见袁蒙斋",
        "author": "姚镛",
        "content": "书说曾传到剡中，不图今见古人风。\n间生伊洛二三子，安得龚黄十数公。\n仁性未尝离日用，道心元自与人同。\n絜斋衣钵慈湖学，愿发精微一启蒙。",
        "dynasty": "宋",
        "collection_info": null
    },
    {
        "uuid": "7652692bf1e840c19135aebae1f7cd36",
        "title": "怀云泉颐山老",
        "author": "姚镛",
        "content": "枯吟世虑轻，求道不求名。\n病起春风过，闲居野草生。\n游山寻旧屐，煮药试新铛。\n别久空相忆，疏钟隔水鸣。",
        "dynasty": "宋",
        "collection_info": null
    },
    {
        "uuid": "dc1fc671df18c0c9ed884f42ce38620c",
        "title": "寄径山敬溪翁",
        "author": "姚镛",
        "content": "心远人间世，灯传国一禅。\n静中无剧暑，诗外总闲年。\n挂锡云生树，烹茶月落泉。\n几时归去得，再约剡溪船。",
        "dynasty": "宋",
        "collection_info": null
    },
    {
        "uuid": "c8c4ab52c57ce1453f6beb404c2897af",
        "title": "拜先君墓",
        "author": "姚镛",
        "content": "次第瞻山看水流，夜台中閟忆三秋。\n新松成行如人长，老鹤无言似我愁。\n僧奉晨昏惟茗供，儿悲霜露只苹羞。\n结庐终岁关心事，怊怅钟声出暝楼。",
        "dynasty": "宋",
        "collection_info": null
    },
    {
        "uuid": "279abd4d6c73347d7c72f5202b22a334",
        "title": "送晔冲晦归天竺",
        "author": "姚镛",
        "content": "西湖山下多奇石，师去今游乳窦峰。\n遥想石台登讲罢，野猿归洞鹤归松。",
        "dynasty": "宋",
        "collection_info": null
    },
    {
        "uuid": "7af4e2c51c0d44837f6773a6478ac220",
        "title": "寓霅川",
        "author": "姚镛",
        "content": "王戴溪头小隠仙，渔翁引上霅溪船。\n几回倦钓思归去，又为苹花住一年。",
        "dynasty": "宋",
        "collection_info": null
    },
    {
        "uuid": "30bca44010e6ef5677399f815bd758ca",
        "title": "春夜曲",
        "author": "姚镛",
        "content": "金鱼锁合兰缸小，酒不支愁寻睡早。\n梨花欲堕风更寒，燕子不归春自老。\n流苏护帐香云结，三十六簧清吹咽。\n缄书欲寄湘水深，城乌啼落花西川。",
        "dynasty": "宋",
        "collection_info": null
    },
    {
        "uuid": "cc0d4a71d7605439e1ed6f5ac40c8b41",
        "title": "夜发渔浦",
        "author": "姚镛",
        "content": "为亲从薄宦，不復计修程。\n断浦迎潮别，孤帆带月行。\n秋来江柳变，夜久水烟生。\n前路犹淹泊，凄其赋远征。",
        "dynasty": "宋",
        "collection_info": null
    },
    {
        "uuid": "2a84d6cbad6bcc76f552e9717bceb049",
        "title": "桐庐道中",
        "author": "姚镛",
        "content": "两岸山如簇，中流锁翠微。\n风帆逆水上，江鹤背人飞。\n野庙青枫树，人家白板扉。\n严陵台下过，不敢浣尘衣。",
        "dynasty": "宋",
        "collection_info": null
    },
    {
        "uuid": "c8b1b056cef2d097b716394333af145a",
        "title": "头陀庵",
        "author": "姚镛",
        "content": "衣缁髮可梳，云外卓庵居。\n佛换新花供，幡拈古偈书。\n删松容径竹，种茗间园蔬。\n为应诸方供，山房尽日虚。",
        "dynasty": "宋",
        "collection_info": null
    },
    {
        "uuid": "7d27f88ab94f23d4586f924e8cb067ed",
        "title": "出山",
        "author": "姚镛",
        "content": "云阴漠漠雨潇潇，坐兀归舆野兴遥。\n石磵水流苔路滑，竹篱秋去菊花焦。\n谁将束缊求山火，自立寒溪问板桥。\n官事奔奔何日了，倚松临水羡渔樵。",
        "dynasty": "宋",
        "collection_info": null
    },
    {
        "uuid": "4796fcde81ecc6a9537ad854c42b4ef4",
        "title": "题画壁",
        "author": "姚镛",
        "content": "两山灌木带晴鸦，泯泯春流漾浦沙。\n隔岸小舟呼不应，碧桃花外是谁家。",
        "dynasty": "宋",
        "collection_info": null
    },
    {
        "uuid": "8cd19c22b68f38480522fdf010c19adc",
        "title": "寄范中洲",
        "author": "姚镛",
        "content": "高隠就诗名，中洲雅趣成。\n几前修竹浄，屋上落泉鸣。\n柘圃春风织，山田野火耕。\n满山薇蕨老，客至足蔬萌。",
        "dynasty": "宋",
        "collection_info": null
    },
    {
        "uuid": "9fe54b1a937384301fc4cef017105853",
        "title": "野庙",
        "author": "姚镛",
        "content": "未知何王庙，岁月日已非。\n熏炉松柏煤，画壁苔藓衣。\n门空牧竖戏，树老山魈依。\n田家社酒香，纸窖生光辉。",
        "dynasty": "宋",
        "collection_info": null
    },
    {
        "uuid": "824af170e4b21befaa406d0eaceefc2b",
        "title": "怀范正夫",
        "author": "姚镛",
        "content": "愁霖滴禾黍，秋暮滞云庄。\n但虑输井税，不忧无积仓。\n竹鸡啼野堑，饥鼠走山房。\n不饮论文酒，思君觉夜长。",
        "dynasty": "宋",
        "collection_info": null
    },
    {
        "uuid": "5c93f1f8a5e5a069828c72b2c730002a",
        "title": "宿护国寺观晦翁先生题名  其一",
        "author": "姚镛",
        "content": "满树椶花满径松，解鞍纔是暝楼钟。\n上方月白山云静，看见东南一两峰。",
        "dynasty": "宋",
        "collection_info": null
    },
    {
        "uuid": "a55afabdb0af60741685dbf1381977b0",
        "title": "宿护国寺观晦翁先生题名  其二",
        "author": "姚镛",
        "content": "看了题名看跋文，自怜不及晦翁门。\n野僧惜打残碑卖，时共山猿洗墨痕。",
        "dynasty": "宋",
        "collection_info": null
    },
    {
        "uuid": "a1177e269b50358ecdcb6c3283ddbd4f",
        "title": "寄冲晦",
        "author": "姚镛",
        "content": "欲答前春信，西飞雁不逢。\n应随丹竈鹤，同看白云松。\n花雨翻经石，山鸣出定钟。\n何时寻旧住，却说武夷峰。",
        "dynasty": "宋",
        "collection_info": null
    },
    {
        "uuid": "02d6f124b67578139848faabb5b957c1",
        "title": "访中洲",
        "author": "姚镛",
        "content": "踏雨来敲柳下门，荷香清透紫绡裙。\n相逢未暇论奇字，先向水边看白云。",
        "dynasty": "宋",
        "collection_info": null
    },
    {
        "uuid": "34cc608f8f0332b4b6944c490252a4dc",
        "title": "赁宅",
        "author": "姚镛",
        "content": "及春游帝里，赁宅似吾家。\n雨溜生新草，风床受落花。\n病多添老懒，虑澹远纷华。\n时与幽人遇，烧香煮茗芽。",
        "dynasty": "宋",
        "collection_info": null
    },
    {
        "uuid": "3f08a9910fd4eeb9bbafe9c6bc92a536",
        "title": "悼復石壁",
        "author": "姚镛",
        "content": "一死虽如蜕，杀身真可哀。\n僧危能仗义，诗好更多才。\n鹤怨兰亭月，云消石壁苔。\n旧时同社友，寂寞载书来。",
        "dynasty": "宋",
        "collection_info": null
    },
    {
        "uuid": "bd712e2a973f67e29a2e4174eccb9b7c",
        "title": "送僧",
        "author": "姚镛",
        "content": "去结茅堂霅水边，晓行持钵落花天。\n得钱未用栽松本，先买溪南旧石田。",
        "dynasty": "宋",
        "collection_info": null
    },
    {
        "uuid": "4e64c1534856c8157fcb2e3873c53797",
        "title": "王别驾访天竺颐晔二师",
        "author": "姚镛",
        "content": "宝香熏彻碧莲台，别驾寻僧日暮回。\n听雨斋前惊树长，浴云池上看花开。\n青山久不逢坡老，玄鹤亲曾识辨才。\n二老风流如昨日，百年诗石未苍苔。",
        "dynasty": "宋",
        "collection_info": null
    },
    {
        "uuid": "8d71e4293062eea5de69c45345012b37",
        "title": "庐陵赠异孤峰",
        "author": "姚镛",
        "content": "几度云间望鹤飞，相逢犹喜及秋期。\n明朝采药青原洞，好掬寒泉供祖师。",
        "dynasty": "宋",
        "collection_info": null
    },
    {
        "uuid": "73390837b18f5a75c6afad87c03a53f5",
        "title": "寄刘敏叔",
        "author": "姚镛",
        "content": "一生贫乐鬓成丝，前辈风流及见之。\n道外无营偏爱画，静中有趣只吟诗。\n云生茅屋湖山近，秋满荒园橘柚垂。\n见说地幽人罕到，自同妻子种江蓠。",
        "dynasty": "宋",
        "collection_info": null
    },
    {
        "uuid": "eecf4e1d9484c3cd2f5d75bf760ae161",
        "title": "自青原回访敏叔几不相遇",
        "author": "姚镛",
        "content": "晓汲三泉洗砚回，要看奇石立苍苔。\n骑馿应为寻诗出，放鹤还知有客来。\n一井清寒宜茗饮，千林黄落独梅开。\n他时老圃如能学，只乞山中橘本栽。",
        "dynasty": "宋",
        "collection_info": null
    },
    {
        "uuid": "7226f08ef279ba8d34749b67eddbaab1",
        "title": "寄赵东野时以帅檄抚定赣叛  其一",
        "author": "姚镛",
        "content": "东野山人有晋风，归来三径自栽松。\n锦囊句好闲中趣，铅鼎丹成静处功。\n无事杖藜随野鹤，有时隠几看晴峰。\n长江近日风波恶，莫向深渊下钓筒。",
        "dynasty": "宋",
        "collection_info": null
    },
    {
        "uuid": "ca996651437100c536080234f96b8a31",
        "title": "寄赵东野时以帅檄抚定赣叛  其二",
        "author": "姚镛",
        "content": "清晨闲上鬰孤台，鼓咽谯楼角更哀。\n病叶满山难独扫，狂花一树为谁开。\n泉枯石井狮空吼，雨暗荒池凤不来。\n欲向江东问仙老，海风吹浪驾舟回。",
        "dynasty": "宋",
        "collection_info": null
    },
    {
        "uuid": "24f31b72479d50b693ab9d9383a0edf9",
        "title": "送赣士谒前赣侯杨东山",
        "author": "姚镛",
        "content": "凝香句满空同石，静向东山卧白云。\n夫子自能明易学，众人谁解识玄文。\n空江短棹浮诗卷，别岸飞花扑练裙。\n到得带园春已过，煮茶应共竹间分。",
        "dynasty": "宋",
        "collection_info": null
    },
    {
        "uuid": "1192369c1e24bca2282f55dea557bf5d",
        "title": "题东山赠何青霞诗后",
        "author": "姚镛",
        "content": "青霞道士来相见，手阅东山诗一卷。\n句裏明知山水心，笔端照见烟霞面。\n昨宵梦上寥阳殿，仙官敕作青霞传。\n传成不及卷中诗，罚读灵歌三百遍。",
        "dynasty": "宋",
        "collection_info": null
    },
    {
        "uuid": "725021f607e8d4d607301d7406dee83b",
        "title": "午兴",
        "author": "姚镛",
        "content": "心闲日日理黄庭，四体和柔胜药灵。\n独步小轩无一事，老槐阴裏鹤梳翎。",
        "dynasty": "宋",
        "collection_info": null
    },
    {
        "uuid": "a92513b5e92ee311eba1423f5aaf2d75",
        "title": "秋风",
        "author": "姚镛",
        "content": "颢气薄衣襟，疎声集暝林。\n雁惊烟塞梦，鲈入故乡心。\n静落阶前叶，清传月下砧。\n更怜茅屋破，愁绝少陵吟。",
        "dynasty": "宋",
        "collection_info": null
    },
    {
        "uuid": "f2c2cd01319cd838bb3375b8ed57c2f7",
        "title": "北高峰",
        "author": "姚镛",
        "content": "閒处春光淡，逢僧共采蒿。\n曲盘山磴险，直上塔峰高。\n风露侵衣冷，江湖送眼豪。\n近年无隠者，空负数株桃。",
        "dynasty": "宋",
        "collection_info": null
    },
    {
        "uuid": "cedb6bd639e6c71246a0ab0205413867",
        "title": "送僧孤峰",
        "author": "姚镛",
        "content": "分得西林云满巢，瓣香端为远公烧。\n阿兄不解陶潜饮，只倚山中水一瓢。",
        "dynasty": "宋",
        "collection_info": null
    },
    {
        "uuid": "ae10872aa64c3e94e08736912c199ee2",
        "title": "赠孤峰",
        "author": "姚镛",
        "content": "拄杖寻幽古寺中，云容淡淡雨蒙蒙。\n归来一笑春多事，野杏山桃各自红。",
        "dynasty": "宋",
        "collection_info": null
    },
    {
        "uuid": "086d8c4115cab1c5a62339899a926664",
        "title": "忆孤峰",
        "author": "姚镛",
        "content": "浮杯方渡湘江上，又逐孤云到岳前。\n七十二峰烟雨夜，与谁同话懒残禅。",
        "dynasty": "宋",
        "collection_info": null
    },
    {
        "uuid": "84030632cc84ff3d983c0feb0794450a",
        "title": "题孤峰房",
        "author": "姚镛",
        "content": "云木阴森天气清，杜鹃啼了又啼鶑。\n幽人午枕不成梦，忆得故山春树生。",
        "dynasty": "宋",
        "collection_info": null
    },
    {
        "uuid": "47d3ed823f736d83590dbe8735a083a0",
        "title": "龟松泉",
        "author": "姚镛",
        "content": "未让葛洪丹井灵，石根流水更清泠。\n多年不见仙桃出，化作老松生茯苓。",
        "dynasty": "宋",
        "collection_info": null
    },
    {
        "uuid": "c07805d5f1bade8560c8e135ecefb8d2",
        "title": "别毛沧洲",
        "author": "姚镛",
        "content": "风雨三更梦，江湖万里心。\n青灯正愁绝，可惜不能琴。",
        "dynasty": "宋",
        "collection_info": null
    },
    {
        "uuid": "9797d19f1f3d92681916c6c39ac949c1",
        "title": "放船",
        "author": "姚镛",
        "content": "数幅蒲帆破晓烟，一篙春水涨平川。\n谁家池馆多杨柳，时送飞花到客船。",
        "dynasty": "宋",
        "collection_info": null
    },
    {
        "uuid": "23d26f1a35eb4dd0bc348acba0be3346",
        "title": "题衡岳",
        "author": "姚镛",
        "content": "万山环拱祝融尊，紫盖前趋若骏奔。\n火德中天扶日月，炎方一柱镇干坤。\n久无执贽来侯牧，空有穹碑立庙门。\n北望中原青一髮，凄其四岳正尘昏。",
        "dynasty": "宋",
        "collection_info": null
    },
    {
        "uuid": "d96a1ea16ce9979e60b4b49e572ae752",
        "title": "离衡",
        "author": "姚镛",
        "content": "天恩下释湘纍客，心事悠悠月满船。\n种药已收思病日，着书不就负残年。\n杂花怪石分人去，老竹荒亭入画传。\n归梦鑑湖三百里，白鸥相候亦欣然。",
        "dynasty": "宋",
        "collection_info": null
    },
    {
        "uuid": "2b2f5a3a3883cdd287d9c8b2f19fd9f5",
        "title": "法华寺",
        "author": "姚镛",
        "content": "入门松径幽，树杪见钟楼。\n客至犬迎吠，香消僧出游。\n水花迎晚照，风叶引凉秋。\n欲作居山计，吾盟在白鸥。",
        "dynasty": "宋",
        "collection_info": null
    },
    {
        "uuid": "3db4e129064e60d00f43b542c76587dc",
        "title": "出游",
        "author": "姚镛",
        "content": "春来日日风兼雨，今日晴明试杖藜。\n闭户不知花信过，野桃开了到棠梨。",
        "dynasty": "宋",
        "collection_info": null
    },
    {
        "uuid": "afed907ae2b27f964343dd49d8519a8c",
        "title": "罗宪北林预修禊事",
        "author": "姚镛",
        "content": "玉节先期泛禊川，携壶与客上楼船。\n江亭野寺山山好，梅子樱桃树树圆。\n看竹静行松下道，瀹茶寒汲石根泉。\n清游尽日惟觞咏，不学兰亭悦管絃。",
        "dynasty": "宋",
        "collection_info": null
    },
    {
        "uuid": "d6858b3cd736d3c21355d1e791391bf8",
        "title": "赠相者",
        "author": "姚镛",
        "content": "眼白骨多屯，还能阅世人。\n空灵三寸舌，不疗一生贫。\n岁晚离骚国，天涯放逐臣。\n相过话人物，京洛尚风尘。",
        "dynasty": "宋",
        "collection_info": null
    },
    {
        "uuid": "de1e28cee3063fdcfdc46e1ee5e3cbc3",
        "title": "送上超古还径山",
        "author": "姚镛",
        "content": "相见忽秋初，言诗足起予。\n身虽披坏衲，手未释群书。\n双径云多润，诸山木易疏。\n此心超万古，禅诵特其余。",
        "dynasty": "宋",
        "collection_info": null
    },
    {
        "uuid": "ae5f1e296729079c0b6a55589e398232",
        "title": "寿枢使",
        "author": "姚镛",
        "content": "崧岳重生再及申，望余两日正青春。\n熊罴五十年前梦，龟鹤三千岁后身。\n故地寂无南牧马，桂枝新有北归人。\n黄封赐酒堪为寿，愿颂庄周上古椿。",
        "dynasty": "宋",
        "collection_info": null
    },
    {
        "uuid": "14dd12f77a0e49ec69701d0d5c7476a4",
        "title": "句  其一",
        "author": "姚镛",
        "content": "痴云蔽岳行人远，淫雨摧花白髮生。",
        "dynasty": "宋",
        "collection_info": null
    },
    {
        "uuid": "ea61044451f5c272f296ac2b5c70894c",
        "title": "句  其二",
        "author": "姚镛",
        "content": "万里寻迁客，三年见此人。",
        "dynasty": "宋",
        "collection_info": null
    }
]