[
    {
        "title": "春游",
        "author": "卢梅坡",
        "content": "红芳满眼鬬风流，谁信春来有客愁。\n惆怅不干桃李事，故山烟雨忆松楸。",
        "dynasty": "宋",
        "collection_info": null
    },
    {
        "title": "闵雨",
        "author": "卢梅坡",
        "content": "百万人家井水黄，江南大半田无秧。\n乖龙岂是为霖物，贪弄明珠簸日光。",
        "dynasty": "宋",
        "collection_info": null
    },
    {
        "title": "梅花",
        "author": "卢梅坡",
        "content": "梅雪争春未肯降，骚人阁笔费平章。\n梅须逊雪三分白，雪却输梅一段香。",
        "dynasty": "宋",
        "collection_info": null
    },
    {
        "title": "落梅",
        "author": "卢梅坡",
        "content": "自负孤高伴岁寒，玉堂茆舍一般看。\n顽风摧剥君知否，铁笛一声人倚栏。",
        "dynasty": "宋",
        "collection_info": null
    },
    {
        "title": "牡丹",
        "author": "卢梅坡",
        "content": "玉栏四面护花王，一段风流似洛阳。\n深院不须驱野鹿，只愁蜂蝶暗偷香。",
        "dynasty": "宋",
        "collection_info": null
    },
    {
        "title": "芙蓉",
        "author": "卢梅坡",
        "content": "云袂飘摇翠佩环，仙姿绰约紫霞冠。\n虽然谪在西风裏，合作人间小牡丹。",
        "dynasty": "宋",
        "collection_info": null
    },
    {
        "title": "荼䕷  其一",
        "author": "卢梅坡",
        "content": "荼䕷结屋是何年，风雨摧颓为怆然。\n飞似绿珠楼上坠，困于毕卓瓮间眠。",
        "dynasty": "宋",
        "collection_info": null
    },
    {
        "title": "荼䕷  其二",
        "author": "卢梅坡",
        "content": "门前碍路旋移来，压架欹斜绿作堆。\n三月半时花正好，十年前是手亲栽。\n幽香早被风偷递，小蕊那禁雨急催。\n尽数折为神佛供，免教飞去卧苍苔。",
        "dynasty": "宋",
        "collection_info": null
    },
    {
        "title": "茉莉",
        "author": "卢梅坡",
        "content": "京尘湫隘{山梦}蚊多，彼美繁英玉雪窠。\n见谓娇柔能特立，肯凭他物学藤萝。",
        "dynasty": "宋",
        "collection_info": null
    },
    {
        "title": "柳絮",
        "author": "卢梅坡",
        "content": "晴栏看尽柳花飞，一段风情不自持。\n若使化为萍逐水，不如且作絮沾泥。",
        "dynasty": "宋",
        "collection_info": null
    },
    {
        "title": "蚕",
        "author": "卢梅坡",
        "content": "春蚕运巧起经纶，底事周防反杀身。\n鼎镬如归缘报主，羞他肥禄避危人。",
        "dynasty": "宋",
        "collection_info": null
    },
    {
        "title": "读康节诗",
        "author": "卢梅坡",
        "content": "先生乐处少人知，最是生平不皱眉。\n身世帝王全盛日，风光伊洛太平时。\n画前勘破先天易，醉后吟成击壤诗。\n高卧行窝吾亦愿，不堪心事类周嫠。",
        "dynasty": "宋",
        "collection_info": null
    }
]