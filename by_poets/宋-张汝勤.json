[
    {
        "uuid": "6e8bc9ca246cabe061deab22b3a86c0b",
        "title": "答蒋解元芸",
        "author": "张汝勤",
        "content": "翛然风月一閒身，健在何妨白髮明。\n径竹操如人不老，涧芹香与水俱清。\n传家老砚孙携去，落笔新诗僧带行。\n那得胡床两相对，青灯影裏听秋声。",
        "dynasty": "宋",
        "collection_info": null
    },
    {
        "uuid": "fe520a81f0a9a9d0a1ceaa18a92ad502",
        "title": "寄徐秋涧  其一",
        "author": "张汝勤",
        "content": "年来触事绝尘想，夜梦有时缘故人。\n何日秋风归兴动，桂花香裏着吟身。",
        "dynasty": "宋",
        "collection_info": null
    },
    {
        "uuid": "e991c3436c3191fe80734162b217a379",
        "title": "寄徐秋涧  其二",
        "author": "张汝勤",
        "content": "怀人渺渺数重山，风月将秋入梦寒。\n疑有清风生羽翼，去随明月倚栏干。",
        "dynasty": "宋",
        "collection_info": null
    },
    {
        "uuid": "8719549bc35aadf2fab75c370f26990d",
        "title": "怀缪竹林",
        "author": "张汝勤",
        "content": "东风日日恼吟魂，相与论心客在门。\n雨洗花光红透骨，风摇野烧翠留痕。\n荣枯过眼归春梦，醒醉从人付酒尊。\n输与先生专一壑，閒来得看竹生孙。",
        "dynasty": "宋",
        "collection_info": null
    },
    {
        "uuid": "5f219b031c2f471a44e350476782491e",
        "title": "戏徐观空",
        "author": "张汝勤",
        "content": "学诗如学禅，所贵在观妙。\n肺肝剧雕镂，乃自凿其窍。\n冥心游象外，何物可供眺。\n空山散云雾，仰避日初照。\n旷观宇宙间，璀璨同晖曜。\n但以此理参，而自足诗料。\n持以问观空，无言但一笑。",
        "dynasty": "宋",
        "collection_info": null
    }
]