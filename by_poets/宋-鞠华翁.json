[
    {
        "title": "桂枝香 丁丁起处",
        "author": "鞠华翁",
        "content": "丁丁起处。\n在纵牧九京，经烧残树。\n时见鸟鸢饥噪，鸺鹠妖呼。\n数间老屋团荒堵。\n算何人、瓣香来注。\n淡烟斜照，闲花野棠，杳杳年度。\n世事几、番云覆雨，独此道嫌人，抛弃尘土。\n眼里长青，谁也解如山否。\n三三五五骑牛伴，望前村、吹笛归去。\n柳青梨白，春浓月淡，蹋歌椎鼓。",
        "dynasty": "宋",
        "collection_info": null
    },
    {
        "title": "绮寮怨 又见花阴如水",
        "author": "鞠华翁",
        "content": "又见花阴如水，两心犹未平。\n正坐久、主客成三，空无语、影落秋枰。\n千年人间事业，垂成处、一着容易倾。\n便解围、小住何妨，机锋在，瞬息天又明。\n甚似汉吴对营。\n纷纷不了，孤光照彻连城。\n又似残星，向零落，有馀情。\n姮娥笑人迟暮，念才力、底须争。\n从亏又成。\n何人正听隔壁声。",
        "dynasty": "宋",
        "collection_info": null
    }
]