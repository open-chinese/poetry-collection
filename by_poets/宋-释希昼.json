[
    {
        "uuid": "e8d63151dddb5b386d74716bb13b77ae",
        "title": "寄题武当郡守吏隐亭",
        "author": "释希昼",
        "content": "郡亭传吏隐，闲自使君心。\n卷幕知来祝，悬灯见宿禽。\n茶烟逢石断，棊响入花深。\n会逐南帆便，乘秋寄此吟。",
        "dynasty": "宋",
        "collection_info": null
    },
    {
        "uuid": "19c688957e14bffae07425f369c4d081",
        "title": "送信南归雁荡山",
        "author": "释希昼",
        "content": "千峰邻积水，秋势远相依。\n路在深云裏，人思绝顶归。\n长天来月正，危木度猿稀。\n谁得同无念，寥寥此掩扉。",
        "dynasty": "宋",
        "collection_info": null
    },
    {
        "uuid": "5238e472903f567a427ad557be89cdfc",
        "title": "怀广南转运陈学士状元",
        "author": "释希昼",
        "content": "极望随南斗，迢迢思欲迷。\n春生桂岭外，人在海门西。\n残日依山尽，长天向水低。\n遥知仙馆梦，夜夜怯猿啼。",
        "dynasty": "宋",
        "collection_info": null
    },
    {
        "uuid": "3b2806a289205cc2ed94baf8b38eb3f5",
        "title": "书惠崇师房",
        "author": "释希昼",
        "content": "诗名在四方，独此寄闲房。\n故国寒涛阔，春城夜梦长。\n禽声沈远木，花影动回廊。\n几为分题客，殷勤扫石床。",
        "dynasty": "宋",
        "collection_info": null
    },
    {
        "uuid": "f24daddd905c630bce5b17c1a4c9db1d",
        "title": "断碑",
        "author": "释希昼",
        "content": "片玉侵寒折，零文见断虫。\n远沈冈草际，半露堑冰中。\n迹着人何在，年销事已空。\n唯闻坏陵柏，相弔起悲风。",
        "dynasty": "宋",
        "collection_info": null
    },
    {
        "uuid": "20f63e913abfe19341983b81f0a34ea7",
        "title": "寄怀古",
        "author": "释希昼",
        "content": "见说雕阴僻，人烟半杂羌。\n秋深边日短，风劲晓笳长。\n树势分孤垒，河流出远荒。\n遥知林下客，吟苦夜禅忘。",
        "dynasty": "宋",
        "collection_info": null
    },
    {
        "uuid": "f90d57109b08cc7f6f0b5e019f8e8e89",
        "title": "留题承旨宋侍郎林亭",
        "author": "释希昼",
        "content": "翰苑营嘉致，到来山意深。\n会荣多野客，啼竹半沙禽。\n雪溜悬顾石，棋灯射远林。\n言诗素非苦，虚答侍臣心。",
        "dynasty": "宋",
        "collection_info": null
    },
    {
        "uuid": "051119d29a627fa9db463e14629837f2",
        "title": "送嗣端东归",
        "author": "释希昼",
        "content": "远念生泉石，人中事欲销。\n卷衣城要落，寻寺海山遥。\n帆影迷寒雁，经声隐暮潮。\n后期俱未定，况我鬓先凋。",
        "dynasty": "宋",
        "collection_info": null
    },
    {
        "uuid": "5d52ef4f435a8235542a2c7e4645badc",
        "title": "寄河阳察推骆员外",
        "author": "释希昼",
        "content": "郡斋邻少室，夏木冷垂阴。\n况是多闲日，应悬长卧心。\n角当中岛起，樯背远桥沈。\n独爱南楼月，终期宿此吟。",
        "dynasty": "宋",
        "collection_info": null
    },
    {
        "uuid": "d59c4c7d910f64d2c34f0e8cfec416b4",
        "title": "送惟凤之终南山",
        "author": "释希昼",
        "content": "阙内寒生早，南山万木凋。\n长空人望绝，积雪独寻遥。\n静息非同隐，闲吟忽背樵。\n几侵峰顶月，相念起中宵。",
        "dynasty": "宋",
        "collection_info": null
    },
    {
        "uuid": "d89f9a932e23aec20f41d1fb2fde7782",
        "title": "寄寿春使君陈学士",
        "author": "释希昼",
        "content": "三处波涛郡，连年辍谢公。\n春斋山药徧，夜舶海书通。\n楼润星河露，川寒鼓角风。\n谁当刊惠政，一一古贤同。",
        "dynasty": "宋",
        "collection_info": null
    },
    {
        "uuid": "32e5971811961237c24d81ce7435db75",
        "title": "送从律之关中",
        "author": "释希昼",
        "content": "西游无旧识，何处寄吟身。\n客路秦关暮，乡心海树春。\n河涛行不尽，岳翠望空新。\n早晚回孤锡，东浮结近邻。",
        "dynasty": "宋",
        "collection_info": null
    },
    {
        "uuid": "cd5c7b31701e79e1f7d069f43d82cc49",
        "title": "寄答桂府黄殿院",
        "author": "释希昼",
        "content": "桂水在天末，登高生远思。\n来书逢岁阙，去梦历峰危。\n别浦珠全返，空台柏半衰。\n诗成见新月，几负郡斋期。",
        "dynasty": "宋",
        "collection_info": null
    },
    {
        "uuid": "9a189a57a73c90e868326e281f64ab46",
        "title": "送可伦赴广南转运凌使君见招",
        "author": "释希昼",
        "content": "别语畏残漏，心悬瘴海边。\n回期无定日，去路极遥天。\n苦雾沈山郭，寒沙涨隰田。\n几宵寻使府，清话废闲眠。",
        "dynasty": "宋",
        "collection_info": null
    },
    {
        "uuid": "0a3190707317c07249351cd864409eae",
        "title": "早春阙下寄观公",
        "author": "释希昼",
        "content": "客心长念隐，早晚解书招。\n看月前期阻，论山静会遥。\n微阳生远道，残雪下中宵。\n坐见青门柳，依依又结条。",
        "dynasty": "宋",
        "collection_info": null
    },
    {
        "uuid": "f4ed9e9c3dafae6397d531d4c07ee999",
        "title": "送李堪",
        "author": "释希昼",
        "content": "要地无深託，飘然又出关。\n秋声动羣木，暮色起千山。\n岸草随秋远，江云入望闲。\n何宵发孤咏，月冷洞庭闲。",
        "dynasty": "宋",
        "collection_info": null
    },
    {
        "uuid": "5056c7f4923dd320240abc59d8353da0",
        "title": "送朱扆",
        "author": "释希昼",
        "content": "别业沧波外，秋风归去心。\n玉绳天阙远，金柝海城深。\n素瑟沈幽意，寒螀共苦吟。\n邻渔知有约，乘月夜相寻。",
        "dynasty": "宋",
        "collection_info": null
    },
    {
        "uuid": "79abaa6f52d08be4ed94199b00d09baa",
        "title": "过巴峡",
        "author": "释希昼",
        "content": "远望知无极，穷秋日向残。\n孤泉泻空白，众木倚云寒。\n静想猿高祖苦，危闻客过难。\n寸心宁可寄，前去雪漫漫。",
        "dynasty": "宋",
        "collection_info": null
    },
    {
        "uuid": "8da0254df224b6b138d0d56d180b6c29",
        "title": "草",
        "author": "释希昼",
        "content": "漠漠更离离，闲吟笑復悲。\n六朝鸟战处，千载寂寥时。\n阵阔围空垒，丛疏露断碑。\n不堪残照外，牧笛隔烟吹。",
        "dynasty": "宋",
        "collection_info": null
    },
    {
        "uuid": "cb245721e4f6eb20560b48636370c157",
        "title": "句  其一",
        "author": "释希昼",
        "content": "漱齿冰溪远，闻蝉雪屋深。",
        "dynasty": "宋",
        "collection_info": null
    },
    {
        "uuid": "e13aa611b53d2319fef0aa535d4377f3",
        "title": "句  其二",
        "author": "释希昼",
        "content": "晓天金马路，晚岁石霜心。",
        "dynasty": "宋",
        "collection_info": null
    },
    {
        "uuid": "058f74b8d74a0b15b6c91fca1a308467",
        "title": "句  其三",
        "author": "释希昼",
        "content": "山日秋光短，江虹晚影低。",
        "dynasty": "宋",
        "collection_info": null
    },
    {
        "uuid": "0dff79caf1ac2d074bf90ca67993d8ea",
        "title": "句  其四",
        "author": "释希昼",
        "content": "剑月啼猿苦，江沙濯锦寒。",
        "dynasty": "宋",
        "collection_info": null
    },
    {
        "uuid": "33e89dea16c89a65ff2568e34ddebb27",
        "title": "句  其五",
        "author": "释希昼",
        "content": "花露盈虫穴，梁尘堕燕泥。",
        "dynasty": "宋",
        "collection_info": null
    },
    {
        "uuid": "52a4acea7fa8ae81fca421a9ab019019",
        "title": "句  其六",
        "author": "释希昼",
        "content": "寄禅关树老，乞食塞城羌。",
        "dynasty": "宋",
        "collection_info": null
    },
    {
        "uuid": "8e044b5bd0f1312e22cbf4c271937a61",
        "title": "句  其七",
        "author": "释希昼",
        "content": "风泉旧听僧窗改，云穴曾行鸟径残。",
        "dynasty": "宋",
        "collection_info": null
    },
    {
        "uuid": "eba3b51ab5718e4eb7b9087a6f050fad",
        "title": "句  其八",
        "author": "释希昼",
        "content": "芳树侵云老，孤泉落石危。",
        "dynasty": "宋",
        "collection_info": null
    },
    {
        "uuid": "2fa491ce8e42cada2f4b7a1cbe66b6c0",
        "title": "句  其九",
        "author": "释希昼",
        "content": "落日横秋岛，寒涛兀夜船。",
        "dynasty": "宋",
        "collection_info": null
    },
    {
        "uuid": "580f75280c3c52917de08c41f9ae44a7",
        "title": "句  其一○",
        "author": "释希昼",
        "content": "去路正黄叶，别君堪白头。",
        "dynasty": "宋",
        "collection_info": null
    }
]