[
    {
        "uuid": "23185a54e291b4625919f0ac26498725",
        "title": "登石伞峰",
        "author": "卫中行",
        "content": "威凤昔未起，兹山嘉气深。\n逶迤抱川阜，萝茑方沈沈。\n龙节稍岩径，星轩伴幽寻。\n尝闻谢公事，今嘉昭旷心。\n绝顶上巍峨，秋晨好登临。\n芦洲辨微色，天籁闻虚吟。\n支策睇归湖，舒情凝远岑。\n徘徊绕灵伞，登坐延芳襟。\n溪路鏁重扃，松门交翠阴。\n贞姿在空谷，瑞色仍栖林。\n晚霭覆迴汀，轻桡环碧浔。\n探奇幸陪唱，愿继咸池音。\n（见《会稽掇英总集》卷四）。",
        "dynasty": "唐",
        "collection_info": null
    }
]