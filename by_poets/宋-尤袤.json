[
    {
        "uuid": "7d168798f3c949bd399622b198c169e6",
        "title": "瑞鹧鸪 梁溪西畔小桥东",
        "author": "尤袤",
        "content": "梁溪西畔小桥东。\n落叶纷纷水映空。\n五夜客愁花片里，一年春事角声中。\n歌残玉树人何在，舞破山香曲未终。\n却忆孤山醉归路，马蹄香雪衬东风。",
        "dynasty": "宋",
        "collection_info": null
    },
    {
        "uuid": "a7e35b5d588f9c9d8c8db885fdf6cf48",
        "title": "瑞鹧鸪 两行芳蕊傍溪阴",
        "author": "尤袤",
        "content": "两行芳蕊傍溪阴。\n一笑嫣然抵万金。\n火齐照林光灼灼，彤霞射水影沈沈。\n晓妆无力胭脂重，春醉方酣酒晕深。\n定自格高难着句，不应工部总无心。",
        "dynasty": "宋",
        "collection_info": null
    },
    {
        "uuid": "51b1b567a0495603ac92d2e89bb161df",
        "title": "君子堂",
        "author": "尤袤",
        "content": "堂堂文简公，一世夔与皋。\n君子哉若人，此言圣所褒。\n遗爱在斯民，谁能荐牲牢。\n独有坐啸地，清风仰弥高。",
        "dynasty": "宋",
        "collection_info": null
    },
    {
        "uuid": "cb0f46d12d75c945b350baa16302c1c6",
        "title": "节爱堂",
        "author": "尤袤",
        "content": "谁怜穷山民，糠籺不自赡。\n纷纷死沟壑，往往困征敛。\n夫惟节与爱，是谓仁且俭。\n揭兹圣人言，聊用自鍼砭。",
        "dynasty": "宋",
        "collection_info": null
    },
    {
        "uuid": "adc62a9b34fbf898118df2e0e149c027",
        "title": "凝思堂",
        "author": "尤袤",
        "content": "失脚坠尘网，牒诉装吾怀。\n公庭了官事，时来坐幽斋。\n天风肃泠泠，山鸟鸣喈喈。\n我思在何许，独对苍然崖。",
        "dynasty": "宋",
        "collection_info": null
    },
    {
        "uuid": "c000509224ad11e61cacd36a4a04727a",
        "title": "乐山堂",
        "author": "尤袤",
        "content": "草堂有遗基，榛莽岁月久。\n我来始经葺，挹翠开户牖。\n羣山供啸傲，万象皆奔走。\n所以名乐山，欲企仁者寿。",
        "dynasty": "宋",
        "collection_info": null
    },
    {
        "uuid": "87d75c9af1d5fa262471e602f8b2db81",
        "title": "匿峰亭",
        "author": "尤袤",
        "content": "山亭在山背，不见山巍巍。\n但见四面风，辐凑朝宗之。\n深藏固甚智，自牧甘处卑。\n一谦受四益，是以能不危。",
        "dynasty": "宋",
        "collection_info": null
    },
    {
        "uuid": "6dcc6a80ba1ed63350046dfff6e804b2",
        "title": "驻目亭",
        "author": "尤袤",
        "content": "攀梯上甓级，小憩得危亭。\n一览尽寥廓，四山耸寒青。\n浩若凌太虚，翩如逐遐征。\n昏花拭病目，望处增双明。",
        "dynasty": "宋",
        "collection_info": null
    },
    {
        "uuid": "a633749f4a050ee62107927d7b0bbbd3",
        "title": "台州郡斋杂咏十二首 参云亭",
        "author": "尤袤",
        "content": "昔贤已跨鹤，故迹余参云。\n旧德慨云远，干霄气仍存。\n青山宿雾捲，乔木苍烟昏。\n尚想来游处，笙箫中夜闻。",
        "dynasty": "宋",
        "collection_info": null
    },
    {
        "uuid": "57f4ae17e33e25d8e0176a99277c4a40",
        "title": "台州郡斋杂咏十二首 双岩堂",
        "author": "尤袤",
        "content": "两岩鬰青苍，中有堂突兀。\n回廊外环遶，修竹布行列。\n悬崖上幽径，窥壁见遗碣。\n面墙谁所筑，除去碍膺物。",
        "dynasty": "宋",
        "collection_info": null
    },
    {
        "uuid": "41a6290b214d9f74973fb3047e617a8f",
        "title": "台州郡斋杂咏十二首 玉霄亭",
        "author": "尤袤",
        "content": "青山围郡城，东望独空远。\n苍茫溟海近，相像蓬莱浅。\n朝光上遗堞，云气接虚巘。\n羡门与安期，鸾鹤若在眼。",
        "dynasty": "宋",
        "collection_info": null
    },
    {
        "uuid": "1cd9801264526122ddde1649cc45d404",
        "title": "台州郡斋杂咏十二首 清平阁",
        "author": "尤袤",
        "content": "举世溷浊中，谁当清见底。\n崎岖太行道，谁贵平如坻。\n安得□□美，如此一池水。\n悠悠小阁□，视水知此理。",
        "dynasty": "宋",
        "collection_info": null
    },
    {
        "uuid": "4bbcee2098b205b164d242585f93f369",
        "title": "台州郡斋杂咏十二首 霞起堂",
        "author": "尤袤",
        "content": "□□赤城山，霞色起夜半。\n建标自古□，□□羡吟翫。\n僊人□□□，□手若可唤。\n彤光射胸臆，三嚥骨自换。",
        "dynasty": "宋",
        "collection_info": null
    },
    {
        "uuid": "8cb00d720e1819950250bce1b70672e2",
        "title": "台州四诗  其一",
        "author": "尤袤",
        "content": "三日霪霖已渺漫，未晴三日又言干。\n自来说道天难做，天到台州分外难。",
        "dynasty": "宋",
        "collection_info": null
    },
    {
        "uuid": "f1205687c39667db15ff17c56f8fa16d",
        "title": "台州四诗  其二",
        "author": "尤袤",
        "content": "百病疮痍费抚摩，官供仍媿拙催科。\n自怜鞅掌成何事，赢得霜毛一倍多。",
        "dynasty": "宋",
        "collection_info": null
    },
    {
        "uuid": "51320535813345c38f6b86edd6bceb31",
        "title": "台州四诗  其三",
        "author": "尤袤",
        "content": "多病多愁老使君，不忧风雨不忧贫。\n三年不识东湖面，枉与东湖作主人。",
        "dynasty": "宋",
        "collection_info": null
    },
    {
        "uuid": "4a5afb635f3c8ed7e9484edb5346c8c1",
        "title": "台州四诗  其四",
        "author": "尤袤",
        "content": "两载终更过七旬，今朝方始是闲身。\n细看壁上题名记，六十年间只五人。",
        "dynasty": "宋",
        "collection_info": null
    },
    {
        "uuid": "d91a1b8c81fe68f950b5b885073ad9e6",
        "title": "寄林景思",
        "author": "尤袤",
        "content": "临海睽离七度春，都城相见话悲辛。\n苍颜白髮浑非旧，短句长篇却有神。\n一第蹉跎真可叹，半生奔走坐长贫。\n老怀先自难为别，相识如君更几人。",
        "dynasty": "宋",
        "collection_info": null
    },
    {
        "uuid": "eae863eee1e0351fb706a216caee3dbb",
        "title": "青山寺",
        "author": "尤袤",
        "content": "峥嵘楼阁插天开，门外湖山翠作堆。\n荡漾烟波迷泽国，空蒙云气认蓬莱。\n香销龙象辉金碧，雨过麒麟剥翠苔。\n二十九年三到此，一生知有几回来。",
        "dynasty": "宋",
        "collection_info": null
    },
    {
        "uuid": "14b9f2adab57bef948235a90c664bcf4",
        "title": "听鶑阁",
        "author": "尤袤",
        "content": "春催金谷晓，一望百花齐。\n不作辽西梦，从渠着意啼。",
        "dynasty": "宋",
        "collection_info": null
    },
    {
        "uuid": "edb3a3cd9603c9c28868b956652657a8",
        "title": "游閤皂山",
        "author": "尤袤",
        "content": "春山灵草百花香，谁识仙家日月长。\n满院莓苔绿阴匝，棋声何处隔宫墙。",
        "dynasty": "宋",
        "collection_info": null
    },
    {
        "uuid": "efa2ce1ececf2c85c93768ad47b1c5bb",
        "title": "易帅守",
        "author": "尤袤",
        "content": "维扬五易帅，山阳四易守。\n我来七八月，月月常奔走。\n帑藏忧煎熬，官民困驰骤。\n世态竞趋新，人情盖诣旧。\n如其数移易，是使政纷糅。\n彼席不得温，设施亦何有。\n淮南重雕瘵，十室空八九。\n况復苦将迎，不忍更回首。\n尝闻古为治，必假岁月久。\n安得如弈棋，易置翻覆手。",
        "dynasty": "宋",
        "collection_info": null
    },
    {
        "uuid": "74eb08a49906cd209f851c841babf1f7",
        "title": "淮民谣",
        "author": "尤袤",
        "content": "东府买舟船，西府买器械。\n问侬欲何为，团结山水寨。\n寨长过我庐，意气甚雄粗。\n青衫两承局，暮夜连勾呼。\n勾呼且未已，椎剥到鸡豕。\n供应稍不如，向前受笞棰。\n驱东復驱西，弃却锄与犁。\n无钱买刀剑，典尽浑家衣。\n去年江南荒，趁熟过江北。\n江北不可往，江南归未得。\n父母生我时，教我学耕桑。\n不识官府严，安能事戎行。\n执枪不解刺，执弓不能射。\n团结我何为，徒劳定无益。\n流离重流离，忍冻復忍饥。\n谁谓天地宽，一身无所依。\n淮南丧乱后，安集亦未久。\n死者积如麻，生者能几口。\n荒村日西斜，破屋两三家。\n抚摩力不足，将奈此扰何。",
        "dynasty": "宋",
        "collection_info": null
    },
    {
        "uuid": "5b426c12c904e9a16f9ac52d29c059ce",
        "title": "蒙杨廷秀送西归朝天二集赠以七言",
        "author": "尤袤",
        "content": "西归累岁却朝天，添得囊中六百篇。\n垂棘连城三倍价，夜光明月十分圆。\n竞夸凤沼诗仙样，当有鷄林贾客传。\n我似岑参与高适，姓名得入少陵编。",
        "dynasty": "宋",
        "collection_info": null
    },
    {
        "uuid": "a1477722ed434c02c2c09c473bf671cd",
        "title": "题云海亭",
        "author": "尤袤",
        "content": "亭前山色绕危栏，亭下波涛直浸山。\n波上渔舟亭上客，相看浑在画图间。",
        "dynasty": "宋",
        "collection_info": null
    },
    {
        "uuid": "e13238b749a90ac70170773e351381c0",
        "title": "张公洞",
        "author": "尤袤",
        "content": "吾闻荆溪南，有地僊所宅。\n十年劳梦想，今日着脚历。\n扁舟下湖㳇，水涨没砂碛。\n结缆小桥傍，杖藜从所适。\n平冈面坡陁，迭嶂堆襞积。\n行行三两里，夹道乔木植。\n其末几合抱，其高乃千尺。\n风生万壑响，日照四山赤。\n时摇树林抄，忽见屋宇脊。\n宫门何峥嵘，南路颇修直。\n长廊景曀曀，崩殿人寂寂。\n寥落昔贤题，摩挲壁间墨。\n扪萝上层岭，俯瞰得深窟。\n危梯交枝撑，鸟道穿诘屈。\n投身乍宽纵，跼步仍逼窄。\n攀援愁颠跻，傲睨惊险僻。\n悬崖朵颏颔，乱石拱剑戟。\n白云何时横，乳溢或自滴。\n中空正澒洞，了不见天隙。\n冥行迷近远，伛偻犹擿埴。\n巉岩岂人工，隠轸入地脉。\n穷幽或篝火，俯跪仅容席。\n仙坛尚故处，丹竈俨遗迹。\n山虫鸣咿嚘，野鼠声啧唶。\n传闻老父语，以往深莫测。\n中有白玉堂，横绝巨石塞。\n傍连洞庭野，欲去不可极。\n潜窥目先旋，纵走膝无力。\n邅迴步西径，突兀出峭壁。\n枞风高枝樛，藤蔓青阴羃。\n芳草何芊绵，丹花亦狼籍。\n踌躇古亭上，俯仰幽涧碧。\n丁当下流水，磊磈欲落石。\n虽云培塿高，气与嵩华敌。\n其南有空穴，澹瀩殷幽黑。\n阴风互吞吐，冷气森喷逼。\n蛟龙久伏藏，金玉閟简册。\n灵踪信茫昧，幻怪纷惨戚。\n将无神物守，欲与世壤隔。\n平生丘壑念，蚤岁泉石癖。\n岂不思三山，所恨无六翮。\n乐哉兹辰游，逸兴潜有激。\n仙翁在何许，绿髮尚如昔。\n髣髴笙箫声，徘徊鸾鹤翼。\n俗缘磨不尽，梦境坐形役。\n何阶筑衡茅，幽讨穷日夕。\n风云西北起，天地忽改色。\n仓皇促归斾，造物岂戏剧。\n良游易乖悟，真赏难再得。\n寄语山中人，重来傥相识。",
        "dynasty": "宋",
        "collection_info": null
    },
    {
        "uuid": "3dc474ba5b535f8a44bc3d62d115b40b",
        "title": "己亥元日",
        "author": "尤袤",
        "content": "玉历均调岁启端，东风又逐斗杓还。\n萧条门巷经过少，老病腰支拜起难。\n白髮但能欺槁项，青春不解驻朱颜。\n余龄有几仍多幸，占得山林一味閒。",
        "dynasty": "宋",
        "collection_info": null
    },
    {
        "uuid": "b5ff8f0f8e5b3ecccc7838b4157f497b",
        "title": "次韵德翁苦雨",
        "author": "尤袤",
        "content": "十年江国水如淫，怕见三秋雨作霖。\n可念田家妨卒岁，须烦风伯荡层阴。\n禾头昨夜忧生耳，木德何时却守心。\n兀坐书窗诗作祟，寒虫呜咽伴愁吟。",
        "dynasty": "宋",
        "collection_info": null
    },
    {
        "uuid": "3953895d68774a22b6d7dc94fb47ec9e",
        "title": "梅",
        "author": "尤袤",
        "content": "不奈雪埋照，可堪风漏香。\n天寒无疹粟，日暮有严粧。\n桃李真肥婢，松筠共老苍。\n合教居第一，独自占年芳。",
        "dynasty": "宋",
        "collection_info": null
    },
    {
        "uuid": "2d564d86d72f399fbcec3136f9a0f896",
        "title": "和渭叟梅花",
        "author": "尤袤",
        "content": "不避风霜苦，自甘丘壑潜。\n未禁沾额角，信好插梳尖。\n春意已张本，寒威今解严。\n殷勤留客意，尚许隔墙觇。",
        "dynasty": "宋",
        "collection_info": null
    },
    {
        "uuid": "18f9d5f0e02a0d261694d00f561a9259",
        "title": "梅花",
        "author": "尤袤",
        "content": "冷艳天然白，寒香分外清。\n稍惊春色早，又唤客愁生。\n待索巡檐笑，嫌闻出塞声。\n园林多少树，见尔眼偏明。",
        "dynasty": "宋",
        "collection_info": null
    },
    {
        "uuid": "6ad02284486559f8f5f792978dc64fb8",
        "title": "蜡梅",
        "author": "尤袤",
        "content": "破腊惊春意，凌寒试晓粧。\n应嫌脂粉白，故染曲尘黄。\n缀树蜂悬室，排筝雁着行。\n团酥与凝蜡，难学是生香。",
        "dynasty": "宋",
        "collection_info": null
    },
    {
        "uuid": "e3e3cb58e54d1e6d2e8b80ed6bd119c8",
        "title": "次韵尹朋梅花",
        "author": "尤袤",
        "content": "江北江南天未春，阳和先已到孤根。\n斜枝冷落溪头路，瘦影扶疏竹外村。\n水部未妨时遣兴，玉妃谁復与招魂。\n天寒好伴罗浮醉，明月清风许重论。",
        "dynasty": "宋",
        "collection_info": null
    },
    {
        "uuid": "fa4dbf6bac345faca680531d7067bf7f",
        "title": "梅花二首  其一",
        "author": "尤袤",
        "content": "竹外篱边一树斜，可怜芳意自萌芽。\n也知春到先舒蕊，又被寒欺不放花。\n索笑几回惊岁晚，相思一夜绕天涯。\n直须待得垂垂发，踏月相携过酒家。",
        "dynasty": "宋",
        "collection_info": null
    },
    {
        "uuid": "d111f102b58a59875ef46cdedfb25237",
        "title": "梅花二首  其二",
        "author": "尤袤",
        "content": "冷蕊疏枝半不禁，眼看芳信日骎骎。\n雪霜不管朝天面，风月能知匪石心。\n望远可无南北使，客愁空费短长吟。\n年年准拟花排恨，不道看花恨更深。",
        "dynasty": "宋",
        "collection_info": null
    },
    {
        "uuid": "5faa70c65d59b26e66e70d220e52c5cf",
        "title": "落梅",
        "author": "尤袤",
        "content": "清溪西畔小桥东，落月纷纷水映红。\n五夜客愁花片裏，一年春事角声中。\n歌残玉树人何在，舞破山香曲未终。\n却忆孤山醉归路，马蹄香雪衬东风。",
        "dynasty": "宋",
        "collection_info": null
    },
    {
        "uuid": "0045e7c1a2cd6ae87e16686e82334b76",
        "title": "入春半月未有梅花",
        "author": "尤袤",
        "content": "枯树扶疏水满池，攀翻未见玉团枝。\n应羞无雪教谁伴，未肯先春独探支。\n几度杖藜贪看早，一年芳信恨开迟。\n留连东阁空愁绝，只误何郎作好诗。",
        "dynasty": "宋",
        "collection_info": null
    },
    {
        "uuid": "b27be3fbf88511a87070758383e488c9",
        "title": "德翁有诗再用前韵三首  其一",
        "author": "尤袤",
        "content": "文章仙伯记仇池，每想横斜竹外枝。\n未放柔柯攒玉雪，稍看红蒂染燕支。\n别来望远凭谁寄，老去寻春只恐迟。\n把酒问花花解语，定应催促要新诗。",
        "dynasty": "宋",
        "collection_info": null
    },
    {
        "uuid": "af6138cd111bf541fd4cf7bc03cd6c74",
        "title": "德翁有诗再用前韵三首  其二",
        "author": "尤袤",
        "content": "立马黄昏遶曲池，几回踏雪问南枝。\n不应春到花犹未，定恐寒侵力不支。\n陇上已惊传信晚，樽前只想弄粧迟。\n临风不语空归去，独立无憀自咏诗。",
        "dynasty": "宋",
        "collection_info": null
    },
    {
        "uuid": "2e1ac29a0737cc269b07e419947e3c61",
        "title": "德翁有诗再用前韵三首  其三",
        "author": "尤袤",
        "content": "尝记寻芳到习池，攀条频认去年枝。\n晓穿曲径千林去，晚度危桥一木支。\n不避春寒来得得，只缘人望故迟迟。\n无钱可办罗浮醉，报答春光只有诗。",
        "dynasty": "宋",
        "collection_info": null
    },
    {
        "uuid": "470eb286a3aef36bf21b62e49281da0b",
        "title": "次韵渭叟蜡梅",
        "author": "尤袤",
        "content": "快泻鹅黄若下春，要将香色斗清珍。\n蜡丸暗拆东君信，栀貌宁欺我辈人。\n光价未输何逊早，诗篇重见豫章新。\n浑金璞玉争多少，要与江梅作近亲。",
        "dynasty": "宋",
        "collection_info": null
    },
    {
        "uuid": "b092e710b519ee3da100d2133c5f38aa",
        "title": "雪",
        "author": "尤袤",
        "content": "睡觉不知雪，但惊窗户明。\n飞花厚一尺，和月照三更。\n草木浅深白，丘堘高下平。\n饥民莫咨怨，第一念边兵。",
        "dynasty": "宋",
        "collection_info": null
    },
    {
        "uuid": "d0fed79546127fed2624efb7e884c647",
        "title": "甲午春前得雪  其一",
        "author": "尤袤",
        "content": "寒声昨夜响萧萧，逗晓阶庭亦已消。\n残腊距春无几日，一年飞雪只今朝。\n微阳欲动梅惊萼，余润纔沾麦放苗。\n天意未能违物意，漫留残白占山腰。",
        "dynasty": "宋",
        "collection_info": null
    },
    {
        "uuid": "855662ce65e0f3daf9ef4a924a2ae24c",
        "title": "甲午春前得雪  其二",
        "author": "尤袤",
        "content": "飞英回旋逐风飘，爽气令人意欲消。\n荏苒流年春送腊，殷勤密雪暮连朝。\n冬回庾岭花无数，烟暖蓝田玉有苗。\n一饱自今真可望，更看南亩麦齐腰。",
        "dynasty": "宋",
        "collection_info": null
    },
    {
        "uuid": "b48ab942fe334356cbd8a8efcc53c708",
        "title": "甲午春前得雪  其三",
        "author": "尤袤",
        "content": "冻云排阵拥山椒，待伴还应不肯消。\n皎月冰壶千顷夜，冷烟茅屋几家朝。\n梅枝堆亚难寻萼，萱草侵凌不辨苗。\n残甲败鳞随处是，被谁敲折玉龙腰。",
        "dynasty": "宋",
        "collection_info": null
    },
    {
        "uuid": "bff253b6e99331d6f3ca898e6bf832e7",
        "title": "正月二十八日夜大雪",
        "author": "尤袤",
        "content": "一冬无雪润田畴，渴井泉源冻不流。\n昨夜忽飞三尺雪，今年须兆十分秋。\n占时父老应先喜，忍冻饥民莫漫愁。\n晴色已回春气候，晚风摇绿看来牟。",
        "dynasty": "宋",
        "collection_info": null
    },
    {
        "uuid": "da6d79382c41f336e3f849fca9f9cb49",
        "title": "别李德翁",
        "author": "尤袤",
        "content": "长恨古人少，斯人今古人。\n二难俱益友，两载觉情亲。\n世态深难测，心期久益真。\n相看俱半百，此别倍酸辛。",
        "dynasty": "宋",
        "collection_info": null
    },
    {
        "uuid": "7fb3ca1b50a1d3e169bf5795d7f07c9c",
        "title": "别林景思",
        "author": "尤袤",
        "content": "二年无德及斯民，独喜从游得此君。\n囊乏一钱穷到骨，胸蟠千古气凌云。\n论交却恨相逢晚，别袂真成不忍分。\n后夜相思眇空阔，尺书应许雁知闻。",
        "dynasty": "宋",
        "collection_info": null
    },
    {
        "uuid": "2e06393c6c8ebb5c136cc66cdfdfa98f",
        "title": "送晦庵南归",
        "author": "尤袤",
        "content": "二年摩手抚疮痍，恩与庐山五老齐。\n合侍玉皇香案侧，却持华节大江西。\n鼎新白鹿诸生学，筑就长虹万丈堤。\n待哺饥民偏恋德，老翁犹作小儿啼。",
        "dynasty": "宋",
        "collection_info": null
    },
    {
        "uuid": "daa828cb827875712f21a67d13f6cc56",
        "title": "送提举杨大监解组西归",
        "author": "尤袤",
        "content": "征辕已动不容攀，回首棠阴蔽芾间。\n为郡不知歌舞乐，忧民赢得鬓毛斑。\n澄清未展须持节，注想方深便赐环。\n从此相思隔烟水，梦魂飞不到螺山。",
        "dynasty": "宋",
        "collection_info": null
    },
    {
        "uuid": "4ea2bf0d3e2bbd918bdda00faf41f862",
        "title": "送吴待制帅襄阳二首  其一",
        "author": "尤袤",
        "content": "方持紫橐侍西清，忽领雄藩向暑行。\n谁谓风流贵公子，甘为辛苦一书生。\n词源笔下三千牍，武库胸中十万兵。\n从此君王宽北顾，山南东道得长城。",
        "dynasty": "宋",
        "collection_info": null
    },
    {
        "uuid": "5b72e4801d30d41d538116ba598fdf32",
        "title": "送吴待制帅襄阳二首  其二",
        "author": "尤袤",
        "content": "欲将盘错试余锋，故拥旗麾讫外庸。\n南岘北津形胜地，前羊后杜昔贤踪。\n不妨倒载同民乐，自有轻裘折虏衝。\n努力功名归报国，莫思山月与林钟。",
        "dynasty": "宋",
        "collection_info": null
    },
    {
        "uuid": "d2491993d234ab84a99582623fb7bb60",
        "title": "送赵子直帅蜀得须字二首  其一",
        "author": "尤袤",
        "content": "射策当年首汉儒，去登云路只斯须。\n饱闻治最夸闽部，已有先声到益都。\n壮略定羌元自许，宗英帅蜀旧来无。\n前驱叱驭休辞远，看取东归上政涂。",
        "dynasty": "宋",
        "collection_info": null
    },
    {
        "uuid": "4ade6007f72ca7be83d9de519d6c7f52",
        "title": "送赵子直帅蜀得须字二首  其二",
        "author": "尤袤",
        "content": "帝念西南在一隅，简求才德应时须。\n羌夷种落夸威令，秦陇关河听指呼。\n自古功名多少壮，及今谈笑定规模。\n玉山旧政人谁记，应扫棠阴看画图。",
        "dynasty": "宋",
        "collection_info": null
    },
    {
        "uuid": "55b12c1a63a82acbe955745dc2765799",
        "title": "海棠盛开",
        "author": "尤袤",
        "content": "两株芳蕊傍池阴，一笑嫣然抵万金。\n火齐照林光灼灼，彤霞射水影沉沉。\n晓粧无力燕支重，春醉方酣酒晕深。\n定自格高难着句，不应工部总无心。",
        "dynasty": "宋",
        "collection_info": null
    },
    {
        "uuid": "2c3966c6a883da8dc1504d1390ef0ca6",
        "title": "玉簪花一名鹭鸶",
        "author": "尤袤",
        "content": "一种幽花迥出尘，孤高耻逐艳阳辰。\n瑶枝巧插青鸾扇，玉蕊斜欹白鹭巾。\n难与松筠争岁晚，也同葵藿趁时新。\n西风昨夜惊庭绿，满院清香恼杀人。",
        "dynasty": "宋",
        "collection_info": null
    },
    {
        "uuid": "7310606e7ef2114100926205c073aa79",
        "title": "刘屯田墓壮节亭",
        "author": "尤袤",
        "content": "西涧当年卜考槃，便于神武挂衣冠。\n后生无復知前辈，故老犹能说长官。\n三尺荒坟埋玉冷，百年壮节倚天寒。\n表章頼有羣贤力，谁把生刍奠酒盘。",
        "dynasty": "宋",
        "collection_info": null
    },
    {
        "uuid": "ebd7373cb35727f5b62284f4d0ec6ff7",
        "title": "庚子岁除前一日游茅山",
        "author": "尤袤",
        "content": "犯寒出行遇，值此岁云除。\n刚风驾飈轮，送我游清都。\n华阳第八天，仙圣之所居。\n洞门劣容人，中宽如室庐。\n横前大溪水，于焉限尘区。\n其右万石林，错落空翠图。\n茅庵着深秀，细路缘崎岖。\n幽泉见客喜，颇亦类逃虚。\n山深日易曛，捷径趋元符。\n琳宫照金碧，天籁鸣笙竽。\n侧睨白云峰，前瞻赤沙湖。\n金坛耸百丈，阴洞通七途。\n俯视人间世，扰扰真虫蛆。\n蚤以凡陋质，忝分赤城符。\n岂悟夙昔缘，復造神灵墟。\n平生梦寐处，恍若登华胥。\n归来拜绿章，足力尚有余。\n珍馆十六所，安能徧遨娱。\n穷探恨不尽，大息仍踟躇。",
        "dynasty": "宋",
        "collection_info": null
    },
    {
        "uuid": "9fe37f7eedece23b8f326e46605f7b4c",
        "title": "大暑留召伯埭",
        "author": "尤袤",
        "content": "清风不肯来，烈日不肯暮。\n平生山林下，散髮颇箕踞。\n一官走王事，三伏在道途。\n我非褦襶儿，亦尔困驰骛。\n居然恋俎豆，安得免羁馽。\n区区竟何营，汩汩此飘寓。\n渊明应笑人，有底不归去。",
        "dynasty": "宋",
        "collection_info": null
    },
    {
        "uuid": "e2be21b06092014a9cdddf7b7ce1b656",
        "title": "题米元晖潇湘图二首  其一",
        "author": "尤袤",
        "content": "万里江天杳霭，一村烟树微茫。\n只欠孤篷听雨，恍如身在潇湘。",
        "dynasty": "宋",
        "collection_info": null
    },
    {
        "uuid": "c6a10be4a943bdc49a6f06f28988ba3e",
        "title": "题米元晖潇湘图二首  其二",
        "author": "尤袤",
        "content": "淡淡晴山横雾，茫茫远水平沙。\n安得绿蓑青笠，往来泛宅浮家。",
        "dynasty": "宋",
        "collection_info": null
    },
    {
        "uuid": "7389074e67078c3b7c9d7e6d25cea714",
        "title": "题秋霜阁后山泉",
        "author": "尤袤",
        "content": "谁把机关引石泉，穿崖一溜响溅溅。\n争如庐阜香炉顶，坐看银河落九天。",
        "dynasty": "宋",
        "collection_info": null
    },
    {
        "uuid": "6a999bbc084107505de9310f228ed394",
        "title": "重登斗野亭二首  其一",
        "author": "尤袤",
        "content": "野色涵空阔，平芜接渺瀰。\n江淮天设险，星斗地分维。\n乔木千年意，沧波万古悲。\n老僧尤好事，见在索题诗。",
        "dynasty": "宋",
        "collection_info": null
    },
    {
        "uuid": "975461fd7790b340ef5cd2129b440054",
        "title": "重登斗野亭二首  其二",
        "author": "尤袤",
        "content": "豪杰旧游处，此亭名亦俱。\n凄凉谢公堰，浩荡董家湖。\n陈迹成兴废，遗篇今有无。\n登临何限恨，搔首独长吁。",
        "dynasty": "宋",
        "collection_info": null
    },
    {
        "uuid": "b2aea2c8c81f95411192838e30b83ada",
        "title": "浮远堂二首  其一",
        "author": "尤袤",
        "content": "杖藜同上最高峰，脚力虽穷兴未穷。\n领略江山归眼界，尽吞淮海入胸中。",
        "dynasty": "宋",
        "collection_info": null
    },
    {
        "uuid": "4b976707beb7127416abfcdcbecbbb7a",
        "title": "浮远堂二首  其二",
        "author": "尤袤",
        "content": "我生家住浙江西，不见江山自是痴。\n浮远堂前今日望，画图待我看潮时。",
        "dynasty": "宋",
        "collection_info": null
    },
    {
        "uuid": "79823974e72578f96930fee061629927",
        "title": "句  其一",
        "author": "尤袤",
        "content": "胸中襞积千般事，到得相逢一语无。",
        "dynasty": "宋",
        "collection_info": null
    },
    {
        "uuid": "654f5d607a6035f69ad1cfd4358a5786",
        "title": "句  其二",
        "author": "尤袤",
        "content": "送客渐稀城渐远，归途应减两三程。",
        "dynasty": "宋",
        "collection_info": null
    },
    {
        "uuid": "0e10f4612fdc203cfd1a35e693a747da",
        "title": "句  其三",
        "author": "尤袤",
        "content": "金马玉堂惭我辈，青衫白髮念君迟。",
        "dynasty": "宋",
        "collection_info": null
    },
    {
        "uuid": "efc6e8364a79a9ce6dc07a8ed557bd41",
        "title": "句  其四",
        "author": "尤袤",
        "content": "强学瞿昙金作面，只应恁怪老禅亲。",
        "dynasty": "宋",
        "collection_info": null
    },
    {
        "uuid": "08a2c087d5462b37101c96edecac0aab",
        "title": "句  其五",
        "author": "尤袤",
        "content": "千尺龙鳞蟠桧顶，一番蜩甲长蔬苗。",
        "dynasty": "宋",
        "collection_info": null
    },
    {
        "uuid": "df3c48b24f588010f38127fc193007b5",
        "title": "句  其六",
        "author": "尤袤",
        "content": "剩对风花吟柳絮，更将冰水瀹芎苗。",
        "dynasty": "宋",
        "collection_info": null
    },
    {
        "uuid": "b134d04888c4f8413fb9a7b027bd01b8",
        "title": "句  其七",
        "author": "尤袤",
        "content": "万室欢呼忘冻馁，一犁酥润到根苗。",
        "dynasty": "宋",
        "collection_info": null
    },
    {
        "uuid": "dec50888a120e51bc71a5be5f59bba51",
        "title": "句  其八",
        "author": "尤袤",
        "content": "寄语高人来问法，莫辞门外立齐腰。",
        "dynasty": "宋",
        "collection_info": null
    },
    {
        "uuid": "5f5615dc921d41fb488bf7595444c834",
        "title": "句  其九",
        "author": "尤袤",
        "content": "前村酒美无钱换，怪底金龟不繫腰。",
        "dynasty": "宋",
        "collection_info": null
    },
    {
        "uuid": "1654122c0dab06675c8667f7365949df",
        "title": "句  其一○",
        "author": "尤袤",
        "content": "寒窗莫怪吟声苦，举室长悬似细腰。",
        "dynasty": "宋",
        "collection_info": null
    },
    {
        "uuid": "708d35ce45ed6bce87844b3e8f3ebd0d",
        "title": "句  其一一",
        "author": "尤袤",
        "content": "归装见说浑无物，添得新诗数百篇。",
        "dynasty": "宋",
        "collection_info": null
    },
    {
        "uuid": "6bd4fa8984bfc3f66bffbb1f9299e286",
        "title": "句  其一二",
        "author": "尤袤",
        "content": "饱看七宝山头月，惯听三茅观裏钟。",
        "dynasty": "宋",
        "collection_info": null
    },
    {
        "uuid": "82354ede600e9365ccbbf089999533ff",
        "title": "存目  其一",
        "author": "尤袤",
        "content": "诗题：拄杖首句：久矣相随苦弟昆。",
        "dynasty": "宋",
        "collection_info": null
    },
    {
        "uuid": "b4d3fc204f544a5f5f152d095f5aa1b4",
        "title": "存目  其二",
        "author": "尤袤",
        "content": "诗题：送赵成都二首首句：蜀道当谋帅，不但元戎贵。",
        "dynasty": "宋",
        "collection_info": null
    }
]