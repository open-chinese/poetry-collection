[
    {
        "title": "和慎思诗呈同院诸公  其一",
        "author": "商倚",
        "content": "秋日同文馆，羣贤道足依。\n心游黄卷静，目送白云归。\n宝玉荆山尽，文星禁掖稀。\n清谈欣屡接，纷若落琼玑。",
        "dynasty": "宋",
        "collection_info": null
    },
    {
        "title": "和慎思诗呈同院诸公  其二",
        "author": "商倚",
        "content": "秋日同文馆，云沉夕照光。\n蛩吟阶下草，萤照屋间梁。\n卧月搜诗句，挑灯认药囊。\n夜阑独衾枕，归梦楚山长。",
        "dynasty": "宋",
        "collection_info": null
    },
    {
        "title": "和慎思诗呈同院诸公  其三",
        "author": "商倚",
        "content": "秋日同文馆，愁肠夜九回。\n图书堆枕畔，歌吹隔墙隈。\n宿鸟翻枝去，凉风带雨来。\n新诗劳见寄，难继谪仙才。",
        "dynasty": "宋",
        "collection_info": null
    },
    {
        "title": "和慎思诗呈同院诸公  其四",
        "author": "商倚",
        "content": "秋日同文馆，羣书昼可依。\n衰迟多病在，留滞故园归。\n但怕酒杯满，莫教诗卷稀。\n惟羞狂斐句，瓦砾报珍玑。",
        "dynasty": "宋",
        "collection_info": null
    },
    {
        "title": "和慎思诗呈同院诸公  其五",
        "author": "商倚",
        "content": "秋日同文馆，晨晖带冷光。\n綵云瞻凤阙，细雨忆鱼梁。\n久事班超笔，空嗟赵壹囊。\n帘閒坐无语，千丈旅愁长。",
        "dynasty": "宋",
        "collection_info": null
    },
    {
        "title": "和慎思诗呈同院诸公  其六",
        "author": "商倚",
        "content": "秋日同文馆，西风昨夜回。\n燕巢留屋角，蛛网挂墙隈。\n书任边韶懒，诗惭匡鼎来。\n人人皆抱璞，谁是济川才。",
        "dynasty": "宋",
        "collection_info": null
    },
    {
        "title": "和慎思秋日同文馆  其一",
        "author": "商倚",
        "content": "秋日同文馆，高堂燕集齐。\n杯盘供鲁酒，殽核欠张梨。\n杨孟持新论，韩庄鄙旧题。\n须知宗匠手，文采冠朝闺。",
        "dynasty": "宋",
        "collection_info": null
    },
    {
        "title": "和慎思秋日同文馆  其二",
        "author": "商倚",
        "content": "秋日同文馆，何人独擅场。\n养莪方在沚，琢玉已成章。\n笔列千锋阵，庭焚一炷香。\n得贤从此始，岂特致民康。",
        "dynasty": "宋",
        "collection_info": null
    },
    {
        "title": "和慎思秋日同文馆  其三",
        "author": "商倚",
        "content": "秋日同文馆，栖林看晚鸡。\n斗垂宫殿北，月转户庭西。\n酒劝杯中渌，诗分烛下题。\n何时还九陌，细雨莫成泥。",
        "dynasty": "宋",
        "collection_info": null
    },
    {
        "title": "和慎思未试即事杂书率用秋日同文馆为首句  其一",
        "author": "商倚",
        "content": "气候逢秋晏，蛩鸣入户闱。\n檐空看雀斗，天阔暮鸦归。\n风急飘庭叶，寒光着客衣。\n重阳故人境，应念赏心违。",
        "dynasty": "宋",
        "collection_info": null
    },
    {
        "title": "和慎思未试即事杂书率用秋日同文馆为首句  其二",
        "author": "商倚",
        "content": "门深廛市远，幽寂兴何长。\n径菊晴披艷，窗风晚逗凉。\n圣经閒裏醉，尘锁梦中忘。\n更苦年来病，时看肘后方。",
        "dynasty": "宋",
        "collection_info": null
    },
    {
        "title": "和慎思未试即事杂书率用秋日同文馆为首句  其三",
        "author": "商倚",
        "content": "旁舍回廊接，重帘昼日开。\n鸣蝉随雨退，疏雁拂云来。\n吟兴降难韵，羁怀寄浅杯。\n惊飙渐凄紧，又欲作寒媒。",
        "dynasty": "宋",
        "collection_info": null
    },
    {
        "title": "和慎思初入试院",
        "author": "商倚",
        "content": "承诏抡材敢倦行，广庭深锁待羣英。\n分场自敌三千客，决胜谁降七十城。\n夜案尚閒涂卷笔，晓堂方听读书声。\n归时还有黄花否，已觉秋风满袖生。",
        "dynasty": "宋",
        "collection_info": null
    },
    {
        "title": "次韵余干试院即事呈诸公",
        "author": "商倚",
        "content": "风生帘幕撼层波，况值清秋一半过。\n堂上簪裾方鹭集，案间图史已星罗。\n东篱采菊朝尝酒，北里吹竽夜听歌。\n早晚奏名闻黼坐，望中无奈白云何。",
        "dynasty": "宋",
        "collection_info": null
    },
    {
        "title": "再呈慎思诸公兼以言怀",
        "author": "商倚",
        "content": "南窗寂若隠山河，时枉金门步见过。\n谈笑且看挥麈玉，篇章宁惜洒笺罗。\n已羞轩冕婴身住，更问功名抚剑歌。\n赊得凉秋好风月，不成吟醉奈愁何。",
        "dynasty": "宋",
        "collection_info": null
    },
    {
        "title": "次韵重九之什  其一",
        "author": "商倚",
        "content": "英豪献策广庭中，问辨纷纷似叩钟。\n名奏九重书密上，士欣千载运亲逢。\n鶑鸣定获乔林乐，凤举应容众羽从。\n盛世文章由此变，坐看风俗反醇浓。",
        "dynasty": "宋",
        "collection_info": null
    },
    {
        "title": "次韵重九之什  其二",
        "author": "商倚",
        "content": "昔年此日故园东，烂醉牛山到暮钟。\n已往光阴那再得，如今羁旅又重逢。\n渊明把菊情虽厚，子美登台愿莫从。\n且看羣书欹枕卧，病多仍负酒杯浓。",
        "dynasty": "宋",
        "collection_info": null
    },
    {
        "title": "和慎思同舍问及故山景物用钟字韵诗以答",
        "author": "商倚",
        "content": "先生家住翠微峰，万卷诗书酒一钟。\n壁挂葛巾无客到，云藏古洞有仙逢。\n溪边晚钓呼鸥伴，花底春吟引鹤从。\n只恐旧山归未得，帝恩朝夕露浓浓。",
        "dynasty": "宋",
        "collection_info": null
    }
]