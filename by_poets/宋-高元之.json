[
    {
        "uuid": "73cbee6b49bbd41dd4fc229dd1c7d4c8",
        "title": "题雪窦飞雪亭",
        "author": "高元之",
        "content": "危亭上拂烟雾光，苍崖深到蛟螭穴。\n天河飞来破山翠，寒入疎林风自发。\n翻珠错玉无时歇，岩前散作千秋雪。\n寒声萧萧凛毛髮，白云朵朵翔空灭。\n飞流溅沫入毫端，天与一诗为题绝。",
        "dynasty": "宋",
        "collection_info": null
    },
    {
        "uuid": "09e92cc6d0a34eb7d84e0d64fab92f33",
        "title": "雪窦寺",
        "author": "高元之",
        "content": "雪窦深云处，相携到乳泉。\n沙田春事晚，山寺野花妍。\n香饭饥南烛，丹房记景天。\n仙居应六八，更欲上风烟。",
        "dynasty": "宋",
        "collection_info": null
    },
    {
        "uuid": "26ed1b3b86c38d21a9d192f9a30938cb",
        "title": "小晦岭",
        "author": "高元之",
        "content": "路自崎岖心自平，云扃无锁但徐行。\n松风石溜含悲怨，中有樵夫度岭声。",
        "dynasty": "宋",
        "collection_info": null
    },
    {
        "uuid": "761b0e231a0004edc4e5b9dc786e080f",
        "title": "大小晦山",
        "author": "高元之",
        "content": "大晦出小晦，过尽山峰翠。\n寒云抱幽石，枯卉老壖濑。\n沿流路偪侧，当道屋破碎。\n却立重回首，瀑布泻云背。",
        "dynasty": "宋",
        "collection_info": null
    },
    {
        "uuid": "8c9aa8986d025e34ec1c9ec8bf22e1ef",
        "title": "长汀即事",
        "author": "高元之",
        "content": "杨花剩得晴方好，榆荚其如世上贫。\n花向喜中看更好，分明春色解欺人。",
        "dynasty": "宋",
        "collection_info": null
    },
    {
        "uuid": "ffdac01fd0ccd63f95742b744d9bc8dc",
        "title": "句",
        "author": "高元之",
        "content": "洒窗蚕食叶，入竹蟹行沙。",
        "dynasty": "宋",
        "collection_info": null
    }
]