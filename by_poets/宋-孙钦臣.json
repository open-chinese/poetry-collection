[
    {
        "uuid": "5c7d7f8131a6b964ddbe6fcee9a0c759",
        "title": "罗浮即景",
        "author": "孙钦臣",
        "content": "巨鰲掀钓去，何代泛蓬瀛。\n百里风光积，崇朝香气横。\n盘根争耸拔，峻岭共峥嵘。\n伞盖千重出，笙竽万籁声。\n望高南镇越，势远北归溟。\n涧险难穷路，花多不记名。\n寒流飞白练，怪石迭苍琼。\n雨向山腰下，云从洞口生。\n乔松随岁古，异卉逐时荣。\n近逼天风冷，遥瞻海日明。\n淡烟轻纠素，修蔓密垂缨。\n泉涌知无尽，崖危讶欲倾。\n深沈宜造化，顷刻变阴晴。\n游客逢岩住，归僧带月行。\n更寻应有分，再到已忘情。\n但恐看难遍，须知画不成。\n惜哉居绝域，不得视公卿。",
        "dynasty": "宋",
        "collection_info": null
    }
]