[
    {
        "uuid": "99a7fe71b46a78398d495df3ce77b803",
        "title": "天台山中偶题",
        "author": "释祖可",
        "content": "伛步入萝径，绵延趣最深。\n僧居不知处，彷佛清磬音。\n石梁邀屡度，始见青松林。\n谷口未斜日，数峰生夕阴。\n凄风薄乔木，万窍作龙吟。\n摩挲绿苔石，书此慰幽寻。",
        "dynasty": "宋",
        "collection_info": null
    },
    {
        "uuid": "08a397aa583adc284bfe1609fbf50da7",
        "title": "霜余溪上",
        "author": "释祖可",
        "content": "水似秋蛇巧作蟠，山如浓翠拥高鬟。\n清风明月元无主，乞我烟萝茅数间。",
        "dynasty": "宋",
        "collection_info": null
    },
    {
        "uuid": "9e6a002f1785558d69a2cb69bed8d170",
        "title": "李伯时作渊明归去来图王性之刻于琢玉坊病僧祖可见而赋诗",
        "author": "释祖可",
        "content": "坐上柴桑墟落烟，眼中百里旧山川。\n候门稚子似无恙，三径巾车人绝怜。\n尚友当须今逸少，丹青宁復老龙眠。\n流传匪独遗怡玩，端使懦夫怀凛然。",
        "dynasty": "宋",
        "collection_info": null
    },
    {
        "uuid": "db2b2ce5e47f86507c503fd77f78b05d",
        "title": "次吴伯江所藏文湖州山水韵",
        "author": "释祖可",
        "content": "乘空作山川，妙绝借墨色。\n曲折千里素幅间，来自吴兴白苹客。\n乃知潇湘洞庭岸，平吞胸中寄笔力。\n清霜摇落江海空，如闻冥冥度惊鸿。\n重楼复阁底处所，使我绝欲空蒙中。\n吴侯吴侯安用许，浪迫归心赴翛渚。\n如何唤得江上船，一卧苍波占烟雨。",
        "dynasty": "宋",
        "collection_info": null
    },
    {
        "uuid": "dd8e59ba99ef603370d0e43056cd8ff8",
        "title": "书余逢时所作山水  其一",
        "author": "释祖可",
        "content": "江势卷十万顷，村墅掩三四家。\n落雁惊横烟水，小舟欹着寒沙。",
        "dynasty": "宋",
        "collection_info": null
    },
    {
        "uuid": "201bde1111b276eb7f98338f2fe97510",
        "title": "书余逢时所作山水  其二",
        "author": "释祖可",
        "content": "折苇非关秋色，飞鸥元自斜行。\n坐上忽惊丘壑，窗间那有潇湘。",
        "dynasty": "宋",
        "collection_info": null
    },
    {
        "uuid": "fd1a1e08eb90ae2ac1e6e13a45811998",
        "title": "书余逢时所作山水  其三",
        "author": "释祖可",
        "content": "江南江北岸，饱历此山川。\n谁信着笔力，尽驱来眼前。\n野桥分道路，古木薄风烟。\n我欲径归去，沙头人挽船。",
        "dynasty": "宋",
        "collection_info": null
    },
    {
        "uuid": "d4c2c18fb555e775fed2c1947d56ee8c",
        "title": "咏秦处士作枯松",
        "author": "释祖可",
        "content": "秦郎真是旧摩诘，写出崔巍霜雪姿。\n林壑卷帘相照映，坐令公子发幽思。",
        "dynasty": "宋",
        "collection_info": null
    },
    {
        "uuid": "86af9cbb496964363f3dd013034eedfe",
        "title": "求初老墨梅",
        "author": "释祖可",
        "content": "手开玉玺心希有，乃得横烟冰雪枝。\n枯木堂中安用许，适堪病眼发新诗。",
        "dynasty": "宋",
        "collection_info": null
    },
    {
        "uuid": "2b35d47a1a19b5defc7066bdacbf6a7c",
        "title": "墨梅",
        "author": "释祖可",
        "content": "不向江南冰雪底，乃于毫末发春妍。\n一枝无语淡相对，疑在竹桥烟雨边。",
        "dynasty": "宋",
        "collection_info": null
    },
    {
        "uuid": "d5c54dd8fc83ed7689570637c9d74120",
        "title": "书性之所藏伯时木石屏  其一",
        "author": "释祖可",
        "content": "此自是我辈物，而乃落君家房。\n尚喜周旋顾盼，无忧荦确风霜。",
        "dynasty": "宋",
        "collection_info": null
    },
    {
        "uuid": "b91fdbfa7d44ba7b1260d018b161dab5",
        "title": "书性之所藏伯时木石屏  其二",
        "author": "释祖可",
        "content": "淡巃嵷烟雨色，老槎牙霜霰痕。\n想见湘岑落木，雾连江月昏昏。",
        "dynasty": "宋",
        "collection_info": null
    },
    {
        "uuid": "bfd03b59810452abbf6ff2a838e9dd19",
        "title": "书性之所藏伯时木石屏  其三",
        "author": "释祖可",
        "content": "胸中定自有此，笔端乃一见之。\n摧却岌峨天柱，来成咫尺峨嵋。",
        "dynasty": "宋",
        "collection_info": null
    },
    {
        "uuid": "66fc84c90e0e8e758de8fc70915568d3",
        "title": "书秦处度所作松石",
        "author": "释祖可",
        "content": "怜君作诗自无敌，游戏诗余画成癖。\n高堂奋袖风雨来，霜干云根动秋色。\n长怀祝融天柱峰，万年不死之乔松。\n观君此画已无斁，不復望云支瘦筇。",
        "dynasty": "宋",
        "collection_info": null
    },
    {
        "uuid": "3948cbdb43bdcf9254e2fbd871f77463",
        "title": "观壮舆所藏伯时马",
        "author": "释祖可",
        "content": "平生徒说追风足，厌见驽骀饱刍粟。\n刘侯为出二马图，缅想权奇在垧牧。\n本朝不伐大宛城，公初得之无乃惊。\n胡沙燕山在吾目，短草落日低边明。\n雄姿忽作风动壁，意气腾骧欲无敌。\n前者骄矜后者驰，信矣能先鸟疾飞。\n圉人亦復神超然，亮作俗肉勤加鞭。\n吁嗟骏骨世定有，良乐不逢长弃捐。",
        "dynasty": "宋",
        "collection_info": null
    },
    {
        "uuid": "b5bca999ff21072d826a6705aa8ac73e",
        "title": "庐山十八贤",
        "author": "释祖可",
        "content": "不能晋室扶倾覆，尽作西方社裏人。\n岂意一时希有事，翻令元亮两眉颦。",
        "dynasty": "宋",
        "collection_info": null
    },
    {
        "uuid": "94ed630158a3514c533356882d428a00",
        "title": "绝句",
        "author": "释祖可",
        "content": "琴到无弦听者希，古今唯有一钟期。\n几回拟鼓阳春曲，月满虚堂下指迟。",
        "dynasty": "宋",
        "collection_info": null
    },
    {
        "uuid": "77ccffb82ea865ef43551e4d0963c93f",
        "title": "靖节祠",
        "author": "释祖可",
        "content": "靖节非傲世，带耻为人束。\n鬰然霜雪姿，受正如松独。\n高歌归去来，自种松与粟。\n寓意琴书间，处己审缨足。\n倾觞三径醉，颓然忘宠辱。\n江山有遗迹，庶以拯流俗。",
        "dynasty": "宋",
        "collection_info": null
    },
    {
        "uuid": "c1bbfe964a26441a78d1b2a181e52b40",
        "title": "香林许惠南溪茶作诗促之",
        "author": "释祖可",
        "content": "午窗汤餠违烦渴，安得云腴作短兵。\n仙鼎望公能遣赠，只今兀坐听歌声。",
        "dynasty": "宋",
        "collection_info": null
    },
    {
        "uuid": "decdf040a9ec0c13559515ce11d7245c",
        "title": "赠中上人",
        "author": "释祖可",
        "content": "能来不能款，竟欲与公言。\n促策望山去，未须违世喧。\n轻帆收落日，独鸟向前村。\n我亦动归思，一峰烟霭昏。",
        "dynasty": "宋",
        "collection_info": null
    },
    {
        "uuid": "74756f2ccac06d5f37f9997e87795adc",
        "title": "乞梅",
        "author": "释祖可",
        "content": "朔风吹尽西山雪，合有早梅凌雪开。\n不应占看野塘上，分我一枝春色来。",
        "dynasty": "宋",
        "collection_info": null
    },
    {
        "uuid": "18de797a2964d40d1018bcf6fe714bc7",
        "title": "乞霜柑",
        "author": "释祖可",
        "content": "殊非海外罗浮样，亦胜洞庭霜后黄。\n此实君家能独有，何时分饷齿牙香。",
        "dynasty": "宋",
        "collection_info": null
    },
    {
        "uuid": "f57724c580fc6876b15d0dd70b0bee7a",
        "title": "酬才上人送霜柑  其一",
        "author": "释祖可",
        "content": "霜柑寄我莫言少，但得向人怀抱佳。\n渺渺新愁入思梦，晚云连雁雪连沙。",
        "dynasty": "宋",
        "collection_info": null
    },
    {
        "uuid": "273c454e39bfc228ba7d876bd1dba785",
        "title": "酬才上人送霜柑  其二",
        "author": "释祖可",
        "content": "日向南云望几回，无因怀抱得重开。\n凭君莫惜锦囊句，尽作银鈎虿尾来。",
        "dynasty": "宋",
        "collection_info": null
    },
    {
        "uuid": "fb96ed026a20c6c2c063f65f5c310559",
        "title": "乞菖蒲",
        "author": "释祖可",
        "content": "饱闻云根九节，不改四时鬰然。\n愿见明窗棐几，浅叶瘦碧相鲜。",
        "dynasty": "宋",
        "collection_info": null
    },
    {
        "uuid": "aa417d7828a5c3161ab3123c55d352de",
        "title": "秋怀",
        "author": "释祖可",
        "content": "霜禽惊呼山麓音，霜风急吹溪上林。\n羲和揽辔不可缓，夏后苦身惊寸阴。\n横河明明月皎皎，远山苍苍水深深。\n哀鸿万里绕云阵，游子不眠中夜心。",
        "dynasty": "宋",
        "collection_info": null
    },
    {
        "uuid": "7ff1b38bb38269c0fdaa8fffb15b32bf",
        "title": "春闺",
        "author": "释祖可",
        "content": "雪晴梅破发幽香，鶑作春声入画堂。\n多少玉人魂梦断，不胜情况恨更长。",
        "dynasty": "宋",
        "collection_info": null
    },
    {
        "uuid": "97a91888aaffb034e5efed7c0bf88280",
        "title": "秋屏阁",
        "author": "释祖可",
        "content": "袖手章江浄渺然，倚风残叶舞翩翩。\n霜鸥睡渚白胜雪，雾雨含沙轻若烟。\n杨柳一番南陌上，梅花三弄远云边。\n匣鸣双剑忽生兴，我欲因从东去船。",
        "dynasty": "宋",
        "collection_info": null
    },
    {
        "uuid": "891b61af9e63344f775a9366f9d89fe0",
        "title": "句  其一",
        "author": "释祖可",
        "content": "潄壑夜泉响，扫窗春雾空。",
        "dynasty": "宋",
        "collection_info": null
    },
    {
        "uuid": "8a5d007bb99764b0b1db9b0656ca089f",
        "title": "句  其二",
        "author": "释祖可",
        "content": "故人江北江南岸。",
        "dynasty": "宋",
        "collection_info": null
    },
    {
        "uuid": "e436ce44489ac2f9aa71aeb1ee1e89cf",
        "title": "句  其三",
        "author": "释祖可",
        "content": "怀人更作梦千里，归思欲迷云一滩。",
        "dynasty": "宋",
        "collection_info": null
    },
    {
        "uuid": "ee5232a93afec550a38cecc7340e9d33",
        "title": "句  其四",
        "author": "释祖可",
        "content": "窗间一榻篆烟碧，门外四山秋叶红。",
        "dynasty": "宋",
        "collection_info": null
    },
    {
        "uuid": "8dfb7d6a7141a9b7f2e6c72f856be498",
        "title": "句  其五",
        "author": "释祖可",
        "content": "此身未是寻真客，惭愧寻真观裏人。",
        "dynasty": "宋",
        "collection_info": null
    },
    {
        "uuid": "b8ddbf3ec74ba37216650cfc03d20ef7",
        "title": "句  其六",
        "author": "释祖可",
        "content": "清霜羣木落，尽见西山秋。",
        "dynasty": "宋",
        "collection_info": null
    },
    {
        "uuid": "7b6b96d7d1cd667ae49ff015783a30df",
        "title": "句  其七",
        "author": "释祖可",
        "content": "味方河朔葡萄重，色比泸南荔子深。",
        "dynasty": "宋",
        "collection_info": null
    },
    {
        "uuid": "6e96bcd1fc05da4a3720d6014dc4ae8f",
        "title": "句  其八",
        "author": "释祖可",
        "content": "千山指去程。",
        "dynasty": "宋",
        "collection_info": null
    },
    {
        "uuid": "e6db5ddb373dbcb60fa1f904829f2c32",
        "title": "句  其九",
        "author": "释祖可",
        "content": "惊湍拍岸浮。",
        "dynasty": "宋",
        "collection_info": null
    },
    {
        "uuid": "7684c400cedc18dfabe892fe151043c1",
        "title": "句  其一○",
        "author": "释祖可",
        "content": "杖履寻春事。",
        "dynasty": "宋",
        "collection_info": null
    },
    {
        "uuid": "a3b859566cab2fad998981472c6581b2",
        "title": "句  其一一",
        "author": "释祖可",
        "content": "湖山虽不语。",
        "dynasty": "宋",
        "collection_info": null
    },
    {
        "uuid": "c346bdfdf7d89a9a47efcf8703567b32",
        "title": "句  其一二",
        "author": "释祖可",
        "content": "悠悠兰渚动归思。",
        "dynasty": "宋",
        "collection_info": null
    },
    {
        "uuid": "1fc7519572b1456d7f605c83c58fe61c",
        "title": "句  其一三",
        "author": "释祖可",
        "content": "苍崖古木霭烟萝。",
        "dynasty": "宋",
        "collection_info": null
    },
    {
        "uuid": "74c76060c7f8877afc829eebb20b106c",
        "title": "句  其一四",
        "author": "释祖可",
        "content": "一任此身同转蓬。",
        "dynasty": "宋",
        "collection_info": null
    },
    {
        "uuid": "22b30557a88d5ed6a8c0a8883b819123",
        "title": "句  其一五",
        "author": "释祖可",
        "content": "一苇鸣桹下渺然。",
        "dynasty": "宋",
        "collection_info": null
    },
    {
        "uuid": "4ed42faf30d72851d0dd91c60a0fca65",
        "title": "句  其一六",
        "author": "释祖可",
        "content": "有时罗袜步微月，想见江妃相与娱。",
        "dynasty": "宋",
        "collection_info": null
    },
    {
        "uuid": "97e9e7c323f33a87e56dde07b08acd2c",
        "title": "句  其一七",
        "author": "释祖可",
        "content": "茅檐欹送晚，苔径曲邀春。",
        "dynasty": "宋",
        "collection_info": null
    },
    {
        "uuid": "6b2bef4779267292f67f9f907b4a9894",
        "title": "句  其一八",
        "author": "释祖可",
        "content": "乱山争夕阳。",
        "dynasty": "宋",
        "collection_info": null
    }
]