[
    {
        "uuid": "8e5ea34f50e617d1bbe68586362403e2",
        "title": "天台山中偶题",
        "author": "释祖可",
        "content": "伛步入萝径，绵延趣最深。\n僧居不知处，彷佛清磬音。\n石梁邀屡度，始见青松林。\n谷口未斜日，数峰生夕阴。\n凄风薄乔木，万窍作龙吟。\n摩挲绿苔石，书此慰幽寻。",
        "dynasty": "宋",
        "collection_info": null
    },
    {
        "uuid": "7013b54d0598c516655409b094e5f54e",
        "title": "霜余溪上",
        "author": "释祖可",
        "content": "水似秋蛇巧作蟠，山如浓翠拥高鬟。\n清风明月元无主，乞我烟萝茅数间。",
        "dynasty": "宋",
        "collection_info": null
    },
    {
        "uuid": "3cdbf5f34423f2cad69843b4425bf35e",
        "title": "李伯时作渊明归去来图王性之刻于琢玉坊病僧祖可见而赋诗",
        "author": "释祖可",
        "content": "坐上柴桑墟落烟，眼中百里旧山川。\n候门稚子似无恙，三径巾车人绝怜。\n尚友当须今逸少，丹青宁復老龙眠。\n流传匪独遗怡玩，端使懦夫怀凛然。",
        "dynasty": "宋",
        "collection_info": null
    },
    {
        "uuid": "5b79b268815fd054ee34dad25f64f60d",
        "title": "次吴伯江所藏文湖州山水韵",
        "author": "释祖可",
        "content": "乘空作山川，妙绝借墨色。\n曲折千里素幅间，来自吴兴白苹客。\n乃知潇湘洞庭岸，平吞胸中寄笔力。\n清霜摇落江海空，如闻冥冥度惊鸿。\n重楼复阁底处所，使我绝欲空蒙中。\n吴侯吴侯安用许，浪迫归心赴翛渚。\n如何唤得江上船，一卧苍波占烟雨。",
        "dynasty": "宋",
        "collection_info": null
    },
    {
        "uuid": "f4bfe76bbd582514075a1b4491e2e3f7",
        "title": "书余逢时所作山水  其一",
        "author": "释祖可",
        "content": "江势卷十万顷，村墅掩三四家。\n落雁惊横烟水，小舟欹着寒沙。",
        "dynasty": "宋",
        "collection_info": null
    },
    {
        "uuid": "a4e48aad0b4f6eb13aac6d8d1ec30619",
        "title": "书余逢时所作山水  其二",
        "author": "释祖可",
        "content": "折苇非关秋色，飞鸥元自斜行。\n坐上忽惊丘壑，窗间那有潇湘。",
        "dynasty": "宋",
        "collection_info": null
    },
    {
        "uuid": "5f1b9145839f8951226c5f5dfc5a590d",
        "title": "书余逢时所作山水  其三",
        "author": "释祖可",
        "content": "江南江北岸，饱历此山川。\n谁信着笔力，尽驱来眼前。\n野桥分道路，古木薄风烟。\n我欲径归去，沙头人挽船。",
        "dynasty": "宋",
        "collection_info": null
    },
    {
        "uuid": "b216ba3cbdaec305253abc87e89dd576",
        "title": "咏秦处士作枯松",
        "author": "释祖可",
        "content": "秦郎真是旧摩诘，写出崔巍霜雪姿。\n林壑卷帘相照映，坐令公子发幽思。",
        "dynasty": "宋",
        "collection_info": null
    },
    {
        "uuid": "9cddff731be10b31967d8a11a3c9d524",
        "title": "求初老墨梅",
        "author": "释祖可",
        "content": "手开玉玺心希有，乃得横烟冰雪枝。\n枯木堂中安用许，适堪病眼发新诗。",
        "dynasty": "宋",
        "collection_info": null
    },
    {
        "uuid": "1e31d2d98e048a700831b1df9bd40668",
        "title": "墨梅",
        "author": "释祖可",
        "content": "不向江南冰雪底，乃于毫末发春妍。\n一枝无语淡相对，疑在竹桥烟雨边。",
        "dynasty": "宋",
        "collection_info": null
    },
    {
        "uuid": "f2c6a87addacf0c1e4e505f8ecaa4f6c",
        "title": "书性之所藏伯时木石屏  其一",
        "author": "释祖可",
        "content": "此自是我辈物，而乃落君家房。\n尚喜周旋顾盼，无忧荦确风霜。",
        "dynasty": "宋",
        "collection_info": null
    },
    {
        "uuid": "9fb93983c65d4a1e6766aa0b5d239cad",
        "title": "书性之所藏伯时木石屏  其二",
        "author": "释祖可",
        "content": "淡巃嵷烟雨色，老槎牙霜霰痕。\n想见湘岑落木，雾连江月昏昏。",
        "dynasty": "宋",
        "collection_info": null
    },
    {
        "uuid": "2bdedf24042ad69de353f27c56b3a560",
        "title": "书性之所藏伯时木石屏  其三",
        "author": "释祖可",
        "content": "胸中定自有此，笔端乃一见之。\n摧却岌峨天柱，来成咫尺峨嵋。",
        "dynasty": "宋",
        "collection_info": null
    },
    {
        "uuid": "1380d35132d21f963f43ad908d152ad1",
        "title": "书秦处度所作松石",
        "author": "释祖可",
        "content": "怜君作诗自无敌，游戏诗余画成癖。\n高堂奋袖风雨来，霜干云根动秋色。\n长怀祝融天柱峰，万年不死之乔松。\n观君此画已无斁，不復望云支瘦筇。",
        "dynasty": "宋",
        "collection_info": null
    },
    {
        "uuid": "f0433eb7f046fbdecd8682cd8e6dca76",
        "title": "观壮舆所藏伯时马",
        "author": "释祖可",
        "content": "平生徒说追风足，厌见驽骀饱刍粟。\n刘侯为出二马图，缅想权奇在垧牧。\n本朝不伐大宛城，公初得之无乃惊。\n胡沙燕山在吾目，短草落日低边明。\n雄姿忽作风动壁，意气腾骧欲无敌。\n前者骄矜后者驰，信矣能先鸟疾飞。\n圉人亦復神超然，亮作俗肉勤加鞭。\n吁嗟骏骨世定有，良乐不逢长弃捐。",
        "dynasty": "宋",
        "collection_info": null
    },
    {
        "uuid": "d0360eac417adf4c389a472f9927b672",
        "title": "庐山十八贤",
        "author": "释祖可",
        "content": "不能晋室扶倾覆，尽作西方社裏人。\n岂意一时希有事，翻令元亮两眉颦。",
        "dynasty": "宋",
        "collection_info": null
    },
    {
        "uuid": "bd7a4c0337f16da5105a0806a834b9b4",
        "title": "绝句",
        "author": "释祖可",
        "content": "琴到无弦听者希，古今唯有一钟期。\n几回拟鼓阳春曲，月满虚堂下指迟。",
        "dynasty": "宋",
        "collection_info": null
    },
    {
        "uuid": "87318152a6f4c53c4f21ddebc5d56270",
        "title": "靖节祠",
        "author": "释祖可",
        "content": "靖节非傲世，带耻为人束。\n鬰然霜雪姿，受正如松独。\n高歌归去来，自种松与粟。\n寓意琴书间，处己审缨足。\n倾觞三径醉，颓然忘宠辱。\n江山有遗迹，庶以拯流俗。",
        "dynasty": "宋",
        "collection_info": null
    },
    {
        "uuid": "c388cfd60ca7069a354a992ad096e96c",
        "title": "香林许惠南溪茶作诗促之",
        "author": "释祖可",
        "content": "午窗汤餠违烦渴，安得云腴作短兵。\n仙鼎望公能遣赠，只今兀坐听歌声。",
        "dynasty": "宋",
        "collection_info": null
    },
    {
        "uuid": "0a1c60b6861906a94966dc972c3448e3",
        "title": "赠中上人",
        "author": "释祖可",
        "content": "能来不能款，竟欲与公言。\n促策望山去，未须违世喧。\n轻帆收落日，独鸟向前村。\n我亦动归思，一峰烟霭昏。",
        "dynasty": "宋",
        "collection_info": null
    },
    {
        "uuid": "e7e4d782862a6dd4129cc22bd4667508",
        "title": "乞梅",
        "author": "释祖可",
        "content": "朔风吹尽西山雪，合有早梅凌雪开。\n不应占看野塘上，分我一枝春色来。",
        "dynasty": "宋",
        "collection_info": null
    },
    {
        "uuid": "2b8eae684b446df3023f68775e6c0300",
        "title": "乞霜柑",
        "author": "释祖可",
        "content": "殊非海外罗浮样，亦胜洞庭霜后黄。\n此实君家能独有，何时分饷齿牙香。",
        "dynasty": "宋",
        "collection_info": null
    },
    {
        "uuid": "13024fe747b048da62525f58e7de4ecb",
        "title": "酬才上人送霜柑  其一",
        "author": "释祖可",
        "content": "霜柑寄我莫言少，但得向人怀抱佳。\n渺渺新愁入思梦，晚云连雁雪连沙。",
        "dynasty": "宋",
        "collection_info": null
    },
    {
        "uuid": "2b2a2546d59f42ffa9539cb1d7e88f93",
        "title": "酬才上人送霜柑  其二",
        "author": "释祖可",
        "content": "日向南云望几回，无因怀抱得重开。\n凭君莫惜锦囊句，尽作银鈎虿尾来。",
        "dynasty": "宋",
        "collection_info": null
    },
    {
        "uuid": "d4c2f9725b5e99a98fd60e74207dc91b",
        "title": "乞菖蒲",
        "author": "释祖可",
        "content": "饱闻云根九节，不改四时鬰然。\n愿见明窗棐几，浅叶瘦碧相鲜。",
        "dynasty": "宋",
        "collection_info": null
    },
    {
        "uuid": "96fdd8631033d8b20caafc8452c963d8",
        "title": "秋怀",
        "author": "释祖可",
        "content": "霜禽惊呼山麓音，霜风急吹溪上林。\n羲和揽辔不可缓，夏后苦身惊寸阴。\n横河明明月皎皎，远山苍苍水深深。\n哀鸿万里绕云阵，游子不眠中夜心。",
        "dynasty": "宋",
        "collection_info": null
    },
    {
        "uuid": "dcf3127e79d5f109ca5f9d7ea0edd7f1",
        "title": "春闺",
        "author": "释祖可",
        "content": "雪晴梅破发幽香，鶑作春声入画堂。\n多少玉人魂梦断，不胜情况恨更长。",
        "dynasty": "宋",
        "collection_info": null
    },
    {
        "uuid": "216e1f7f1ac9e6c168fd8e686f5cbbd6",
        "title": "秋屏阁",
        "author": "释祖可",
        "content": "袖手章江浄渺然，倚风残叶舞翩翩。\n霜鸥睡渚白胜雪，雾雨含沙轻若烟。\n杨柳一番南陌上，梅花三弄远云边。\n匣鸣双剑忽生兴，我欲因从东去船。",
        "dynasty": "宋",
        "collection_info": null
    },
    {
        "uuid": "e1e43e52f9eecd8ecc9ed8566247ad7d",
        "title": "句  其一",
        "author": "释祖可",
        "content": "潄壑夜泉响，扫窗春雾空。",
        "dynasty": "宋",
        "collection_info": null
    },
    {
        "uuid": "eb49e6cf67d9f3846dec82550dda70e3",
        "title": "句  其二",
        "author": "释祖可",
        "content": "故人江北江南岸。",
        "dynasty": "宋",
        "collection_info": null
    },
    {
        "uuid": "010244d4507b5e9c3b4f4a5b1964e7de",
        "title": "句  其三",
        "author": "释祖可",
        "content": "怀人更作梦千里，归思欲迷云一滩。",
        "dynasty": "宋",
        "collection_info": null
    },
    {
        "uuid": "3139fe710baa88a4008b3b960b82c6bd",
        "title": "句  其四",
        "author": "释祖可",
        "content": "窗间一榻篆烟碧，门外四山秋叶红。",
        "dynasty": "宋",
        "collection_info": null
    },
    {
        "uuid": "a3dd3439792302306756daa627683d83",
        "title": "句  其五",
        "author": "释祖可",
        "content": "此身未是寻真客，惭愧寻真观裏人。",
        "dynasty": "宋",
        "collection_info": null
    },
    {
        "uuid": "f34fe74ac0526dd39dd1ae01a771c697",
        "title": "句  其六",
        "author": "释祖可",
        "content": "清霜羣木落，尽见西山秋。",
        "dynasty": "宋",
        "collection_info": null
    },
    {
        "uuid": "af5a9e60495671a9af9e17d7a561ae13",
        "title": "句  其七",
        "author": "释祖可",
        "content": "味方河朔葡萄重，色比泸南荔子深。",
        "dynasty": "宋",
        "collection_info": null
    },
    {
        "uuid": "13b6408efce7cb165b89e941dcafd967",
        "title": "句  其八",
        "author": "释祖可",
        "content": "千山指去程。",
        "dynasty": "宋",
        "collection_info": null
    },
    {
        "uuid": "4d2dc18b54f264dae11ac023f08fb512",
        "title": "句  其九",
        "author": "释祖可",
        "content": "惊湍拍岸浮。",
        "dynasty": "宋",
        "collection_info": null
    },
    {
        "uuid": "9953f839cbe191edddf62955c1e17938",
        "title": "句  其一○",
        "author": "释祖可",
        "content": "杖履寻春事。",
        "dynasty": "宋",
        "collection_info": null
    },
    {
        "uuid": "c3dc09360befccb06f5475c4db89abb9",
        "title": "句  其一一",
        "author": "释祖可",
        "content": "湖山虽不语。",
        "dynasty": "宋",
        "collection_info": null
    },
    {
        "uuid": "791620cec8d2840f1c1ad542e95117df",
        "title": "句  其一二",
        "author": "释祖可",
        "content": "悠悠兰渚动归思。",
        "dynasty": "宋",
        "collection_info": null
    },
    {
        "uuid": "a18635cf0bdf0d7ff8b494163cd7123e",
        "title": "句  其一三",
        "author": "释祖可",
        "content": "苍崖古木霭烟萝。",
        "dynasty": "宋",
        "collection_info": null
    },
    {
        "uuid": "58807a1fc34567481f7cce3652b9b235",
        "title": "句  其一四",
        "author": "释祖可",
        "content": "一任此身同转蓬。",
        "dynasty": "宋",
        "collection_info": null
    },
    {
        "uuid": "0ac33ac87a97b0f40dcb5203a9575d32",
        "title": "句  其一五",
        "author": "释祖可",
        "content": "一苇鸣桹下渺然。",
        "dynasty": "宋",
        "collection_info": null
    },
    {
        "uuid": "88f6bbfcaa44fc291abc0614c00ff187",
        "title": "句  其一六",
        "author": "释祖可",
        "content": "有时罗袜步微月，想见江妃相与娱。",
        "dynasty": "宋",
        "collection_info": null
    },
    {
        "uuid": "4028a204e300536cd753b9ba506756eb",
        "title": "句  其一七",
        "author": "释祖可",
        "content": "茅檐欹送晚，苔径曲邀春。",
        "dynasty": "宋",
        "collection_info": null
    },
    {
        "uuid": "2849f18cc6dca49e71110a0f51252413",
        "title": "句  其一八",
        "author": "释祖可",
        "content": "乱山争夕阳。",
        "dynasty": "宋",
        "collection_info": null
    }
]