[
    {
        "uuid": "7ffaf480d3d4a1a2f8c812b5876a66c5",
        "title": "饯周东岩之石门访汾阳氏并呈友人",
        "author": "程炎子",
        "content": "漫浪江湖脚，周游到石门。\n能迎徐孺子，知有令公孙。\n话雨灯辉座，酬春酒滟樽。\n况逢朋友在，一见必温存。",
        "dynasty": "宋",
        "collection_info": null
    },
    {
        "uuid": "a5c46f2b19ca138e81d90c102be6c590",
        "title": "四安舟中",
        "author": "程炎子",
        "content": "多行三两日，犹在四安舟。\n天正当寒夜，人偏作远游。\n风高云叶动，江阔浪花浮。\n会得幽閒趣，唯应是白鸥。",
        "dynasty": "宋",
        "collection_info": null
    },
    {
        "uuid": "e229f6aa3a04fa701092ecbcc5486bb7",
        "title": "山中杂诗  其一",
        "author": "程炎子",
        "content": "侧耳桥边听，声声在翠微。\n自甘留此坐，何苦劝人归。\n院悄惊春昼，山空恋夕晖。\n得如鸥与鹭，对我欲忘机。",
        "dynasty": "宋",
        "collection_info": null
    },
    {
        "uuid": "acc0bae0cf520627fd32c335afcae39d",
        "title": "山中杂诗  其二",
        "author": "程炎子",
        "content": "昆崙初凿破，大巧夺天真。\n竹锁三更月，桃酣几度春。\n山空闻鹤唳，溪远卜鸥邻。\n为拂留题石，松摇露滴身。",
        "dynasty": "宋",
        "collection_info": null
    },
    {
        "uuid": "aeb4915351c1f7589783369a7eb18d0f",
        "title": "登高感兴",
        "author": "程炎子",
        "content": "破帽西风裏，龙山忆孟嘉。\n白衣谁送酒，黄菊自开花。\n塞远书传鴈，天昏墨点鸦。\n凭高穷北望，何处是中华。",
        "dynasty": "宋",
        "collection_info": null
    },
    {
        "uuid": "9f1a5f331dd15518565375864a8ad0fa",
        "title": "次郡太守刘朔斋秋晚谒谢脁亭小饮三首  其一",
        "author": "程炎子",
        "content": "鞭摇五马踏沙堤，秋晚除书下紫泥。\n藓壁篆碑猿捧砚，松关吟句鹤分题。\n裴休故宅今为寺，谢脁闲官昔仕齐。\n太守宴归宾客从，数声山鸟日平西。",
        "dynasty": "宋",
        "collection_info": null
    },
    {
        "uuid": "42b8077ae018a0efdb2290d5cc109a78",
        "title": "次郡太守刘朔斋秋晚谒谢脁亭小饮三首  其二",
        "author": "程炎子",
        "content": "一祷心香雨便晴，万家和气酿成醺。\n时方入到昭亭路，风已吹开迭嶂云。\n话向禅中参冷淡，心于静处息纷纭。\n麦畦邂逅长沮语。\n想彻黄堂亦喜闻。",
        "dynasty": "宋",
        "collection_info": null
    },
    {
        "uuid": "4d938abc37c1ab475fb2120d7f4ba3b5",
        "title": "次郡太守刘朔斋秋晚谒谢脁亭小饮三首  其三",
        "author": "程炎子",
        "content": "掀髯一笑倚危阑，面面青山不厌看。\n霜染丹枫秋色绚，日烘紫菊露痕干。\n鹊炉火慢熏龙脑，蟹眼汤新瀹凤团。\n回簇绛纱城郭晚，老梅吹角鴈拖寒。",
        "dynasty": "宋",
        "collection_info": null
    },
    {
        "uuid": "93ff84c75e86691d27a03978e0189e55",
        "title": "题如庵",
        "author": "程炎子",
        "content": "脱略机关一散人，清于兰畹抱幽馨。\n抚松细嚼渊明句，瀹茗闲笺陆羽经。\n春对风光秋对月，晓观云气夜观星。\n世间局面多翻覆，着数虽高亦懒听。",
        "dynasty": "宋",
        "collection_info": null
    },
    {
        "uuid": "00cb99dca208416d5a0358747f8c1f4e",
        "title": "暮春",
        "author": "程炎子",
        "content": "花飞檐语恰经旬，强半韶华断送频。\n三月便晴三十日，一年只有一分春。\n酒甘不饮心如醉，诗苦耽吟味越真。\n欹枕北窗清梦觉，落红啼鸟伴幽人。",
        "dynasty": "宋",
        "collection_info": null
    },
    {
        "uuid": "40e6974075219952271fadd7fceeae75",
        "title": "古梅",
        "author": "程炎子",
        "content": "水边山脚友渔樵，梅欲窥人故故招。\n树剥龙鳞黏碧藓，枝翘鹤膝糁红椒。\n诗如老杜吟东阁，梦约逋仙过断桥。\n好待月窗清影瘦，传他神子上生绡。",
        "dynasty": "宋",
        "collection_info": null
    },
    {
        "uuid": "7d1b61b47fa5836eb4d28710f3891144",
        "title": "蜡梅",
        "author": "程炎子",
        "content": "画楼人醉烛高烧，滴在寒枝蜡未消。\n蘂撇打鶑金弹滑，花悬驱雀綵铃摇。\n歌儿戏拍供檀板，妆女轻裁贴翠翘。\n酒揭黄封诗嚼淡，时匀乳蜜过山腰。",
        "dynasty": "宋",
        "collection_info": null
    },
    {
        "uuid": "acd1135aeffd06ec4e2ae3dcf9d9b7ad",
        "title": "水乐洞",
        "author": "程炎子",
        "content": "南山水乐洞，窈窈白云深。\n满耳笙歌者，谁能一洗心。",
        "dynasty": "宋",
        "collection_info": null
    },
    {
        "uuid": "db5bd75ab422a5c4114352812424ef1d",
        "title": "归日",
        "author": "程炎子",
        "content": "去时雪学杨花舞，归日花如雪样飞。\n何事杨花并雪絮，送人西迈送人归。",
        "dynasty": "宋",
        "collection_info": null
    },
    {
        "uuid": "c97909a567d57e78297ecad3654b7c5e",
        "title": "登新安五岭",
        "author": "程炎子",
        "content": "五岭崎岖一步难，白云兼雾羃中间。\n行人莫道山多险，更有人心险似山。",
        "dynasty": "宋",
        "collection_info": null
    },
    {
        "uuid": "cf794118e92783eec770b294532330a5",
        "title": "天台陈山夫寄别用韵",
        "author": "程炎子",
        "content": "断烟荒草共幽幽，斜雨抛丝织晚愁。\n鸥鸟似知人乍别，飞来飞去渡船头。",
        "dynasty": "宋",
        "collection_info": null
    },
    {
        "uuid": "7491aaaba59817bcc1e7646661c3d58f",
        "title": "和赵守独游水西寺",
        "author": "程炎子",
        "content": "吟月歌风酒力微，独寻幽壑叩禅扉。\n泊堤小艇迎人渡，入水闲云伴鹤飞。\n梅落半含冰雪思，石寒长覆薜萝衣。\n水西景物还如旧，恨不相从倒载归。",
        "dynasty": "宋",
        "collection_info": null
    }
]