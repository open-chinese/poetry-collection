[
    {
        "uuid": "369744a4334913fd45a1bdb19f270b58",
        "title": "榕阴图",
        "author": "胡梦昱",
        "content": "古人遗直今人是，肯效乡原事踽凉。\n不把危言陈北阙，因何着脚到南荒。\n排奸斥佞风霜手，耐冷禁寒铁石肠。\n赢得榕阴浓密处，忘言默坐对炉香。",
        "dynasty": "宋",
        "collection_info": null
    },
    {
        "uuid": "1f77c30fbce85d15528b977c6e8054dd",
        "title": "步王卢溪韵  其一",
        "author": "胡梦昱",
        "content": "新来时事不相关，赢得蛮荒日月閒。\n存取丹心照碧汉，任他黄口闹清班。\n非求美誉传千古，不欲浮生愧两间。\n天亦而今无奈说，秀才且荷肯相还。",
        "dynasty": "宋",
        "collection_info": null
    },
    {
        "uuid": "1bf1c341abe259d79fedc7228ee7aed7",
        "title": "步王卢溪韵  其二",
        "author": "胡梦昱",
        "content": "瘴地人忧我莫支，人虽危我我何危。\n元来忧国不怕死，非为捐身要出奇。\n肯怨江山千里远，幸逢天地一时知。\n孔光张禹人无笑，禄位输他善保持。",
        "dynasty": "宋",
        "collection_info": null
    },
    {
        "uuid": "b7bbf5c72b2513a1633fd52cdffd5246",
        "title": "再寄",
        "author": "胡梦昱",
        "content": "沉沉汉殿晓烟迷，燕雀输他取次飞。\n爰把丹衷吐骨鲠，且甘白饭与鱼肥。\n意循天理可无忤，岂料人心各有机。\n日薄西山予未死，当留此语待公归。",
        "dynasty": "宋",
        "collection_info": null
    }
]