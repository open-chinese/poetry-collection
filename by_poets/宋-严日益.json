[
    {
        "uuid": "8981f8842057cd8d7bc9d99f4dcee27d",
        "title": "题汪水云诗卷",
        "author": "严日益",
        "content": "紫皇宫殿红云低，春归天上日欲西。\n瑶池催花挝羯鼓，姚魏天香分雨露。\n沉香亭北雉尾高，诗成先夺云锦袍。\n纵横奏赋三千字，文采风流多意气。\n佩声杨柳凤池头，丝纶五色烂不收。\n巨鰲跳波海门黑，毡雪风砂堕阴域。\n翠华鞭鸾凌紫烟，天寒月照青冢边。\n黄金不啼玉不泣，桑岭流沙马飞急。\n孤臣泪结冰棱棱，两宫祝髪传佛灯。\n梵尊说法天龙拜，四大山河金色界。\n风飘仙乐去不迴，香围粉阵成飞埃。\n南冠楚囚血化碧，恨入胡笳十八拍。\n穹庐帐暖融冷光，犹随供奉联鹓行。\n子房忽伴赤松去，华表千年令威语。\n商郊周甸禾黍悲，宫袍卸却披霞衣。\n青藜老仙选诗哭，彷佛东都梦华录。\n吴霜压损长眉青，胸蟠耿耿何时平。\n读书万卷贫难救，天若知情天亦瘦。\n云翻雨覆争奈何，荣枯得失哀恨多。\n相逢莫说梦中梦，琴寄南音时一弄。\n世间未必无子期，至音元不求人知。\n泠然七十二峰下，轩辕鼎边退三舍。\n流水行云万里心，故家乔木春阴阴。",
        "dynasty": "宋",
        "collection_info": null
    }
]