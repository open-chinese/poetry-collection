[
    {
        "uuid": "905c9c110804037d7795ed8eca37c620",
        "title": "慈云寺",
        "author": "朱褒",
        "content": "崩崖落云外，怪石相支撑。\n穿林出蒙密，忽有青山横。\n古寺瞰山腹，飞檐浮太清。\n寒流出其右，㶁㶁沿阶鸣。\n我昔作胜游，芒鞋弄飞径。\n今来四十年，白首徒自惊。\n高僧延我入，巾冠耸峥嵘。\n假榻寄清梦，飞泉夜澎轰。\n残灯闻弈棋，胜负时纷争。\n机心亦何有，战罢谩亏成。\n钟声随晓风，昴宿西南倾。\n骊驹仆在门，吾亦问归程。",
        "dynasty": "宋",
        "collection_info": null
    },
    {
        "uuid": "58578f4f228ccca7682a7205ad66153f",
        "title": "和曾密公江楼诗韵",
        "author": "朱褒",
        "content": "太史声名重，江楼昔有言。\n诗清排屈宋，意古挹羲轩。\n飞栋苍云合，窥鱼白羽翻。\n台高萦水府，气爽返梅魂。\n市远风埃洁，川腴草木繁。\n沧浪初出日，瓠落可浮樽。\n曲岸疏帆影，枯槎隠烧痕。\n秋容天漠漠，春意雨昏昏。\n地易规模在，碑新典则存。\n溪山重入座，先哲岂虚论。",
        "dynasty": "宋",
        "collection_info": null
    }
]