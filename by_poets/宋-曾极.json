[
    {
        "uuid": "7b503e0c52957f05afac65c6f93ffe6a",
        "title": "金陵",
        "author": "曾极",
        "content": "凿地破除函谷帝，埋金厌胜郢中王。\n兴亡总不关君事，五百年前枉断肠。",
        "dynasty": "宋",
        "collection_info": null
    },
    {
        "uuid": "8af91253a59cadf382d532096f475ce1",
        "title": "摄山",
        "author": "曾极",
        "content": "一丈唐碑今露立，十寻梵塔已低摧。\n层层石佛云閒出，坐阅齐梁成劫灰。",
        "dynasty": "宋",
        "collection_info": null
    },
    {
        "uuid": "a0429bd9a7a776c4593edb642a6107ca",
        "title": "方山",
        "author": "曾极",
        "content": "人间底事有方壶，剑截青摇界碧虚。\n试上殊庭瞻醉葛，仙云垂带护储胥。",
        "dynasty": "宋",
        "collection_info": null
    },
    {
        "uuid": "20d8b4963e04a914ca51b536b4698204",
        "title": "覆舟山",
        "author": "曾极",
        "content": "六代兴亡貉一丘，繁华梦逐水东流。\n操蛇神向山前笑，三百年前几度舟。",
        "dynasty": "宋",
        "collection_info": null
    },
    {
        "uuid": "3150b760555cad331e90724bd633d66d",
        "title": "乐官山",
        "author": "曾极",
        "content": "城破辕门宴赏频，伶伦执乐泪横巾。\n骈头就戮缘家国，愧死南归结绶人。",
        "dynasty": "宋",
        "collection_info": null
    },
    {
        "uuid": "53e11a721a40d03c9ecb91e10683e937",
        "title": "天门山",
        "author": "曾极",
        "content": "鲸翻鰲负倚江潭，天险由来客倦谈。\n高屋建瓴无计取，二梁刚把当殽函。",
        "dynasty": "宋",
        "collection_info": null
    },
    {
        "uuid": "3b2903b092ccb8cf1faecf850574ccb5",
        "title": "西原",
        "author": "曾极",
        "content": "衰草寒云雁一行，牵愁水似九迴肠。\n游人欲问千官事，翁仲无言卧夕阳。",
        "dynasty": "宋",
        "collection_info": null
    },
    {
        "uuid": "149828f8b735ae28d35e0eacc2b783ca",
        "title": "龙洞",
        "author": "曾极",
        "content": "江流远引背烟岚，平陆何年重举帆。\n断岸插天危欲坠，六朝龙去祗空岩。",
        "dynasty": "宋",
        "collection_info": null
    },
    {
        "uuid": "a9bf912759abc8d05feba14af94a19e8",
        "title": "钟山石",
        "author": "曾极",
        "content": "战血潜流石脉中，苍崖凿断见殷红。\n千年杀气方回薄，草木无春山尽童。",
        "dynasty": "宋",
        "collection_info": null
    },
    {
        "uuid": "0bc1164dd874471654c4315b9208b705",
        "title": "梁金华宫石",
        "author": "曾极",
        "content": "照影清溪眩怪奇，推迁十代市朝非。\n莫欺藓眼苍苔面，曾伴昭明识蔡妃。",
        "dynasty": "宋",
        "collection_info": null
    },
    {
        "uuid": "ec5269a823a960cfff0135e4db5196a7",
        "title": "大江",
        "author": "曾极",
        "content": "烽烟岁岁满江干，将师诛求盍少宽。\n未得三军如挟纩，凭谁数处护风寒。",
        "dynasty": "宋",
        "collection_info": null
    },
    {
        "uuid": "a7acc4140b4e3eda986b52dba44aff41",
        "title": "秦淮",
        "author": "曾极",
        "content": "凿断山根役万人，祖龙痴绝更东巡。\n石城几度更新主，赢得淮流尚繫秦。",
        "dynasty": "宋",
        "collection_info": null
    },
    {
        "uuid": "d07580530ce72ade76dbb63003c0abf7",
        "title": "玄武湖",
        "author": "曾极",
        "content": "当日湖光澈镜心，龙旗凤吹此登临。\n而今铁马迴旋地，斜照黄尘一尺深。",
        "dynasty": "宋",
        "collection_info": null
    },
    {
        "uuid": "47a5177cba00bece4320e2824db6d7cf",
        "title": "四太子河",
        "author": "曾极",
        "content": "上东门啸本同科，天诱金人智诈多。\n刁斗夜鸣兵四合，五更平陆已成河。",
        "dynasty": "宋",
        "collection_info": null
    },
    {
        "uuid": "ba955e4cd34b610925691333848b0071",
        "title": "西浦",
        "author": "曾极",
        "content": "珠珰错落江皋佩，罗袜轻盈洛浦妆。\n欲采苹花掷春信，停桡难觅杜兰香。",
        "dynasty": "宋",
        "collection_info": null
    },
    {
        "uuid": "5639657262301f7b775f523c1ac006ec",
        "title": "桃叶渡",
        "author": "曾极",
        "content": "裙腰芳草抱长堤，南浦年年怨别离。\n水送横波山敛翠，一如桃叶渡江时。",
        "dynasty": "宋",
        "collection_info": null
    },
    {
        "uuid": "2dd02cefa10d45ab21ac64ea8c23ceeb",
        "title": "采石渡",
        "author": "曾极",
        "content": "石琢浮屠遍水滨，兴亡岁久已成尘。\n长江静夜芦花月，莫信牵愁拨棹人。",
        "dynasty": "宋",
        "collection_info": null
    },
    {
        "uuid": "8045731a7e2f413e3dd66551163e66a9",
        "title": "五马渡",
        "author": "曾极",
        "content": "仲达欺孤与操同，岂能长世抚提封。\n瑶图暗换君知否，班特浮江自化龙。",
        "dynasty": "宋",
        "collection_info": null
    },
    {
        "uuid": "653ad92bef9523c4624b5b24fd157237",
        "title": "白鹭洲",
        "author": "曾极",
        "content": "江水悠悠绿染衣，淮山渺渺翠成围。\n南朝鹭序归何处，唯见沧洲白鸟飞。",
        "dynasty": "宋",
        "collection_info": null
    },
    {
        "uuid": "f28543da0c949d0f833a6dc367af0ec9",
        "title": "黄天荡",
        "author": "曾极",
        "content": "受金纵敌将何知，曹沬功名失此时。\n雁足不来貔虎散，沙头蚌鹬谩相持。",
        "dynasty": "宋",
        "collection_info": null
    },
    {
        "uuid": "51889451d787ce8859c7e4167d5921cf",
        "title": "三十六陂",
        "author": "曾极",
        "content": "渺然三十六陂春，石黛潮生岁岁新。\n杨柳杏花浑好在，吟边只欠跨馿人。",
        "dynasty": "宋",
        "collection_info": null
    },
    {
        "uuid": "87597bf4e87c8c831d2f16d1eb602321",
        "title": "胭脂井",
        "author": "曾极",
        "content": "寒泉玉甃没春芜，石染胭脂润不枯。\n杏怨桃羞娇欲堕，犹将红泪洒黄奴。",
        "dynasty": "宋",
        "collection_info": null
    },
    {
        "uuid": "136f4d2580314f67550ed2164474692e",
        "title": "宝公井",
        "author": "曾极",
        "content": "一片当街百尺深，行人环辙免苔侵。\n尘容俗状暂窥影，欲汲寒泉洗此心。",
        "dynasty": "宋",
        "collection_info": null
    },
    {
        "uuid": "b1910a4670270c4d78a4a74ad98775eb",
        "title": "木围",
        "author": "曾极",
        "content": "寝殿重重设木围，崎岖天位不胜危。\n高人巢许应知此，占得箕山最坦夷。",
        "dynasty": "宋",
        "collection_info": null
    },
    {
        "uuid": "0ae59c8ec71052d4760401bca8a6642b",
        "title": "射殿",
        "author": "曾极",
        "content": "鹤盖阴阴覆苑墙，更添苍雪助清凉。\n高皇俭德规模远，不作南朝石步廓。",
        "dynasty": "宋",
        "collection_info": null
    },
    {
        "uuid": "34f8af5f193776306be0393ebc535f06",
        "title": "行廊",
        "author": "曾极",
        "content": "负矢前驱敌未擒，虎侯高揭意何深。\n文皇决拾精天下，偏爱良工辨木心。",
        "dynasty": "宋",
        "collection_info": null
    },
    {
        "uuid": "3143d44c21e0b591612c9b9f4c3b32ce",
        "title": "古龙屏风",
        "author": "曾极",
        "content": "乘云游雾过江东，绘事当年笑叶公。\n可恨横空千丈势，剪裁今入小屏风。",
        "dynasty": "宋",
        "collection_info": null
    },
    {
        "uuid": "59f8bee76bccd631eb2abf0c3c9976e2",
        "title": "新亭",
        "author": "曾极",
        "content": "青山四合遶天津，风景依然似洛滨。\n江左于今成乐土，新亭垂泪亦无人。",
        "dynasty": "宋",
        "collection_info": null
    },
    {
        "uuid": "2599f3e36da6ef2fa11f0b7a8a05f1f4",
        "title": "赏心亭",
        "author": "曾极",
        "content": "柱上题名客姓苏，江山清绝冠吴都。\n六花飞舞凭阑处，一本天生卧雪图。",
        "dynasty": "宋",
        "collection_info": null
    },
    {
        "uuid": "e12ef29eba615f47c65ec54a696eec21",
        "title": "冶城楼",
        "author": "曾极",
        "content": "袅袅疎林集晚鸦，钟山云气入檐牙。\n何人乘月吹长笛，夜看云陵百万家。",
        "dynasty": "宋",
        "collection_info": null
    },
    {
        "uuid": "08944c5ecfb522b29c5b3b3deff4e2ef",
        "title": "南轩",
        "author": "曾极",
        "content": "剑磨馿膊倦征途，三岁南轩客寓居。\n建业水甘供日饮，波间亦有武昌鱼。",
        "dynasty": "宋",
        "collection_info": null
    },
    {
        "uuid": "5ca60c7254b0246ce8793a1de4259aef",
        "title": "板桥",
        "author": "曾极",
        "content": "轮鞅千年路欲迷，板桥名在市朝非。\n玄晖太白微吟处，独酌悠然命驾归。",
        "dynasty": "宋",
        "collection_info": null
    },
    {
        "uuid": "bd2f836022b9ab91a958453ee79d5804",
        "title": "高座寺",
        "author": "曾极",
        "content": "石子冈前高座寺，犊车曾向此徘徊。\n清谈未解倾人国，更引番僧度海来。",
        "dynasty": "宋",
        "collection_info": null
    },
    {
        "uuid": "a9b6f8f1ee28bae52f253eca76699b0d",
        "title": "清凉寺",
        "author": "曾极",
        "content": "秋月春花迹未陈，衮龙曾遶梦中身。\n夷门金鼓从天落，惊起床头鼻鼾人。",
        "dynasty": "宋",
        "collection_info": null
    },
    {
        "uuid": "c288a91eb26c1e952cf485b43a609873",
        "title": "同泰寺",
        "author": "曾极",
        "content": "布萨开斋涕泗挥，大通基在昔人非。\n此身终属侯丞相，谁办金钱赎帝归。",
        "dynasty": "宋",
        "collection_info": null
    },
    {
        "uuid": "ad29d1826f30d97f4bead373b4910030",
        "title": "宋兴寺",
        "author": "曾极",
        "content": "晋至昌明祚已终，谶文犹有两昏童。\n桓玄偷得宫中玺，却属新河伐荻翁。",
        "dynasty": "宋",
        "collection_info": null
    },
    {
        "uuid": "452b9921d160460879e4df5f9d71e099",
        "title": "湘宫寺",
        "author": "曾极",
        "content": "数椽败屋湘宫寺，虞愿忠规正凛然。\n十级浮屠那復有，虚抛贴妇卖儿钱。",
        "dynasty": "宋",
        "collection_info": null
    },
    {
        "uuid": "400baf4aae94c9cae3b124574c684857",
        "title": "铁塔寺",
        "author": "曾极",
        "content": "逝水无情去不回，黄帘窣地隔风埃。\n摩挲铁塔堪流涕，此是先皇思子台。",
        "dynasty": "宋",
        "collection_info": null
    },
    {
        "uuid": "37f906221b69356125e17a53c333e6e7",
        "title": "宝公塔",
        "author": "曾极",
        "content": "六帝园陵堕劫灰，独余灵骨葬崔嵬。\n行人指点云间鹤，唤得齐梁一梦回。",
        "dynasty": "宋",
        "collection_info": null
    },
    {
        "uuid": "f227237315f78448d7f42724b542c414",
        "title": "长干塔",
        "author": "曾极",
        "content": "十丈祥光起相轮，铁浮屠镇法王坟。\n只愁西域神僧至，夜捧长干剎入云。",
        "dynasty": "宋",
        "collection_info": null
    },
    {
        "uuid": "a721b5e794ec2abf3363517c98b6bc48",
        "title": "刘莎衣庵",
        "author": "曾极",
        "content": "佛狸麾骑饮长江，呼吸安危阖国忙。\n南北两家都换主，从容一语悟高皇。",
        "dynasty": "宋",
        "collection_info": null
    },
    {
        "uuid": "f6ffe4891959d582c6b190fab70e9a87",
        "title": "八功德水",
        "author": "曾极",
        "content": "数斛供厨替八珍，穿松潄石莹心神。\n中涵百衲烟霞色，不染齐梁歌舞尘。",
        "dynasty": "宋",
        "collection_info": null
    },
    {
        "uuid": "ff2d6741a0c0231c370825fe0576fb28",
        "title": "后主祠",
        "author": "曾极",
        "content": "真珠帘下变离声，多少嫱妃掩袂听。\n赢得牢愁三万斛，孤舟撑入大梁城。",
        "dynasty": "宋",
        "collection_info": null
    },
    {
        "uuid": "102c558c4e8d1d10dd8705225201455b",
        "title": "荆公祠",
        "author": "曾极",
        "content": "霜筠雪竹古精蓝，投老归与志自甘。\n一食万钱终忍垢，鱼羹饭美忆江南。",
        "dynasty": "宋",
        "collection_info": null
    },
    {
        "uuid": "d7ba685655629706c89751624c0559d0",
        "title": "文孝庙",
        "author": "曾极",
        "content": "德隠前星民已和，山隈水曲庙何多。\n皇孙不得承天统，犹使而翁恨蜡鹅。",
        "dynasty": "宋",
        "collection_info": null
    },
    {
        "uuid": "df33e2f19e2eb28bc050947ba7b536c6",
        "title": "谢玄庙",
        "author": "曾极",
        "content": "儿辈能军国未危，更令朱序助声威。\n秦人若也全师集，云母车盛晋鼎归。",
        "dynasty": "宋",
        "collection_info": null
    },
    {
        "uuid": "9cca0be139130dbf3665d50e200bd912",
        "title": "蒋帝庙",
        "author": "曾极",
        "content": "白马千年繫庙门，炉烟浮动衮龙昏。\n阖棺谩说荣枯定，青骨犹当履至尊。",
        "dynasty": "宋",
        "collection_info": null
    },
    {
        "uuid": "b49908c9a7c07d98d6b4bc6b8156da8f",
        "title": "吴大帝庙",
        "author": "曾极",
        "content": "曾将一剑定全吴，斗大祠庭泣楚巫。\n故国神游应抚掌，芦花枫叶几年无。",
        "dynasty": "宋",
        "collection_info": null
    },
    {
        "uuid": "bad23e9ebb8e674cd44eb5255dbfb433",
        "title": "晋元帝庙",
        "author": "曾极",
        "content": "茅茨绵蕝寄江东，陵庙回看渫血红。\n右衽危冠纔自保，未能无责敢言功。",
        "dynasty": "宋",
        "collection_info": null
    },
    {
        "uuid": "1105a0abe8d5fcc34133bb8b86aa297c",
        "title": "中主像",
        "author": "曾极",
        "content": "乘时草窃岂无人，三主相传事有因。\n毕竟老天怜一念，据敖为粥活饥民。",
        "dynasty": "宋",
        "collection_info": null
    },
    {
        "uuid": "635a9c71065f4a1fde481021fd7313a4",
        "title": "谢公像",
        "author": "曾极",
        "content": "失喜向来因折屐，含悲今日为闻筝。\n人间悲喜何时了，携伎东山载酒行。",
        "dynasty": "宋",
        "collection_info": null
    },
    {
        "uuid": "554c3c57df56d96ca7d4b0d249b10427",
        "title": "大茅君像",
        "author": "曾极",
        "content": "面如赪玉碧矑寒，散髮垂腰槲叶干。\n不向大茅峰顶见，时人多作伏羲看。",
        "dynasty": "宋",
        "collection_info": null
    },
    {
        "uuid": "373caf4dec8b0f32a530b2046ffea8e7",
        "title": "吴大帝陵",
        "author": "曾极",
        "content": "老瞒虎裂横中州，何物生儿作仲谋。\n四十帝中功第一，坏陵无主使人愁。",
        "dynasty": "宋",
        "collection_info": null
    },
    {
        "uuid": "7fadd8e357bd3eaf2a2e1f8f1ff020b6",
        "title": "荆公墓",
        "author": "曾极",
        "content": "误把清标犯世纷，平生忠业自超羣。\n如何今代麒麟阁，只道诗名合策勋。",
        "dynasty": "宋",
        "collection_info": null
    },
    {
        "uuid": "60b515f0be762096476ae9250902638d",
        "title": "卞将军墓",
        "author": "曾极",
        "content": "握节颜公拳透爪，归元先轸面如生。\n晋陵发掘今无主，独有忠魂占冶城。",
        "dynasty": "宋",
        "collection_info": null
    },
    {
        "uuid": "8b46a530cfbf06f2cb07730ea6ecdc13",
        "title": "张丽华墓",
        "author": "曾极",
        "content": "伴侣声沉王气销，香魂血涴有谁招。\n蓬科三尺光尘在，犹作台城花月妖。",
        "dynasty": "宋",
        "collection_info": null
    },
    {
        "uuid": "eca8a698588c7f04908a0a5000166e62",
        "title": "台城",
        "author": "曾极",
        "content": "紫盖横天整復斜，兴亡接翅似昏鸦。\n旧时石阙摩云处，荻屋荆扉一两家。",
        "dynasty": "宋",
        "collection_info": null
    },
    {
        "uuid": "ca99c00842f3640f071784b55c875c82",
        "title": "宋受禅坛",
        "author": "曾极",
        "content": "赤纸藤书宋鼎归，寄奴柴燎告功时。\n普天大庆交新主，唯有徐公双泪垂。",
        "dynasty": "宋",
        "collection_info": null
    },
    {
        "uuid": "005681b3681dac7e6d8821e89c018278",
        "title": "南唐郊坛",
        "author": "曾极",
        "content": "上帝神兵破石头，别离歌管六宫愁。\n燔柴空有高坛在，乞与千年麋鹿游。",
        "dynasty": "宋",
        "collection_info": null
    },
    {
        "uuid": "5c3e9327e7348ad9c9ecd3006c34088e",
        "title": "李氏宫",
        "author": "曾极",
        "content": "埋愁无地奈君何，可是黄垆饮恨多。\n玉镜台前弃脂水，深泉流汞尚盈科。",
        "dynasty": "宋",
        "collection_info": null
    },
    {
        "uuid": "c33288ed94fa9f412d0974c32383f347",
        "title": "华隠楼",
        "author": "曾极",
        "content": "松声听罢独看云，华隠楼中控鹤身。\n治国神方难自献，祗将本草语时人。",
        "dynasty": "宋",
        "collection_info": null
    },
    {
        "uuid": "8ca3a5596e3f8a57ba10124ba9bc6508",
        "title": "华林园",
        "author": "曾极",
        "content": "羽葆来临鼓吹停，华林畅饮倒长瓶。\n万年天子瞢腾眼，错认长星作酒星。",
        "dynasty": "宋",
        "collection_info": null
    },
    {
        "uuid": "b3c92086f6370ba290f43b8f894b5189",
        "title": "养种园",
        "author": "曾极",
        "content": "百花堂裏赏芳菲，江左霸臣泪溅衣。\n肠断上林桃李树，春风一半未全归。",
        "dynasty": "宋",
        "collection_info": null
    },
    {
        "uuid": "5753df392931b2bbad7f45318f40567b",
        "title": "泼墨池",
        "author": "曾极",
        "content": "二酉珍储已徧窥，仙班宁肯列愚痴。\n注经穴石须勤苦，留得千年泼墨池。",
        "dynasty": "宋",
        "collection_info": null
    },
    {
        "uuid": "8603b6d1d4239ef4ff8074998d7ff4c0",
        "title": "商飈馆",
        "author": "曾极",
        "content": "商飈基在昔人非，草木犹为富贵移。\n曾是六朝歌舞地，黄花一半染胭脂。",
        "dynasty": "宋",
        "collection_info": null
    },
    {
        "uuid": "5c4d071b5aa74e19e0e77e012c98fb95",
        "title": "梦笔驿",
        "author": "曾极",
        "content": "晋尚清谈笔力衰，文章高下亦随时。\n景纯不作文通死，五色毛锥付与谁。",
        "dynasty": "宋",
        "collection_info": null
    },
    {
        "uuid": "5d3ec2fb6656d2500d840d72cc7faef4",
        "title": "蛇盘驿",
        "author": "曾极",
        "content": "枳篱华屋半雕残，列肆屠羊客卸鞍。\n霸气销沉形影歇，龙盘何事作蛇盘。",
        "dynasty": "宋",
        "collection_info": null
    },
    {
        "uuid": "2b565afa1c0f4c1237b40a999cf22ee1",
        "title": "射雉场",
        "author": "曾极",
        "content": "不整军容北射狐，却资媒翳取欢娱。\n山梁饮啄关何事，浪费君王金仆姑。",
        "dynasty": "宋",
        "collection_info": null
    },
    {
        "uuid": "fe65057593ec186b5b9246db126e07f8",
        "title": "乌衣巷",
        "author": "曾极",
        "content": "吴兵曾驻黑云都，江左夷吾此卜居。\n休把乌衣轻马巷，悬鹑结驷总丘墟。",
        "dynasty": "宋",
        "collection_info": null
    },
    {
        "uuid": "4e9e1ad629583554ee28ac71dbe4f2b2",
        "title": "钟山番人窟",
        "author": "曾极",
        "content": "千羣铁骑远来侵，凿穴钟山用意深。\n天堑连空遮不断，烟尘直到海中心。",
        "dynasty": "宋",
        "collection_info": null
    },
    {
        "uuid": "e1b10179c0fe343c494f8281889e6782",
        "title": "展上公",
        "author": "曾极",
        "content": "浩劫循环无始终，年年玉李杲春空。\n初成未占兹山顶，古老唯传展上公。",
        "dynasty": "宋",
        "collection_info": null
    },
    {
        "uuid": "0db58bd124b6ca1d99a02cc328106399",
        "title": "东晋",
        "author": "曾极",
        "content": "断简残编迹可寻，诸贤兴復不关心。\n未应全罪王夷甫，一任神州自陆沈。",
        "dynasty": "宋",
        "collection_info": null
    },
    {
        "uuid": "d6de84a95d4e014ffacd77ddc3362e68",
        "title": "渔父",
        "author": "曾极",
        "content": "智士旁观当局迷，沧浪钓叟出陈诗。\n江头风怒掀渔屋，底事全家醉不知。",
        "dynasty": "宋",
        "collection_info": null
    },
    {
        "uuid": "433f45d17ffc44d042cd739b486cdbd5",
        "title": "昇元阁铎",
        "author": "曾极",
        "content": "摩挲石柱藓痕斑，亡国如鸿去不还。\n无復切云三百尺，祗传风铎在人间。",
        "dynasty": "宋",
        "collection_info": null
    },
    {
        "uuid": "45b2c629eb7998ecf2de7fd5c0541acb",
        "title": "孙陵鹅眼钱",
        "author": "曾极",
        "content": "六代初终几变迁，孙陵无树起寒烟。\n青蚨细薄如榆荚，犹是当年买笑钱。",
        "dynasty": "宋",
        "collection_info": null
    },
    {
        "uuid": "af4f49fca057a0b0985c349e780ef6e9",
        "title": "澄心堂",
        "author": "曾极",
        "content": "楮生玉面务深藏，未肯横陈翰墨场。\n一幅降笺何用许，价高缘写宋文章。",
        "dynasty": "宋",
        "collection_info": null
    },
    {
        "uuid": "c20e59cd29c7d95f51f075e4fe7adaa6",
        "title": "德庆堂字",
        "author": "曾极",
        "content": "森然笔势聚干将，气轧钟王未肯降。\n惆怅当年铁鈎锁，可能无意锁长江。",
        "dynasty": "宋",
        "collection_info": null
    },
    {
        "uuid": "9896ebf3d9e63d09e38a29b4e77be406",
        "title": "南唐金铜香炉",
        "author": "曾极",
        "content": "制作元从建业宫，形模奇古杂金铜。\n烟昏尘暗君休笑，曾在红罗扇影中。",
        "dynasty": "宋",
        "collection_info": null
    },
    {
        "uuid": "2aaf6a5785dec3d646e4b46c5979bdc0",
        "title": "南唐宫中残獐",
        "author": "曾极",
        "content": "周庐巡徼列千兵，那得残獐堕禁庭。\n鹿走棘生先有象，天文未必直狼星。",
        "dynasty": "宋",
        "collection_info": null
    },
    {
        "uuid": "2ff9f06b94e100a93a3094268d0ceb69",
        "title": "南唐遣使",
        "author": "曾极",
        "content": "谈锋亹亹折强隣，专对当年亦有人。\n国老胸中兵百万，不将全力靠江神。",
        "dynasty": "宋",
        "collection_info": null
    },
    {
        "uuid": "2e54cde229df36ed9ad1bf94143bfef0",
        "title": "玉树后庭花",
        "author": "曾极",
        "content": "结绮临春成草莽，繁华都入暮烟中。\n后庭玉树迎秋色，犹带张妃脸上红。",
        "dynasty": "宋",
        "collection_info": null
    },
    {
        "uuid": "93ba3e12891a0d4282bfa52ffb89d85a",
        "title": "三段石",
        "author": "曾极",
        "content": "凛然皇象法书存，重屋应无野火焚。\n割据英雄余一念，断碑千载尚三分。",
        "dynasty": "宋",
        "collection_info": null
    },
    {
        "uuid": "0616681419f5f4ebd7d19049ce409d98",
        "title": "没字碑",
        "author": "曾极",
        "content": "漫漫荒池浸绿芜，残碑一丈载龟趺。\n当年刻画书勋阀，雨打风吹字已无。",
        "dynasty": "宋",
        "collection_info": null
    },
    {
        "uuid": "685fa3d28476335d0cf52bf61898a8ee",
        "title": "校官碑",
        "author": "曾极",
        "content": "风摧雨剥校官碑，集古先生竟不知。\n同是光和千岁刻，未容苦县独称奇。",
        "dynasty": "宋",
        "collection_info": null
    },
    {
        "uuid": "1fe231c1825efba23226299c133afcad",
        "title": "石麒麟",
        "author": "曾极",
        "content": "短樊长堑起寒烟，知是何人古墓田。\n千岁石麟相对立，肘騣膊焰故依然。",
        "dynasty": "宋",
        "collection_info": null
    },
    {
        "uuid": "b05cd905ca702f72ce098480c5169bd7",
        "title": "石步道中有石麒麟数十",
        "author": "曾极",
        "content": "地悴天荒丘陇平，难从野老问衰兴。\n苍烟落日低迷处，折足麒麟记坏陵。",
        "dynasty": "宋",
        "collection_info": null
    },
    {
        "uuid": "b3aaf05b97a7f154442c0da336615fcd",
        "title": "水精大珠",
        "author": "曾极",
        "content": "冰玉摩尼如鹄卵，大千世界倒悬中。\n何人提向江头照，照见神州一半空。",
        "dynasty": "宋",
        "collection_info": null
    },
    {
        "uuid": "f1297c1f9aa99bc0c352facb141b59e8",
        "title": "辎车",
        "author": "曾极",
        "content": "娅姹吴音今古同，宫粧袨服已成空。\n雕文结角辎车巧，犹有梁陈宫掖风。",
        "dynasty": "宋",
        "collection_info": null
    },
    {
        "uuid": "cc6de0aaf2eb9a02fea61822bada36bb",
        "title": "决囚灯",
        "author": "曾极",
        "content": "五详三覆始施刑，明灭兰膏岂足凭。\n可惜当年杀严续，无人为益决囚灯。",
        "dynasty": "宋",
        "collection_info": null
    },
    {
        "uuid": "96a3b8ad237050be386f8f6d4727a2c7",
        "title": "江南录",
        "author": "曾极",
        "content": "自古婴鳞或似狂，按诛潘佑事堪伤。\n凭谁寄语徐常侍，不杀忠臣国未亡。",
        "dynasty": "宋",
        "collection_info": null
    },
    {
        "uuid": "4588a9cf0dad8ac614870220cc99919f",
        "title": "蜀海棠",
        "author": "曾极",
        "content": "传芳远远自西隣，锦伞高张熨眼新。\n花睡觉来红泪落，年年如忆故宫春。",
        "dynasty": "宋",
        "collection_info": null
    },
    {
        "uuid": "873abd40d572fcf9f26675a6eb58000a",
        "title": "凤州柳",
        "author": "曾极",
        "content": "蜀主函封遣使时，芳根元自凤州移。\n柔荑醽醁今安在，唯有青丝拂地垂。",
        "dynasty": "宋",
        "collection_info": null
    },
    {
        "uuid": "bf0d19cc50b1c1cade824bfde2b7e056",
        "title": "南烛草木",
        "author": "曾极",
        "content": "驻采还年枉费功，羞将老色照青铜。\n仙方石䭀无消息，南烛垂珠颗颗红。",
        "dynasty": "宋",
        "collection_info": null
    },
    {
        "uuid": "0dc9093f47167d91f20c87818b94b7ca",
        "title": "榠樝",
        "author": "曾极",
        "content": "子丹进馔色微黄，仙老调胹有禁方。\n五和糁奇无处觅，榠樝新熟压枝香。",
        "dynasty": "宋",
        "collection_info": null
    },
    {
        "uuid": "229125c9fb1b2030dfdd25364dc38751",
        "title": "青松路",
        "author": "曾极",
        "content": "致君尧舜事何难，投老钟山赋考槃。\n愁杀天津桥上客，杜鹃声裏两眉攒。",
        "dynasty": "宋",
        "collection_info": null
    },
    {
        "uuid": "bcadf3643256ce9ed44dd50e341ef38c",
        "title": "挽真西山二首  其一",
        "author": "曾极",
        "content": "云出西山雨未成，已闻华表鹤飞鸣。\n声名未必少黄霸，礼乐正缘无孔明。\n天下已传新宰相，胸中不改旧书生。\n寒蟾没入少微去，从此泰阶何日平。",
        "dynasty": "宋",
        "collection_info": null
    },
    {
        "uuid": "1fb260876502ad8fdb7907bb6e1feed8",
        "title": "挽真西山二首  其二",
        "author": "曾极",
        "content": "一片诚心并若丹，爱民何止十分宽。\n不成中国相司马，空使苍生望谢安。\n广益集思今已晚，以明佐圣古来难。\n治平一卷黄扉墨，留与君王拭泪看。",
        "dynasty": "宋",
        "collection_info": null
    },
    {
        "uuid": "bfedda5adfae880a04e1c4c3f85f82c7",
        "title": "上朱晦庵",
        "author": "曾极",
        "content": "玄天默无言，妙契有伏义。\n爰初画八卦，圣学乃肇基。\n于皇陶唐氏，□心折危微。\n鲁叟述六经，为世立范围。\n正色斥诐淫，邹孟独先几。\n道丧向千载，华风变醇醨。\n皇纲一以振，属此文明时。\n真儒出河洛，坚白不磷缁。\n探我囊中胶，续彼桐上丝。\n徽音嗣正始，但惜和者稀。\n祥麟虽见获，凤鸟终来迟。\n珍重武夷翁，斯文今在兹。\n岩栖三十年，着书觉群迷。\n往者不可谏，来者犹可追。\n趋隅偶未谐，夙昔梦见之。\n散髮弄五絃，弹作南风诗。\n曲终起长嗟，絃绝有余悲。\n止止不復弹，缪然歌采薇。\n鸾翮有时铩，鸱鸢刺天飞。\n公乎抱高寒，岁晚将安归。",
        "dynasty": "宋",
        "collection_info": null
    },
    {
        "uuid": "f977c8d48554f55535beb149f90ae7a0",
        "title": "蔡西山贬道州",
        "author": "曾极",
        "content": "四海朱夫子，征君独典刑。\n青云伯夷传，白首太玄经。\n有客怜孤愤，无人问独醒。\n瑶琴空宝匣，絃断不堪听。",
        "dynasty": "宋",
        "collection_info": null
    },
    {
        "uuid": "6ab23b42d1faa6c204f6cdf6c1a836b7",
        "title": "文公先生挽词",
        "author": "曾极",
        "content": "皇天开太极，庚戌圣贤生。\n六籍文将绝，千年道復明。\n渊源罗仲素，师友李延平。\n遶舍闽溪急，潺湲洛水声。",
        "dynasty": "宋",
        "collection_info": null
    },
    {
        "uuid": "c4ba37b07d8c8fb369697d5a72c82092",
        "title": "濂溪",
        "author": "曾极",
        "content": "逍遥社裏周夫子，太极图成昼掩关。\n欲验箇中真动静，终朝临水对庐山。",
        "dynasty": "宋",
        "collection_info": null
    },
    {
        "uuid": "100a3207b4fc991213b0999bd45bac5c",
        "title": "送真泉州",
        "author": "曾极",
        "content": "隠然风节动朝行，屡叩龙墀贡皂囊。\n未促相如归蜀道，翻令汲黯去淮阳。\n便藩自足荣莱服，邃殿谁当补舜裳。\n急召诸贤固根本，玺书早晚出明光。",
        "dynasty": "宋",
        "collection_info": null
    },
    {
        "uuid": "953f4b6954c0ec2eb82b315a35eb0d67",
        "title": "寄陈正己",
        "author": "曾极",
        "content": "扊扅深闭断经过，倒摺尘编且卧痾。\n九十日春晴景少，一千年事乱时多。\n吟成楚些翻愁绝，鬓染吴霜奈老何。\n心铁正坚思急试，忆君中夜起悲歌。",
        "dynasty": "宋",
        "collection_info": null
    },
    {
        "uuid": "8fa2bbf6a58ce9d3760b46623e51eb28",
        "title": "春望",
        "author": "曾极",
        "content": "楼上从容晓日明，春风随处动郊垧。\n定知有象根冲漠，未信至真惟杳冥。\n万化淳时云霭霭，一元亨处雨零零。\n无言共倚阑干曲，绿满原田水满汀。",
        "dynasty": "宋",
        "collection_info": null
    },
    {
        "uuid": "4936c17f1623fc7ced1efaeb20405a33",
        "title": "约友人赏春",
        "author": "曾极",
        "content": "人生何事最为亲，不看春容不识春。\n岸柳细摇多意思，野花初绽足精神。\n精神识得施为别，意思到时言语新。\n为报同门须急赏，莫教春去始伤春。",
        "dynasty": "宋",
        "collection_info": null
    },
    {
        "uuid": "74645f1acb498cb068b5f85f40db6a52",
        "title": "游寒岩  其一",
        "author": "曾极",
        "content": "金玉其相一两花，遐心空为尔兴嗟。\n山矾不用来修敬，只许江梅共一家。",
        "dynasty": "宋",
        "collection_info": null
    },
    {
        "uuid": "9e3656532b9ca4f794a4d0697b00fc93",
        "title": "游寒岩  其二",
        "author": "曾极",
        "content": "黄瑶白璧缀幽花，珍重高人为嘆嗟。\n织女横河溪月堕，杯盘狼籍水仙家。",
        "dynasty": "宋",
        "collection_info": null
    },
    {
        "uuid": "be962492b2eab03c893e5e161cdad210",
        "title": "松",
        "author": "曾极",
        "content": "彙进群奸卒召戎，萌芽培养自熙丰。\n当时手植留遗爱，只有岩前十八公。",
        "dynasty": "宋",
        "collection_info": null
    },
    {
        "uuid": "0e4cb32e556e0ec8a2e31f2490e558e7",
        "title": "清凉广惠禅寺",
        "author": "曾极",
        "content": "鸣鞘响断苑墙平，敲戛惟闻风玉声。\n三百年间陵谷变，寒潮不到石头城。",
        "dynasty": "宋",
        "collection_info": null
    },
    {
        "uuid": "ed87e3c71ab73e07e91f552f30f827cb",
        "title": "往舂陵作",
        "author": "曾极",
        "content": "杖策行行访楚囚，也胜流落峤南州。\n鬓丝半是吴蚕吐，襟血全因蜀鸟流。\n径窄不妨随茧栗，路长那更听鈎辀。\n家山千里云千迭，十口生离两地愁。",
        "dynasty": "宋",
        "collection_info": null
    },
    {
        "uuid": "64d1b7b6684c20ea1954ee8f8c21bd15",
        "title": "题识山堂",
        "author": "曾极",
        "content": "抉开云气从天末，唤得炉峰入坐閒。\n似见二林春霭霭，殊闻三迭水潺潺。",
        "dynasty": "宋",
        "collection_info": null
    },
    {
        "uuid": "8654280743e46711105b34378ee0de1e",
        "title": "寄陈正己",
        "author": "曾极",
        "content": "十载忧迫髮半华，东山有意凈胡沙。\n公车战策三千牍，腹笥兵书五十家。\n好佩青萍光夺月，莫惊赤羽气成霞。\n嗟予本亦轻生者，欲渡黄海掷马挝。",
        "dynasty": "宋",
        "collection_info": null
    },
    {
        "uuid": "84cb1e473433b499a3323d5d7577e3e2",
        "title": "题太平宫",
        "author": "曾极",
        "content": "前朝失太平，仙馆寄空名。\n日日有秋色，房房闻水声。\n碑传吴叟画，殿厄建炎兵。\n旧物云关在，新宫再落成。",
        "dynasty": "宋",
        "collection_info": null
    },
    {
        "uuid": "550b444a9cf58d29dcb2565aece3b49a",
        "title": "六朝",
        "author": "曾极",
        "content": "倒指六朝事，江城不忍登。\n燕巢非故宅，兔窟徧诸陵。\n亹亹称王霸，嗟嗟感废兴。\n青山龙虎在，金气又消凝。",
        "dynasty": "宋",
        "collection_info": null
    },
    {
        "uuid": "edbb5fbcd850374a5e33ce9ec1a0bc85",
        "title": "大唐",
        "author": "曾极",
        "content": "仁义晋阳主，神功致太平。\n子孙承事业，妇寺窃权衡。\n府卫兵先坏，租庸调不行。\n未几三百载，逆贼入宫城。",
        "dynasty": "宋",
        "collection_info": null
    },
    {
        "uuid": "17c1b1474baefd403a14f2ec81a727d6",
        "title": "五代",
        "author": "曾极",
        "content": "弒篡起交争，中原战血腥。\n王庭更五姓，民户乏孤丁。\n耕织常年弛，干戈甚日停。\n圣人祈早降，香雾达高冥。",
        "dynasty": "宋",
        "collection_info": null
    },
    {
        "uuid": "a85c6304aac7fdc11ff423f9a3650c29",
        "title": "三十六宫",
        "author": "曾极",
        "content": "曲阁便房三十六，欲迴舞袖不容身。\n黄金壁带今安有，笑杀宣和大内人。",
        "dynasty": "宋",
        "collection_info": null
    },
    {
        "uuid": "226feae6e287e5db34e1503bab288986",
        "title": "雨华台",
        "author": "曾极",
        "content": "昼可骑虹夜摘星，山根万瓦碧磷磷。\n雨台不为云光老，一洗南朝战伐尘。",
        "dynasty": "宋",
        "collection_info": null
    },
    {
        "uuid": "35255905ef79c495b6068c35bf0e05a2",
        "title": "和李璧凌丹亭",
        "author": "曾极",
        "content": "思陵宸翰丽昭回，阁下金□长紫苔。\n试向凌丹寻妙墨，何时真见白云来。",
        "dynasty": "宋",
        "collection_info": null
    },
    {
        "uuid": "15d1632d121b0d39edb49edfa09d9a65",
        "title": "凌丹亭",
        "author": "曾极",
        "content": "路转峰回杳霭中，石坛幡影表真风。\n凭谁貌取清虚老，与对濂溪太极翁。",
        "dynasty": "宋",
        "collection_info": null
    },
    {
        "uuid": "ecfc325d73e27a7053e1d821b31075ae",
        "title": "挽蔡西山先生",
        "author": "曾极",
        "content": "天子中年后，名家信有初。\n身罹鈎党祸，学稿启蒙书。\n木直宜先伐，兰芳竟自锄。\n首阳千驷马，后世定何如。",
        "dynasty": "宋",
        "collection_info": null
    },
    {
        "uuid": "49e506ff3902305907e658c51b563486",
        "title": "红泉精舍",
        "author": "曾极",
        "content": "十里长松一幅巾，温汤浄濯满衣尘。\n石门隔断世间事，仙窟能容鹤上人。\n已主谢公为北道，更依华子作西邻。\n红泉可酒兼宜茗，便合躬耕老此身。",
        "dynasty": "宋",
        "collection_info": null
    },
    {
        "uuid": "b23925337849744387205f210823fb1d",
        "title": "和谢康乐华子冈韵",
        "author": "曾极",
        "content": "隠仙无定在，馆宇非一山。\n华子出商洛，巢云府渴泉。\n嬴颠刘蹶际，师生自为贤。\n颇哀区中人，峰岭起新阡。\n决绝目下事，驾鸿凌紫烟。\n身隠焉用文，灭迹隠空筌。\n云仍散洲渚，世渔业相传。\n笭箵挂虎落，舴艋当门前。\n蹇予厌世议，企石听潺湲。\n山空月明时，足音自跫然。",
        "dynasty": "宋",
        "collection_info": null
    },
    {
        "uuid": "a1428b2a0c7070c5f56b6db7597b955c",
        "title": "游华子冈红泉碧涧",
        "author": "曾极",
        "content": "去城纔半驿，深谷自逶迤。\n藤络崩崖石，松垂倒地枝。\n寒山缩毛髮，碧涧照须眉。\n霜气全消歇，空存太傅祠。",
        "dynasty": "宋",
        "collection_info": null
    }
]