[
    {
        "uuid": "8e36cde9565db4e87a17c0b9a6bf3a4c",
        "title": "金陵",
        "author": "曾极",
        "content": "凿地破除函谷帝，埋金厌胜郢中王。\n兴亡总不关君事，五百年前枉断肠。",
        "dynasty": "宋",
        "collection_info": null
    },
    {
        "uuid": "7f2f50dc1a565573b8fba9e845c5ed76",
        "title": "摄山",
        "author": "曾极",
        "content": "一丈唐碑今露立，十寻梵塔已低摧。\n层层石佛云閒出，坐阅齐梁成劫灰。",
        "dynasty": "宋",
        "collection_info": null
    },
    {
        "uuid": "8ba6d0bef1b33e91e99eb54c496967e8",
        "title": "方山",
        "author": "曾极",
        "content": "人间底事有方壶，剑截青摇界碧虚。\n试上殊庭瞻醉葛，仙云垂带护储胥。",
        "dynasty": "宋",
        "collection_info": null
    },
    {
        "uuid": "92f53d2bd3aa45479b5b3d1f607ac233",
        "title": "覆舟山",
        "author": "曾极",
        "content": "六代兴亡貉一丘，繁华梦逐水东流。\n操蛇神向山前笑，三百年前几度舟。",
        "dynasty": "宋",
        "collection_info": null
    },
    {
        "uuid": "3200327998edfea6333b2168f27b7249",
        "title": "乐官山",
        "author": "曾极",
        "content": "城破辕门宴赏频，伶伦执乐泪横巾。\n骈头就戮缘家国，愧死南归结绶人。",
        "dynasty": "宋",
        "collection_info": null
    },
    {
        "uuid": "baf8aa3d4e066ade6b3a1b8f576756f0",
        "title": "天门山",
        "author": "曾极",
        "content": "鲸翻鰲负倚江潭，天险由来客倦谈。\n高屋建瓴无计取，二梁刚把当殽函。",
        "dynasty": "宋",
        "collection_info": null
    },
    {
        "uuid": "2fe85629f7dc4b984f8d9deb341c9bec",
        "title": "西原",
        "author": "曾极",
        "content": "衰草寒云雁一行，牵愁水似九迴肠。\n游人欲问千官事，翁仲无言卧夕阳。",
        "dynasty": "宋",
        "collection_info": null
    },
    {
        "uuid": "21da425e3f2438ea0afb9835a19fe10d",
        "title": "龙洞",
        "author": "曾极",
        "content": "江流远引背烟岚，平陆何年重举帆。\n断岸插天危欲坠，六朝龙去祗空岩。",
        "dynasty": "宋",
        "collection_info": null
    },
    {
        "uuid": "5030e8de65fb268d302f38ee45c45b53",
        "title": "钟山石",
        "author": "曾极",
        "content": "战血潜流石脉中，苍崖凿断见殷红。\n千年杀气方回薄，草木无春山尽童。",
        "dynasty": "宋",
        "collection_info": null
    },
    {
        "uuid": "5454350c40268af39e5984e622a6d7dd",
        "title": "梁金华宫石",
        "author": "曾极",
        "content": "照影清溪眩怪奇，推迁十代市朝非。\n莫欺藓眼苍苔面，曾伴昭明识蔡妃。",
        "dynasty": "宋",
        "collection_info": null
    },
    {
        "uuid": "ac435f136bbc6927b7348e2f36b75a87",
        "title": "大江",
        "author": "曾极",
        "content": "烽烟岁岁满江干，将师诛求盍少宽。\n未得三军如挟纩，凭谁数处护风寒。",
        "dynasty": "宋",
        "collection_info": null
    },
    {
        "uuid": "f9df933b9a063b89d964b94df22e10ac",
        "title": "秦淮",
        "author": "曾极",
        "content": "凿断山根役万人，祖龙痴绝更东巡。\n石城几度更新主，赢得淮流尚繫秦。",
        "dynasty": "宋",
        "collection_info": null
    },
    {
        "uuid": "05b6a39ffebf3ac1ca714bb5fc24dec0",
        "title": "玄武湖",
        "author": "曾极",
        "content": "当日湖光澈镜心，龙旗凤吹此登临。\n而今铁马迴旋地，斜照黄尘一尺深。",
        "dynasty": "宋",
        "collection_info": null
    },
    {
        "uuid": "d4c57b56c5c537667d7935e6881205c8",
        "title": "四太子河",
        "author": "曾极",
        "content": "上东门啸本同科，天诱金人智诈多。\n刁斗夜鸣兵四合，五更平陆已成河。",
        "dynasty": "宋",
        "collection_info": null
    },
    {
        "uuid": "ccc00c3f9914bd6e99366e0bf6949a15",
        "title": "西浦",
        "author": "曾极",
        "content": "珠珰错落江皋佩，罗袜轻盈洛浦妆。\n欲采苹花掷春信，停桡难觅杜兰香。",
        "dynasty": "宋",
        "collection_info": null
    },
    {
        "uuid": "3676dc1240ff1ea5a92d84bdf0f5dc85",
        "title": "桃叶渡",
        "author": "曾极",
        "content": "裙腰芳草抱长堤，南浦年年怨别离。\n水送横波山敛翠，一如桃叶渡江时。",
        "dynasty": "宋",
        "collection_info": null
    },
    {
        "uuid": "6cd0b92d511e6efd4033b0c0d3129396",
        "title": "采石渡",
        "author": "曾极",
        "content": "石琢浮屠遍水滨，兴亡岁久已成尘。\n长江静夜芦花月，莫信牵愁拨棹人。",
        "dynasty": "宋",
        "collection_info": null
    },
    {
        "uuid": "8e704fe8dddd4e039c4f70f3e687b1e7",
        "title": "五马渡",
        "author": "曾极",
        "content": "仲达欺孤与操同，岂能长世抚提封。\n瑶图暗换君知否，班特浮江自化龙。",
        "dynasty": "宋",
        "collection_info": null
    },
    {
        "uuid": "46ac6401a2b497bd550bca885a46230d",
        "title": "白鹭洲",
        "author": "曾极",
        "content": "江水悠悠绿染衣，淮山渺渺翠成围。\n南朝鹭序归何处，唯见沧洲白鸟飞。",
        "dynasty": "宋",
        "collection_info": null
    },
    {
        "uuid": "9a910a55bf47e41d464e4424fc24d2e1",
        "title": "黄天荡",
        "author": "曾极",
        "content": "受金纵敌将何知，曹沬功名失此时。\n雁足不来貔虎散，沙头蚌鹬谩相持。",
        "dynasty": "宋",
        "collection_info": null
    },
    {
        "uuid": "d73a30225901afeb623f8ed6109e4476",
        "title": "三十六陂",
        "author": "曾极",
        "content": "渺然三十六陂春，石黛潮生岁岁新。\n杨柳杏花浑好在，吟边只欠跨馿人。",
        "dynasty": "宋",
        "collection_info": null
    },
    {
        "uuid": "ad91ef807bf5a0b7bb12c3b1a8466bb7",
        "title": "胭脂井",
        "author": "曾极",
        "content": "寒泉玉甃没春芜，石染胭脂润不枯。\n杏怨桃羞娇欲堕，犹将红泪洒黄奴。",
        "dynasty": "宋",
        "collection_info": null
    },
    {
        "uuid": "a649e0982e05e381d2a6e8997016345f",
        "title": "宝公井",
        "author": "曾极",
        "content": "一片当街百尺深，行人环辙免苔侵。\n尘容俗状暂窥影，欲汲寒泉洗此心。",
        "dynasty": "宋",
        "collection_info": null
    },
    {
        "uuid": "0577961cf145e850b897785015e18351",
        "title": "木围",
        "author": "曾极",
        "content": "寝殿重重设木围，崎岖天位不胜危。\n高人巢许应知此，占得箕山最坦夷。",
        "dynasty": "宋",
        "collection_info": null
    },
    {
        "uuid": "688e2ca31c8622ce31f8fea2e86bdda1",
        "title": "射殿",
        "author": "曾极",
        "content": "鹤盖阴阴覆苑墙，更添苍雪助清凉。\n高皇俭德规模远，不作南朝石步廓。",
        "dynasty": "宋",
        "collection_info": null
    },
    {
        "uuid": "1ed5a476f79799d2e73b2cdac56462c4",
        "title": "行廊",
        "author": "曾极",
        "content": "负矢前驱敌未擒，虎侯高揭意何深。\n文皇决拾精天下，偏爱良工辨木心。",
        "dynasty": "宋",
        "collection_info": null
    },
    {
        "uuid": "73cfd9c3b2af85f5f7be5ff57d6f5cd5",
        "title": "古龙屏风",
        "author": "曾极",
        "content": "乘云游雾过江东，绘事当年笑叶公。\n可恨横空千丈势，剪裁今入小屏风。",
        "dynasty": "宋",
        "collection_info": null
    },
    {
        "uuid": "4800a94f05554fe8d2ea55f7cb843904",
        "title": "新亭",
        "author": "曾极",
        "content": "青山四合遶天津，风景依然似洛滨。\n江左于今成乐土，新亭垂泪亦无人。",
        "dynasty": "宋",
        "collection_info": null
    },
    {
        "uuid": "cde88f5b5ec0e116399800af0fac56fe",
        "title": "赏心亭",
        "author": "曾极",
        "content": "柱上题名客姓苏，江山清绝冠吴都。\n六花飞舞凭阑处，一本天生卧雪图。",
        "dynasty": "宋",
        "collection_info": null
    },
    {
        "uuid": "230e95388ebc1b66f0db16a3ba344e97",
        "title": "冶城楼",
        "author": "曾极",
        "content": "袅袅疎林集晚鸦，钟山云气入檐牙。\n何人乘月吹长笛，夜看云陵百万家。",
        "dynasty": "宋",
        "collection_info": null
    },
    {
        "uuid": "995cd63127c3b38641e5a9e3b4c356d8",
        "title": "南轩",
        "author": "曾极",
        "content": "剑磨馿膊倦征途，三岁南轩客寓居。\n建业水甘供日饮，波间亦有武昌鱼。",
        "dynasty": "宋",
        "collection_info": null
    },
    {
        "uuid": "60dd6852467e00e69cdc7089e9927c0e",
        "title": "板桥",
        "author": "曾极",
        "content": "轮鞅千年路欲迷，板桥名在市朝非。\n玄晖太白微吟处，独酌悠然命驾归。",
        "dynasty": "宋",
        "collection_info": null
    },
    {
        "uuid": "d01856b8625f5d50aeb4f6041c1f1969",
        "title": "高座寺",
        "author": "曾极",
        "content": "石子冈前高座寺，犊车曾向此徘徊。\n清谈未解倾人国，更引番僧度海来。",
        "dynasty": "宋",
        "collection_info": null
    },
    {
        "uuid": "7575a63f2bc90fe9cc55b64e1a4c196b",
        "title": "清凉寺",
        "author": "曾极",
        "content": "秋月春花迹未陈，衮龙曾遶梦中身。\n夷门金鼓从天落，惊起床头鼻鼾人。",
        "dynasty": "宋",
        "collection_info": null
    },
    {
        "uuid": "8bc98efcf7ba01f7bc5e4b831ba4d36e",
        "title": "同泰寺",
        "author": "曾极",
        "content": "布萨开斋涕泗挥，大通基在昔人非。\n此身终属侯丞相，谁办金钱赎帝归。",
        "dynasty": "宋",
        "collection_info": null
    },
    {
        "uuid": "5fc8cee175d4ae3bab253cefce6ae905",
        "title": "宋兴寺",
        "author": "曾极",
        "content": "晋至昌明祚已终，谶文犹有两昏童。\n桓玄偷得宫中玺，却属新河伐荻翁。",
        "dynasty": "宋",
        "collection_info": null
    },
    {
        "uuid": "e625dd4252826c3dab705fe8fe3855f6",
        "title": "湘宫寺",
        "author": "曾极",
        "content": "数椽败屋湘宫寺，虞愿忠规正凛然。\n十级浮屠那復有，虚抛贴妇卖儿钱。",
        "dynasty": "宋",
        "collection_info": null
    },
    {
        "uuid": "cf9bc97680520d696b220e9dd2452dee",
        "title": "铁塔寺",
        "author": "曾极",
        "content": "逝水无情去不回，黄帘窣地隔风埃。\n摩挲铁塔堪流涕，此是先皇思子台。",
        "dynasty": "宋",
        "collection_info": null
    },
    {
        "uuid": "1a8eff8a318862daf1a6044c0b438b44",
        "title": "宝公塔",
        "author": "曾极",
        "content": "六帝园陵堕劫灰，独余灵骨葬崔嵬。\n行人指点云间鹤，唤得齐梁一梦回。",
        "dynasty": "宋",
        "collection_info": null
    },
    {
        "uuid": "2a7fa59264cb47a44eb33a01d5909e5a",
        "title": "长干塔",
        "author": "曾极",
        "content": "十丈祥光起相轮，铁浮屠镇法王坟。\n只愁西域神僧至，夜捧长干剎入云。",
        "dynasty": "宋",
        "collection_info": null
    },
    {
        "uuid": "b48fcc524793321ac7a1c8bcde2acbc0",
        "title": "刘莎衣庵",
        "author": "曾极",
        "content": "佛狸麾骑饮长江，呼吸安危阖国忙。\n南北两家都换主，从容一语悟高皇。",
        "dynasty": "宋",
        "collection_info": null
    },
    {
        "uuid": "1838378c1add09ef2699f05a6f6c13a8",
        "title": "八功德水",
        "author": "曾极",
        "content": "数斛供厨替八珍，穿松潄石莹心神。\n中涵百衲烟霞色，不染齐梁歌舞尘。",
        "dynasty": "宋",
        "collection_info": null
    },
    {
        "uuid": "e2ac4ab8d35624577008018385625283",
        "title": "后主祠",
        "author": "曾极",
        "content": "真珠帘下变离声，多少嫱妃掩袂听。\n赢得牢愁三万斛，孤舟撑入大梁城。",
        "dynasty": "宋",
        "collection_info": null
    },
    {
        "uuid": "dc9e3973c57bd555fe5a51cee3fae240",
        "title": "荆公祠",
        "author": "曾极",
        "content": "霜筠雪竹古精蓝，投老归与志自甘。\n一食万钱终忍垢，鱼羹饭美忆江南。",
        "dynasty": "宋",
        "collection_info": null
    },
    {
        "uuid": "23e461ccfbc33b258af2b7c49e2ec401",
        "title": "文孝庙",
        "author": "曾极",
        "content": "德隠前星民已和，山隈水曲庙何多。\n皇孙不得承天统，犹使而翁恨蜡鹅。",
        "dynasty": "宋",
        "collection_info": null
    },
    {
        "uuid": "1560d4491b4a601d89a647eec25ae7c2",
        "title": "谢玄庙",
        "author": "曾极",
        "content": "儿辈能军国未危，更令朱序助声威。\n秦人若也全师集，云母车盛晋鼎归。",
        "dynasty": "宋",
        "collection_info": null
    },
    {
        "uuid": "d12bf71b7ab8cad9fa53d5489a2f32a0",
        "title": "蒋帝庙",
        "author": "曾极",
        "content": "白马千年繫庙门，炉烟浮动衮龙昏。\n阖棺谩说荣枯定，青骨犹当履至尊。",
        "dynasty": "宋",
        "collection_info": null
    },
    {
        "uuid": "fca68177adbacd4e9ae3027da72efb01",
        "title": "吴大帝庙",
        "author": "曾极",
        "content": "曾将一剑定全吴，斗大祠庭泣楚巫。\n故国神游应抚掌，芦花枫叶几年无。",
        "dynasty": "宋",
        "collection_info": null
    },
    {
        "uuid": "e2f1226348aa42b40c9c33b5ab444a43",
        "title": "晋元帝庙",
        "author": "曾极",
        "content": "茅茨绵蕝寄江东，陵庙回看渫血红。\n右衽危冠纔自保，未能无责敢言功。",
        "dynasty": "宋",
        "collection_info": null
    },
    {
        "uuid": "b2b87e1a36a6ac64713bd5450cf4b10d",
        "title": "中主像",
        "author": "曾极",
        "content": "乘时草窃岂无人，三主相传事有因。\n毕竟老天怜一念，据敖为粥活饥民。",
        "dynasty": "宋",
        "collection_info": null
    },
    {
        "uuid": "43214c368b6b463789b1fc2e4c2ecd8a",
        "title": "谢公像",
        "author": "曾极",
        "content": "失喜向来因折屐，含悲今日为闻筝。\n人间悲喜何时了，携伎东山载酒行。",
        "dynasty": "宋",
        "collection_info": null
    },
    {
        "uuid": "3c56a39e900483adeeec6e943a0afb00",
        "title": "大茅君像",
        "author": "曾极",
        "content": "面如赪玉碧矑寒，散髮垂腰槲叶干。\n不向大茅峰顶见，时人多作伏羲看。",
        "dynasty": "宋",
        "collection_info": null
    },
    {
        "uuid": "ef5bf2600a1b09962ac14b715c97fce6",
        "title": "吴大帝陵",
        "author": "曾极",
        "content": "老瞒虎裂横中州，何物生儿作仲谋。\n四十帝中功第一，坏陵无主使人愁。",
        "dynasty": "宋",
        "collection_info": null
    },
    {
        "uuid": "07cdefdf2ee1908203e8884c54a4e706",
        "title": "荆公墓",
        "author": "曾极",
        "content": "误把清标犯世纷，平生忠业自超羣。\n如何今代麒麟阁，只道诗名合策勋。",
        "dynasty": "宋",
        "collection_info": null
    },
    {
        "uuid": "5e6830030841556d3593d6f896e9ae0f",
        "title": "卞将军墓",
        "author": "曾极",
        "content": "握节颜公拳透爪，归元先轸面如生。\n晋陵发掘今无主，独有忠魂占冶城。",
        "dynasty": "宋",
        "collection_info": null
    },
    {
        "uuid": "470af35f92f01f4f897ea543839b697c",
        "title": "张丽华墓",
        "author": "曾极",
        "content": "伴侣声沉王气销，香魂血涴有谁招。\n蓬科三尺光尘在，犹作台城花月妖。",
        "dynasty": "宋",
        "collection_info": null
    },
    {
        "uuid": "e3b3bd6811a76f88edaad6c30e091a0d",
        "title": "台城",
        "author": "曾极",
        "content": "紫盖横天整復斜，兴亡接翅似昏鸦。\n旧时石阙摩云处，荻屋荆扉一两家。",
        "dynasty": "宋",
        "collection_info": null
    },
    {
        "uuid": "bffe6bd65849c8012520be4274bb38ba",
        "title": "宋受禅坛",
        "author": "曾极",
        "content": "赤纸藤书宋鼎归，寄奴柴燎告功时。\n普天大庆交新主，唯有徐公双泪垂。",
        "dynasty": "宋",
        "collection_info": null
    },
    {
        "uuid": "3bd95cd72b430da54784c0a6b315ab8a",
        "title": "南唐郊坛",
        "author": "曾极",
        "content": "上帝神兵破石头，别离歌管六宫愁。\n燔柴空有高坛在，乞与千年麋鹿游。",
        "dynasty": "宋",
        "collection_info": null
    },
    {
        "uuid": "4a02e0ef78d5527638ed7b6cd6967c65",
        "title": "李氏宫",
        "author": "曾极",
        "content": "埋愁无地奈君何，可是黄垆饮恨多。\n玉镜台前弃脂水，深泉流汞尚盈科。",
        "dynasty": "宋",
        "collection_info": null
    },
    {
        "uuid": "dd65b16ed397bb941b179805d7f2da1a",
        "title": "华隠楼",
        "author": "曾极",
        "content": "松声听罢独看云，华隠楼中控鹤身。\n治国神方难自献，祗将本草语时人。",
        "dynasty": "宋",
        "collection_info": null
    },
    {
        "uuid": "f386ccd5e64d3ea383b9b29f0220e28c",
        "title": "华林园",
        "author": "曾极",
        "content": "羽葆来临鼓吹停，华林畅饮倒长瓶。\n万年天子瞢腾眼，错认长星作酒星。",
        "dynasty": "宋",
        "collection_info": null
    },
    {
        "uuid": "58f75a8ad58b7978bac6eaaf6f804e9f",
        "title": "养种园",
        "author": "曾极",
        "content": "百花堂裏赏芳菲，江左霸臣泪溅衣。\n肠断上林桃李树，春风一半未全归。",
        "dynasty": "宋",
        "collection_info": null
    },
    {
        "uuid": "15653893313b4b94263f4e53d5882a98",
        "title": "泼墨池",
        "author": "曾极",
        "content": "二酉珍储已徧窥，仙班宁肯列愚痴。\n注经穴石须勤苦，留得千年泼墨池。",
        "dynasty": "宋",
        "collection_info": null
    },
    {
        "uuid": "96208b2c56febed36eba92f2abb131cf",
        "title": "商飈馆",
        "author": "曾极",
        "content": "商飈基在昔人非，草木犹为富贵移。\n曾是六朝歌舞地，黄花一半染胭脂。",
        "dynasty": "宋",
        "collection_info": null
    },
    {
        "uuid": "2f7bb66f625548ea39ec124a934d6be1",
        "title": "梦笔驿",
        "author": "曾极",
        "content": "晋尚清谈笔力衰，文章高下亦随时。\n景纯不作文通死，五色毛锥付与谁。",
        "dynasty": "宋",
        "collection_info": null
    },
    {
        "uuid": "5f0d3a1ca04c4a3123d12a445f00fb66",
        "title": "蛇盘驿",
        "author": "曾极",
        "content": "枳篱华屋半雕残，列肆屠羊客卸鞍。\n霸气销沉形影歇，龙盘何事作蛇盘。",
        "dynasty": "宋",
        "collection_info": null
    },
    {
        "uuid": "e45ca8e8b02f5e7ed263c452ed82583d",
        "title": "射雉场",
        "author": "曾极",
        "content": "不整军容北射狐，却资媒翳取欢娱。\n山梁饮啄关何事，浪费君王金仆姑。",
        "dynasty": "宋",
        "collection_info": null
    },
    {
        "uuid": "71a5bdbf080787c7e8b289f478a248fe",
        "title": "乌衣巷",
        "author": "曾极",
        "content": "吴兵曾驻黑云都，江左夷吾此卜居。\n休把乌衣轻马巷，悬鹑结驷总丘墟。",
        "dynasty": "宋",
        "collection_info": null
    },
    {
        "uuid": "0d4a9a811f5ffb0540b7eb4fc7ea3626",
        "title": "钟山番人窟",
        "author": "曾极",
        "content": "千羣铁骑远来侵，凿穴钟山用意深。\n天堑连空遮不断，烟尘直到海中心。",
        "dynasty": "宋",
        "collection_info": null
    },
    {
        "uuid": "0cf72aeaecfb5429ee9dc56ed8a65a04",
        "title": "展上公",
        "author": "曾极",
        "content": "浩劫循环无始终，年年玉李杲春空。\n初成未占兹山顶，古老唯传展上公。",
        "dynasty": "宋",
        "collection_info": null
    },
    {
        "uuid": "06651b9afbb8cc8f7de4f9553584c03b",
        "title": "东晋",
        "author": "曾极",
        "content": "断简残编迹可寻，诸贤兴復不关心。\n未应全罪王夷甫，一任神州自陆沈。",
        "dynasty": "宋",
        "collection_info": null
    },
    {
        "uuid": "8619792c1487d182a9fb7767c8338fd6",
        "title": "渔父",
        "author": "曾极",
        "content": "智士旁观当局迷，沧浪钓叟出陈诗。\n江头风怒掀渔屋，底事全家醉不知。",
        "dynasty": "宋",
        "collection_info": null
    },
    {
        "uuid": "afb9b71fec5673243b9f1b947f261dbf",
        "title": "昇元阁铎",
        "author": "曾极",
        "content": "摩挲石柱藓痕斑，亡国如鸿去不还。\n无復切云三百尺，祗传风铎在人间。",
        "dynasty": "宋",
        "collection_info": null
    },
    {
        "uuid": "c1d67f48059bce7ef03969d1897a95dc",
        "title": "孙陵鹅眼钱",
        "author": "曾极",
        "content": "六代初终几变迁，孙陵无树起寒烟。\n青蚨细薄如榆荚，犹是当年买笑钱。",
        "dynasty": "宋",
        "collection_info": null
    },
    {
        "uuid": "4586c645aa2946a88262a8e068be38dd",
        "title": "澄心堂",
        "author": "曾极",
        "content": "楮生玉面务深藏，未肯横陈翰墨场。\n一幅降笺何用许，价高缘写宋文章。",
        "dynasty": "宋",
        "collection_info": null
    },
    {
        "uuid": "98233643ca4cd0c68f9f8eec74f69313",
        "title": "德庆堂字",
        "author": "曾极",
        "content": "森然笔势聚干将，气轧钟王未肯降。\n惆怅当年铁鈎锁，可能无意锁长江。",
        "dynasty": "宋",
        "collection_info": null
    },
    {
        "uuid": "e07f3c11bee6dfaec9d47d39b585518c",
        "title": "南唐金铜香炉",
        "author": "曾极",
        "content": "制作元从建业宫，形模奇古杂金铜。\n烟昏尘暗君休笑，曾在红罗扇影中。",
        "dynasty": "宋",
        "collection_info": null
    },
    {
        "uuid": "efe03c81d0b80748697fa9dbbd0dd91a",
        "title": "南唐宫中残獐",
        "author": "曾极",
        "content": "周庐巡徼列千兵，那得残獐堕禁庭。\n鹿走棘生先有象，天文未必直狼星。",
        "dynasty": "宋",
        "collection_info": null
    },
    {
        "uuid": "2d5273c48ef42467418b9d0ae793c148",
        "title": "南唐遣使",
        "author": "曾极",
        "content": "谈锋亹亹折强隣，专对当年亦有人。\n国老胸中兵百万，不将全力靠江神。",
        "dynasty": "宋",
        "collection_info": null
    },
    {
        "uuid": "37cc35eeb1160311ee9b8172da82484c",
        "title": "玉树后庭花",
        "author": "曾极",
        "content": "结绮临春成草莽，繁华都入暮烟中。\n后庭玉树迎秋色，犹带张妃脸上红。",
        "dynasty": "宋",
        "collection_info": null
    },
    {
        "uuid": "aedba2d21ba2f0e31e81add020db39fe",
        "title": "三段石",
        "author": "曾极",
        "content": "凛然皇象法书存，重屋应无野火焚。\n割据英雄余一念，断碑千载尚三分。",
        "dynasty": "宋",
        "collection_info": null
    },
    {
        "uuid": "33361704ce73fd88d8ef248332572ba6",
        "title": "没字碑",
        "author": "曾极",
        "content": "漫漫荒池浸绿芜，残碑一丈载龟趺。\n当年刻画书勋阀，雨打风吹字已无。",
        "dynasty": "宋",
        "collection_info": null
    },
    {
        "uuid": "f2b2b4ae65c48f08589e4bcbfa2dbf4b",
        "title": "校官碑",
        "author": "曾极",
        "content": "风摧雨剥校官碑，集古先生竟不知。\n同是光和千岁刻，未容苦县独称奇。",
        "dynasty": "宋",
        "collection_info": null
    },
    {
        "uuid": "0dbb49dc6ce9adc8e55f73260ea00a9f",
        "title": "石麒麟",
        "author": "曾极",
        "content": "短樊长堑起寒烟，知是何人古墓田。\n千岁石麟相对立，肘騣膊焰故依然。",
        "dynasty": "宋",
        "collection_info": null
    },
    {
        "uuid": "447d69110fc8ac23bbca3b14ebfe742d",
        "title": "石步道中有石麒麟数十",
        "author": "曾极",
        "content": "地悴天荒丘陇平，难从野老问衰兴。\n苍烟落日低迷处，折足麒麟记坏陵。",
        "dynasty": "宋",
        "collection_info": null
    },
    {
        "uuid": "55e6e0974ffcf90fc66141e28edbf331",
        "title": "水精大珠",
        "author": "曾极",
        "content": "冰玉摩尼如鹄卵，大千世界倒悬中。\n何人提向江头照，照见神州一半空。",
        "dynasty": "宋",
        "collection_info": null
    },
    {
        "uuid": "c52e7fb2576cac26139d470eda41e871",
        "title": "辎车",
        "author": "曾极",
        "content": "娅姹吴音今古同，宫粧袨服已成空。\n雕文结角辎车巧，犹有梁陈宫掖风。",
        "dynasty": "宋",
        "collection_info": null
    },
    {
        "uuid": "404392550d4c7839d210df3e10ac66f5",
        "title": "决囚灯",
        "author": "曾极",
        "content": "五详三覆始施刑，明灭兰膏岂足凭。\n可惜当年杀严续，无人为益决囚灯。",
        "dynasty": "宋",
        "collection_info": null
    },
    {
        "uuid": "1ff16636f1c09586e017a31955e0e16c",
        "title": "江南录",
        "author": "曾极",
        "content": "自古婴鳞或似狂，按诛潘佑事堪伤。\n凭谁寄语徐常侍，不杀忠臣国未亡。",
        "dynasty": "宋",
        "collection_info": null
    },
    {
        "uuid": "f0c90aab91e16f331a82e2efeb427f66",
        "title": "蜀海棠",
        "author": "曾极",
        "content": "传芳远远自西隣，锦伞高张熨眼新。\n花睡觉来红泪落，年年如忆故宫春。",
        "dynasty": "宋",
        "collection_info": null
    },
    {
        "uuid": "cbfe4199f20138d018ca82e1cdc23b90",
        "title": "凤州柳",
        "author": "曾极",
        "content": "蜀主函封遣使时，芳根元自凤州移。\n柔荑醽醁今安在，唯有青丝拂地垂。",
        "dynasty": "宋",
        "collection_info": null
    },
    {
        "uuid": "90d9c81b81f7a65e2b728dd4a10d99bf",
        "title": "南烛草木",
        "author": "曾极",
        "content": "驻采还年枉费功，羞将老色照青铜。\n仙方石䭀无消息，南烛垂珠颗颗红。",
        "dynasty": "宋",
        "collection_info": null
    },
    {
        "uuid": "cc24c41c5ff73db6a36e6c351004d96c",
        "title": "榠樝",
        "author": "曾极",
        "content": "子丹进馔色微黄，仙老调胹有禁方。\n五和糁奇无处觅，榠樝新熟压枝香。",
        "dynasty": "宋",
        "collection_info": null
    },
    {
        "uuid": "3a38acba3110385bdbc9f00c88a805fb",
        "title": "青松路",
        "author": "曾极",
        "content": "致君尧舜事何难，投老钟山赋考槃。\n愁杀天津桥上客，杜鹃声裏两眉攒。",
        "dynasty": "宋",
        "collection_info": null
    },
    {
        "uuid": "ae1cef7a56187cce1ecaa1b58de9c284",
        "title": "挽真西山二首  其一",
        "author": "曾极",
        "content": "云出西山雨未成，已闻华表鹤飞鸣。\n声名未必少黄霸，礼乐正缘无孔明。\n天下已传新宰相，胸中不改旧书生。\n寒蟾没入少微去，从此泰阶何日平。",
        "dynasty": "宋",
        "collection_info": null
    },
    {
        "uuid": "c2c42379e93ec51e8b86dd42876c9c57",
        "title": "挽真西山二首  其二",
        "author": "曾极",
        "content": "一片诚心并若丹，爱民何止十分宽。\n不成中国相司马，空使苍生望谢安。\n广益集思今已晚，以明佐圣古来难。\n治平一卷黄扉墨，留与君王拭泪看。",
        "dynasty": "宋",
        "collection_info": null
    },
    {
        "uuid": "e132c46a8a80fa14bd7e829fa402bf77",
        "title": "上朱晦庵",
        "author": "曾极",
        "content": "玄天默无言，妙契有伏义。\n爰初画八卦，圣学乃肇基。\n于皇陶唐氏，□心折危微。\n鲁叟述六经，为世立范围。\n正色斥诐淫，邹孟独先几。\n道丧向千载，华风变醇醨。\n皇纲一以振，属此文明时。\n真儒出河洛，坚白不磷缁。\n探我囊中胶，续彼桐上丝。\n徽音嗣正始，但惜和者稀。\n祥麟虽见获，凤鸟终来迟。\n珍重武夷翁，斯文今在兹。\n岩栖三十年，着书觉群迷。\n往者不可谏，来者犹可追。\n趋隅偶未谐，夙昔梦见之。\n散髮弄五絃，弹作南风诗。\n曲终起长嗟，絃绝有余悲。\n止止不復弹，缪然歌采薇。\n鸾翮有时铩，鸱鸢刺天飞。\n公乎抱高寒，岁晚将安归。",
        "dynasty": "宋",
        "collection_info": null
    },
    {
        "uuid": "61284d0d25252842b929ad506e172df0",
        "title": "蔡西山贬道州",
        "author": "曾极",
        "content": "四海朱夫子，征君独典刑。\n青云伯夷传，白首太玄经。\n有客怜孤愤，无人问独醒。\n瑶琴空宝匣，絃断不堪听。",
        "dynasty": "宋",
        "collection_info": null
    },
    {
        "uuid": "2878b134b8f3f496efc1a0769e8ed091",
        "title": "文公先生挽词",
        "author": "曾极",
        "content": "皇天开太极，庚戌圣贤生。\n六籍文将绝，千年道復明。\n渊源罗仲素，师友李延平。\n遶舍闽溪急，潺湲洛水声。",
        "dynasty": "宋",
        "collection_info": null
    },
    {
        "uuid": "60d2e1945f04660128ece12936b470da",
        "title": "濂溪",
        "author": "曾极",
        "content": "逍遥社裏周夫子，太极图成昼掩关。\n欲验箇中真动静，终朝临水对庐山。",
        "dynasty": "宋",
        "collection_info": null
    },
    {
        "uuid": "dc6c595011b96e2aa40e7b11330ae45a",
        "title": "送真泉州",
        "author": "曾极",
        "content": "隠然风节动朝行，屡叩龙墀贡皂囊。\n未促相如归蜀道，翻令汲黯去淮阳。\n便藩自足荣莱服，邃殿谁当补舜裳。\n急召诸贤固根本，玺书早晚出明光。",
        "dynasty": "宋",
        "collection_info": null
    },
    {
        "uuid": "23b1a51ee34651564004022d888064dd",
        "title": "寄陈正己",
        "author": "曾极",
        "content": "扊扅深闭断经过，倒摺尘编且卧痾。\n九十日春晴景少，一千年事乱时多。\n吟成楚些翻愁绝，鬓染吴霜奈老何。\n心铁正坚思急试，忆君中夜起悲歌。",
        "dynasty": "宋",
        "collection_info": null
    },
    {
        "uuid": "b8546009778975958cfffc7573d7a732",
        "title": "春望",
        "author": "曾极",
        "content": "楼上从容晓日明，春风随处动郊垧。\n定知有象根冲漠，未信至真惟杳冥。\n万化淳时云霭霭，一元亨处雨零零。\n无言共倚阑干曲，绿满原田水满汀。",
        "dynasty": "宋",
        "collection_info": null
    },
    {
        "uuid": "3f44a3615c43d302ad28af4af0846bf6",
        "title": "约友人赏春",
        "author": "曾极",
        "content": "人生何事最为亲，不看春容不识春。\n岸柳细摇多意思，野花初绽足精神。\n精神识得施为别，意思到时言语新。\n为报同门须急赏，莫教春去始伤春。",
        "dynasty": "宋",
        "collection_info": null
    },
    {
        "uuid": "9bda9494de4229a6c67470bbc58cfd3d",
        "title": "游寒岩  其一",
        "author": "曾极",
        "content": "金玉其相一两花，遐心空为尔兴嗟。\n山矾不用来修敬，只许江梅共一家。",
        "dynasty": "宋",
        "collection_info": null
    },
    {
        "uuid": "ddd2c1c007036f5e6bbd223689a770b1",
        "title": "游寒岩  其二",
        "author": "曾极",
        "content": "黄瑶白璧缀幽花，珍重高人为嘆嗟。\n织女横河溪月堕，杯盘狼籍水仙家。",
        "dynasty": "宋",
        "collection_info": null
    },
    {
        "uuid": "397026fcd89de635489b24fec3ff396b",
        "title": "松",
        "author": "曾极",
        "content": "彙进群奸卒召戎，萌芽培养自熙丰。\n当时手植留遗爱，只有岩前十八公。",
        "dynasty": "宋",
        "collection_info": null
    },
    {
        "uuid": "9edc2db3423609c920ef45908e5fb928",
        "title": "清凉广惠禅寺",
        "author": "曾极",
        "content": "鸣鞘响断苑墙平，敲戛惟闻风玉声。\n三百年间陵谷变，寒潮不到石头城。",
        "dynasty": "宋",
        "collection_info": null
    },
    {
        "uuid": "28c3601e9ee9dc35a926c0b984aaad12",
        "title": "往舂陵作",
        "author": "曾极",
        "content": "杖策行行访楚囚，也胜流落峤南州。\n鬓丝半是吴蚕吐，襟血全因蜀鸟流。\n径窄不妨随茧栗，路长那更听鈎辀。\n家山千里云千迭，十口生离两地愁。",
        "dynasty": "宋",
        "collection_info": null
    },
    {
        "uuid": "aa20f5913c8b68117197b9e6a5442911",
        "title": "题识山堂",
        "author": "曾极",
        "content": "抉开云气从天末，唤得炉峰入坐閒。\n似见二林春霭霭，殊闻三迭水潺潺。",
        "dynasty": "宋",
        "collection_info": null
    },
    {
        "uuid": "73a803e57bdf5644c99a96609d9436e0",
        "title": "寄陈正己",
        "author": "曾极",
        "content": "十载忧迫髮半华，东山有意凈胡沙。\n公车战策三千牍，腹笥兵书五十家。\n好佩青萍光夺月，莫惊赤羽气成霞。\n嗟予本亦轻生者，欲渡黄海掷马挝。",
        "dynasty": "宋",
        "collection_info": null
    },
    {
        "uuid": "d4cb7fb795b00a5f7f4fcf5a69cb0c60",
        "title": "题太平宫",
        "author": "曾极",
        "content": "前朝失太平，仙馆寄空名。\n日日有秋色，房房闻水声。\n碑传吴叟画，殿厄建炎兵。\n旧物云关在，新宫再落成。",
        "dynasty": "宋",
        "collection_info": null
    },
    {
        "uuid": "6d0e39f46c418a0c8c995cbb7706885c",
        "title": "六朝",
        "author": "曾极",
        "content": "倒指六朝事，江城不忍登。\n燕巢非故宅，兔窟徧诸陵。\n亹亹称王霸，嗟嗟感废兴。\n青山龙虎在，金气又消凝。",
        "dynasty": "宋",
        "collection_info": null
    },
    {
        "uuid": "89293b74087ef54bf24f31b7178a6371",
        "title": "大唐",
        "author": "曾极",
        "content": "仁义晋阳主，神功致太平。\n子孙承事业，妇寺窃权衡。\n府卫兵先坏，租庸调不行。\n未几三百载，逆贼入宫城。",
        "dynasty": "宋",
        "collection_info": null
    },
    {
        "uuid": "734fb4386acb44e931f4e5837f1381cc",
        "title": "五代",
        "author": "曾极",
        "content": "弒篡起交争，中原战血腥。\n王庭更五姓，民户乏孤丁。\n耕织常年弛，干戈甚日停。\n圣人祈早降，香雾达高冥。",
        "dynasty": "宋",
        "collection_info": null
    },
    {
        "uuid": "d5878e383e705a391d63c43c02000054",
        "title": "三十六宫",
        "author": "曾极",
        "content": "曲阁便房三十六，欲迴舞袖不容身。\n黄金壁带今安有，笑杀宣和大内人。",
        "dynasty": "宋",
        "collection_info": null
    },
    {
        "uuid": "d77d5191c5a8d62d26df55bf97472ef1",
        "title": "雨华台",
        "author": "曾极",
        "content": "昼可骑虹夜摘星，山根万瓦碧磷磷。\n雨台不为云光老，一洗南朝战伐尘。",
        "dynasty": "宋",
        "collection_info": null
    },
    {
        "uuid": "a1e85eb6208e898e1976e6bcbaa199bd",
        "title": "和李璧凌丹亭",
        "author": "曾极",
        "content": "思陵宸翰丽昭回，阁下金□长紫苔。\n试向凌丹寻妙墨，何时真见白云来。",
        "dynasty": "宋",
        "collection_info": null
    },
    {
        "uuid": "cf8f1872b86b4705eaed234b9125c008",
        "title": "凌丹亭",
        "author": "曾极",
        "content": "路转峰回杳霭中，石坛幡影表真风。\n凭谁貌取清虚老，与对濂溪太极翁。",
        "dynasty": "宋",
        "collection_info": null
    },
    {
        "uuid": "7e8443f5cc632ffa930d73d9f3ecafc7",
        "title": "挽蔡西山先生",
        "author": "曾极",
        "content": "天子中年后，名家信有初。\n身罹鈎党祸，学稿启蒙书。\n木直宜先伐，兰芳竟自锄。\n首阳千驷马，后世定何如。",
        "dynasty": "宋",
        "collection_info": null
    },
    {
        "uuid": "dfa7e0cf81061581cfe9218b7864ef80",
        "title": "红泉精舍",
        "author": "曾极",
        "content": "十里长松一幅巾，温汤浄濯满衣尘。\n石门隔断世间事，仙窟能容鹤上人。\n已主谢公为北道，更依华子作西邻。\n红泉可酒兼宜茗，便合躬耕老此身。",
        "dynasty": "宋",
        "collection_info": null
    },
    {
        "uuid": "409e246c95fad1b78438294abd92898d",
        "title": "和谢康乐华子冈韵",
        "author": "曾极",
        "content": "隠仙无定在，馆宇非一山。\n华子出商洛，巢云府渴泉。\n嬴颠刘蹶际，师生自为贤。\n颇哀区中人，峰岭起新阡。\n决绝目下事，驾鸿凌紫烟。\n身隠焉用文，灭迹隠空筌。\n云仍散洲渚，世渔业相传。\n笭箵挂虎落，舴艋当门前。\n蹇予厌世议，企石听潺湲。\n山空月明时，足音自跫然。",
        "dynasty": "宋",
        "collection_info": null
    },
    {
        "uuid": "52430799700fec7783a04e9538fb7060",
        "title": "游华子冈红泉碧涧",
        "author": "曾极",
        "content": "去城纔半驿，深谷自逶迤。\n藤络崩崖石，松垂倒地枝。\n寒山缩毛髮，碧涧照须眉。\n霜气全消歇，空存太傅祠。",
        "dynasty": "宋",
        "collection_info": null
    }
]