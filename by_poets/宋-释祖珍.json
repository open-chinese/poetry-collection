[
    {
        "uuid": "444e3dd094e9c1d44605b84b6c0b0fe8",
        "title": "偈三十五首  其一",
        "author": "释祖珍",
        "content": "青毡本属吾家，日用何曾欠阙。\n要识裏许清规，除是君子可八。",
        "dynasty": "宋",
        "collection_info": null
    },
    {
        "uuid": "68ef01e0b01bbb6027b123c56ad1e0d2",
        "title": "偈三十五首  其二",
        "author": "释祖珍",
        "content": "非衣不传于法，非法不授于衣。\n衣既已授，法若为传。\n玲珑八面自回合，峭峻一方谁敢窥。",
        "dynasty": "宋",
        "collection_info": null
    },
    {
        "uuid": "3ffb14317750fff3c0944a035c8df996",
        "title": "偈三十五首  其三",
        "author": "释祖珍",
        "content": "高而无上不可极，渊而无下不可测。\n欲知步步透双关，看取清风生两腋。",
        "dynasty": "宋",
        "collection_info": null
    },
    {
        "uuid": "af98d1df3e6127240ff2c5d9d582242d",
        "title": "偈三十五首  其四",
        "author": "释祖珍",
        "content": "自惭疏拙百无能，下板长行粥饭僧。\n岂谓因缘有侥倖，千斤担子若为胜。",
        "dynasty": "宋",
        "collection_info": null
    },
    {
        "uuid": "af0ccaa73354ae669b6197385d49d286",
        "title": "偈三十五首  其五",
        "author": "释祖珍",
        "content": "二月春将半，桃花开烂熳。\n纷纷寻剑客，谁是不疑汉。",
        "dynasty": "宋",
        "collection_info": null
    },
    {
        "uuid": "cfe21d28189cf43be9a81b9ff924baac",
        "title": "偈三十五首  其六",
        "author": "释祖珍",
        "content": "百岁光阴如劈箭，无常生灭日迁变。\n唯有摩诃般若多，耀古腾今无背面。\n见不见，碗子扑落地，碟子成八片。",
        "dynasty": "宋",
        "collection_info": null
    },
    {
        "uuid": "c295a2ac6b78c1739af47fced39bc0ed",
        "title": "偈三十五首  其七",
        "author": "释祖珍",
        "content": "十五日已前，藏身处没踪迹。\n十五日已后，没踪迹处莫藏身。\n正当十五日，布袋头开，全身显露。\n不怜鹅护雪，且喜蜡入冰。",
        "dynasty": "宋",
        "collection_info": null
    },
    {
        "uuid": "f8a6509b9c8bfb271075e35b1c9a6777",
        "title": "偈三十五首  其八",
        "author": "释祖珍",
        "content": "长年追逐走埃尘，嬴得闲名累此身。\n争似别峰峰顶上，一庵高卧与云邻。",
        "dynasty": "宋",
        "collection_info": null
    },
    {
        "uuid": "d7658b63cdc6cc0417a7ed51caf1e2ed",
        "title": "偈三十五首  其九",
        "author": "释祖珍",
        "content": "岩谷相从始晏然，又携瓶锡应时缘。\n奉川此去无多远，兴发何妨访戴船。",
        "dynasty": "宋",
        "collection_info": null
    },
    {
        "uuid": "0b4800c64b30f4c31daeb84fb9702832",
        "title": "偈三十五首  其一○",
        "author": "释祖珍",
        "content": "衰老百一堪，担头入闹篮。\n生涯何所有，弥勒是同龛。",
        "dynasty": "宋",
        "collection_info": null
    },
    {
        "uuid": "19d250dd166eeea15315e2a362780ea4",
        "title": "偈三十五首  其一一",
        "author": "释祖珍",
        "content": "大道只在目前，要且目前难睹。\n欲识大道真体，不离声色言语。",
        "dynasty": "宋",
        "collection_info": null
    },
    {
        "uuid": "32ce8afe75a57b289ca2c6da95dbf75c",
        "title": "偈三十五首  其一二",
        "author": "释祖珍",
        "content": "寻牛须访迹，学道访无心。\n迹在牛还在，无心道易寻。",
        "dynasty": "宋",
        "collection_info": null
    },
    {
        "uuid": "b75d40929ff5cc5436df29459af465ed",
        "title": "偈三十五首  其一三",
        "author": "释祖珍",
        "content": "离四句，绝百非，头长三尺知是谁。\n江北江南问王老，一狐疑了一狐疑。",
        "dynasty": "宋",
        "collection_info": null
    },
    {
        "uuid": "843523e2aa1f01404c99fb5f3afe86f7",
        "title": "偈三十五首  其一四",
        "author": "释祖珍",
        "content": "佛不远人，即心而证。\n法无所着，触境皆如。",
        "dynasty": "宋",
        "collection_info": null
    },
    {
        "uuid": "4f1e7d6fcbf38ca37f2a9663af4c8e83",
        "title": "偈三十五首  其一五",
        "author": "释祖珍",
        "content": "向上一路，千圣不传。\n恁么明得，十万八千。\n桃红李白蔷薇紫，问着春风总不知。",
        "dynasty": "宋",
        "collection_info": null
    },
    {
        "uuid": "a325860074ff6e9c1f8aa1248df2193d",
        "title": "偈三十五首  其一六",
        "author": "释祖珍",
        "content": "春已去，夏初临，相逢休话本来心。\n随缘斋粥海山寺，从听堂前草自深。",
        "dynasty": "宋",
        "collection_info": null
    },
    {
        "uuid": "8aef37379b2f0c4232c872f91b831021",
        "title": "偈三十五首  其一七",
        "author": "释祖珍",
        "content": "吾心似秋月，碧潭清皎洁。\n无物堪比伦，教我如何说。",
        "dynasty": "宋",
        "collection_info": null
    },
    {
        "uuid": "bf4111890c5570201a88c62e6875864e",
        "title": "偈三十五首  其一八",
        "author": "释祖珍",
        "content": "诸人被十二时使，老僧使得十二时。\n牧童岭上一声笛，惊起群鸦绕树飞。",
        "dynasty": "宋",
        "collection_info": null
    },
    {
        "uuid": "8633f2732902aa67347826198015e6c3",
        "title": "偈三十五首  其一九",
        "author": "释祖珍",
        "content": "飘空一叶两新收，暑退凉生万壑秋。\n贴肉汗衫纔脱下，横吹木笛倒骑牛。",
        "dynasty": "宋",
        "collection_info": null
    },
    {
        "uuid": "d4d8af87a91b63f3da684ff1c2f243d0",
        "title": "偈三十五首  其二○",
        "author": "释祖珍",
        "content": "物物到心上，全心物自闲。\n古今城郭裏，得者住如山。",
        "dynasty": "宋",
        "collection_info": null
    },
    {
        "uuid": "6d8402ba5177a52a6e3b3a435bcdbe04",
        "title": "偈三十五首  其二一",
        "author": "释祖珍",
        "content": "九夏斯临结集时，满堂云水復明谁。\n若言相见交肩过，未免依前落见知。",
        "dynasty": "宋",
        "collection_info": null
    },
    {
        "uuid": "de2dd52d1f991f59a2c2ed2f00576b2c",
        "title": "偈三十五首  其二二",
        "author": "释祖珍",
        "content": "十五日已前，过去心不可得。\n十五日已后，未来心不可得。\n正当十五日，现在心不可得。\n三心既不有，万象復明谁。",
        "dynasty": "宋",
        "collection_info": null
    },
    {
        "uuid": "3a44f5927a8f25f3c610af47a621a9ae",
        "title": "偈三十五首  其二三",
        "author": "释祖珍",
        "content": "文殊三处度夏，别峰两院禁足。\n谁知把住放行，尽道违真逆俗。",
        "dynasty": "宋",
        "collection_info": null
    },
    {
        "uuid": "0e77c299e2a919ce8cdd243bf89c10d6",
        "title": "偈三十五首  其二四",
        "author": "释祖珍",
        "content": "知幻即离，不作方便。\n离幻即觉，亦无渐次。",
        "dynasty": "宋",
        "collection_info": null
    },
    {
        "uuid": "36ee4b059e8c43ec280d9cf99b6ab30e",
        "title": "偈三十五首  其二五",
        "author": "释祖珍",
        "content": "青春已去，朱夏斯临。\n放下横肩楖𣗖，宴坐古佛丛林。\n荆山之璞不须觅，赤水之珠何用寻。\n纵饶寻觅得，失却本来心。",
        "dynasty": "宋",
        "collection_info": null
    },
    {
        "uuid": "dce803f174cc9e06eb4b2683f3672d94",
        "title": "偈三十五首  其二六",
        "author": "释祖珍",
        "content": "我所得智慧，微妙最第一。\n众生诸根钝，着乐痴所盲。",
        "dynasty": "宋",
        "collection_info": null
    },
    {
        "uuid": "6cc33c65d8588c7fed2b5d74037d8d6c",
        "title": "偈三十五首  其二七",
        "author": "释祖珍",
        "content": "眼若不睡，诸梦自除。\n心若不异，万法一如。",
        "dynasty": "宋",
        "collection_info": null
    },
    {
        "uuid": "743e05df96ad8b6e14000ac6eeccfbda",
        "title": "偈三十五首  其二八",
        "author": "释祖珍",
        "content": "有句无句，如藤倚树。\n眼睛定动，失却巴鼻。",
        "dynasty": "宋",
        "collection_info": null
    },
    {
        "uuid": "21b936b02a8b129abf312c16a0353759",
        "title": "偈三十五首  其二九",
        "author": "释祖珍",
        "content": "向上一路，千圣不传。\n学者劳形，如猿捉影。",
        "dynasty": "宋",
        "collection_info": null
    },
    {
        "uuid": "9772185674eeaca5d899c79e37231d34",
        "title": "偈三十五首  其三○",
        "author": "释祖珍",
        "content": "断除鬚髪着僧衣，精进当遵古佛仪。\n一念不生亲领略，方知我法妙难思。",
        "dynasty": "宋",
        "collection_info": null
    },
    {
        "uuid": "b39247daedd60466db925d6ac693f510",
        "title": "偈三十五首  其三一",
        "author": "释祖珍",
        "content": "心月孤圆，虚明洞透。\n晓耀古辉今，丝毫不漏。",
        "dynasty": "宋",
        "collection_info": null
    },
    {
        "uuid": "f4dd9bc4a083bd2d55f1bca010a2300b",
        "title": "偈三十五首  其三二",
        "author": "释祖珍",
        "content": "灵文一阅五千卷，感果当知越四禅。\n应笑毗耶方丈裏，却容天女问因缘。",
        "dynasty": "宋",
        "collection_info": null
    },
    {
        "uuid": "e456f052e47bf4c9119eaba058b0a8ee",
        "title": "偈三十五首  其三三",
        "author": "释祖珍",
        "content": "蔡居士，昔也恁么来，今也恁么去。\n今昔两无殊，去来拟何处。\n住住，明明百草头，明明无生路。",
        "dynasty": "宋",
        "collection_info": null
    },
    {
        "uuid": "f23b584f4888665bc7a829d8a4750a88",
        "title": "偈三十五首  其三四",
        "author": "释祖珍",
        "content": "陋巷闭门唯读书，了无尘果自如初。\n时来坐脱西窗下，惊起须弥遶太虚。",
        "dynasty": "宋",
        "collection_info": null
    },
    {
        "uuid": "2998dc2c280a22fd1a705774cb783b45",
        "title": "偈三十五首  其三五",
        "author": "释祖珍",
        "content": "是处青山可垛跟，白云流水绕孤村。\n笑携拄杖出门去，三世谁知一口吞。",
        "dynasty": "宋",
        "collection_info": null
    },
    {
        "uuid": "38af25379e3f00bedb551831bbf9b36d",
        "title": "游龙湫拜诺矩罗尊者",
        "author": "释祖珍",
        "content": "十里松溪到上流，断崖千尺泻龙湫。\n谁言尊者心无着，冷眼长年看不休。",
        "dynasty": "宋",
        "collection_info": null
    },
    {
        "uuid": "27356518692c65f33f4e606248477f61",
        "title": "临终偈",
        "author": "释祖珍",
        "content": "生本无生，死本无死。\n生死二途，了无彼此。",
        "dynasty": "宋",
        "collection_info": null
    }
]