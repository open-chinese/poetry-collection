[
    {
        "uuid": "5c7ebf03329a00e52da0824d3402a1ca",
        "title": "奉题周南仲正字所藏阎立本画苏李别",
        "author": "朱鼐",
        "content": "少卿昔在河梁别，执手踟蹰不能发。\n万古初传五字诗，努力相期在明德。\n子卿海上毡为食，故人朅来重相觌。\n不觉看羊度岁年，却因射鴈传消息。\n人间此是长别离，少卿在虏子卿归。\n归欤尚握汉臣节，留者永衣胡人衣。\n天长地阔半尺绢，满眼云愁风景变。\n一人仰叫头脱冠，一人横涕袖着面。\n阎君国相称画师，未必想像能尔奇。\n前身恐是胡妇子，曾见两公分袂时。",
        "dynasty": "宋",
        "collection_info": null
    }
]