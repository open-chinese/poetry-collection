[
    {
        "title": "酹江月・念奴娇 神州沈陆",
        "author": "胡世将",
        "content": "神州沈陆，问谁是、一范一韩人物。\n北望长安应不见，抛却关西半壁。\n塞马晨嘶，胡笳夕引，赢得头如雪。\n三秦往事，只数汉家三杰。\n试看百二山河，奈君门万里，六师不发。\n阃外何人回首处，铁骑千群都灭。\n拜将台敧，怀贤阁杳，空指冲冠发。\n阑干拍遍，独对中天明月。",
        "dynasty": "宋",
        "collection_info": null
    },
    {
        "title": "建炎丞相成国吕忠穆公退老堂  其一",
        "author": "胡世将",
        "content": "云水郊深退老堂，公来野服换龙章。\n四朝尽瘁身犹健，一德同寅福未央。\n小隐聊堪供放浪，神州终倚致平康。\n功成他日归休地，海表家风有故乡。",
        "dynasty": "宋",
        "collection_info": null
    },
    {
        "title": "建炎丞相成国吕忠穆公退老堂  其二",
        "author": "胡世将",
        "content": "卜宅他乡得偃休，忘怀遇坎復乘流。\n功高天地云龙会，心寄丘园水石幽。\n墨客骚人多赋咏，金堂玉室纵追游。\n公念问舍真无负，自是豪英百尺楼。",
        "dynasty": "宋",
        "collection_info": null
    },
    {
        "title": "癸丑三月十日自涌泉寺过吴文叟山居临溪观鱼辄题二诗  其一",
        "author": "胡世将",
        "content": "云物起争岩石秀，水拉行带野花香。\n一山应接知无暇，赖有青春白日长。",
        "dynasty": "宋",
        "collection_info": null
    },
    {
        "title": "癸丑三月十日自涌泉寺过吴文叟山居临溪观鱼辄题二诗  其二",
        "author": "胡世将",
        "content": "偶寻胜赏到山扉，溪影涵晖动翠微。\n正欲临流看鱼乐，扁舟宁待夜潮归。",
        "dynasty": "宋",
        "collection_info": null
    }
]