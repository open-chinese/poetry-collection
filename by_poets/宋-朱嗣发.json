[
    {
        "title": "摸鱼儿 对西风、鬓摇烟碧",
        "author": "朱嗣发",
        "content": "对西风、鬓摇烟碧，参差前事流水。\n紫丝罗带鸳鸯结，的的镜盟钗誓。\n浑不记、漫手织回文，几度欲心碎。\n安花着蒂。\n奈雨覆云翻，情宽分窄，石上玉簪脆。\n朱楼外。\n愁压空云欲坠。\n月痕犹照无寐。\n阴晴也只随天意。\n枉了玉消香碎。\n君且醉。\n君不见、长门青草春风泪。\n一时左计。\n悔不早荆钗，暮天修竹，头白倚寒翠。",
        "dynasty": "宋",
        "collection_info": null
    }
]