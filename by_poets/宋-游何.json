[
    {
        "uuid": "6fd9b604ecdfca89d29be4c7f6564f12",
        "title": "绍兴乙丑七月幕谷游何萧卿乘月独游淡岩书事兼简零陵宰君李兄秀实",
        "author": "游何",
        "content": "渡过潇江日已曛，影和明月共三人。\n名岩近郭别州少，好事更谁如我真。\n绝顶有天浮碧树，凌秋无暑断红尘。\n终当早弃人间事，来与山僧作并邻。",
        "dynasty": "宋",
        "collection_info": null
    },
    {
        "uuid": "5d62a9f507a98230146110e4b183fc9b",
        "title": "绍兴乙丑秋仲冒雨独游阳华岩胜绝未让淡山岩恨古今诗人未有奇句潏上游何临清流以赋之且棕鞋桐帽怅不一陪浮溪先生金华居士以徜徉",
        "author": "游何",
        "content": "西风卷痴云，欲压不堕地。\n化作碧孱颜，融结在空际。\n是名阳华岩，造物一何异。\n东山雨脚断，明月招我至。\n傍窥嵌窦深，密恐鬼神閟。\n细度泬寥风，旧无卑湿气。\n虚阁架其中，榜以浮岚美。\n下有潺湲溪，翻雪轰雷比。\n阁背两桥分，岩胁双龙起。\n石如缨络垂，整整翠緌委。\n又如鼙鼓形，挝击声颇厉。\n溪水相与喧，镗鞈乱宫征。\n岩穷天忽开，木杪风自靡。\n坐久髮毛寒，兴逸诗语绮。\n无人共一尊，有客自千里。\n山僧颇慇勤，相伴亦忘寐。\n拂石要题诗，挥毫留汉隶。",
        "dynasty": "宋",
        "collection_info": null
    }
]