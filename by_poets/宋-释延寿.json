[
    {
        "uuid": "6bcb6319cabd118291d2399e705440f5",
        "title": "山居诗  其一",
        "author": "释延寿",
        "content": "此事从来已绝疑，安然乐道合希夷。\n依山偶得还源旨，拂石閒题出格诗。\n水待冻开成细溜，薪从霜后拾枯枝。\n因兹永断攀缘意，誓与青松作老期。",
        "dynasty": "宋",
        "collection_info": null
    },
    {
        "uuid": "1be120708b3c1ed8b8bb222ffa76d1bd",
        "title": "山居诗  其二",
        "author": "释延寿",
        "content": "古树交盘簇径深，阒无人到为难寻。\n祇和算计千般事，谁解消停一点心。\n冰锁瀑声中夜断，云吞岳影半天沈。\n寒灯欲绝禅初起，透牖疏风触短襟。",
        "dynasty": "宋",
        "collection_info": null
    },
    {
        "uuid": "c032615d745b6ff1f91f3b18781ee047",
        "title": "山居诗  其三",
        "author": "释延寿",
        "content": "祇园閒适乐箪瓢，莫讶烟霞道路遥。\n龙穴定知潜碧海，鹏程终是望丹霄。\n拨云岩下来泉脉，嚼草坡边辨药苗。\n门锁薜萝无客至，庵前时有白云朝。",
        "dynasty": "宋",
        "collection_info": null
    },
    {
        "uuid": "3548846bdea90855c06ca66c12b8ff41",
        "title": "山居诗  其四",
        "author": "释延寿",
        "content": "贪生养命事皆同，独坐閒居意颇慵。\n入夏驱驰巢树鹊，经春劳役探花蜂。\n石炉香尽寒灰薄，铁磬声微古锈浓。\n寂寂虚怀无一念，任从苍藓没行踪。",
        "dynasty": "宋",
        "collection_info": null
    },
    {
        "uuid": "d6ea75870f552eb86d3ff955c179cbcb",
        "title": "山居诗  其八",
        "author": "释延寿",
        "content": "碧峤经年常寂寂，更无閒事可相于。\n超伦每效高僧行，得力难忘古佛书。\n落叶乱渠凭水荡，浮云翳月倩风除。\n方知懒与真空合，一衲閒披憩旧庐。",
        "dynasty": "宋",
        "collection_info": null
    },
    {
        "uuid": "145cdc75af7411750e60c56f172d2ba7",
        "title": "山居诗  其一○",
        "author": "释延寿",
        "content": "旷然不被兴亡坠，豁尔难教宠辱惊。\n鼓角城遥无伺候，轮蹄路绝免逢迎。\n暖眠纸帐茅堂密，稳坐蒲团石面平。\n祇有此途为上策，更无余事可关情。",
        "dynasty": "宋",
        "collection_info": null
    },
    {
        "uuid": "6eab56edbe53f49e547c941fad23c94d",
        "title": "山居诗  其一一",
        "author": "释延寿",
        "content": "触目堪嗟失路人，坦然王道却迷津。\n井籐梗上存余命，石火光中保幻身。\n任老岂知头顶白，忘缘谁觉世閒春。\n容颜枯槁元非病，亭沼消疏不是贫。",
        "dynasty": "宋",
        "collection_info": null
    },
    {
        "uuid": "6d46df2e8add8f28a5684ccf87832a08",
        "title": "山居诗  其一二",
        "author": "释延寿",
        "content": "言行相应宜此地，空谈大隠也无端。\n升沈岐路非他得，生熟根机且自看。\n瞋火微烟还渐息，贪泉余润亦消干。\n平生正直须甘取，虚幻门中莫自瞒。",
        "dynasty": "宋",
        "collection_info": null
    },
    {
        "uuid": "be56a8518a0cbe481627fd45b38f099d",
        "title": "山居诗  其一四",
        "author": "释延寿",
        "content": "进退应须与智论，浮萍自在为无根。\n埽门何太抛途辙，解佩犹能弃渥恩。\n草径旋封迷旧迹，苔阶乱织露新痕。\n不唯此景供游赏，无限烟萝尽一吞。",
        "dynasty": "宋",
        "collection_info": null
    },
    {
        "uuid": "a5185cfd7eb763dc2f2a5e78bc335397",
        "title": "山居诗  其一六",
        "author": "释延寿",
        "content": "抱朴澄神藴道光，石炉閒爇六时香。\n曳空横野云和静，逗石穿崖水自忙。\n晚圃雨来葵叶嫩，晴坡烧后蕨苗长。\n一心包尽干坤内，莫把閒文更度量。",
        "dynasty": "宋",
        "collection_info": null
    },
    {
        "uuid": "5b9432660a41c5c893420b2bc95ebd87",
        "title": "山居诗  其一七",
        "author": "释延寿",
        "content": "松萝閒锁一身孤，履道安禅是密谟。\n借问野云谁断续，思量春草自荣枯。\n多见异兽心堪伏，来惯幽禽不用呼。\n万物尽从成熟得，莫教容易丧工夫。",
        "dynasty": "宋",
        "collection_info": null
    },
    {
        "uuid": "b6e94d6cedb7dba84d8de6b5b684931b",
        "title": "山居诗  其一九",
        "author": "释延寿",
        "content": "青山一坐万缘休，努力应须与古俦。\n散诞襟怀因绝趣，消疏活计为无求。\n花明小砌和春月，松暗前轩带雨秋。\n景像自开还自合，怡然何必更忘忧。",
        "dynasty": "宋",
        "collection_info": null
    },
    {
        "uuid": "693ec68c077b92e314fccd1b7ba94e08",
        "title": "山居诗  其二○",
        "author": "释延寿",
        "content": "自甘疏拙懒经营，大道从来戒满盈。\n但起贪心迷有限，谁能触目悟无生。\n云融远景危峰小，风戛寒溪野艇横。\n禅后不妨敷六义，祇图歌出野人情。",
        "dynasty": "宋",
        "collection_info": null
    },
    {
        "uuid": "684f9bd0b3d42c5536c37dd37904a723",
        "title": "山居诗  其二一",
        "author": "释延寿",
        "content": "忙处须閒淡处浓，世情疏后道情通。\n了然得旨青冥外，兀尔虚心罔象中。\n泉细石根飞不尽，云蒙山脚出无穷。\n樵夫钓客虽閒散，未必真栖与我同。",
        "dynasty": "宋",
        "collection_info": null
    },
    {
        "uuid": "b7a9e41408c6ea327cafed31dbfe9b1a",
        "title": "山居诗  其二二",
        "author": "释延寿",
        "content": "且停多事莫矜夸，寂寞门中有道华。\n隈岭静同猿窟宅，栽松閒共鹤生涯。\n荣来祇爱添余禄，春过谁能悟落花。\n唯有卧云尘外客，无思无虑老烟霞。",
        "dynasty": "宋",
        "collection_info": null
    },
    {
        "uuid": "9561cbc1bf33bfa3d227e6d327ddb3a0",
        "title": "山居诗  其二三",
        "author": "释延寿",
        "content": "沈沈竹院锁轻烟，澹澹霞光欲曙天。\n遇境偶吟情自逸，逢人话道意无偏。\n古松交处眠青帐，细草浓时坐碧毡。\n祇此逍遥何所得，蔬食寒寝度年年。",
        "dynasty": "宋",
        "collection_info": null
    },
    {
        "uuid": "5dfe317af319babcfcd2d79a6d724d5d",
        "title": "山居诗  其二四",
        "author": "释延寿",
        "content": "危岭如登百尺楼，千般异景望中收。\n浮生但向忙时过，万事须从静处休。\n道直岂教容鬼怪，理平唯祇使魔愁。\n空门莫说无知己，满目松萝是我俦。",
        "dynasty": "宋",
        "collection_info": null
    },
    {
        "uuid": "60b22e772479c5e43cdbe515ab5e51b6",
        "title": "山居诗  其二五",
        "author": "释延寿",
        "content": "巨侵层峦本自平，只缘人世强分明。\n五侯门外悲观意，长乐坡头去住情。\n学道不如忘有念，修身争是了无生。\n三祗功业犹难及，谁信尘劳直下明。",
        "dynasty": "宋",
        "collection_info": null
    },
    {
        "uuid": "f6396f958b24637303e84daed78530a6",
        "title": "山居诗  其二六",
        "author": "释延寿",
        "content": "雾锁烟霾宴寂堂，含虚凝绿水云乡。\n搜玄偈裏真风远，招隠诗中野思长。\n真柏最宜堆厚雪，危花终怯下轻霜。\n滔滔一点无依处，举足方知尽道场。",
        "dynasty": "宋",
        "collection_info": null
    },
    {
        "uuid": "e23b8c14cb7d0375057b8c70feb15f86",
        "title": "山居诗  其二七",
        "author": "释延寿",
        "content": "投足烟峦养病躯，驰求终是用工夫。\n千般有作皆从智，万种无依自合愚。\n意地已抛尘事业，心田唯种稻根株。\n非时免见千人世，野食山袍自有谟。",
        "dynasty": "宋",
        "collection_info": null
    },
    {
        "uuid": "34279ba9c9cc344c796d929befeefd34",
        "title": "山居诗  其二八",
        "author": "释延寿",
        "content": "急景韶颜不可追，岂堪回首暂思之。\n浮云已断平生望，高节须存往日期。\n庭树任猿偷熟果，崖松停鹤惜高枝。\n轮蹄碌碌何时歇，辗尽红尘为阿谁。",
        "dynasty": "宋",
        "collection_info": null
    },
    {
        "uuid": "f3800c956cec119eb2aa95b805fa1569",
        "title": "山居诗  其二九",
        "author": "释延寿",
        "content": "幽栖岂可事徒然，昼讽莲经夜坐禅。\n吟裏有声皆实相，定中无境不虚玄。\n直教似月临千界，还遣如空度万缘。\n从此必知宏此志，免教虚掷愧前贤。",
        "dynasty": "宋",
        "collection_info": null
    },
    {
        "uuid": "f2b884a899de973e0d4d41e77498760e",
        "title": "山居诗  其三○",
        "author": "释延寿",
        "content": "何如深谷一遗人，宴坐经行不累身。\n废宅可嗟频换主，凋丛愁见几迴春。\n尖尖石笑烟笼碧，点点苔钱雨洗新。\n堪笑古人非我意，居山多是避强秦。",
        "dynasty": "宋",
        "collection_info": null
    },
    {
        "uuid": "81ec1cfd1417495550ecc472861277d0",
        "title": "山居诗  其三一",
        "author": "释延寿",
        "content": "有山有水更何忧，知足能令万事休。\n大道不从心外得，浮荣须向世閒求。\n衝开烟缕飞黄鸟，点破潭心瀁白鸥。\n好景尽归余掌握，岂劳艰险访瀛洲。",
        "dynasty": "宋",
        "collection_info": null
    },
    {
        "uuid": "446afac7e77b7ad1a60b1a911343efad",
        "title": "山居诗  其三二",
        "author": "释延寿",
        "content": "万事从来祇自招，安危由己路非遥。\n笙歌韵裏花先落，松桧枝閒云未消。\n数下磬声孤月夜，一炉香翥白云朝。\n谁人会我高楼意，门掩空庭思寂寥。",
        "dynasty": "宋",
        "collection_info": null
    },
    {
        "uuid": "d279af38ffb12cd248d92d619a2571a9",
        "title": "山居诗  其三三",
        "author": "释延寿",
        "content": "万象从来一径通，但缘分别便西东。\n遗簪祇为情难尽，泣路方知意未穷。\n偃仰不抛青嶂裏，往来多在白云中。\n平生分野应难比，涧饮林栖得古风。",
        "dynasty": "宋",
        "collection_info": null
    },
    {
        "uuid": "a3cbccddb497385cbda0fc67a4447f0e",
        "title": "山居诗  其三四",
        "author": "释延寿",
        "content": "遁逸从来格自高，莫将泰岳比秋毫。\n冷烟寒月真吾侣，瘦竹苍松是我曹。\n霜树叶疏幽径出，云泉声急晓风高。\n唯当话道閒吟外，时得工夫补毳袍。",
        "dynasty": "宋",
        "collection_info": null
    },
    {
        "uuid": "d69280927846c7e0a211d47e202cfbfd",
        "title": "山居诗  其三五",
        "author": "释延寿",
        "content": "任运腾腾无所依，閒游长坐性怡怡。\n疏林不遣閒人到，密意多应夜月知。\n骤雨过时苔路滑，拨云行处石桥危。\n尘沙劫尽清风在，何假虚名上古碑。",
        "dynasty": "宋",
        "collection_info": null
    },
    {
        "uuid": "cd81c83689782359668fd543add63ad7",
        "title": "山居诗  其三六",
        "author": "释延寿",
        "content": "抱拙藏锋过暮年，高名何必指前贤。\n祇于心上标空界，谁说壶中别有天。\n鬰密远林停宿雾，萧骚疏竹埽寒烟。\n从兹不更移瓶锡，身外无余意了然。",
        "dynasty": "宋",
        "collection_info": null
    },
    {
        "uuid": "62886fb3dc175bc7a7c96950c6bf8fda",
        "title": "山居诗  其三八",
        "author": "释延寿",
        "content": "松阴疏冷罩寒门，静见吾宗已绝论。\n驱得万途归理窟，更无一事出心源。\n烟云忽闭岩前洞，鷄犬时闻岭下村。\n放旷本来无别意，免教停海起波痕。",
        "dynasty": "宋",
        "collection_info": null
    },
    {
        "uuid": "b5fc71df3cbe00687fa81d6dc9bca2a8",
        "title": "山居诗  其三九",
        "author": "释延寿",
        "content": "景虚情澹两何依，抱一冥真绝万机。\n松韵余风凉竹户，柏摇残露湿禅衣。\n岩灯雾逼寒光小，石像尘昏古画微。\n得趣了然无所虑，任缘终日送斜晖。",
        "dynasty": "宋",
        "collection_info": null
    },
    {
        "uuid": "3cc70d2ac81458b6c4f4afef7cf99841",
        "title": "山居诗  其四○",
        "author": "释延寿",
        "content": "遁迹无图匿姓名，万重山后葺茅亭。\n随情因事搜新偈，探妙穷微阅古经。\n与道交时心绝念，从缘感处物通灵。\n应须长远存高节，屹屹乔松老更青。",
        "dynasty": "宋",
        "collection_info": null
    },
    {
        "uuid": "c88b1b852354ea4a569a58e6637b35e6",
        "title": "山居诗  其四一",
        "author": "释延寿",
        "content": "閒思尘世大悠哉，进趣门中尽可该。\n抛却工夫平世路，枉劳心力构僊台。\n隘空云水千重合，帀野烟霞一径开。\n幸有圆成平坦处，辛勤谁解望山来。",
        "dynasty": "宋",
        "collection_info": null
    },
    {
        "uuid": "be3af013f5245b6450c10ebf6081d925",
        "title": "山居诗  其四三",
        "author": "释延寿",
        "content": "身心閒后思怡然，缅想难忘契道言。\n千种却教归淡薄，万般须是到根源。\n疏疏雨趁归巢鸟，密密烟藏抱子猿。\n禅罢吟来无一事，远山驱景入茅轩。",
        "dynasty": "宋",
        "collection_info": null
    },
    {
        "uuid": "e6ad414fa1e9587afeaaaacc8c4db4f5",
        "title": "山居诗  其四四",
        "author": "释延寿",
        "content": "万境閒来情澹澹，羣嚣息后思微微。\n当时白业无门入，今日玄关有路归。\n熟果不摇翻自落，生禽谁唤却惊飞。\n到头何用空忙得，任运应须待对机。",
        "dynasty": "宋",
        "collection_info": null
    },
    {
        "uuid": "a242b21f9b7df176a664d293bb9fd46f",
        "title": "山居诗  其四五",
        "author": "释延寿",
        "content": "携筇閒步望山行，竟日逍遥任野情。\n上岭梯登危石侧，渡溪桥踏古槎横。\n绿罗水皱岩根急，红锦霞舒海面明。\n一轴咏怀高尚意，援毫因事偶吟成。",
        "dynasty": "宋",
        "collection_info": null
    },
    {
        "uuid": "547b57a26288adfc107b85ae4890bf84",
        "title": "山居诗  其四六",
        "author": "释延寿",
        "content": "负气争权事可悲，金貂绣毂尽何之。\n唯闻野棘盘荒冢，祇见空陵迭坏碑。\n灯暗竹堂行道夜，烟昏石窟坐禅时。\n怡然自得真栖处，何用经营别路岐。",
        "dynasty": "宋",
        "collection_info": null
    },
    {
        "uuid": "88f03beddec8de1f9724a82856fdd783",
        "title": "山居诗  其四七",
        "author": "释延寿",
        "content": "豪贵从他纵胜游，多欢终是復多愁。\n茅茨舍宇偏安稳，粪埽衣裳最自由。\n数片云飞书案上，一条泉路卧床头。\n分明自有安身处，争柰人閒不肯休。",
        "dynasty": "宋",
        "collection_info": null
    },
    {
        "uuid": "2ce7c7689329470c509675a43304e2eb",
        "title": "山居诗  其四九",
        "author": "释延寿",
        "content": "高怀怡淡景相和，纔到尘途事便多。\n碧嶂好期长定计，朱门唯见暂时过。\n雄雄负气争权路，岌岌新坟占野坡。\n成败分明刚不悟，未知凡俗意如何。",
        "dynasty": "宋",
        "collection_info": null
    },
    {
        "uuid": "3b96720af1351e8b6c41ba3b039aa9db",
        "title": "山居诗  其五○",
        "author": "释延寿",
        "content": "得理元来行自成，万般情断一心冥。\n樵人不到缘山僻，游客难逢为岳灵。\n食蘗苦心何日就，看花醉眼几时醒。\n索然身外无余物，云满前山水满瓶。",
        "dynasty": "宋",
        "collection_info": null
    },
    {
        "uuid": "d3dba7264608311504df290acf44b4b1",
        "title": "山居诗  其五一",
        "author": "释延寿",
        "content": "名利梯媒事已忘，唯凭拙直定行藏。\n探玄休炼长生药，助道时抄歇食方。\n溪汲古痕山雨涨，树摧残枿野风狂。\n一言欲寄休回首，尘路如今事正忙。",
        "dynasty": "宋",
        "collection_info": null
    },
    {
        "uuid": "dacbfa95e79bf769b2f696eda9863451",
        "title": "山居诗  其五二",
        "author": "释延寿",
        "content": "岂是疏慵僻爱山，且图余事不相关。\n休夸凤诏千年贵，难敌禅扉半日閒。\n透水戏鱼随浪没，投巢孤鹤带云还。\n自然得到无心地，寂寂虚堂一景閒。",
        "dynasty": "宋",
        "collection_info": null
    },
    {
        "uuid": "cc84e0d1a746d3bd574b6c9b293e93c2",
        "title": "山居诗  其五三",
        "author": "释延寿",
        "content": "林下安身别有方，营营何太路岐忙。\n侯门梦过光阴促，禅室玄栖气味长。\n引水灌花春日媚，移松夹道暑天凉。\n衔恩略报元功处，一炷晨风散后香。",
        "dynasty": "宋",
        "collection_info": null
    },
    {
        "uuid": "80b12c20cf010011992e7f4ced1f54e4",
        "title": "山居诗  其五四",
        "author": "释延寿",
        "content": "万般惟道最堪依，一瞬荣枯万古悲。\n强笑低颜何忽忽，忘机绝虑自怡怡。\n潜龙终要投深浦，巢鸟应须占健枝。\n名利门中难立足，隠藏云水更何之。",
        "dynasty": "宋",
        "collection_info": null
    },
    {
        "uuid": "9fc6b05549be94fc3bbfbb220588a5c1",
        "title": "山居诗  其五五",
        "author": "释延寿",
        "content": "退迹何人继昔贤，凡途终是事谋先。\n只知竞逐浮云富，谁解惊嗟逝水年。\n寒影半疏霜后树，秋声千点雨中禅。\n千般不更经营得，一榻无余任自然。",
        "dynasty": "宋",
        "collection_info": null
    },
    {
        "uuid": "527e596fd828718fb61455e53280259e",
        "title": "山居诗  其五七",
        "author": "释延寿",
        "content": "一生占断白云乡，适意孤高志自强。\n报晓音声栖鸟语，漏春消息早梅香。\n吟经徐傍芙蕖岸，得偈閒书薜荔墙。\n大道最亲无达者，苦携瓶锡叩禅堂。",
        "dynasty": "宋",
        "collection_info": null
    },
    {
        "uuid": "92c03991f78e01238a728117a5787cee",
        "title": "山居诗  其五九",
        "author": "释延寿",
        "content": "世途从此免相关，万虑潜消野思閒。\n庵树逼春花自吐，岩巢欲暮鸟空还。\n门前雾闭疑无路，槛外云开忽有山。\n宴坐石岩樵径绝，姓名应不到人閒。",
        "dynasty": "宋",
        "collection_info": null
    },
    {
        "uuid": "c5a2bfae37c4a10391c7e85d94fe4e42",
        "title": "山居诗  其六○",
        "author": "释延寿",
        "content": "独行独坐任天然，幽隠难逢世网牵。\n一志直教齐大道，万般总是涉因缘。\n水磨涧石平如镜，春引岩藤直似弦。\n虚幻已知休更续，蹄轮应不到山前。",
        "dynasty": "宋",
        "collection_info": null
    },
    {
        "uuid": "150935415ba7d6b71ff5426ea83394ea",
        "title": "山居诗  其六一",
        "author": "释延寿",
        "content": "散诞疏狂得自然，免教拘迫事相牵。\n潜龙不离滔滔水，孤鹤唯宜远远天。\n透室寒光松槛月，逼人凉气石渠泉。\n非吾独了西来意，竹祖桐孙尽入玄。",
        "dynasty": "宋",
        "collection_info": null
    },
    {
        "uuid": "79bcfec29a00f031a682c4c59f989312",
        "title": "山居诗  其六二",
        "author": "释延寿",
        "content": "绿柳堤边春色多，数树重重袅翠萝。\n红白花枝争斗发，晴阴天气半相和。\n中山谩醉千壶酒，易水徒悲一曲歌。\n尘世无凭唯道外，荣枯瞬息尽消磨。",
        "dynasty": "宋",
        "collection_info": null
    },
    {
        "uuid": "b0a6f7ef41918407756d1bedeebb5ccb",
        "title": "山居诗  其六三",
        "author": "释延寿",
        "content": "清平大业行皆奢，岂独尧时听所加。\n丰俭由人天不远，安危在智道非赊。\n关津防害翻为害，法令除邪却长邪。\n争似无言敷密化，既能成国又成家。",
        "dynasty": "宋",
        "collection_info": null
    },
    {
        "uuid": "605464316f82c68fd0cdf6c0b112ff31",
        "title": "山居诗  其六四",
        "author": "释延寿",
        "content": "焦翼枯鳞成底事，分明可验莫愁哉。\n君恩只可量功受，世利应须任运来。\n岂信败从成处得，谁知荣是辱边媒。\n但看越分殊求者，唯向身中积祸胎。",
        "dynasty": "宋",
        "collection_info": null
    },
    {
        "uuid": "ad96646bc1ccfb75b216e26025526ef1",
        "title": "山居诗  其六五",
        "author": "释延寿",
        "content": "栖真境界太玄乡，静见吾宗不可量。\n好句祇凭诗断送，閒缘唯遣道消亡。\n雨丝云织轻条密，烟素风抽细缕长。\n竟日虚怀无一事，金瓶秋水石炉香。",
        "dynasty": "宋",
        "collection_info": null
    },
    {
        "uuid": "fdb89ee3e8a79c9e8c8b70645acb1a26",
        "title": "山居诗  其六七",
        "author": "释延寿",
        "content": "数朝兴废狂风过，千载荣枯掣电飞。\n早向权门思息意，莫于尘世自沈机。\n一条水引閒花出，万里云随独鹤归。\n最要身安成大道，免教他后始知非。",
        "dynasty": "宋",
        "collection_info": null
    },
    {
        "uuid": "fa77f4ca810979b5d70a839845f93711",
        "title": "山居诗  其六九",
        "author": "释延寿",
        "content": "三度曾经游此地，从缘权顺世閒情。\n登山虽有谢安志，遁迹惭无慧远名。\n翠迭寒枝松未老，影深幽径竹新成。\n莫言去住关怀抱，云本无心水自清。",
        "dynasty": "宋",
        "collection_info": null
    },
    {
        "uuid": "cd8a3da0fa9c39319ab88d3bffc60196",
        "title": "偈一首",
        "author": "释延寿",
        "content": "欲识永明旨，门前一湖水。\n日照光明生，风来波浪起。",
        "dynasty": "宋",
        "collection_info": null
    },
    {
        "uuid": "7c93e819579a58f03fe998b027fda499",
        "title": "金鷄峰",
        "author": "释延寿",
        "content": "松萝高镇夏长寒，透出羣峰画恐难。\n造化功成彰五德，洞天云散露花冠。",
        "dynasty": "宋",
        "collection_info": null
    },
    {
        "uuid": "7b3c5b822389f9495930dd54a817692c",
        "title": "积翠峰",
        "author": "释延寿",
        "content": "翠压羣峰地形直，落日猿声在空碧。\n天风吹散断崖云，古松长露三秋色。",
        "dynasty": "宋",
        "collection_info": null
    },
    {
        "uuid": "43cd4c434281c1f83d909280ddc7089d",
        "title": "凌云峰",
        "author": "释延寿",
        "content": "烟萝高巘势凌云，影泻斜阳出海门。\n曾与支公探隠去，夜寒雷雨上方闻。",
        "dynasty": "宋",
        "collection_info": null
    },
    {
        "uuid": "ff658dd9637ac1ebfb57b4b9c197f239",
        "title": "白马峰",
        "author": "释延寿",
        "content": "湖外层峰泻危瀑，天际阴阴长寒木。\n南北行人望莫穷，秋云一片横幽谷。",
        "dynasty": "宋",
        "collection_info": null
    },
    {
        "uuid": "711addda2c151e51c4d8f444b5b9bfbe",
        "title": "偈一首",
        "author": "释延寿",
        "content": "孤猿叫落中岩月，野客吟残半夜灯。\n此境此时谁会意，白云深处坐禅僧。",
        "dynasty": "宋",
        "collection_info": null
    },
    {
        "uuid": "2b9253959fa7b26e7aeaea56c7b1a2a2",
        "title": "舟中",
        "author": "释延寿",
        "content": "一水浮千棹，悠悠来去人。\n缆开湘浦岸，帆落楚江滨。\n风色东西变，潮痕旦暮新。\n祗兹澄汉色，几度化为尘。",
        "dynasty": "宋",
        "collection_info": null
    },
    {
        "uuid": "dd7d2603fe7713a81f6fa4c6777ba8cd",
        "title": "閒居",
        "author": "释延寿",
        "content": "閒居谁似我，退迹理难过。\n要势危身早，浮荣败德多。\n雨催虫出穴，寒逼鸟移窠。\n野径无人翦，疏窗入薜萝。",
        "dynasty": "宋",
        "collection_info": null
    },
    {
        "uuid": "76d4d15f129b6473a02f4dc0c8d41fef",
        "title": "野游",
        "author": "释延寿",
        "content": "独步出衡茅，寒云着地交。\n烧平多败穴，叶落见危巢。",
        "dynasty": "宋",
        "collection_info": null
    },
    {
        "uuid": "98c60e32173d711ef0c77bf6913a4275",
        "title": "同于秘丞赋瀑泉",
        "author": "释延寿",
        "content": "大禹不知凿，来源亦自成。\n色应怜众白，声合让孤清。\n远势曾吞海，飞流欲喷鲸。\n灵槎如可泛，天际问归程。",
        "dynasty": "宋",
        "collection_info": null
    },
    {
        "uuid": "abcd611692e579c1555e88f5059ec5fd",
        "title": "武肃王有旨石桥设斋会进一诗  其四",
        "author": "释延寿",
        "content": "凌晨迎请倍精诚，亲敬鲜花异处清。\n罗汉攀枝呈梵相，岩僧倚树现真形。\n神幡双出红霞动，宝塔全开白气生。\n都为王心标意切，满空盈月瑞分明。",
        "dynasty": "宋",
        "collection_info": null
    },
    {
        "uuid": "addd8eeb261256f73bf9389950c963b8",
        "title": "武肃王有旨石桥设斋会进一诗  其五",
        "author": "释延寿",
        "content": "幡花宝盖满清川，祈祷迎来圣半千。\n莫道圣缘无影响，须知嘉会有因缘。\n空中长似闻天乐，岩畔尝疑有地仙。\n何必更寻兜率去，重重灵应事昭然。",
        "dynasty": "宋",
        "collection_info": null
    },
    {
        "uuid": "787ed6ceab9baf979430774701503ae3",
        "title": "定慧相资歌",
        "author": "释延寿",
        "content": "祖教宗中有二门，十度万行称为尊。\n初名止观助新学，后成定慧菩提根。\n唯一法，似双分。\n法性寂然体真止，寂而常照妙观存。\n定为父，慧为母，能孕千圣之门户。\n增长根力养圣胎，念念出生成佛祖。\n定为将，慧为相，能弼心王成无上。\n永作羣生证道门，即是古佛菩提样。\n定如月，光烁外道邪星灭。\n能挑智炬转分明，滋润道芽除爱结。\n慧如日，照破无明之暗室。\n能令邪见愚夫禅，尽成般若波罗蜜。\n少时默，剎那静，渐渐增修成正定。\n诸圣较量功不多，终见灵台之妙性。\n瞥闻法，纔历耳，能熏识藏觉种起。\n一念回光正智开，须臾成佛法如是。\n禅定力，不思义，变凡为圣剎那时。\n无边生死根由断，积劫尘劳巢穴堕。\n湛心水，浄意珠，光吞万象烁千途。\n抉开己眼无瑕翳，三界元无一法拘。\n觉观贼，应时剋，攀援病，倏然浄。\n荡念垢兮洗惑尘，显法身兮坚慧命。\n如断山，若停海，天翻地覆终无改。\n莹似琉璃含宝月，倏然无寄而无待。\n般若慧，莫能量，自然随处现心光。\n万行门中为导首，一切时中称法王。\n竭苦海，碎邪山，妄云捲尽片时间。\n贫女室中金顿现，壮士额上珠潜还。\n斩痴网，截欲流，大雄威猛更无俦。\n能令铁床铜柱冷，顿使魔怨业果休。\n和诤讼，成孝义，普现羣生诸佛智。\n边邪恶慧尽朝宗，蝼蚁鲲鹏齐受记。\n偏修定，纯阴烂物刳正命。\n若将正慧照禅那，自然万法明如镜。\n偏修慧，纯阳枯物成迂滞。\n须凭妙定助观门，如月分明除雾翳。\n劝等学，莫偏修，从来一体无二头。\n似禽两翼飞空界，如车二轮乘白牛。\n即向凡途登觉岸，便于业海泛慈舟。\n或事定，制之一处无不竟。\n或理定，唯当直下观心性。\n或事观，明诸法相生筹算。\n或理观，顿了无一无那畔。\n定即慧，非一非二非心计。\n慧即定，不同不别绝观听。\n或双运，即寂而照通真训。\n或俱泯，非定非慧超常准。\n一尘入定众尘起，般若门中成法尔。\n童子身中三昧时，老人身分谈真轨。\n能观一境万境同，近尘远剎无不通。\n真如路上论生死，无明海裏演圆宗。\n眼根能作鼻佛事，色尘入定香尘起。\n心境常同见自差，谁言不信波元水。\n非寂非照绝言思，而寂而照功无比。\n权实双行阐正途，体用更资含妙旨。\n劝诸子，勿虚弃，光阴如箭如流水。\n散乱全因缺定门，愚盲祇为亏真智。\n真实言，须入耳，千经万论同标记。\n定慧全功不暂忘，一念顿归真觉地。\n定须习，慧须闻，勿使灵台一点昏。\n合抱之树生毫末，积渐之功成宝尊。\n猕猴学定生天界，女子纔思入道门。\n自利利他因果备，若除定慧莫能论。",
        "dynasty": "宋",
        "collection_info": null
    },
    {
        "uuid": "c86fc12513ab7ee7a956e848538aa6b3",
        "title": "句  其一",
        "author": "释延寿",
        "content": "步步寒华结，言言彻底冰。",
        "dynasty": "宋",
        "collection_info": null
    },
    {
        "uuid": "7bf5fe67482236768d70f0c58a0923ef",
        "title": "句  其二",
        "author": "释延寿",
        "content": "牛胎生象子，碧海起红尘。",
        "dynasty": "宋",
        "collection_info": null
    },
    {
        "uuid": "8407df2f4fc34e79d1367fa7e8f92d74",
        "title": "句  其三",
        "author": "释延寿",
        "content": "长时转不停，非义亦非声。",
        "dynasty": "宋",
        "collection_info": null
    },
    {
        "uuid": "c3aafc9a6ba7d6382c84ddd59015f4c9",
        "title": "句  其四",
        "author": "释延寿",
        "content": "若欲受持者，应须用眼听。",
        "dynasty": "宋",
        "collection_info": null
    },
    {
        "uuid": "450e2a57df783a69d6ea65fa04d902cc",
        "title": "句  其六",
        "author": "释延寿",
        "content": "绕绣屏飞花外蝶，隔金笼语柳中鶑。",
        "dynasty": "宋",
        "collection_info": null
    },
    {
        "uuid": "4c8811974cdbdf445da1293d153c386a",
        "title": "句  其八",
        "author": "释延寿",
        "content": "草浓春径狭，树密晚窗阴。",
        "dynasty": "宋",
        "collection_info": null
    }
]