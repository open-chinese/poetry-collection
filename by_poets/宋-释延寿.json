[
    {
        "uuid": "b89c54477b87482f5ae65df87691a9d9",
        "title": "山居诗  其一",
        "author": "释延寿",
        "content": "此事从来已绝疑，安然乐道合希夷。\n依山偶得还源旨，拂石閒题出格诗。\n水待冻开成细溜，薪从霜后拾枯枝。\n因兹永断攀缘意，誓与青松作老期。",
        "dynasty": "宋",
        "collection_info": null
    },
    {
        "uuid": "29b9e7fef1504e90f661524897818d19",
        "title": "山居诗  其二",
        "author": "释延寿",
        "content": "古树交盘簇径深，阒无人到为难寻。\n祇和算计千般事，谁解消停一点心。\n冰锁瀑声中夜断，云吞岳影半天沈。\n寒灯欲绝禅初起，透牖疏风触短襟。",
        "dynasty": "宋",
        "collection_info": null
    },
    {
        "uuid": "62cade2c16379abee7650ed285a29fb4",
        "title": "山居诗  其三",
        "author": "释延寿",
        "content": "祇园閒适乐箪瓢，莫讶烟霞道路遥。\n龙穴定知潜碧海，鹏程终是望丹霄。\n拨云岩下来泉脉，嚼草坡边辨药苗。\n门锁薜萝无客至，庵前时有白云朝。",
        "dynasty": "宋",
        "collection_info": null
    },
    {
        "uuid": "08204c0edc7655845f802a4505f3e66f",
        "title": "山居诗  其四",
        "author": "释延寿",
        "content": "贪生养命事皆同，独坐閒居意颇慵。\n入夏驱驰巢树鹊，经春劳役探花蜂。\n石炉香尽寒灰薄，铁磬声微古锈浓。\n寂寂虚怀无一念，任从苍藓没行踪。",
        "dynasty": "宋",
        "collection_info": null
    },
    {
        "uuid": "af986c79f2a664aa6af9fc654539692a",
        "title": "山居诗  其五",
        "author": "释延寿",
        "content": "心地须教合死灰，藏机泯迹绝梯媒。\n芳兰祇为因香折，良木多从被直摧。\n寒逼花枝红未吐，日融水面绿全开。\n支颐独坐经窗下，一片云閒入户来。",
        "dynasty": "宋",
        "collection_info": null
    },
    {
        "uuid": "1d914e67cba336e93532a733d753dcc0",
        "title": "山居诗  其六",
        "author": "释延寿",
        "content": "达来何处更追寻，放旷谁论古与今。\n风带泉声流谷口，云和山影落潭心。\n资身自有衣中宝，济世谁藏室内金。\n策杖偶来林下坐，鸟声相和唱圆音。",
        "dynasty": "宋",
        "collection_info": null
    },
    {
        "uuid": "3a8135ce93c1bafebfd5af11d03bbddf",
        "title": "山居诗  其七",
        "author": "释延寿",
        "content": "事多兴废莫持论，唯有禅宗理可尊。\n似讷始平分别路，如愚方塞是非门。\n刳肠祇为生灵智，剖舌多因强语言。\n争似息机高卧客，年来年去道长存。",
        "dynasty": "宋",
        "collection_info": null
    },
    {
        "uuid": "18487c0d40466694ca9dcfc6d5b926ef",
        "title": "山居诗  其八",
        "author": "释延寿",
        "content": "碧峤经年常寂寂，更无閒事可相于。\n超伦每效高僧行，得力难忘古佛书。\n落叶乱渠凭水荡，浮云翳月倩风除。\n方知懒与真空合，一衲閒披憩旧庐。",
        "dynasty": "宋",
        "collection_info": null
    },
    {
        "uuid": "6dbc58566702a222a6677194ad7ec7d9",
        "title": "山居诗  其九",
        "author": "释延寿",
        "content": "幽斋独坐绝参详，兀尔何如骤世忙。\n拯济终凭宏愿力，安閒须得守愚方。\n柴门半掩花空落，苔径虚踪草自荒。\n最好静中无一事，翛然唯得道芽长。",
        "dynasty": "宋",
        "collection_info": null
    },
    {
        "uuid": "923d27df9fd1b536aa32e366abb7dd86",
        "title": "山居诗  其一○",
        "author": "释延寿",
        "content": "旷然不被兴亡坠，豁尔难教宠辱惊。\n鼓角城遥无伺候，轮蹄路绝免逢迎。\n暖眠纸帐茅堂密，稳坐蒲团石面平。\n祇有此途为上策，更无余事可关情。",
        "dynasty": "宋",
        "collection_info": null
    },
    {
        "uuid": "5c2b3056d4757d6202f546675dc3790b",
        "title": "山居诗  其一一",
        "author": "释延寿",
        "content": "触目堪嗟失路人，坦然王道却迷津。\n井籐梗上存余命，石火光中保幻身。\n任老岂知头顶白，忘缘谁觉世閒春。\n容颜枯槁元非病，亭沼消疏不是贫。",
        "dynasty": "宋",
        "collection_info": null
    },
    {
        "uuid": "c75906185c556ac08c8e48c46b44d0c7",
        "title": "山居诗  其一二",
        "author": "释延寿",
        "content": "言行相应宜此地，空谈大隠也无端。\n升沈岐路非他得，生熟根机且自看。\n瞋火微烟还渐息，贪泉余润亦消干。\n平生正直须甘取，虚幻门中莫自瞒。",
        "dynasty": "宋",
        "collection_info": null
    },
    {
        "uuid": "90df9f0e3d00ce852e87fba928c0a512",
        "title": "山居诗  其一三",
        "author": "释延寿",
        "content": "怡和心境了然同，大道无私处处通。\n举世岂怀身后虑，谁人暂省事前空。\n门开岩石千山月，帘捲溪楼一槛风。\n羸体健来知药力，缘心寂后觉神功。",
        "dynasty": "宋",
        "collection_info": null
    },
    {
        "uuid": "10ba858fcaf4f84df284a20c96bcdab9",
        "title": "山居诗  其一四",
        "author": "释延寿",
        "content": "进退应须与智论，浮萍自在为无根。\n埽门何太抛途辙，解佩犹能弃渥恩。\n草径旋封迷旧迹，苔阶乱织露新痕。\n不唯此景供游赏，无限烟萝尽一吞。",
        "dynasty": "宋",
        "collection_info": null
    },
    {
        "uuid": "a4299cff2bac8537d8c17062bb01f9eb",
        "title": "山居诗  其一五",
        "author": "释延寿",
        "content": "尘网休重织是非，冥心何不合玄微。\n庄周梦裏多迷旨，惠子渔中少见机。\n拶路古松和冻折，盘空枯叶带霜飞。\n一言可达知音者，还得从吾此路归。",
        "dynasty": "宋",
        "collection_info": null
    },
    {
        "uuid": "5a2a230050d0622942b94d513c6cf5fc",
        "title": "山居诗  其一六",
        "author": "释延寿",
        "content": "抱朴澄神藴道光，石炉閒爇六时香。\n曳空横野云和静，逗石穿崖水自忙。\n晚圃雨来葵叶嫩，晴坡烧后蕨苗长。\n一心包尽干坤内，莫把閒文更度量。",
        "dynasty": "宋",
        "collection_info": null
    },
    {
        "uuid": "03f5b8f543a768c85c4f0c7f8eeea4ea",
        "title": "山居诗  其一七",
        "author": "释延寿",
        "content": "松萝閒锁一身孤，履道安禅是密谟。\n借问野云谁断续，思量春草自荣枯。\n多见异兽心堪伏，来惯幽禽不用呼。\n万物尽从成熟得，莫教容易丧工夫。",
        "dynasty": "宋",
        "collection_info": null
    },
    {
        "uuid": "719eaf276463729be64a3bf116234af6",
        "title": "山居诗  其一八",
        "author": "释延寿",
        "content": "平生初志已酬之，怀抱怡然寂有归。\n古帙懒开缘得意，幽房长闭为忘机。\n数行鸟阵连云没，一带泉声隔岭微。\n道合古今浑总是，何须更虑昔年非。",
        "dynasty": "宋",
        "collection_info": null
    },
    {
        "uuid": "15217c269d3bf6a3d0aba9628417d39f",
        "title": "山居诗  其一九",
        "author": "释延寿",
        "content": "青山一坐万缘休，努力应须与古俦。\n散诞襟怀因绝趣，消疏活计为无求。\n花明小砌和春月，松暗前轩带雨秋。\n景像自开还自合，怡然何必更忘忧。",
        "dynasty": "宋",
        "collection_info": null
    },
    {
        "uuid": "887ba29d8a00583c520b9b7c7af4df58",
        "title": "山居诗  其二○",
        "author": "释延寿",
        "content": "自甘疏拙懒经营，大道从来戒满盈。\n但起贪心迷有限，谁能触目悟无生。\n云融远景危峰小，风戛寒溪野艇横。\n禅后不妨敷六义，祇图歌出野人情。",
        "dynasty": "宋",
        "collection_info": null
    },
    {
        "uuid": "0b84d731f099da882a8c4f42d7daa9a3",
        "title": "山居诗  其二一",
        "author": "释延寿",
        "content": "忙处须閒淡处浓，世情疏后道情通。\n了然得旨青冥外，兀尔虚心罔象中。\n泉细石根飞不尽，云蒙山脚出无穷。\n樵夫钓客虽閒散，未必真栖与我同。",
        "dynasty": "宋",
        "collection_info": null
    },
    {
        "uuid": "875f8717da8af0d2816567c2f49fef4c",
        "title": "山居诗  其二二",
        "author": "释延寿",
        "content": "且停多事莫矜夸，寂寞门中有道华。\n隈岭静同猿窟宅，栽松閒共鹤生涯。\n荣来祇爱添余禄，春过谁能悟落花。\n唯有卧云尘外客，无思无虑老烟霞。",
        "dynasty": "宋",
        "collection_info": null
    },
    {
        "uuid": "311ddc031bb279892b4085443896e068",
        "title": "山居诗  其二三",
        "author": "释延寿",
        "content": "沈沈竹院锁轻烟，澹澹霞光欲曙天。\n遇境偶吟情自逸，逢人话道意无偏。\n古松交处眠青帐，细草浓时坐碧毡。\n祇此逍遥何所得，蔬食寒寝度年年。",
        "dynasty": "宋",
        "collection_info": null
    },
    {
        "uuid": "f2abae9b24dc04b6b1893a84d5ad0465",
        "title": "山居诗  其二四",
        "author": "释延寿",
        "content": "危岭如登百尺楼，千般异景望中收。\n浮生但向忙时过，万事须从静处休。\n道直岂教容鬼怪，理平唯祇使魔愁。\n空门莫说无知己，满目松萝是我俦。",
        "dynasty": "宋",
        "collection_info": null
    },
    {
        "uuid": "a0ce1407ec00a65a9c277905ac3e14e4",
        "title": "山居诗  其二五",
        "author": "释延寿",
        "content": "巨侵层峦本自平，只缘人世强分明。\n五侯门外悲观意，长乐坡头去住情。\n学道不如忘有念，修身争是了无生。\n三祗功业犹难及，谁信尘劳直下明。",
        "dynasty": "宋",
        "collection_info": null
    },
    {
        "uuid": "3971ae44674f31b793ea2a3e92694ef1",
        "title": "山居诗  其二六",
        "author": "释延寿",
        "content": "雾锁烟霾宴寂堂，含虚凝绿水云乡。\n搜玄偈裏真风远，招隠诗中野思长。\n真柏最宜堆厚雪，危花终怯下轻霜。\n滔滔一点无依处，举足方知尽道场。",
        "dynasty": "宋",
        "collection_info": null
    },
    {
        "uuid": "c4c1fb5d7d92e41fdba6e74bc06cd4ed",
        "title": "山居诗  其二七",
        "author": "释延寿",
        "content": "投足烟峦养病躯，驰求终是用工夫。\n千般有作皆从智，万种无依自合愚。\n意地已抛尘事业，心田唯种稻根株。\n非时免见千人世，野食山袍自有谟。",
        "dynasty": "宋",
        "collection_info": null
    },
    {
        "uuid": "b51f1fe84d7233f70ae3d458f87810ee",
        "title": "山居诗  其二八",
        "author": "释延寿",
        "content": "急景韶颜不可追，岂堪回首暂思之。\n浮云已断平生望，高节须存往日期。\n庭树任猿偷熟果，崖松停鹤惜高枝。\n轮蹄碌碌何时歇，辗尽红尘为阿谁。",
        "dynasty": "宋",
        "collection_info": null
    },
    {
        "uuid": "e8e27e0b966411e38672e3cc3387023e",
        "title": "山居诗  其二九",
        "author": "释延寿",
        "content": "幽栖岂可事徒然，昼讽莲经夜坐禅。\n吟裏有声皆实相，定中无境不虚玄。\n直教似月临千界，还遣如空度万缘。\n从此必知宏此志，免教虚掷愧前贤。",
        "dynasty": "宋",
        "collection_info": null
    },
    {
        "uuid": "607ab6d402caaaf7591cf44a2ed8cef2",
        "title": "山居诗  其三○",
        "author": "释延寿",
        "content": "何如深谷一遗人，宴坐经行不累身。\n废宅可嗟频换主，凋丛愁见几迴春。\n尖尖石笑烟笼碧，点点苔钱雨洗新。\n堪笑古人非我意，居山多是避强秦。",
        "dynasty": "宋",
        "collection_info": null
    },
    {
        "uuid": "c966fc8455fd8a2fef9168931560e5f7",
        "title": "山居诗  其三一",
        "author": "释延寿",
        "content": "有山有水更何忧，知足能令万事休。\n大道不从心外得，浮荣须向世閒求。\n衝开烟缕飞黄鸟，点破潭心瀁白鸥。\n好景尽归余掌握，岂劳艰险访瀛洲。",
        "dynasty": "宋",
        "collection_info": null
    },
    {
        "uuid": "d21213a889b2497efb3e21bc1fda868a",
        "title": "山居诗  其三二",
        "author": "释延寿",
        "content": "万事从来祇自招，安危由己路非遥。\n笙歌韵裏花先落，松桧枝閒云未消。\n数下磬声孤月夜，一炉香翥白云朝。\n谁人会我高楼意，门掩空庭思寂寥。",
        "dynasty": "宋",
        "collection_info": null
    },
    {
        "uuid": "745c155e2a8713dc153c9d9b1d37e3b3",
        "title": "山居诗  其三三",
        "author": "释延寿",
        "content": "万象从来一径通，但缘分别便西东。\n遗簪祇为情难尽，泣路方知意未穷。\n偃仰不抛青嶂裏，往来多在白云中。\n平生分野应难比，涧饮林栖得古风。",
        "dynasty": "宋",
        "collection_info": null
    },
    {
        "uuid": "05f55108f541a505a44895149bb308a6",
        "title": "山居诗  其三四",
        "author": "释延寿",
        "content": "遁逸从来格自高，莫将泰岳比秋毫。\n冷烟寒月真吾侣，瘦竹苍松是我曹。\n霜树叶疏幽径出，云泉声急晓风高。\n唯当话道閒吟外，时得工夫补毳袍。",
        "dynasty": "宋",
        "collection_info": null
    },
    {
        "uuid": "d30155c3d42c01100201fd485468cfd3",
        "title": "山居诗  其三五",
        "author": "释延寿",
        "content": "任运腾腾无所依，閒游长坐性怡怡。\n疏林不遣閒人到，密意多应夜月知。\n骤雨过时苔路滑，拨云行处石桥危。\n尘沙劫尽清风在，何假虚名上古碑。",
        "dynasty": "宋",
        "collection_info": null
    },
    {
        "uuid": "a7b80cdb251693b5e84823ecbae32103",
        "title": "山居诗  其三六",
        "author": "释延寿",
        "content": "抱拙藏锋过暮年，高名何必指前贤。\n祇于心上标空界，谁说壶中别有天。\n鬰密远林停宿雾，萧骚疏竹埽寒烟。\n从兹不更移瓶锡，身外无余意了然。",
        "dynasty": "宋",
        "collection_info": null
    },
    {
        "uuid": "44f1f8c0cce52950eac8b51d5e9d7608",
        "title": "山居诗  其三七",
        "author": "释延寿",
        "content": "息业怡神道最孤，藏名匿迹合良图。\n冥心难使龙神见，出语须教海岳枯。\n云驻庵前疑有意，鸟鸣庭际似相呼。\n资持随分安排了，最急应须与道俱。",
        "dynasty": "宋",
        "collection_info": null
    },
    {
        "uuid": "5280574aec639c27f5f7d01e6f1a8d4b",
        "title": "山居诗  其三八",
        "author": "释延寿",
        "content": "松阴疏冷罩寒门，静见吾宗已绝论。\n驱得万途归理窟，更无一事出心源。\n烟云忽闭岩前洞，鷄犬时闻岭下村。\n放旷本来无别意，免教停海起波痕。",
        "dynasty": "宋",
        "collection_info": null
    },
    {
        "uuid": "455bc8928c3844b7cc1998f0b924db2b",
        "title": "山居诗  其三九",
        "author": "释延寿",
        "content": "景虚情澹两何依，抱一冥真绝万机。\n松韵余风凉竹户，柏摇残露湿禅衣。\n岩灯雾逼寒光小，石像尘昏古画微。\n得趣了然无所虑，任缘终日送斜晖。",
        "dynasty": "宋",
        "collection_info": null
    },
    {
        "uuid": "24255354775e903de6c4d2a4053195b8",
        "title": "山居诗  其四○",
        "author": "释延寿",
        "content": "遁迹无图匿姓名，万重山后葺茅亭。\n随情因事搜新偈，探妙穷微阅古经。\n与道交时心绝念，从缘感处物通灵。\n应须长远存高节，屹屹乔松老更青。",
        "dynasty": "宋",
        "collection_info": null
    },
    {
        "uuid": "0f7bc4477416639c829bac4d14ecdfb1",
        "title": "山居诗  其四一",
        "author": "释延寿",
        "content": "閒思尘世大悠哉，进趣门中尽可该。\n抛却工夫平世路，枉劳心力构僊台。\n隘空云水千重合，帀野烟霞一径开。\n幸有圆成平坦处，辛勤谁解望山来。",
        "dynasty": "宋",
        "collection_info": null
    },
    {
        "uuid": "d0793ad6f6aa1ac817165810b0721f47",
        "title": "山居诗  其四二",
        "author": "释延寿",
        "content": "千途尽向空源出，万景终归一路通。\n忽尔有心成大患，坦然无事却全功。\n春开小岫调新绿，水漾漂霞蘸晚红。\n莫道境缘能幻惑，达来何处不消融。",
        "dynasty": "宋",
        "collection_info": null
    },
    {
        "uuid": "92b80fea2a4c5411b2c8e6daf1371f8a",
        "title": "山居诗  其四三",
        "author": "释延寿",
        "content": "身心閒后思怡然，缅想难忘契道言。\n千种却教归淡薄，万般须是到根源。\n疏疏雨趁归巢鸟，密密烟藏抱子猿。\n禅罢吟来无一事，远山驱景入茅轩。",
        "dynasty": "宋",
        "collection_info": null
    },
    {
        "uuid": "37f1231f908e448abfd29cc1924ddeb6",
        "title": "山居诗  其四四",
        "author": "释延寿",
        "content": "万境閒来情澹澹，羣嚣息后思微微。\n当时白业无门入，今日玄关有路归。\n熟果不摇翻自落，生禽谁唤却惊飞。\n到头何用空忙得，任运应须待对机。",
        "dynasty": "宋",
        "collection_info": null
    },
    {
        "uuid": "89fef239524209589e7f4b97d53987e3",
        "title": "山居诗  其四五",
        "author": "释延寿",
        "content": "携筇閒步望山行，竟日逍遥任野情。\n上岭梯登危石侧，渡溪桥踏古槎横。\n绿罗水皱岩根急，红锦霞舒海面明。\n一轴咏怀高尚意，援毫因事偶吟成。",
        "dynasty": "宋",
        "collection_info": null
    },
    {
        "uuid": "d3f3acfd037c093e47ad02ad6ff94a83",
        "title": "山居诗  其四六",
        "author": "释延寿",
        "content": "负气争权事可悲，金貂绣毂尽何之。\n唯闻野棘盘荒冢，祇见空陵迭坏碑。\n灯暗竹堂行道夜，烟昏石窟坐禅时。\n怡然自得真栖处，何用经营别路岐。",
        "dynasty": "宋",
        "collection_info": null
    },
    {
        "uuid": "fc0e3342c420b41d26e5df4f609c96e8",
        "title": "山居诗  其四七",
        "author": "释延寿",
        "content": "豪贵从他纵胜游，多欢终是復多愁。\n茅茨舍宇偏安稳，粪埽衣裳最自由。\n数片云飞书案上，一条泉路卧床头。\n分明自有安身处，争柰人閒不肯休。",
        "dynasty": "宋",
        "collection_info": null
    },
    {
        "uuid": "1c56cf873cbfde15385aa099509240b2",
        "title": "山居诗  其四八",
        "author": "释延寿",
        "content": "高才宏略气凌云，世上浮名梦裏身。\n苏氏谩称降六国，韩公休说捲三秦。\n当朝虽立千年事，古庙唯存一聚尘。\n毕竟思量浑大错，何如林下养天真。",
        "dynasty": "宋",
        "collection_info": null
    },
    {
        "uuid": "d6c1ef52719fc956215b1ccd017f4b66",
        "title": "山居诗  其四九",
        "author": "释延寿",
        "content": "高怀怡淡景相和，纔到尘途事便多。\n碧嶂好期长定计，朱门唯见暂时过。\n雄雄负气争权路，岌岌新坟占野坡。\n成败分明刚不悟，未知凡俗意如何。",
        "dynasty": "宋",
        "collection_info": null
    },
    {
        "uuid": "bc9616d7bc65b42739f67214d0c07210",
        "title": "山居诗  其五○",
        "author": "释延寿",
        "content": "得理元来行自成，万般情断一心冥。\n樵人不到缘山僻，游客难逢为岳灵。\n食蘗苦心何日就，看花醉眼几时醒。\n索然身外无余物，云满前山水满瓶。",
        "dynasty": "宋",
        "collection_info": null
    },
    {
        "uuid": "6ad98939a11babb0fdc7c0cb8156f66a",
        "title": "山居诗  其五一",
        "author": "释延寿",
        "content": "名利梯媒事已忘，唯凭拙直定行藏。\n探玄休炼长生药，助道时抄歇食方。\n溪汲古痕山雨涨，树摧残枿野风狂。\n一言欲寄休回首，尘路如今事正忙。",
        "dynasty": "宋",
        "collection_info": null
    },
    {
        "uuid": "32a11adc37e1e55a5864487ff8809773",
        "title": "山居诗  其五二",
        "author": "释延寿",
        "content": "岂是疏慵僻爱山，且图余事不相关。\n休夸凤诏千年贵，难敌禅扉半日閒。\n透水戏鱼随浪没，投巢孤鹤带云还。\n自然得到无心地，寂寂虚堂一景閒。",
        "dynasty": "宋",
        "collection_info": null
    },
    {
        "uuid": "b8ae85946410ccdfe5b33239cc4730b7",
        "title": "山居诗  其五三",
        "author": "释延寿",
        "content": "林下安身别有方，营营何太路岐忙。\n侯门梦过光阴促，禅室玄栖气味长。\n引水灌花春日媚，移松夹道暑天凉。\n衔恩略报元功处，一炷晨风散后香。",
        "dynasty": "宋",
        "collection_info": null
    },
    {
        "uuid": "e7d668e158eed0f53682b422af9dc9f1",
        "title": "山居诗  其五四",
        "author": "释延寿",
        "content": "万般惟道最堪依，一瞬荣枯万古悲。\n强笑低颜何忽忽，忘机绝虑自怡怡。\n潜龙终要投深浦，巢鸟应须占健枝。\n名利门中难立足，隠藏云水更何之。",
        "dynasty": "宋",
        "collection_info": null
    },
    {
        "uuid": "f6cc9cf2da02aa8c2990aee762424019",
        "title": "山居诗  其五五",
        "author": "释延寿",
        "content": "退迹何人继昔贤，凡途终是事谋先。\n只知竞逐浮云富，谁解惊嗟逝水年。\n寒影半疏霜后树，秋声千点雨中禅。\n千般不更经营得，一榻无余任自然。",
        "dynasty": "宋",
        "collection_info": null
    },
    {
        "uuid": "25a1c3bf07fcd484b4a9d8219aaebb4f",
        "title": "山居诗  其五六",
        "author": "释延寿",
        "content": "野景陶情皆得意，凡夫举目尽堪愁。\n秦川几度埋番骨，棘路还曾耸玉楼。\n幻体不知波上沫，狂心须认镜中头。\n浮生役役贪荣者，求到真空卒未休。",
        "dynasty": "宋",
        "collection_info": null
    },
    {
        "uuid": "e5b1543f72ec44276a6adee4d098f542",
        "title": "山居诗  其五七",
        "author": "释延寿",
        "content": "一生占断白云乡，适意孤高志自强。\n报晓音声栖鸟语，漏春消息早梅香。\n吟经徐傍芙蕖岸，得偈閒书薜荔墙。\n大道最亲无达者，苦携瓶锡叩禅堂。",
        "dynasty": "宋",
        "collection_info": null
    },
    {
        "uuid": "c57f52551362f3a4740cdb7d2e9cf98a",
        "title": "山居诗  其五八",
        "author": "释延寿",
        "content": "养性摅情不记年，免寻云水更参禅。\n有心用处还应错，无意看时却宛然。\n析法尚嫌灰断果，烧丹堪愍地行仙。\n欲知此理谁人会，水自朝东月自圆。",
        "dynasty": "宋",
        "collection_info": null
    },
    {
        "uuid": "f9e0659dd956ff624bdbf31f566c47d0",
        "title": "山居诗  其五九",
        "author": "释延寿",
        "content": "世途从此免相关，万虑潜消野思閒。\n庵树逼春花自吐，岩巢欲暮鸟空还。\n门前雾闭疑无路，槛外云开忽有山。\n宴坐石岩樵径绝，姓名应不到人閒。",
        "dynasty": "宋",
        "collection_info": null
    },
    {
        "uuid": "6986dbad58c684cac9db35941aba7888",
        "title": "山居诗  其六○",
        "author": "释延寿",
        "content": "独行独坐任天然，幽隠难逢世网牵。\n一志直教齐大道，万般总是涉因缘。\n水磨涧石平如镜，春引岩藤直似弦。\n虚幻已知休更续，蹄轮应不到山前。",
        "dynasty": "宋",
        "collection_info": null
    },
    {
        "uuid": "d27f691bcc00a77ed2635b704376b493",
        "title": "山居诗  其六一",
        "author": "释延寿",
        "content": "散诞疏狂得自然，免教拘迫事相牵。\n潜龙不离滔滔水，孤鹤唯宜远远天。\n透室寒光松槛月，逼人凉气石渠泉。\n非吾独了西来意，竹祖桐孙尽入玄。",
        "dynasty": "宋",
        "collection_info": null
    },
    {
        "uuid": "27f0101afa3e6b421d041d37983199d6",
        "title": "山居诗  其六二",
        "author": "释延寿",
        "content": "绿柳堤边春色多，数树重重袅翠萝。\n红白花枝争斗发，晴阴天气半相和。\n中山谩醉千壶酒，易水徒悲一曲歌。\n尘世无凭唯道外，荣枯瞬息尽消磨。",
        "dynasty": "宋",
        "collection_info": null
    },
    {
        "uuid": "1f9fd6a9ceee75d3779dfdf7adb5728c",
        "title": "山居诗  其六三",
        "author": "释延寿",
        "content": "清平大业行皆奢，岂独尧时听所加。\n丰俭由人天不远，安危在智道非赊。\n关津防害翻为害，法令除邪却长邪。\n争似无言敷密化，既能成国又成家。",
        "dynasty": "宋",
        "collection_info": null
    },
    {
        "uuid": "4c462d9979f61622d73b8442847d79ed",
        "title": "山居诗  其六四",
        "author": "释延寿",
        "content": "焦翼枯鳞成底事，分明可验莫愁哉。\n君恩只可量功受，世利应须任运来。\n岂信败从成处得，谁知荣是辱边媒。\n但看越分殊求者，唯向身中积祸胎。",
        "dynasty": "宋",
        "collection_info": null
    },
    {
        "uuid": "0ae1e060f322ea9990dc97b96a721cd3",
        "title": "山居诗  其六五",
        "author": "释延寿",
        "content": "栖真境界太玄乡，静见吾宗不可量。\n好句祇凭诗断送，閒缘唯遣道消亡。\n雨丝云织轻条密，烟素风抽细缕长。\n竟日虚怀无一事，金瓶秋水石炉香。",
        "dynasty": "宋",
        "collection_info": null
    },
    {
        "uuid": "933e3fac7ee3dc7c924052997f6fd017",
        "title": "山居诗  其六六",
        "author": "释延寿",
        "content": "得丧从来事甚均，任缘徒用苦劳神。\n野蔬随分堪充口，石室依稀可庇身。\n碧海几时无去棹，红衢何日息征轮。\n若教求道如求利，举世浑成无事人。",
        "dynasty": "宋",
        "collection_info": null
    },
    {
        "uuid": "f034270d741787f64946fa5511d11fa6",
        "title": "山居诗  其六七",
        "author": "释延寿",
        "content": "数朝兴废狂风过，千载荣枯掣电飞。\n早向权门思息意，莫于尘世自沈机。\n一条水引閒花出，万里云随独鹤归。\n最要身安成大道，免教他后始知非。",
        "dynasty": "宋",
        "collection_info": null
    },
    {
        "uuid": "86ed2b3a502ef0fb207d13ce88950887",
        "title": "山居诗  其六八",
        "author": "释延寿",
        "content": "幽栖带郭半山峰，密意虚怀莫可同。\n事到定中消息静，景于吟处炼磨空。\n玲珑色淡松根月，敲磕声清竹罅风。\n独坐独行谁会我，羣星朝北水朝东。",
        "dynasty": "宋",
        "collection_info": null
    },
    {
        "uuid": "9c9d6cc25b6aa2cced3a46fc4753fbb0",
        "title": "山居诗  其六九",
        "author": "释延寿",
        "content": "三度曾经游此地，从缘权顺世閒情。\n登山虽有谢安志，遁迹惭无慧远名。\n翠迭寒枝松未老，影深幽径竹新成。\n莫言去住关怀抱，云本无心水自清。",
        "dynasty": "宋",
        "collection_info": null
    },
    {
        "uuid": "3d5af61a81e481770c11fef7b3facbbf",
        "title": "偈一首",
        "author": "释延寿",
        "content": "欲识永明旨，门前一湖水。\n日照光明生，风来波浪起。",
        "dynasty": "宋",
        "collection_info": null
    },
    {
        "uuid": "da7a697964de33d7779c75389ef155e3",
        "title": "金鷄峰",
        "author": "释延寿",
        "content": "松萝高镇夏长寒，透出羣峰画恐难。\n造化功成彰五德，洞天云散露花冠。",
        "dynasty": "宋",
        "collection_info": null
    },
    {
        "uuid": "9938cc3b73595cfa9b8bb5dd028252cb",
        "title": "蛾眉峰",
        "author": "释延寿",
        "content": "盘空势险露岩根，深洞声寒落石泉。\n好是雨余江上见，水云僧出认西天。",
        "dynasty": "宋",
        "collection_info": null
    },
    {
        "uuid": "c1149cf3950dcb033e10c419885a2610",
        "title": "积翠峰",
        "author": "释延寿",
        "content": "翠压羣峰地形直，落日猿声在空碧。\n天风吹散断崖云，古松长露三秋色。",
        "dynasty": "宋",
        "collection_info": null
    },
    {
        "uuid": "ceae4e4ffeaadb1c0c887ca87a8c8feb",
        "title": "凌云峰",
        "author": "释延寿",
        "content": "烟萝高巘势凌云，影泻斜阳出海门。\n曾与支公探隠去，夜寒雷雨上方闻。",
        "dynasty": "宋",
        "collection_info": null
    },
    {
        "uuid": "16a320b41205b938cbe0995058e55eb9",
        "title": "白马峰",
        "author": "释延寿",
        "content": "湖外层峰泻危瀑，天际阴阴长寒木。\n南北行人望莫穷，秋云一片横幽谷。",
        "dynasty": "宋",
        "collection_info": null
    },
    {
        "uuid": "757402d67211ab63b0da54f9b1356833",
        "title": "偈一首",
        "author": "释延寿",
        "content": "孤猿叫落中岩月，野客吟残半夜灯。\n此境此时谁会意，白云深处坐禅僧。",
        "dynasty": "宋",
        "collection_info": null
    },
    {
        "uuid": "4692e6e72a097a4114df2f0206bba001",
        "title": "舟中",
        "author": "释延寿",
        "content": "一水浮千棹，悠悠来去人。\n缆开湘浦岸，帆落楚江滨。\n风色东西变，潮痕旦暮新。\n祗兹澄汉色，几度化为尘。",
        "dynasty": "宋",
        "collection_info": null
    },
    {
        "uuid": "3150528f57b7ac4c59ce31bce22f519c",
        "title": "閒居",
        "author": "释延寿",
        "content": "閒居谁似我，退迹理难过。\n要势危身早，浮荣败德多。\n雨催虫出穴，寒逼鸟移窠。\n野径无人翦，疏窗入薜萝。",
        "dynasty": "宋",
        "collection_info": null
    },
    {
        "uuid": "7ef1960bde0387bfcacf2445630fc8f9",
        "title": "野游",
        "author": "释延寿",
        "content": "独步出衡茅，寒云着地交。\n烧平多败穴，叶落见危巢。",
        "dynasty": "宋",
        "collection_info": null
    },
    {
        "uuid": "4ca699fd025cf73a9e5c906d4d2dde49",
        "title": "同于秘丞赋瀑泉",
        "author": "释延寿",
        "content": "大禹不知凿，来源亦自成。\n色应怜众白，声合让孤清。\n远势曾吞海，飞流欲喷鲸。\n灵槎如可泛，天际问归程。",
        "dynasty": "宋",
        "collection_info": null
    },
    {
        "uuid": "ccc824b6f17f045bb363f5f69490fc43",
        "title": "武肃王有旨石桥设斋会进一诗  其一",
        "author": "释延寿",
        "content": "南有天台事可尊，孕灵含秀独超羣。\n重重曲涧侵危石，步步层岩踏碎云。\n金雀每从云裏现，异香多向夜深闻。\n当知此界非凡界，一道幽奇各自分。",
        "dynasty": "宋",
        "collection_info": null
    },
    {
        "uuid": "bc83a5cac2c39cbc2b6ac31e2ca3b8e1",
        "title": "武肃王有旨石桥设斋会进一诗  其二",
        "author": "释延寿",
        "content": "仙源佛窟有天台，今古嘉名遍九垓。\n石磴嵌空神匠出，瀑泉雄壮雨声来。\n景强偏感高僧住，地胜能令远思开。\n一等翘诚依此处，自然灵贶作梯媒。",
        "dynasty": "宋",
        "collection_info": null
    },
    {
        "uuid": "e6760e51a554fe123443b14d1c4ff7fc",
        "title": "武肃王有旨石桥设斋会进一诗  其三",
        "author": "释延寿",
        "content": "智泉福海莫能逾，亲自王恩运睿谟。\n感现尽冥心境界，资持全固道根株。\n石梁低翥红鹦鹉，烟岭高翔碧鹧鸪。\n胜妙重重惟祷祝，永资军庶息灾虞。",
        "dynasty": "宋",
        "collection_info": null
    },
    {
        "uuid": "4935b271cc1d49f0a04a26bd6a877798",
        "title": "武肃王有旨石桥设斋会进一诗  其四",
        "author": "释延寿",
        "content": "凌晨迎请倍精诚，亲敬鲜花异处清。\n罗汉攀枝呈梵相，岩僧倚树现真形。\n神幡双出红霞动，宝塔全开白气生。\n都为王心标意切，满空盈月瑞分明。",
        "dynasty": "宋",
        "collection_info": null
    },
    {
        "uuid": "c271dd9275b26218bbeb1e52c37610c9",
        "title": "武肃王有旨石桥设斋会进一诗  其五",
        "author": "释延寿",
        "content": "幡花宝盖满清川，祈祷迎来圣半千。\n莫道圣缘无影响，须知嘉会有因缘。\n空中长似闻天乐，岩畔尝疑有地仙。\n何必更寻兜率去，重重灵应事昭然。",
        "dynasty": "宋",
        "collection_info": null
    },
    {
        "uuid": "453659d3ce3b5cf70a0a502902f95c9e",
        "title": "武肃王有旨石桥设斋会进一诗  其六",
        "author": "释延寿",
        "content": "登云步岭涉烟程，好景随心次第生。\n圣者已符祥瑞事，地灵全副祷祈情。\n洞深重迭拖云湿，滩浅潺湲漱水清。\n愿满事圆归去路，便风相送片帆轻。",
        "dynasty": "宋",
        "collection_info": null
    },
    {
        "uuid": "068207a043aa760bba301d4835f9ceaf",
        "title": "定慧相资歌",
        "author": "释延寿",
        "content": "祖教宗中有二门，十度万行称为尊。\n初名止观助新学，后成定慧菩提根。\n唯一法，似双分。\n法性寂然体真止，寂而常照妙观存。\n定为父，慧为母，能孕千圣之门户。\n增长根力养圣胎，念念出生成佛祖。\n定为将，慧为相，能弼心王成无上。\n永作羣生证道门，即是古佛菩提样。\n定如月，光烁外道邪星灭。\n能挑智炬转分明，滋润道芽除爱结。\n慧如日，照破无明之暗室。\n能令邪见愚夫禅，尽成般若波罗蜜。\n少时默，剎那静，渐渐增修成正定。\n诸圣较量功不多，终见灵台之妙性。\n瞥闻法，纔历耳，能熏识藏觉种起。\n一念回光正智开，须臾成佛法如是。\n禅定力，不思义，变凡为圣剎那时。\n无边生死根由断，积劫尘劳巢穴堕。\n湛心水，浄意珠，光吞万象烁千途。\n抉开己眼无瑕翳，三界元无一法拘。\n觉观贼，应时剋，攀援病，倏然浄。\n荡念垢兮洗惑尘，显法身兮坚慧命。\n如断山，若停海，天翻地覆终无改。\n莹似琉璃含宝月，倏然无寄而无待。\n般若慧，莫能量，自然随处现心光。\n万行门中为导首，一切时中称法王。\n竭苦海，碎邪山，妄云捲尽片时间。\n贫女室中金顿现，壮士额上珠潜还。\n斩痴网，截欲流，大雄威猛更无俦。\n能令铁床铜柱冷，顿使魔怨业果休。\n和诤讼，成孝义，普现羣生诸佛智。\n边邪恶慧尽朝宗，蝼蚁鲲鹏齐受记。\n偏修定，纯阴烂物刳正命。\n若将正慧照禅那，自然万法明如镜。\n偏修慧，纯阳枯物成迂滞。\n须凭妙定助观门，如月分明除雾翳。\n劝等学，莫偏修，从来一体无二头。\n似禽两翼飞空界，如车二轮乘白牛。\n即向凡途登觉岸，便于业海泛慈舟。\n或事定，制之一处无不竟。\n或理定，唯当直下观心性。\n或事观，明诸法相生筹算。\n或理观，顿了无一无那畔。\n定即慧，非一非二非心计。\n慧即定，不同不别绝观听。\n或双运，即寂而照通真训。\n或俱泯，非定非慧超常准。\n一尘入定众尘起，般若门中成法尔。\n童子身中三昧时，老人身分谈真轨。\n能观一境万境同，近尘远剎无不通。\n真如路上论生死，无明海裏演圆宗。\n眼根能作鼻佛事，色尘入定香尘起。\n心境常同见自差，谁言不信波元水。\n非寂非照绝言思，而寂而照功无比。\n权实双行阐正途，体用更资含妙旨。\n劝诸子，勿虚弃，光阴如箭如流水。\n散乱全因缺定门，愚盲祇为亏真智。\n真实言，须入耳，千经万论同标记。\n定慧全功不暂忘，一念顿归真觉地。\n定须习，慧须闻，勿使灵台一点昏。\n合抱之树生毫末，积渐之功成宝尊。\n猕猴学定生天界，女子纔思入道门。\n自利利他因果备，若除定慧莫能论。",
        "dynasty": "宋",
        "collection_info": null
    },
    {
        "uuid": "33ece814f945772e39c5bdfbb53cb43d",
        "title": "句  其一",
        "author": "释延寿",
        "content": "步步寒华结，言言彻底冰。",
        "dynasty": "宋",
        "collection_info": null
    },
    {
        "uuid": "366db2e3dba9f79254fb14266087a6ef",
        "title": "句  其二",
        "author": "释延寿",
        "content": "牛胎生象子，碧海起红尘。",
        "dynasty": "宋",
        "collection_info": null
    },
    {
        "uuid": "632c78162a6e1079df2f795621a3a180",
        "title": "句  其三",
        "author": "释延寿",
        "content": "长时转不停，非义亦非声。",
        "dynasty": "宋",
        "collection_info": null
    },
    {
        "uuid": "428885bd4e54eb15910675e174eaad34",
        "title": "句  其四",
        "author": "释延寿",
        "content": "若欲受持者，应须用眼听。",
        "dynasty": "宋",
        "collection_info": null
    },
    {
        "uuid": "af2156a83c3abac6dd179cfbe67f50d5",
        "title": "句  其五",
        "author": "释延寿",
        "content": "言前体道干坤窄，笔下搜吟海岳枯。",
        "dynasty": "宋",
        "collection_info": null
    },
    {
        "uuid": "39ddb452945382c7e7df43a3fbb176e0",
        "title": "句  其六",
        "author": "释延寿",
        "content": "绕绣屏飞花外蝶，隔金笼语柳中鶑。",
        "dynasty": "宋",
        "collection_info": null
    },
    {
        "uuid": "bf3db419f1d813b647b68cf04103a334",
        "title": "句  其七",
        "author": "释延寿",
        "content": "春雨闭花径，晚云生石楼。",
        "dynasty": "宋",
        "collection_info": null
    },
    {
        "uuid": "bc087a04f73809adb2f56b8490175cc9",
        "title": "句  其八",
        "author": "释延寿",
        "content": "草浓春径狭，树密晚窗阴。",
        "dynasty": "宋",
        "collection_info": null
    }
]