[
    {
        "uuid": "ba1119ac7bac515b3f02282d49b415c4",
        "title": "送张无梦归天台  其一",
        "author": "查道",
        "content": "天台峻极横海滨，金庭紫洞多真人。\n先生舍道心照邻，上有羲轩为逸民。\n玉韫深山珠在水，圆折如虹难自晦。\n万乘知名欲见之，来谒西清频召对。\n亭亭孤云本无心，琅琅仙骨时所钦。\n牢让赐金兼好爵，俄辞尧阙復丘林。\n事载缇紬诚可贵，迹寄烟霞愈无累。\n还同麟凤遇皇明，暂出岩扃作祥瑞。",
        "dynasty": "宋",
        "collection_info": null
    },
    {
        "uuid": "ff7f103cc607f39e1e9e4bbaa2916e22",
        "title": "送张无梦归天台  其二",
        "author": "查道",
        "content": "台岳幽人兴不凡，携筇相别欵柴关。\n高情共乐皇风远，真气潜通浩劫间。\n绿绮静闻沉俗格，榴花深引渍童颜。\n再听玄旨知何日，时望片云归故山。",
        "dynasty": "宋",
        "collection_info": null
    },
    {
        "uuid": "a2587d21000bebd434a23b2c6247ef2e",
        "title": "登岱",
        "author": "查道",
        "content": "凌空迭嶂绝凡埃，青帝高居绛节开。\n捧出海天红日近，迓将蓬岛碧霞来。\n石闾闪烁迎阳洞，玉简光华封禅台。\n一自祥符禋祀后，太平顶上最崔巍。",
        "dynasty": "宋",
        "collection_info": null
    },
    {
        "uuid": "a9b38f7e2fec1aa3cf0602d74fbbd575",
        "title": "句",
        "author": "查道",
        "content": "白铜鞮侧花迷坞，解佩江边柳拂青。",
        "dynasty": "宋",
        "collection_info": null
    }
]