[
    {
        "title": "摸鱼儿 倚危梯、酹春怀古",
        "author": "陈策",
        "content": "倚危梯、酹春怀古，轻寒才转花信。\n江城望极多愁思，前事恼人方寸。\n湖海兴。\n算合付元龙，举白浇谈吻。\n凭高试问。\n问旧日王郎，依刘有地，何事赋幽愤。\n沙头路，休记家山远近。\n宾鸿一去无信。\n沧波渺渺空归梦，门外北风凄紧。\n乌帽整。\n便做得功名，难绿星星鬓。\n敲吟为稳。\n又白鹭飞来，垂杨自舞，谁与寄离恨。",
        "dynasty": "宋",
        "collection_info": null
    },
    {
        "title": "满江红 倦绣人闲",
        "author": "陈策",
        "content": "倦绣人闲，恨春去、浅颦轻掠。\n章台路，雪黏飞燕，带芹穿幕。\n委地身如游子倦，随风命似佳人薄。\n叹此花、飞后更无花，情怀恶。\n心下事，谁堪托。\n怜老大，伤飘泊。\n把前回离恨，暗中描摸。\n又趁扁舟低欲去，可怜世事今非昨。\n看等闲、飞过女墙来，秋千索。",
        "dynasty": "宋",
        "collection_info": null
    }
]