[
    {
        "uuid": "29cc0bac1e850a540ec18f6e1f998953",
        "title": "念奴娇 黄橙紫蟹",
        "author": "陆淞",
        "content": "黄橙紫蟹，映金壶潋滟，新醅浮绿。\n共赏西楼今夜月，极目云无一粟。\n挥麈高谈，倚栏长啸，下视鳞鳞屋。\n轰然何处，瑞龙声喷蕲竹。\n何况露白风清，银河澈汉，仿佛如悬瀑。\n此景古今如有价，岂惜明珠千斛。\n灏气盈襟，冷风入袖，只欲骑鸿鹄。\n广寒宫殿，看人颜似冰玉。",
        "dynasty": "宋",
        "collection_info": null
    },
    {
        "uuid": "f26f48c8c897bfc3b5ec334836c12d24",
        "title": "瑞鹤仙 脸霞红印枕",
        "author": "陆淞",
        "content": "脸霞红印枕。\n睡觉来、冠儿还是不整。\n屏间麝煤冷。\n但眉峰压翠，泪珠弹粉。\n堂深昼永。\n燕交飞、风帘露井。\n恨无人，与说相思，近日带围宽尽。\n重省。\n残灯朱幌，淡月纱窗，那时风景。\n阳台路迥。\n云雨梦，便无准。\n待归来，先指花梢教看，却把心期细问。\n问因循、过了青春，怎生意稳。",
        "dynasty": "宋",
        "collection_info": null
    },
    {
        "uuid": "b8142eee2046cc9d9d0cb1de2c3505d5",
        "title": "乡校颂  其一",
        "author": "陆淞",
        "content": "维乡有校，示民有知。\n教始豫逊，迪于训彝，维风化是裨。",
        "dynasty": "宋",
        "collection_info": null
    },
    {
        "uuid": "58f3688de500c14ecd6f51a6bf28d35a",
        "title": "乡校颂  其二",
        "author": "陆淞",
        "content": "维校在乡，示民有防。\n入孝出悌，为忠为良，斯邦家之光。",
        "dynasty": "宋",
        "collection_info": null
    },
    {
        "uuid": "c176253da68ec21b80090d710a39df9c",
        "title": "乡校颂  其三",
        "author": "陆淞",
        "content": "乡校有基，如德弗亏。\n刘侯迁之，魏侯新之，李侯能成之。",
        "dynasty": "宋",
        "collection_info": null
    },
    {
        "uuid": "a7857227eb132775abecc0057abf6940",
        "title": "乡校颂  其四",
        "author": "陆淞",
        "content": "其迁者初，其新者中。\n肄业传道，有师有宗，繄李侯之功。",
        "dynasty": "宋",
        "collection_info": null
    },
    {
        "uuid": "99d83fdb24c2d6b25ff42ca357d40c53",
        "title": "乡校颂  其五",
        "author": "陆淞",
        "content": "乐只君子，孰后孰先。\n显有嘉闻，于斯万年，维大夫之贤。",
        "dynasty": "宋",
        "collection_info": null
    }
]