[
    {
        "uuid": "7a8fa3e7b0539bfe0308ac44548dc7d1",
        "title": "念奴娇 黄橙紫蟹",
        "author": "陆淞",
        "content": "黄橙紫蟹，映金壶潋滟，新醅浮绿。\n共赏西楼今夜月，极目云无一粟。\n挥麈高谈，倚栏长啸，下视鳞鳞屋。\n轰然何处，瑞龙声喷蕲竹。\n何况露白风清，银河澈汉，仿佛如悬瀑。\n此景古今如有价，岂惜明珠千斛。\n灏气盈襟，冷风入袖，只欲骑鸿鹄。\n广寒宫殿，看人颜似冰玉。",
        "dynasty": "宋",
        "collection_info": null
    },
    {
        "uuid": "72cfdfd23612c4cf5a8b1e6b142f5571",
        "title": "瑞鹤仙 脸霞红印枕",
        "author": "陆淞",
        "content": "脸霞红印枕。\n睡觉来、冠儿还是不整。\n屏间麝煤冷。\n但眉峰压翠，泪珠弹粉。\n堂深昼永。\n燕交飞、风帘露井。\n恨无人，与说相思，近日带围宽尽。\n重省。\n残灯朱幌，淡月纱窗，那时风景。\n阳台路迥。\n云雨梦，便无准。\n待归来，先指花梢教看，却把心期细问。\n问因循、过了青春，怎生意稳。",
        "dynasty": "宋",
        "collection_info": null
    },
    {
        "uuid": "eb88b78bd0fcf0f2d2894f87bbc16b82",
        "title": "乡校颂  其一",
        "author": "陆淞",
        "content": "维乡有校，示民有知。\n教始豫逊，迪于训彝，维风化是裨。",
        "dynasty": "宋",
        "collection_info": null
    },
    {
        "uuid": "1ae28e54305fa587a85f933dcc182408",
        "title": "乡校颂  其二",
        "author": "陆淞",
        "content": "维校在乡，示民有防。\n入孝出悌，为忠为良，斯邦家之光。",
        "dynasty": "宋",
        "collection_info": null
    },
    {
        "uuid": "b98c7f392185fbad2eede774b935da70",
        "title": "乡校颂  其三",
        "author": "陆淞",
        "content": "乡校有基，如德弗亏。\n刘侯迁之，魏侯新之，李侯能成之。",
        "dynasty": "宋",
        "collection_info": null
    },
    {
        "uuid": "d87e5d91cd4740cfa5ec66b3e40fef49",
        "title": "乡校颂  其四",
        "author": "陆淞",
        "content": "其迁者初，其新者中。\n肄业传道，有师有宗，繄李侯之功。",
        "dynasty": "宋",
        "collection_info": null
    },
    {
        "uuid": "354a41f5dc8367913a694e119a56a1e7",
        "title": "乡校颂  其五",
        "author": "陆淞",
        "content": "乐只君子，孰后孰先。\n显有嘉闻，于斯万年，维大夫之贤。",
        "dynasty": "宋",
        "collection_info": null
    }
]