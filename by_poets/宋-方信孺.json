[
    {
        "uuid": "b9d791a3f737de90052359dd7ff21487",
        "title": "西江月 碧洞青崖着雨",
        "author": "方信孺",
        "content": "碧洞青崖着雨，红泉白石生寒。\n朅来十月九湖山。\n人笑元郎太漫。\n绝壑偏宜叠鼓，夕阳休唤归鞍。\n兹游未必胜骖鸾。\n聊作湖南公案。",
        "dynasty": "宋",
        "collection_info": null
    },
    {
        "uuid": "27b080ac95534293dca805c4e7924383",
        "title": "番山",
        "author": "方信孺",
        "content": "城根片石久糢糊，图记应须考国初。\n欲识番山真面目，至今东北号清虚。",
        "dynasty": "宋",
        "collection_info": null
    },
    {
        "uuid": "cbc6869ec42137e8599d899c68bf3548",
        "title": "禺山",
        "author": "方信孺",
        "content": "禺山何事作番山，空有陂陀迹已漫。\n今日升堂听丝竹，沉香不见旧阑干。",
        "dynasty": "宋",
        "collection_info": null
    },
    {
        "uuid": "5c35eef4ab5d23e9a169864429eca5e7",
        "title": "任嚣城",
        "author": "方信孺",
        "content": "五星自是汉家符，忍死任嚣亦太愚。\n今日朝台犹百尺，荒城不记旧规模。",
        "dynasty": "宋",
        "collection_info": null
    },
    {
        "uuid": "4bedce5cbde87c65dac8709fefa2c4cf",
        "title": "三城",
        "author": "方信孺",
        "content": "三城不断鬰相望，千里长江势渺茫。\n蛮獠传闻亦胆破，从知岭外有金汤。",
        "dynasty": "宋",
        "collection_info": null
    },
    {
        "uuid": "80fee4d89afa729004a049c23706780d",
        "title": "清海军楼",
        "author": "方信孺",
        "content": "睥睨旁围百尺楼，翚飞缥缈接云浮。\n鲸波不动海山碧，弹压东南十四州。",
        "dynasty": "宋",
        "collection_info": null
    },
    {
        "uuid": "c72c99617a7fb54192f1ae95ce0876f7",
        "title": "五仙观",
        "author": "方信孺",
        "content": "蹁跹天上五仙人，羊驾何年到海滨。\n晋汉相传半无有，观中遗石自轮囷。",
        "dynasty": "宋",
        "collection_info": null
    },
    {
        "uuid": "4e56d07649a703d6f82d5e160f39b9a4",
        "title": "广平堂",
        "author": "方信孺",
        "content": "撤茅易瓦利无穷，盍种甘棠比召公。\n大手断碑何处觅，典型犹见此堂中。",
        "dynasty": "宋",
        "collection_info": null
    },
    {
        "uuid": "0b3164573c7542bb8c06db744d7e045d",
        "title": "石屏堂",
        "author": "方信孺",
        "content": "月峡旁通玉液池，綵舟争胜出宫闺。\n荒台今日人相问，野草无言日自西。",
        "dynasty": "宋",
        "collection_info": null
    },
    {
        "uuid": "db9c21579ffc7543506a86dbceb8ef5c",
        "title": "十贤祠",
        "author": "方信孺",
        "content": "晋唐相望已千年，香火如今数十贤。\n不见古人空再拜，祠堂西去有贪泉。",
        "dynasty": "宋",
        "collection_info": null
    },
    {
        "uuid": "839ec189f9ebadaae738c847be8df56a",
        "title": "铁柱",
        "author": "方信孺",
        "content": "崔嵬十二峙干和，五柱何如马伏波。\n败堑颓垣今日见，想曾荆棘汉铜驼。",
        "dynasty": "宋",
        "collection_info": null
    },
    {
        "uuid": "5671b51c464195ad67de1fe9f545766e",
        "title": "药洲",
        "author": "方信孺",
        "content": "沙邱遗臭茂陵空，何物能成九转功。\n地下刘郎犹有媿，驾言聊作葛仙翁。",
        "dynasty": "宋",
        "collection_info": null
    },
    {
        "uuid": "312d5d5859e90899bb369ba36699ee7b",
        "title": "九曜石",
        "author": "方信孺",
        "content": "九峰参立倚空明，好事传闻应列星。\n运石早知能赎罪，上书何必待缇萦。",
        "dynasty": "宋",
        "collection_info": null
    },
    {
        "uuid": "e25c647129b8f7c2e1c6a924fc33a27e",
        "title": "越楼",
        "author": "方信孺",
        "content": "真珠市拥碧扶阑，十万人家着眼看。\n独恨登临最高处，举头犹不见长安。",
        "dynasty": "宋",
        "collection_info": null
    },
    {
        "uuid": "909bd713828d1f2f27ce43fa060ee403",
        "title": "南濠",
        "author": "方信孺",
        "content": "经营犹记旧歌谣，来往舟人趁海潮。\n风物眼前何所似，扬州二十四红桥。",
        "dynasty": "宋",
        "collection_info": null
    },
    {
        "uuid": "e0d3580d60b8c724fa4edd5e379894a2",
        "title": "法性寺",
        "author": "方信孺",
        "content": "金碧参差兜率天，曾煎诃子试新泉。\n荒园废宅无人问，门外桃花却是禅。",
        "dynasty": "宋",
        "collection_info": null
    },
    {
        "uuid": "15f2850fa2cc92709734d985dd6d2693",
        "title": "风幡堂",
        "author": "方信孺",
        "content": "碓头一语便投机，若说风幡是落迟。\n今日堂中容百众，不知那箇可传衣。",
        "dynasty": "宋",
        "collection_info": null
    },
    {
        "uuid": "6830faf3051a850d48fb8d6b20ed5fb0",
        "title": "笔授轩",
        "author": "方信孺",
        "content": "制止遗踪底处寻，相传笔授此丛林。\n毗卢四万八千卷，正要墨池如许深。",
        "dynasty": "宋",
        "collection_info": null
    },
    {
        "uuid": "82a9f63cb4e36f1014782419979d601c",
        "title": "菩提树",
        "author": "方信孺",
        "content": "庭前双树尚依然，何处犹参无树禅。\n一自老卢归去后，年年长结万灯缘。",
        "dynasty": "宋",
        "collection_info": null
    },
    {
        "uuid": "4b9cd1b1c9417a25b4164c76c430bbc9",
        "title": "任嚣墓",
        "author": "方信孺",
        "content": "枯坟曾阅几兴亡，行客徘徊古道傍。\n茅屋一间无处觅，可怜不似楚昭王。",
        "dynasty": "宋",
        "collection_info": null
    },
    {
        "uuid": "163fcaba6f5a036d91dff4bc2bdbcfd9",
        "title": "浄慧寺千佛塔",
        "author": "方信孺",
        "content": "九井神光射斗牛，天开宝级镇南州。\n客船江上东西路，常识嶙峋云外浮。",
        "dynasty": "宋",
        "collection_info": null
    },
    {
        "uuid": "8f4258b25b2a60dab5608509dc807df7",
        "title": "众妙堂",
        "author": "方信孺",
        "content": "妙处常存道岂高，箇中得意自陶陶。\n空堂寂寞丰碑在，观裏何人復种桃。",
        "dynasty": "宋",
        "collection_info": null
    },
    {
        "uuid": "7730dd058cc9754a3ba502540b7be277",
        "title": "刘氏铜像",
        "author": "方信孺",
        "content": "霸业凄凉一炬休，铸金为像亦狂谋。\n五湖但说鸱夷子，千古谁知恩赦侯。",
        "dynasty": "宋",
        "collection_info": null
    },
    {
        "uuid": "e1fb8d4d350e1c70a290dbcfa552f2a4",
        "title": "刘氏双阙",
        "author": "方信孺",
        "content": "双阙岧峣即是碑，天荒初破此娥眉。\n行人来往手加额，解说当年旌表时。",
        "dynasty": "宋",
        "collection_info": null
    },
    {
        "uuid": "6f9d963dc923ea72a975cc3664c065a1",
        "title": "番塔",
        "author": "方信孺",
        "content": "半天缥缈认飞翚，一柱轮囷几十围。\n绝顶五更铃共语，金鸡风转片帆归。",
        "dynasty": "宋",
        "collection_info": null
    },
    {
        "uuid": "643cf2167c61892bb3488a1f9be11555",
        "title": "海山楼",
        "author": "方信孺",
        "content": "海山雨过月明时，自是南州一段奇。\n尘土只今无着处，可怜谁与更题诗。",
        "dynasty": "宋",
        "collection_info": null
    },
    {
        "uuid": "70dcf7abd23457cf336845abbed388aa",
        "title": "越井冈",
        "author": "方信孺",
        "content": "万山衮衮尽东来，高处犹存百尺台。\n回首旧时张乐地，一杯重与酹苍苔。",
        "dynasty": "宋",
        "collection_info": null
    },
    {
        "uuid": "d1af55238c3db0317c14ec09aac0bad2",
        "title": "越台井",
        "author": "方信孺",
        "content": "古甃寒潮百尺清，僞王题品老佗营。\n渴来不饮盗泉水，特地翻为达磨名。",
        "dynasty": "宋",
        "collection_info": null
    },
    {
        "uuid": "43b1081103d0382bcc3e030db5f437d3",
        "title": "西竺山广果寺",
        "author": "方信孺",
        "content": "小桥横绝两峰环，白日松风为掩关。\n天半楼台矗金碧，直疑海上普陀山。",
        "dynasty": "宋",
        "collection_info": null
    },
    {
        "uuid": "0a5b0dda3ad5597b0792f2c047f7da99",
        "title": "东七寺",
        "author": "方信孺",
        "content": "慈度天王更觉华，苍龙东角梵王家。\n普慈化乐成尘土，兴圣犹兼觉性夸。",
        "dynasty": "宋",
        "collection_info": null
    },
    {
        "uuid": "374f6fb826102cfae591eb1f9ebeaf28",
        "title": "西七寺",
        "author": "方信孺",
        "content": "文殊千佛显真乘，水月光中见定林。\n昭瑞当时连集福，咸池今日应奎参。",
        "dynasty": "宋",
        "collection_info": null
    },
    {
        "uuid": "d4834cec1311202c317f9eb88b5f5268",
        "title": "南七寺",
        "author": "方信孺",
        "content": "井轸南宫焕宝光，千秋古胜并延祥。\n祗今两寺无名字，地藏旁联四实方。",
        "dynasty": "宋",
        "collection_info": null
    },
    {
        "uuid": "d7ad9f518dac76b47994c78e05971cb3",
        "title": "北七寺",
        "author": "方信孺",
        "content": "国清尊胜北山隅，证果报恩同一区。\n地藏荒芜并报国，尚余悟性斗牛墟。",
        "dynasty": "宋",
        "collection_info": null
    },
    {
        "uuid": "62d58675f90bd55792e6bc7587a122b9",
        "title": "浮邱山",
        "author": "方信孺",
        "content": "碧海何年已变田，空传双舄旧时仙。\n乘风欲挹浮邱袖，同访朱明别洞天。",
        "dynasty": "宋",
        "collection_info": null
    },
    {
        "uuid": "11b0557f6cb25f756194b291618b7d42",
        "title": "珊瑚井",
        "author": "方信孺",
        "content": "可怪仙翁亦世情，珊瑚还许致殷勤。\n波神不是赵佗客，即是前身石季伦。",
        "dynasty": "宋",
        "collection_info": null
    },
    {
        "uuid": "0fcd7353388abc8a5920ea711637a2bf",
        "title": "朝汉台",
        "author": "方信孺",
        "content": "倔强难除结尚椎，筑台北望欲何为。\n大夫自载千金橐，谁念韩侯十万师。",
        "dynasty": "宋",
        "collection_info": null
    },
    {
        "uuid": "5e03540cb5b532fbf8a998a18bb3a040",
        "title": "刘氏郊坛",
        "author": "方信孺",
        "content": "一德由来可享天，东邻牛祭亦徒然。\n荒凉到处游麋鹿，谁识郊坛八面圆。",
        "dynasty": "宋",
        "collection_info": null
    },
    {
        "uuid": "7fd132f2f804dfd47756a727647789eb",
        "title": "刘王花坞",
        "author": "方信孺",
        "content": "绿阴到处小舟藏，浅水漂红五里香。\n不见芳华旧亭苑，桃花应解笑刘郎。",
        "dynasty": "宋",
        "collection_info": null
    },
    {
        "uuid": "51b6b540d2949816aa2ee8bcf5055f62",
        "title": "蕃人冢",
        "author": "方信孺",
        "content": "鲸波仅免葬吞舟，狐死犹能效首邱。\n目断苍茫三万里，千金虽在此生休。",
        "dynasty": "宋",
        "collection_info": null
    },
    {
        "uuid": "b36b849c187b9e2b522675c0cf7735ea",
        "title": "花田",
        "author": "方信孺",
        "content": "千年玉骨掩尘沙，空有余妍剩此花。\n何似原头美人草，樽前犹作舞腰斜。",
        "dynasty": "宋",
        "collection_info": null
    },
    {
        "uuid": "2233287650236dfa86a8c3d4a465c6ec",
        "title": "石门",
        "author": "方信孺",
        "content": "吕嘉积石浪相传，双阙天开尚宛然。\n成败古来俱一梦，千秋何似老楼船。",
        "dynasty": "宋",
        "collection_info": null
    },
    {
        "uuid": "c03f5f3687e3ac66259c6bf6dad37059",
        "title": "贪泉",
        "author": "方信孺",
        "content": "泉本无贪人自清，何须一酌始忘情。\n回车胜母君知否，见说曾参亦好名。",
        "dynasty": "宋",
        "collection_info": null
    },
    {
        "uuid": "17223eea65620f790945e27c95eb547c",
        "title": "沉香浦",
        "author": "方信孺",
        "content": "一饮千金事已非，那容更载此香归。\n若教到此方投去，早落人间第二机。",
        "dynasty": "宋",
        "collection_info": null
    },
    {
        "uuid": "21e625302ac7b192fd63295667d5a003",
        "title": "鉴空阁",
        "author": "方信孺",
        "content": "右带灵洲左石门，何年飞阁倚晴云。\n南游不用看图画，曾向坡仙句裏闻。",
        "dynasty": "宋",
        "collection_info": null
    },
    {
        "uuid": "f0757482038540a2e1a21d4124ecc6ae",
        "title": "灵洲",
        "author": "方信孺",
        "content": "东南佳气盛衣冠，楼阁翚飞缥缈间。\n疑是落星湾上见，更须题作小金山。",
        "dynasty": "宋",
        "collection_info": null
    },
    {
        "uuid": "747c26a6a99d477b269f5e750520fd6d",
        "title": "甘溪",
        "author": "方信孺",
        "content": "甘溪依约旧城东，陵谷迁移一梦中。\n春尽踏青人不见，桄榔老大木棉红。",
        "dynasty": "宋",
        "collection_info": null
    },
    {
        "uuid": "f45dd423a6c326318cfedc791c22ee5b",
        "title": "马蛟山",
        "author": "方信孺",
        "content": "耆老相传亦可嗟，深山大泽自龙蛇。\n老蛟变化初何怪，天马从来产渥洼。",
        "dynasty": "宋",
        "collection_info": null
    },
    {
        "uuid": "daee4cb35a2fd627d821d4caae2649c9",
        "title": "雷洞",
        "author": "方信孺",
        "content": "疑冢峥嵘此不封，麒麟彷佛是山中。\n后人未识藏雷穴，踏破苍苔古甃空。",
        "dynasty": "宋",
        "collection_info": null
    },
    {
        "uuid": "79f2e45caa6a089f58edce4192a17336",
        "title": "蒲涧",
        "author": "方信孺",
        "content": "拔宅谁能辨有无，涧边空记旧丹炉。\n世间自是多凡骨，何处犹寻九节蒲。",
        "dynasty": "宋",
        "collection_info": null
    },
    {
        "uuid": "26395f2495570aa4dc3e942b8f05ebb7",
        "title": "滴水岩",
        "author": "方信孺",
        "content": "天半飞涛六月寒，苍崖壁立互回环。\n从今好事能题品，列作南中第一山。",
        "dynasty": "宋",
        "collection_info": null
    },
    {
        "uuid": "6f8b75f58d97cb6fb4ab78b84832e7a7",
        "title": "菖蒲观觉真寺",
        "author": "方信孺",
        "content": "千载仙居已渺茫，道山佛屋自相望。\n春花秋草年年事，却作游人歌舞场。",
        "dynasty": "宋",
        "collection_info": null
    },
    {
        "uuid": "be56f3c91511d5c029348b698faf4d63",
        "title": "流杯池",
        "author": "方信孺",
        "content": "坳石天然印曲流，飞觞寂寞几春秋。\n山阴千古夸陈迹，此地何人记旧游。",
        "dynasty": "宋",
        "collection_info": null
    },
    {
        "uuid": "97a6c16e3ac670bec0b0e2fb694e471f",
        "title": "葛仙翁炼丹石",
        "author": "方信孺",
        "content": "见说刀圭已解仙，宁须丹竈半人间。\n葛翁本是求勾漏，何意南来访此山。",
        "dynasty": "宋",
        "collection_info": null
    },
    {
        "uuid": "9735be248f09970210e0b31b7cdf7448",
        "title": "鲍姑井",
        "author": "方信孺",
        "content": "为觅丹砂到海滨，空山废井已生尘。\n不将一滴苏焦槁，神艾虚传解活人。",
        "dynasty": "宋",
        "collection_info": null
    },
    {
        "uuid": "c7e0748e2993e2605541bf4eabcbcfc3",
        "title": "悬钟",
        "author": "方信孺",
        "content": "绝壁初无路可通，何人特地铸金钟。\n神仙底处应难诘，弹落余声和涧松。",
        "dynasty": "宋",
        "collection_info": null
    },
    {
        "uuid": "484d436c14c3ca519a1dcd94ee2c5ed0",
        "title": "赵佗疑冢",
        "author": "方信孺",
        "content": "漫说曹瞒七十余，老佗疑冢更模糊。\n不知禹葬会稽处，也有纍纍如许无。",
        "dynasty": "宋",
        "collection_info": null
    },
    {
        "uuid": "f09dadbf3c64e666dfe7f7717ee0c9ce",
        "title": "宝象峰胜因寺",
        "author": "方信孺",
        "content": "鸿蒙谁闢此山川，龙象新开二十年。\n最恨东坡早仙去，只教蒲涧入诗篇。",
        "dynasty": "宋",
        "collection_info": null
    },
    {
        "uuid": "5d0ceaf38afd56f723f4b27b11569c08",
        "title": "虎跑泉",
        "author": "方信孺",
        "content": "破寺高僧夜不眠，一声猛虎月明天。\n起来难觅新蹄迹，半滴空余石罅泉。",
        "dynasty": "宋",
        "collection_info": null
    },
    {
        "uuid": "46f27d40be4fe6c7f58ba5ddce58f8c2",
        "title": "动石",
        "author": "方信孺",
        "content": "山中块石老僧言，一叱应知转法轮。\n元是世人心自动，请将消息问风幡。",
        "dynasty": "宋",
        "collection_info": null
    },
    {
        "uuid": "643a56afa8a6f9ee63f80fb6c099e350",
        "title": "白云洞",
        "author": "方信孺",
        "content": "金剎凭陵尺五天，胜游何必羡登仙。\n安期想见身千亿，汗漫人间若箇边。",
        "dynasty": "宋",
        "collection_info": null
    },
    {
        "uuid": "9f95d42aad1f6cad7f9e58512c56a474",
        "title": "三教殿",
        "author": "方信孺",
        "content": "大道茫茫鼎峙分，箇中谁为破重籓。\n须知问礼当时地，不必西方两足尊。",
        "dynasty": "宋",
        "collection_info": null
    },
    {
        "uuid": "0b47379cb730be94f5df274eb7b8e937",
        "title": "鹤舒台",
        "author": "方信孺",
        "content": "危台老石寄层巅，鹤驾逢迎不记年。\n今日归来应一笑，山川城郭故依然。",
        "dynasty": "宋",
        "collection_info": null
    },
    {
        "uuid": "9c24c6c73b463170f33762a6bb95e561",
        "title": "大小水帘洞",
        "author": "方信孺",
        "content": "碧涧东西春水添，四时疏雨落晴檐。\n珠宫贝阙无寻处，空见重重排玉帘。",
        "dynasty": "宋",
        "collection_info": null
    },
    {
        "uuid": "caed6342c6fe1be0215fc4fbc912cfd3",
        "title": "虎头岩",
        "author": "方信孺",
        "content": "绝壁空岩踞虎头，鸟飞不渡野猿愁。\n人间有此真奇境，便好乘风访十洲。",
        "dynasty": "宋",
        "collection_info": null
    },
    {
        "uuid": "c30720b9689ceb38d3d5e80ade5936c7",
        "title": "景泰山七仙寺",
        "author": "方信孺",
        "content": "老衲诛茅昔小留，七仙阴为护岩幽。\n不将石履呈奇怪，安得西归好话头。",
        "dynasty": "宋",
        "collection_info": null
    },
    {
        "uuid": "7d8c67810e73dfe7a96cd6364222a8b9",
        "title": "卓锡泉",
        "author": "方信孺",
        "content": "泉源无处不流通，隠显何关卓锡功。\n欲识海潮连地脉，祗今双蟹出泉中。",
        "dynasty": "宋",
        "collection_info": null
    },
    {
        "uuid": "c87263a37826266963d406d4457d870c",
        "title": "顺庵",
        "author": "方信孺",
        "content": "词人自结一间茅，天上宸奎舞瘦蛟。\n见说鬼神犹卫护，瑞光前夜起山坳。",
        "dynasty": "宋",
        "collection_info": null
    },
    {
        "uuid": "bde926412451770f34d8056228a8fc61",
        "title": "陵山",
        "author": "方信孺",
        "content": "龟趺无处问行踪，惆怅连江荔子红。\n铁铸崔嵬真大错，骊山铜柱久成空。",
        "dynasty": "宋",
        "collection_info": null
    },
    {
        "uuid": "515c73e00c562b7a8610123592e00939",
        "title": "马鞍山",
        "author": "方信孺",
        "content": "堑山堙谷浪为谋，余力犹穷岭外洲。\n见说揭竿从壠上，祖龙当日漫东游。",
        "dynasty": "宋",
        "collection_info": null
    },
    {
        "uuid": "23d19e6e7b2b79e9d04e4c948aa4fb0e",
        "title": "琵琶洲",
        "author": "方信孺",
        "content": "髣髴琵琶海上洲，年年常与水沉浮。\n客船昨夜西风起，应有江头商妇愁。",
        "dynasty": "宋",
        "collection_info": null
    },
    {
        "uuid": "1fb8866a38295ed29d15390d13d0d4f6",
        "title": "相对冈",
        "author": "方信孺",
        "content": "海门高并两峰寒，大艑轻帆自往还。\n安得百灵移一岛，却教尘世看三山。",
        "dynasty": "宋",
        "collection_info": null
    },
    {
        "uuid": "f12572c3d13b1c37eb8dc04c4a540c23",
        "title": "南海庙",
        "author": "方信孺",
        "content": "官阙参差海上开，吐吞波浪起风雷。\n英灵万古无宗社，奚丑区区何足摧。",
        "dynasty": "宋",
        "collection_info": null
    },
    {
        "uuid": "919f6612b07f688f92fcafa7254b09af",
        "title": "浴日亭",
        "author": "方信孺",
        "content": "亭倚蓬莱几许高，下临无地有惊涛。\n坡仙想得江山助，八语端为天下豪。",
        "dynasty": "宋",
        "collection_info": null
    },
    {
        "uuid": "dc23de74df8062effb114870a3b5bb09",
        "title": "铜鼓",
        "author": "方信孺",
        "content": "石鼓嵯峨尚有文，旧题铜鼓更无人。\n宝钗寂寞蛮花老，空和楚歌迎送神。",
        "dynasty": "宋",
        "collection_info": null
    },
    {
        "uuid": "ffe47e7dcc6c8cae6e5aa6596ebefee4",
        "title": "波罗蜜果",
        "author": "方信孺",
        "content": "纍纍圆实大于瓜，想见移根博望槎。\n三百余篇谁识此，世间宁復有张华。",
        "dynasty": "宋",
        "collection_info": null
    },
    {
        "uuid": "ec23e23019144d5a76ad0529583d05e1",
        "title": "王登洲",
        "author": "方信孺",
        "content": "四渎初分有物尸，天开地闢共为期。\n齐东野语真堪笑，请诵昌黎十丈碑。",
        "dynasty": "宋",
        "collection_info": null
    },
    {
        "uuid": "b670207342be3e69a7b37b27c2b91022",
        "title": "灵化寺",
        "author": "方信孺",
        "content": "黄木湾前一亩宫，庙灵规地古来雄。\n江头不见风雷恶，多谢禅师受戒功。",
        "dynasty": "宋",
        "collection_info": null
    },
    {
        "uuid": "1c41a2fb12a9b7a9ce01fe1d0b1ef41e",
        "title": "走珠石",
        "author": "方信孺",
        "content": "底事明珠解去来，当时合浦已堪猜。\n贾胡不省何年事，老石江头空绿苔。",
        "dynasty": "宋",
        "collection_info": null
    },
    {
        "uuid": "8ec57d28bcce46fc1c200cf12a45e425",
        "title": "卢循河南故城",
        "author": "方信孺",
        "content": "蛙据方州妄自尊，沈郎百万若云屯。\n归舟无路寻巢穴，空有卢亭旧子孙。",
        "dynasty": "宋",
        "collection_info": null
    },
    {
        "uuid": "4fd8bc2dda1d168c7293fa4bfee9d122",
        "title": "大通寺",
        "author": "方信孺",
        "content": "老木槎牙欲擘云，门前流水我知津。\n过江一雨如盆泻，竞礼真如不动身。",
        "dynasty": "宋",
        "collection_info": null
    },
    {
        "uuid": "33ca3849cf313378f3a37dcb2e86c5b8",
        "title": "抱旗山",
        "author": "方信孺",
        "content": "面势翩翩天外山，彩旗常在翠云间。\n太平官府无公事，尽好高牙相对閒。",
        "dynasty": "宋",
        "collection_info": null
    },
    {
        "uuid": "bedc15b454bd7efeab61c04ab80c10e2",
        "title": "花山寺",
        "author": "方信孺",
        "content": "万花春老正红酣，不是丛林优钵昙。\n山下女郎来问讯，未饶萱草解宜男。",
        "dynasty": "宋",
        "collection_info": null
    },
    {
        "uuid": "18fad9ba03e0b1e5faa874e172e71d1c",
        "title": "黄巢矶",
        "author": "方信孺",
        "content": "天下纵横辙迹环，舳舻不许度前湾。\n江神少为摧凶焰，要使留金六祖山。",
        "dynasty": "宋",
        "collection_info": null
    },
    {
        "uuid": "10f1b845f4fc59d5c56966ff4767239e",
        "title": "金芝岩",
        "author": "方信孺",
        "content": "碧落三洲天下奇，仙城谁復识金芝。\n可怜隔断黄茅路，不得骚人赋一诗。",
        "dynasty": "宋",
        "collection_info": null
    },
    {
        "uuid": "2a5e2124e1a0c9661d8a6720e02a55dc",
        "title": "清远峡",
        "author": "方信孺",
        "content": "昆崙截竹事空传，不见春潮送客船。\n只似蜀江江上路，两山中峡手巾天。",
        "dynasty": "宋",
        "collection_info": null
    },
    {
        "uuid": "92842dc71227184007ff4af4918a25a3",
        "title": "峡山广庆寺",
        "author": "方信孺",
        "content": "韦郎故地久萧条，只有泉声响夜潮。\n行客往来回首地，玉环无处觅娇娆。",
        "dynasty": "宋",
        "collection_info": null
    },
    {
        "uuid": "3b1b0d723ed425d8d40f4041f7b188dc",
        "title": "飞来殿",
        "author": "方信孺",
        "content": "嵯峨古殿记飞来，千古传闻亦怪哉。\n龙象渐随尘土化，却疑神物欲飞回。",
        "dynasty": "宋",
        "collection_info": null
    },
    {
        "uuid": "d6be8a8f79df26c0c390f6e8c9e7f56a",
        "title": "达磨石",
        "author": "方信孺",
        "content": "葱岭初无一字传，名山到处即为禅。\n只今石上留公案，面壁何须更九年。",
        "dynasty": "宋",
        "collection_info": null
    },
    {
        "uuid": "19c79c32fd9af7201c269ea3faa3f469",
        "title": "钓台",
        "author": "方信孺",
        "content": "钓得神鱼金作鳞，废台百尺漫嶙峋。\n丝纶不入非熊梦，当日何人老渭滨。",
        "dynasty": "宋",
        "collection_info": null
    },
    {
        "uuid": "b7489e3d7c6bd16a8f11a39420656c16",
        "title": "和光洞",
        "author": "方信孺",
        "content": "和光深洞隠昌期，门锁烟萝不可窥。\n欲问榴花好消息，只今难问旧题诗。",
        "dynasty": "宋",
        "collection_info": null
    },
    {
        "uuid": "e89f98f525907631056b5f879a2430a7",
        "title": "沉犀潭",
        "author": "方信孺",
        "content": "西来异兽路应迷，金锁何年落此溪。\n不比李侯心似水，归舟自掷石门西。",
        "dynasty": "宋",
        "collection_info": null
    },
    {
        "uuid": "d769c0ddb049ade61c155a9a70f83586",
        "title": "龙磨角石",
        "author": "方信孺",
        "content": "旧说神龙水底蟠，何年电掣与雷奔。\n至今舟子相呼唤，犹指江边石上痕。",
        "dynasty": "宋",
        "collection_info": null
    },
    {
        "uuid": "d2dab5a2d4f3cb1aece4df1a355319fd",
        "title": "老人松",
        "author": "方信孺",
        "content": "上古轮囷说寿樗，何人玉斧劚霜腴。\n有知定见非凡物，盍作堂堂五大夫。",
        "dynasty": "宋",
        "collection_info": null
    },
    {
        "uuid": "6467e0762b1bb23e79415c6c2e4fb456",
        "title": "资福寺罗汉阁",
        "author": "方信孺",
        "content": "千柱依然跨宝坊，庭前柏子久荒凉。\n明珠白璧无人识，頼有斯文万丈光。",
        "dynasty": "宋",
        "collection_info": null
    },
    {
        "uuid": "3c9448906da93b0158b46b8aac5853cd",
        "title": "凤皇台",
        "author": "方信孺",
        "content": "凤去台空岁月更，百年陈迹埽榛荆。\n清时已庆三登瑞，盍向朝阳更一鸣。",
        "dynasty": "宋",
        "collection_info": null
    },
    {
        "uuid": "8f500bd7947e4aecaebacd5b795632f3",
        "title": "会仙观",
        "author": "方信孺",
        "content": "绰约长眉海上仙，久餐云母学长年。\n山中丹井今无恙，为弔南充谢自然。",
        "dynasty": "宋",
        "collection_info": null
    },
    {
        "uuid": "56921946fae7b708243f8e7cc35a09af",
        "title": "龙窟",
        "author": "方信孺",
        "content": "变化灵踪亦可疑，玲珑数穴似仇池。\n沧溟咫尺不归去，安得神龙如许痴。",
        "dynasty": "宋",
        "collection_info": null
    },
    {
        "uuid": "720f7654349f51b9c24495898f38e682",
        "title": "金牛山",
        "author": "方信孺",
        "content": "金牛去后久凄凉，好景干坤亦秘藏。\n沧海无穷月无尽，从今收拾入诗囊。",
        "dynasty": "宋",
        "collection_info": null
    },
    {
        "uuid": "cc02eec8d67817c5013e5121506f30a2",
        "title": "仙涌山",
        "author": "方信孺",
        "content": "龙伯何年钓巨鰲，两峰漂荡入洪涛。\n人间灵迹无寻处，仙涌罗浮相对高。",
        "dynasty": "宋",
        "collection_info": null
    },
    {
        "uuid": "399c54582d4f8630433a64ab5ae5f574",
        "title": "媚川都",
        "author": "方信孺",
        "content": "漭漭愁云弔媚川，蚌胎光彩夜连天。\n幽魂水底犹相泣，恨不生逢开宝年。",
        "dynasty": "宋",
        "collection_info": null
    },
    {
        "uuid": "4cae0915d38e96dad4bd7951af1994c5",
        "title": "刘氏山",
        "author": "方信孺",
        "content": "一径萦纡夹粉墙，嚮来台馆化僧房。\n周遭老木依然在，曾见刘家僞帝王。",
        "dynasty": "宋",
        "collection_info": null
    },
    {
        "uuid": "bc91f60fb96990618233e82ee2144b3e",
        "title": "虞山",
        "author": "方信孺",
        "content": "西风搅桂树，落日明枫林。\n游子怀归期，予悲渺登临。\n虞山一何高，湘水一何深。\n英皇仅枯冢，寂寞熏兮琴。\n我欲奏古曲，俗耳更哇淫。\n古器不可见，聊作相思吟。\n相思长相思，相思无古今。\n一歌众鸟听，再歌万籁喑。\n推手君勿歌，有酒且孤斟。\n落落此时意，寥寥千载心。\n五絃毋庸绝，四海谁知音。",
        "dynasty": "宋",
        "collection_info": null
    },
    {
        "uuid": "e7d8796a0bb823537ff0fea39f684ad0",
        "title": "龙隠岩",
        "author": "方信孺",
        "content": "石门元不锁，岩屋本无基。\n九夏花犹在，千年树倒垂。\n僧閒方定起，客到每归迟。\n甚欲眠莲叶，沿崖读断碑。",
        "dynasty": "宋",
        "collection_info": null
    },
    {
        "uuid": "fad34bbc8507985e20ce3c2e35faf3bb",
        "title": "灕山云崖轩",
        "author": "方信孺",
        "content": "不用穷探费杖藜，隠然林壑挟城陴。\n曾遵月洞千岩上，更着云崖一段奇。\n拂拭轩窗容俎豆，发挥泉石借声诗。\n瞿昙颇似知人意，已约梅花带雪移。",
        "dynasty": "宋",
        "collection_info": null
    },
    {
        "uuid": "511b0fc9f261a04757fd7088e495ca1a",
        "title": "西山凿池种白莲作",
        "author": "方信孺",
        "content": "池开新白遍天涯，未许东风擅一家。\n苍桂丛中苍桂树，碧莲峰裏碧莲花。\n波光分破湖千顷，云影斜飞水一漥。\n待着栏干横浅绿，浮萍开处见鱼虾。",
        "dynasty": "宋",
        "collection_info": null
    },
    {
        "uuid": "1c609d7e86840b9566be9711a82d4d5a",
        "title": "咏西山海棠",
        "author": "方信孺",
        "content": "真珠几颗最深红，点缀偏方造化工。\n好事何年移蜀种，美人清晓出吴宫。\n妖娆能得几时赏，零落纔消一夜风。\n自有生香人不识，绣衾全覆锦熏笼。",
        "dynasty": "宋",
        "collection_info": null
    },
    {
        "uuid": "88cac20bbab597c5761e3378af691a36",
        "title": "清秀山",
        "author": "方信孺",
        "content": "寻徧洞天三十六，苍灵独闭此岩扉。\n旋除野草开新径，遮莫寒藤刺客衣。\n岁月偶同题壁字，烟霞似不放人归。\n把茅欲作开山主，已落瞿昙第二机。",
        "dynasty": "宋",
        "collection_info": null
    },
    {
        "uuid": "051f369dc0bb525422cb6ff85a9fd70a",
        "title": "还珠洞",
        "author": "方信孺",
        "content": "归舟多载小江春，重访东岩旧屐痕。\n插水峭崖犹有路，垂天怪石本无根。\n金华仙伯真知己，薏苡将军足断魂。\n安得北山公可作，倩渠移取向家园。",
        "dynasty": "宋",
        "collection_info": null
    },
    {
        "uuid": "29a2e312c35940dfaf01751824a749e5",
        "title": "题龙隠岩  其一",
        "author": "方信孺",
        "content": "爱山那惜走千回，生怕前驱后骑催。\n石上参差鳞甲动，眼中在处画图开。\n骖鸾未办乘风去，浮鹢何妨载雨来。\n人事百年俱变灭，祇应题字不尘埃。",
        "dynasty": "宋",
        "collection_info": null
    },
    {
        "uuid": "0979cddbdfaa2f2cbfe3bf826bda2094",
        "title": "题龙隠岩  其二",
        "author": "方信孺",
        "content": "雨脚初收鱼尾霞，满溪流水半溪花。\n寻源曾识武陵洞，泛宅如浮苕水家。\n但得嵌空元有路，何如峭绝不容车。\n道人辛苦经云水，成塔从来是劫沙。",
        "dynasty": "宋",
        "collection_info": null
    },
    {
        "uuid": "02ed0535747709a7fbdf6573d7766b21",
        "title": "庆远龙隠洞",
        "author": "方信孺",
        "content": "南山山北北山南，一洞中分路口三。\n飞鹤叫云声自远，懒龙悭雨睡方酣。\n襄公淡墨留苍壁，太史高风拂翠岚。\n百尺岩前清绝处，道人先我着茅庵。",
        "dynasty": "宋",
        "collection_info": null
    },
    {
        "uuid": "bab50a3374646f342a04fbb97990c1b6",
        "title": "龙隠岩",
        "author": "方信孺",
        "content": "曾榜武夷九曲，何如桂岭七星。\n水石小容螭隠，烟云长带龙腥。",
        "dynasty": "宋",
        "collection_info": null
    },
    {
        "uuid": "ef1d1811d32e65c8fe0460a72d8683ab",
        "title": "题龙隠岩",
        "author": "方信孺",
        "content": "春波饱微渌，斗柄函空明。\n方舟贯岩腹，鹅鹳相酬鸣。\n仰窥穹窿顶，宛转百怪呈。\n仅余鳞甲碎，不见头角狞。\n下闯清泠渊，演迤万顷澄。\n但同鱼鸟参，勿遣蛟龙惊。\n抉苔抚奇篆，倚棹看题名。\n三将标殊勋，自与山不倾。\n谁欤赘小筑，正恐山灵嗔。\n南涧更幽绝，仙佛依峥嵘。\n太虚可为室，岂復资栾楹。\n乳泉助茗椀，中有冰雪清。\n何须骖鸾去，此即白玉京。\n鼎来不速客，抱琴忽逢迎。\n爱此无絃曲，岩溜同一声。\n为君洗尘耳，唤我诗魂醒。\n祗愁白衣至，好句亡繇成。",
        "dynasty": "宋",
        "collection_info": null
    },
    {
        "uuid": "3860ffac32b3dc1cc8f00ac406d18280",
        "title": "题万岁寺",
        "author": "方信孺",
        "content": "磊磊洞庭石，渺渺苍梧云。\n客行离骚国，长歌酹湘君。\n湘君不可见，古庙藏江氛。\n空坛颇亡恙，谁为真将军。",
        "dynasty": "宋",
        "collection_info": null
    },
    {
        "uuid": "3c7bf79d70e7e90ff61a890a63d5a472",
        "title": "凌丹亭",
        "author": "方信孺",
        "content": "风驭来三峡，云章下九天。\n名山开窟宅，飞宇纳光躔。\n未见烟霞约，聊将岁月镌。\n神游谁復识，空诵白云篇。",
        "dynasty": "宋",
        "collection_info": null
    },
    {
        "uuid": "ff2844586927a53442cf4990920df426",
        "title": "题学宫壁",
        "author": "方信孺",
        "content": "淮水原同泗水流，东家便是孔家丘。\n千年源委诗书泽，一日风雷变化秋。\n劫火不能移突兀，子衿正合勉藏修。\n相魁自昔称吴蔡，衣钵相传未肯休。",
        "dynasty": "宋",
        "collection_info": null
    },
    {
        "uuid": "cc9a88b85d6f33b3e72b5f8ed829fe73",
        "title": "赠写真求赞者  其一",
        "author": "方信孺",
        "content": "向□瓦砾怜□□，颇欲丹青结胜缘。\n大似欠渠佳句在，不妨时復繫渔船。\n城东秀山不知数，城西新湖政自佳。\n一春车马欠行迹，万斛尘埃装我□。",
        "dynasty": "宋",
        "collection_info": null
    },
    {
        "uuid": "c791b274f92f41bb37f382cd3d158383",
        "title": "赠写真求赞者  其二",
        "author": "方信孺",
        "content": "行乐顿因人事懒，坐忘常觉世缘轻。\n琴清临水容鱼听，篁暖当筵学凤鸣。\n便道登僊岂欺我，芙蓉花绕桂林城。",
        "dynasty": "宋",
        "collection_info": null
    },
    {
        "uuid": "ee20a44d9754bdbf51844224778fee33",
        "title": "赠写真求赞者  其三",
        "author": "方信孺",
        "content": "十年红紫□，容易怨春园。\n不向瓶中见，还从檐上看。",
        "dynasty": "宋",
        "collection_info": null
    },
    {
        "uuid": "83cb201e46e5c28781484036df488d9e",
        "title": "义宁华岩洞和纯阳真人  其一",
        "author": "方信孺",
        "content": "岩前绿水无人渡，洞裏碧桃花正开。\n东望蓬瀛三万里，等閒飞去等閒来。",
        "dynasty": "宋",
        "collection_info": null
    },
    {
        "uuid": "fda99c1021eb28d4f381a5c205944470",
        "title": "义宁华岩洞和纯阳真人  其二",
        "author": "方信孺",
        "content": "跨鹤曾来不记年，洞中流水绿依然。\n紫箫吹彻无人见，万里西风月满天。",
        "dynasty": "宋",
        "collection_info": null
    }
]