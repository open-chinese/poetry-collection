[
    {
        "title": "题歙州问政山聂道士所居",
        "author": "黄台",
        "content": "千寻练带新安水，万仞花屏问政山。\n自少云霞居物外，不多尘土到人间。\n壶悬仙岛吞舟罢，椀浸星宫沈水闲。\n宝箓箧垂金缕带，绛囊绛锁玉连环。\n静张棋势铺还打，默考仙经补又删。\n床并葛鞋寒兔伏，窗横柽几老龙跧。\n溪童乞火朝敲竹，山鬼听琴夜撼{枦睘}。\n草暗碧潭思句曲，松昏紫气度深关。\n龟成浅甲毛犹绿，鹤化幽翎顶更殷。\n阮洞神仙分药去，蔡家兄弟寄书还。\n黄精苗倒眠青鹿，红杏枝低挂白鹇。\n容易煮茶供客用，辛勤栽果与猿攀。\n常寻灵穴通三岛，拟过流沙化百蛮。\n新隠渐开侵月窟，旧林犹悦枕沙湾。\n手疏俗礼慵非傲，肘护灵方臂不悭。\n海上使频青鸟黠，箧中藏久白馿顽。\n筇枝健拄菖蒲节，笋栉高簪玳瑁斑。\n花气熏心香馥馥，涧声聆耳冷潺潺。\n高坟自掩浮生骨，短晷难穷不死颜。\n早晚重逢萧坞客，愿随芝盖出尘寰。",
        "dynasty": "宋",
        "collection_info": null
    }
]