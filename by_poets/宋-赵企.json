[
    {
        "uuid": "e3c346ab15e1b2dbbfad3a66c9667cac",
        "title": "失调名 闻道南丹风土美",
        "author": "赵企",
        "content": "闻道南丹风土美。\n流出溅溅五溪水。\n威仪尽识汉君臣，衣冠已变□番子。\n凯歌还、欢声载路。\n一曲春风里。\n不日万年觞，猺人北面朝天子。",
        "dynasty": "宋",
        "collection_info": null
    },
    {
        "uuid": "a239e7b0557358260bde023a71b1c620",
        "title": "感皇恩 骑马踏红尘",
        "author": "赵企",
        "content": "骑马踏红尘，长安重到。\n人面依前似花好。\n旧欢才展，又被新愁分了。\n未成云雨梦，巫山晓。\n千里断肠，关山古道。\n回首高城似天杳。\n满怀离恨，付与落花啼鸟。\n故人何处也，青春老。",
        "dynasty": "宋",
        "collection_info": null
    },
    {
        "uuid": "bcf8fc5052b62dd70321615c981ed2fb",
        "title": "孤山观雪  其一",
        "author": "赵企",
        "content": "莫谓湖山景，寻常总一般。\n欲穷清胜处，须向雪中看。",
        "dynasty": "宋",
        "collection_info": null
    },
    {
        "uuid": "e323e310e474f071e04e12d883f84c54",
        "title": "孤山观雪  其二",
        "author": "赵企",
        "content": "乘兴寻幽不怕寒，喜将山水雪中看。\n等闲哦出西湖句，自有清新上笔端。",
        "dynasty": "宋",
        "collection_info": null
    },
    {
        "uuid": "1ebf31c72eeee705a659316ead03ae1f",
        "title": "别天台",
        "author": "赵企",
        "content": "携家隠青山，青山不我留。\n遣我出山去，再拜辞丹丘。\n王命急星火，驾言促西游。\n朝游白云城，暮宿黄花洲。\n佳人牵我衣，挽断不回头。\n路傍立樵叟，问我何所求。\n长安美少年，气概凌清秋。\n鸾台与凤阁，一一皆俊游。\n掉臂尔欲往，独不愧且羞。\n此言真吾药，口讷不易酬。\n我本麋鹿性，直与山林投。\n云何就冷局，岁月空悠悠。\n愿公看我还，长歌赋归休。",
        "dynasty": "宋",
        "collection_info": null
    },
    {
        "uuid": "452dec70942b0301332ca6e345af78eb",
        "title": "题石桥",
        "author": "赵企",
        "content": "绀宇凌云接太和，萦迴委曲过山阿。\n灵峰散彩祥光满，宝盏浮花景象多。\n瀑布迅从双涧落，禅徒争向一梁过。\n何当摆脱尘埃路，洗去人间万事磨。",
        "dynasty": "宋",
        "collection_info": null
    },
    {
        "uuid": "adfebf425c1b2abe55c034b77c2995c2",
        "title": "题兜率寺",
        "author": "赵企",
        "content": "一到巾山眼界宽，招提直在翠微间。\n黄鹂过处金穿柳，白鹭飞时雪点山。\n渔艇两三随月上，海帆八九趁潮还。\n归时听得梅花角，落日西城未掩关。",
        "dynasty": "宋",
        "collection_info": null
    },
    {
        "uuid": "186c330d0ed85ae6cd0d034d65dc0bbe",
        "title": "题顺感院",
        "author": "赵企",
        "content": "一上危梯一解颜，重岗复岭四周环。\n山川尽出登临外，天地都归俯仰间。\n飞鸟直随双目断，游云长与片心閒。\n文书了却无余事，日午须来日落还。",
        "dynasty": "宋",
        "collection_info": null
    },
    {
        "uuid": "284169ad556fb5b985f230308c79d419",
        "title": "题北山松轩",
        "author": "赵企",
        "content": "万木有荣谢，此松无盛衰。\n梦阑秋韵起，棋罢午阴移。\n般匠顾不顾，秦君知未知。\n亭亭高节在，看取雪霜时。",
        "dynasty": "宋",
        "collection_info": null
    },
    {
        "uuid": "5ca84ba86ec8343e0bcf208d1a91537f",
        "title": "题显孝南山寺",
        "author": "赵企",
        "content": "背日西来眼界明，隔溪遥见梵王城。\n旌旗夹道蔽山影，笳鼓入林闻谷声。\n青鸟向人疑有意，白云迎客不无情。\n夕阳临水共归去，明日纷纷尘事生。",
        "dynasty": "宋",
        "collection_info": null
    },
    {
        "uuid": "606b9ebb8e984fb6450e4bba5fe4895f",
        "title": "鸡冠花",
        "author": "赵企",
        "content": "秋光及物眼犹迷，着叶婆娑拟碧鸡。\n精采十分佯欲动，五更只欠一声啼。",
        "dynasty": "宋",
        "collection_info": null
    },
    {
        "uuid": "c020e790a7764c833260ef3cee94327c",
        "title": "樱桃",
        "author": "赵企",
        "content": "王母阶前种几株，水晶帘外看如无。\n只应汉武金盘上，泻得珊珊白露珠。",
        "dynasty": "宋",
        "collection_info": null
    },
    {
        "uuid": "0da6b47e17a3acde24c043daeaa02355",
        "title": "萍",
        "author": "赵企",
        "content": "斑斑染黛色差匀，个个微圆类绿萍。\n不比榆钱铺砌白，未饶荷叶点溪青。\n陶镕尽出春工巧，磨就多应雨夜零。\n好与诗人买风月，何妨积贮满空庭。",
        "dynasty": "宋",
        "collection_info": null
    },
    {
        "uuid": "af3e166b377663900b97ac9e6cd0dcd4",
        "title": "秋日泛西湖",
        "author": "赵企",
        "content": "湖光山色共争秋，一点尘埃无觅处。\n沉沉水底见青天，画舸直疑天上去。",
        "dynasty": "宋",
        "collection_info": null
    },
    {
        "uuid": "e9127ce53d191faf28ddfe096c382f5f",
        "title": "泛湖晚归",
        "author": "赵企",
        "content": "日脚掩西山，四面烟光起。\n片月落湖心，照破琉璃髓。\n水面天光阔，孤烟暝不收。\n休瞻一鈎月，挂起旅人愁。",
        "dynasty": "宋",
        "collection_info": null
    },
    {
        "uuid": "74d3139c5974a2fee18a76b281fffc9a",
        "title": "宿普圆寺二首  其一",
        "author": "赵企",
        "content": "芒鞋侵晓踏青霜，九里松阴引兴长。\n云雾浅深山变态，风烟舒卷水晶光。\n千岩寒月笼疏薄，一笛西风度渺茫。\n短艇不来人意懒，谁知搔首正相望。",
        "dynasty": "宋",
        "collection_info": null
    },
    {
        "uuid": "814e359cd853697f0a4fbe9bb8ece850",
        "title": "宿普圆寺二首  其二",
        "author": "赵企",
        "content": "仙巾鹤氅与云轻，晚出岩梯最上层。\n复复陇头归去雁，阴阴松下远来僧。\n风吹寒水光成迭，木落重峦碧有棱。\n行到湖边归兴尽，画桥临水与谁凭。",
        "dynasty": "宋",
        "collection_info": null
    },
    {
        "uuid": "18e3d4c63504bb1bd4d1e99166c5a1d6",
        "title": "泛舟晚出北关",
        "author": "赵企",
        "content": "舟泛寒塘静，人归一叶间。\n影疏行处柳，青远望中山。\n道在身从老，诗穷意觉闲。\n到家秋敛足，有谓掩柴关。",
        "dynasty": "宋",
        "collection_info": null
    },
    {
        "uuid": "7fafefc975a24d181a94c76a06b812af",
        "title": "上竺真辩师",
        "author": "赵企",
        "content": "一别支公仅两年，山房高隠尚恬然。\n心清已澈灵泉奥，行峻应磨峭壁坚。\n俗眼不来青障裏，孤峰谁认白云边。\n更期香火深寒夜，坐使飞花坠九天。",
        "dynasty": "宋",
        "collection_info": null
    },
    {
        "uuid": "ea0644452f1c73e05394e9574d56b0a9",
        "title": "句  其一",
        "author": "赵企",
        "content": "愁从竹叶杯中去，老向菱花镜裏来。",
        "dynasty": "宋",
        "collection_info": null
    },
    {
        "uuid": "67e21d92fc96965d7a6bdd234f0bcc9d",
        "title": "句  其二",
        "author": "赵企",
        "content": "几夜已生蝴蝶梦，三年辜负鹧鸪班。",
        "dynasty": "宋",
        "collection_info": null
    },
    {
        "uuid": "eb9c1d40fa25d1bfb371d5919aff1209",
        "title": "句  其三",
        "author": "赵企",
        "content": "青镜不览一两日，白髮又添三四茎。",
        "dynasty": "宋",
        "collection_info": null
    },
    {
        "uuid": "48bcbe5f9ed6a8a5e394eae1d4d03c9d",
        "title": "句  其四",
        "author": "赵企",
        "content": "青灯影冷棋三战，红火炉温酒一杯。",
        "dynasty": "宋",
        "collection_info": null
    },
    {
        "uuid": "39bcb5b8c53e3902acdc24cfc8ce874c",
        "title": "句  其五",
        "author": "赵企",
        "content": "四山来不断，一水去无穷。",
        "dynasty": "宋",
        "collection_info": null
    }
]