[
    {
        "uuid": "9dcbcf1240230f699f7772ca7e933178",
        "title": "题马上元所藏赵墨隠画渊明四诗",
        "author": "吴可",
        "content": "我不识赵子，见此便得之。\n谈笑出丘壑，粲然备四时。\n似闻月旦评，气压渊明诗。\n马卿宰白下，惯作烟云嬉。\n归来九衢尘，旧好不少移。\n慇懃着怀袖，亦足慰梦思。\n我本家北阜，一官老京师。\n颇怀月下松，披图觅幽姿。\n正恐林间鹤，怨我归无期。\n那知此心在，衡宇终栖迟。\n谁怜阿堵中，几有一斛泥。\n愿分溪上山，供我笏拄颐。",
        "dynasty": "宋",
        "collection_info": null
    },
    {
        "uuid": "5efb91141958dbf1fcc5ba73770282db",
        "title": "吴秀才出示孙尚书诗求鄙作",
        "author": "吴可",
        "content": "往时家分宁，风俗喜追随。\n挽留杯酒间，往往醉如泥。\n比年舍临汝，闭关无相知。\n牢落三週星，淹泊一水湄。\n人事即渐熟，邻曲不復疑。\n闻有长者客，清谈颇忘疲。\n宗盟晚相遇，佳此野鹤姿。\n过我忽长鸣，倾倒胸中奇。\n借问所从来，半世游京师。\n羣贤共文字，声名冠当时。\n自得固有余，足能攀桂枝。\n上以荣北堂，下以光衰迟。\n故山未暇往，旧游不足思。\n墙东或可隠，便拟营茅茨。\n奇怀傲南窗，幽花撷东篱。\n是亦差可乐，去此将何为。\n恨未识胥邓，论交尚差池。\n不妨气类求，相与慰渴饥。\n同姓纷在眼，邈然弃如遗。\n此道已浇薄，君乃敦笃之。\n何当美盛德，老矣徒嗟咨。\n黄奶厄兵火，荒唐废文辞。\n毛子素偃蹇，岂復能发挥。\n谁为国士重，自有尚书诗。",
        "dynasty": "宋",
        "collection_info": null
    },
    {
        "uuid": "18a4f68958ddd045cd7fe1e9bd498b36",
        "title": "题质龟轩",
        "author": "吴可",
        "content": "清江料事错，来作刳肠翁。\n不知几许灵，堕此朽骨中。\n时出纵横文，随意侮儿童。\n谁识轩中人，本自无吉凶。\n平生不惊俗，要与众客同。\n人言可为鉴，试卜来年丰。",
        "dynasty": "宋",
        "collection_info": null
    },
    {
        "uuid": "f96461497a312115777adc35237a1e41",
        "title": "岩斋",
        "author": "吴可",
        "content": "谁知望云眼，犯此没马尘。\n故山招不归，定为猿鹤嗔。\n煌煌帝王州，喜有东山人。\n频来云雾斋，阅公碧璘珣。\n要偿风月债，痛吟岩壑春。\n贤哉万卷藏，膏馥余八珍。\n空肠借一饱，已觉笑语新。\n肯学解颐公，凿壁恼四邻。\n大胜不求直，乐我平生真。",
        "dynasty": "宋",
        "collection_info": null
    },
    {
        "uuid": "9c2a449b62c8d4e7b353070fbc6d2c64",
        "title": "筠寮",
        "author": "吴可",
        "content": "解衣一寮上，物色太窘束。\n栢禅费酬对，松官缚爵禄。\n此君真有道，虚心自岩谷。\n每以阅世人，得之定超俗。\n夜夜幽露寒，惊我庭下绿。\n独出万物表，清蟾映疏玉。\n嘉此烟雾姿，本无霜雪辱。\n朔风舞郊野，秀气压羣木。\n旧根走苔径，新梢出云屋。\n要令千亩广，会待春雨足。",
        "dynasty": "宋",
        "collection_info": null
    },
    {
        "uuid": "e3a5fb735d170561361a6d4f5d8019c4",
        "title": "赠连楚狂",
        "author": "吴可",
        "content": "谁有画鱼癖，诗社寻楚狂。\n真成戏新荷，径欲穿垂杨。\n余生堕辙中，恍然得濠梁。\n寓兴亦差乐，江湖庶相忘。",
        "dynasty": "宋",
        "collection_info": null
    },
    {
        "uuid": "8931454388d481ffb660b4220c118c62",
        "title": "舟中即事",
        "author": "吴可",
        "content": "四顾彭蠡湖，独知庐阜尊。\n迭嶂遍围绕，拱立犹儿孙。\n扶筇望瀑布，玉虹走祇园。\n回步寻虚亭，余流潄瑶琨。\n三峡夸幽险，下有万雷喧。\n龙渊神物家，孰敢窥清浑。\n归来有余思，妙音传梦魂。\n易舟大孤傍，山川出笼樊。\n生平数佳士，欢然笑语温。\n殊乡爱远客，一见如弟昆。\n直有卜邻意，便拟营柴门。\n惜别屡往还，遗酒盈瓶盆。\n回首幽居云，忽作聚墨昏。\n冈峦互起伏，时为烟雾吞。\n遥知急雨来，坐看风水奔。\n浮家若漂泊，且繫古柳根。\n晚来喜新霁，遥岑淡余痕。\n岸花自妩媚，始怪秋色繁。\n近沙羣鹭惊，炯如积雪翻。\n林间问茅屋，欲与渔父言。\n想像翠霭中，疑有桃花源。\n津子请息肩，买醉溪上村。\n我亦睡篷底，辗转吟东屯。\n痛彼日月远，念此骨肉存。\n谁能致薪粲，庶几度寒暄。\n避秦岂本志，多病不復论。",
        "dynasty": "宋",
        "collection_info": null
    },
    {
        "uuid": "6a177c94d3162d003f421258daa73192",
        "title": "送李四清",
        "author": "吴可",
        "content": "连侯爱画鱼，李侯爱画山。\n诗情动幽怀，摹写不少閒。\n骚雅移丹青，妙寄云水间。\n翻然欲登涉，试寻芷与兰。\n我不一音解，早年便挂冠。\n养拙颓檐下，任真亦足欢。\n敌骑践江浙，少长奔荆蛮。\n却行虎狼区，益知行路难。\n乱来战未息，老去食转艰。\n前年治南亩，颇喜人牛安。\n力耕日以广，心事日以宽。\n行当遂野性，策杖寻江干。\n云深几茅屋，柳映一柴关。\n扁舟鸣拨剌，危亭秀孱颜。\n安得两玉人，邻曲相追攀。\n真赏会心处，应当谢毫端。\n长哦洗兵马，随意罗杯盘。\n伯雅要倾倒，莫厌数往还。\n愿如三径松，余生同岁寒。",
        "dynasty": "宋",
        "collection_info": null
    },
    {
        "uuid": "f405cf97927b3801ef54fd4ee94bec0f",
        "title": "送王观",
        "author": "吴可",
        "content": "文正活国手，颇恨见不及。\n宦游识其孙，想像高冠岌。\n岂但为交承，自是贤友执。\n尤思谈性命，微到鬼神泣。\n吾曹饮沧海，百川羹一吸。\n失却大官味，卷舌舐泥汁。\n因依既云久，临别百忧集。\n去去好护持，雨荷终不湿。",
        "dynasty": "宋",
        "collection_info": null
    },
    {
        "uuid": "cc12ac055781d4bcbfcdaac1fc70bae4",
        "title": "避地桂杨山门招友人晚饮",
        "author": "吴可",
        "content": "荒城住行李，故人亦淹留。\n稍迁墟丘间，爱此石泉幽。\n长夏晴復雨，风气如清秋。\n开樽茅茨下，焉能消百忧。\n客怀滞荆楚，念之成白头。\n今宵理归梦，一棹随风流。",
        "dynasty": "宋",
        "collection_info": null
    },
    {
        "uuid": "7865b323a44f9e7a952a4aa9bc4532f3",
        "title": "过许醉吟痛饮月下戏书",
        "author": "吴可",
        "content": "尘埃没我马，掉鞅吟公诗。\n诗中有江山，不觉在京师。\n下马自叩门，来寻元紫芝。\n欲扫名利心，笑挹丘壑姿。\n东檐坐无毡，北风吹酒巵。\n蟹螯互劝酬，坠车两不辞。\n听公击节吟，悲壮亦自奇。\n看公醉山倒，了不遣客归。\n客归意亦好，月色到处随。\n诗成月下写，淡墨任倾欹。\n平生不知韵，兴来聊续之。\n词达语更正，识者未必嗤。",
        "dynasty": "宋",
        "collection_info": null
    },
    {
        "uuid": "500b3b52f231a1210045eb1a31be4f65",
        "title": "探梅",
        "author": "吴可",
        "content": "探春逼残岁，幽香度寒原。\n欲看枝横水，会待月挂村。\n谁怜槁木中，妙有春风根。\n孤芳自一丘，不受烟雾昏。\n饱霜分疏瘦，下笑浪蕊繁。\n喜无蜂蝶知，那与桃李言。\n要当碧云暮，殷勤赋离魂。",
        "dynasty": "宋",
        "collection_info": null
    },
    {
        "uuid": "407f77e06cc04dab13143a5435081967",
        "title": "泰定斋诗",
        "author": "吴可",
        "content": "寂然数椽下，独耀一宇内。\n脱落山水因，妙出仁智外。\n君看鑑中事，作止本无碍。\n年来识坐忘，唯余照心在。",
        "dynasty": "宋",
        "collection_info": null
    },
    {
        "uuid": "37debfa83f2a0318f6411f7f69ce2894",
        "title": "安静斋诗",
        "author": "吴可",
        "content": "归来便閒适，松桧自俦侣。\n扶疏媚虚堂，初无一禽语。\n长哦柴桑诗，妙香吐云缕。\n平生壑源好，莲瓯发新乳。\n痛洗朝来忙，得意乃如许。\n轮蹄不到门，幽壁挂犀麈。\n笑拂维摩床，西窗睡秋雨。",
        "dynasty": "宋",
        "collection_info": null
    },
    {
        "uuid": "c53c9b00f4c81345ed6f1fe9fbd230f4",
        "title": "失题",
        "author": "吴可",
        "content": "热官恼狂士，冰山倚严冬。\n此计定不长，会作须臾空。\n先生踏金门，大节孝与忠。\n能事不挂口，处之如无功。\n高隠百僚上，妙有渊明风。\n东垣着岩岫，南荣着桧松。\n疏窗澹山影，云雾穿玲珑。\n澄流粲锦石，一练摇青红。\n笑携玉色醪，酌彼千石钟。\n良时饮文字，此兴与谁同。\n为君指佳处，不落捷径中。\n从来论丘壑，风味过庾公。",
        "dynasty": "宋",
        "collection_info": null
    },
    {
        "uuid": "54ed7e6c40c85e29815581e3eb57260d",
        "title": "秘古堂诗",
        "author": "吴可",
        "content": "羣儿只解秘金玉，百岁作痴空润屋。\n君家胜味渠不知，掉头归来北窗读。\n插架整整三万籤，谁何有书真不然。\n是中文字到蝌蚪，补亡应得由庚篇。\n异锦千囊更妙好，中有玉奁藏小草。\n不烦脱帽苦挥毫，漫说惊蛇杂飞鸟。\n摩挲鼎彝自笑语，碧晕堆花久瘗土。\n悬知百好堕儿戏，此物一出吞万古。\n客来错恶初不解，把玩慇懃定为怪。\n我知此老极不浅，规模正欲超三代。",
        "dynasty": "宋",
        "collection_info": null
    },
    {
        "uuid": "79588a37ef19b57d33fe0dab159448e7",
        "title": "题翘翠轩诗",
        "author": "吴可",
        "content": "老木拔云苍翠起，新篁挟雨枝叶美。\n下有数峰莓苔寒，先生俯仰一笑喜。\n乘兴把书坐秋风，超然吐论飞长虹。\n客星忽去璧月上，陶陶醉卧玻璃中。",
        "dynasty": "宋",
        "collection_info": null
    },
    {
        "uuid": "674f5bf78c2e082044a153a79f673f64",
        "title": "李氏娱书斋",
        "author": "吴可",
        "content": "李侯平生无他好，眼中黄卷常自娱。\n明窗危坐对贤圣，鼓吹不可一日无。\n欣然会意便忘食，心醉何止勤三余。\n几年携家避盗寇，尚得戏綵乘潘舆。\n摄官江外有何好，阔步日边真良图。\n试求假直亦不恶，他年不减行秘书。",
        "dynasty": "宋",
        "collection_info": null
    },
    {
        "uuid": "7235edf161057d95a7d143e898180801",
        "title": "故人来自舂陵出示初寮翰墨感时怀旧辄为长句",
        "author": "吴可",
        "content": "先生视草白玉堂，文章一出自名世。\n分光莲烛真为荣，拭吐龙巾何足拟。\n艮岑夜召趋神霄，怜我婆娑百僚底。\n紫禁欢传拜左辖，漫刺走贺城南第。\n羸僮瘦马堂阶下，叹我粗官殊少味。\n惊闻一麾出燕山，旆旌遽下云汉间。\n睿思官曹方顾宠，笑我翻然归挂冠。\n金兵南来郡国破，二圣北狩天步艰。\n黎元鼎沸死乡土，士夫云扰奔荆蛮。\n一人尝胆固不易，诸将束胸今何难。\n朝来喜见舂陵客，问讯先生多翰墨。\n怀古伤时初不忘，回首长安泪横臆。\n君不见虎踞龙盘气象雄，王者都此成大功。\n遥知庙堂有高论，似闻天跸移江东。\n几年中兴要贤俊，颇怀仲父安东晋。",
        "dynasty": "宋",
        "collection_info": null
    },
    {
        "uuid": "16d3ead5cb46661c4f76cc63b264962c",
        "title": "醉乡诗",
        "author": "吴可",
        "content": "饮中境界妙四海，楚屈未知风俗淳。\n陶然席地已忘载，夜缚瓮下初不嗔。\n逃禅駡坐本真率，时一中之眇万物。\n纵兵端欲捲愁城，乐贤未始忘欢伯。\n佳处风光殊可人，好德悬知必有邻。\n黄花解劝张季鹰，俗妇那识刘伯伦。\n世间万物败人意，不如常作箇中计。",
        "dynasty": "宋",
        "collection_info": null
    },
    {
        "uuid": "998859a2552586dac94bca6a44de9090",
        "title": "山居见梅",
        "author": "吴可",
        "content": "孤吟梅花望神京，浇愁恨无双玉瓶。\n上林顾影一坐倾，高楼忍作昭华声。\n避兵南州老云壑，风味依然殊不恶。\n岁暮浑无驿使来，一笑天涯共流落。\n行寻岭头路几许，欲买幽园叹贫窭。\n清客那知日边事，独坐茅茨对烟雨。",
        "dynasty": "宋",
        "collection_info": null
    },
    {
        "uuid": "3bb12cf8148da4a60076199408c6ba11",
        "title": "夜闻警",
        "author": "吴可",
        "content": "几年官军破郡邑，远客孤村谁脱急。\n卧听邻鸡三鼓鸣，流言敌骑一宵及。\n抱衾携幼强趋走，复岭重山且深入。\n为闻北人畏和暖，安得如今便惊蛰。\n长秋南奔苦岚瘴，翠华连巡犯卑湿。\n顾我飘零岂足念，注目寒江忘久立。",
        "dynasty": "宋",
        "collection_info": null
    },
    {
        "uuid": "7afe5096bb193c4fdea3c7becfb25f09",
        "title": "即事",
        "author": "吴可",
        "content": "劲敌谋应大，春来势转雄。\n烽烟惊北阙，鼙鼓战东风。\n雪舞愁云外，花飞泪眼中。\n翠华行乐处，戈甲照寒空。",
        "dynasty": "宋",
        "collection_info": null
    },
    {
        "uuid": "b20f6882e529946b88d0ffdf43136526",
        "title": "寄李道夫",
        "author": "吴可",
        "content": "乱后时通问，飘流尚此身。\n干戈伤白髮，桃李自青春。\n故国田畴远，殊方盗贼频。\n知君怀老伴，诗酒慰情亲。",
        "dynasty": "宋",
        "collection_info": null
    },
    {
        "uuid": "7e229a6a41a5106650766322b9dcc149",
        "title": "游清凉寺",
        "author": "吴可",
        "content": "延步石城坞，迢迢去兴长。\n野田耕晚雪，寒树倚斜阳。\n载酒追狂客，论才得漫郎。\n无因遂高蹈，时復借山房。",
        "dynasty": "宋",
        "collection_info": null
    },
    {
        "uuid": "0a6d3a38eacdd2824c533449e646d596",
        "title": "养竹",
        "author": "吴可",
        "content": "渭川分一种，亲植隠岩东。\n有实终来凤，无心自化龙。\n疏阴留夜月，清韵起秋风。\n待养鳌竿就，沧溟作钓翁。",
        "dynasty": "宋",
        "collection_info": null
    },
    {
        "uuid": "eb39ebc537d15f997434800bdc0a4218",
        "title": "登临川城",
        "author": "吴可",
        "content": "时危伤去国，岁晚强登城。\n过雁书难问，穷途泪欲倾。\n江湖归客梦，梅柳故园情。\n倚杖空凝竚，行藏竟不成。",
        "dynasty": "宋",
        "collection_info": null
    },
    {
        "uuid": "6eeb9510ef77f5ecf18ac41e5b50297b",
        "title": "怀归",
        "author": "吴可",
        "content": "久客江湖远，频年道路艰。\n干戈侵海内，猿鹤老山间。\n地僻林泉古，云深日月閒。\n余生犹转徙，清梦遶柴关。",
        "dynasty": "宋",
        "collection_info": null
    },
    {
        "uuid": "570834eb913bbfa6f72a7fc7e9605314",
        "title": "次韵曾中父登临川郡楼书事",
        "author": "吴可",
        "content": "戈甲何为盛，田园已就荒。\n仅能移北阜，未暇隠东墙。\n寂寞交亲远，漂零道路长。\n归心随断雁，离思感垂杨。\n避寇湘江外，依刘汝水傍。\n闾阎嗟偪仄，登眺喜宽凉。\n远岫谁能屐，寒溪竟欲航。\n冰盘悲玉井，风簟爱筠床。\n地尽妖氛气，春余草木光。\n宝熏烟雾细，仙茗笑谈香。\n接武青云路，论文绿野堂。\n虎皮空自悦，猿臂定谁攘。\n取友真多益，求田苦未臧。\n撑肠披锦绣，潄石饱膏肓。\n隠逸追元亮，风骚近子昂。\n栖鸦啼古堞，幽槛倚斜阳。\n离乱知谁健，行藏只自伤。\n旧巢看燕燕，今雨任浪浪。\n道胜依鹙子，才高叹夜郎。\n五峰兴不浅，星汉拟文章。",
        "dynasty": "宋",
        "collection_info": null
    },
    {
        "uuid": "4d76d5629e323398357c7c724b964d26",
        "title": "友人惠笋豉",
        "author": "吴可",
        "content": "野税那知笋豉香，伊蒲淡泊喜初尝。\n自怜老去能忘肉，谁谓朝来已彻姜。\n脍玉有名污浄供，蒪丝无味诳枯肠。\n此君苗裔风流在，三韭何须学庾郎。",
        "dynasty": "宋",
        "collection_info": null
    },
    {
        "uuid": "dc868ceb4e6bd28cde9e06d161d73c22",
        "title": "谢友人约居横林",
        "author": "吴可",
        "content": "远烦招隠费长吟，缓急方知故旧心。\n怀土若为家直渎，避喧真欲客横林。\n人材何敢追连璧，气类聊能拟断金。\n卜筑要须孤绝处，落花流水恐相寻。",
        "dynasty": "宋",
        "collection_info": null
    },
    {
        "uuid": "869d2595c62e65f9a93ea24a7bfd07a7",
        "title": "春雪后寄范长民",
        "author": "吴可",
        "content": "回首长安泪满衣，东风如旧鬓成丝。\n扶持衰病元无术，感叹飘零漫有诗。\n那信梦魂随北雁，忍看霜雪满南枝。\n幽居只合从公等，自笑年来见事迟。",
        "dynasty": "宋",
        "collection_info": null
    },
    {
        "uuid": "1c8148e589dfc5572b42f143cefadd9f",
        "title": "呈秦楚材",
        "author": "吴可",
        "content": "倒指烟尘岁月深，引杯看剑漫悲吟。\n平生自叹雕虫手，末路空惭舐犊心。\n剩喜星郎上云汉，苦怜鹤髮避山林。\n君家伯仲真廊庙，痛为中兴惜寸阴。",
        "dynasty": "宋",
        "collection_info": null
    },
    {
        "uuid": "c2f5914cd6b5a177bf9115c55768eef6",
        "title": "和人闻笛",
        "author": "吴可",
        "content": "邻笛声哀不自安，转移宫调几多般。\n梦回飞蝶三千里，月照高楼十二栏。\n别鹤唳长秋露重，老龙吟苦夜潭寒。\n清愁一晌知何限，待启菱花向晓看。",
        "dynasty": "宋",
        "collection_info": null
    },
    {
        "uuid": "abdd1d999e3aa31fb4e65a0a88e45d66",
        "title": "簇翠亭",
        "author": "吴可",
        "content": "此老作亭苍翠间，定知胸次有东山。\n朝阳破雾烘林影，醉袖扶花绕髻鬟。\n露警丹哥传妙响，云眠碧友自清閒。\n欲专一壑从来事，回首尘埃亦厚颜。",
        "dynasty": "宋",
        "collection_info": null
    },
    {
        "uuid": "42a07ee777093ff76f9817395da98fde",
        "title": "庐山香林访赵德麟",
        "author": "吴可",
        "content": "舣舟星渚得幽寻，问讯先生隠翠岑。\n欲礼光明依浄社，便随气类老香林。\n貂金且换陶潜醉，囊锦聊追白傅吟。\n坡客飘零有公在，与谁挥泪说知音。",
        "dynasty": "宋",
        "collection_info": null
    },
    {
        "uuid": "2401d983bb488d97ae04341457f1168a",
        "title": "探梅",
        "author": "吴可",
        "content": "柳未摇金草未芽，寻幽逸兴属诗家。\n不辞山下五六里，为爱枝头三四花。\n喷月清香犹吝惜，印溪疏影恣横斜。\n固应羞涩怯寒峭，结子成阴已有涯。",
        "dynasty": "宋",
        "collection_info": null
    },
    {
        "uuid": "1896ccc6908e875b6c857fb4fdc0fea8",
        "title": "送李秀才为道士",
        "author": "吴可",
        "content": "圣泽朝来浄世缘，不教仙骨堕儒门。\n金龟换酒当年客，白鹿昇天后世孙。\n泉石招君友猿鹤，利名怜我醉朝昏。\n麻衣笑着掉头去，何处抱琴追绮园。",
        "dynasty": "宋",
        "collection_info": null
    },
    {
        "uuid": "99b01174cfe52b43f6f1637ff9e2c244",
        "title": "豫章道中",
        "author": "吴可",
        "content": "仆已疲劳马已颓，忍能日日犯风埃。\n前山断处后山出，旧雨晴时新雨来。\n梅子有情沿路熟，麦花无数及时开。\n一春客裏消磨尽，举眼豫章安在哉。",
        "dynasty": "宋",
        "collection_info": null
    },
    {
        "uuid": "931ba6bebc24f1e8ef7a1b0c6ac842b9",
        "title": "九日",
        "author": "吴可",
        "content": "佳节初回苦未凉，疏林高下半青黄。\n佩茱颇喜人犹健，采菊还怜蝶尚狂。\n不惜登山聊举句，欲因戏马漫擎苍。\n笑欹醉帽归来晚，稍觉幽庭月似霜。",
        "dynasty": "宋",
        "collection_info": null
    },
    {
        "uuid": "b0ba1fd6565524eb74f88756109d6678",
        "title": "次韵黄簿九日",
        "author": "吴可",
        "content": "客裏登高意若何，笑扶藜杖兴还多。\n叶金委地谁能布，山剑横天不受磨。\n随遇可无挥翰手，感时空有断肠歌。\n尚怜把菊烟尘外，自镜衰容半欲酡。",
        "dynasty": "宋",
        "collection_info": null
    },
    {
        "uuid": "15f38a3682120833cadf5fdc1a5c0dbb",
        "title": "寄米元晖",
        "author": "吴可",
        "content": "田庐寂寂近塘坳，仕路纷纷久绝交。\n多病未能从五柳，避喧端欲老三茅。\n白云那忍閒归岫，紫燕空惭漫累巢。\n闻道金坛有仙隠，梦回清月堕林梢。",
        "dynasty": "宋",
        "collection_info": null
    },
    {
        "uuid": "d08b00ff703b8d1ee104fb699b6f8d1b",
        "title": "野步",
        "author": "吴可",
        "content": "密竹藏啼鸟，荒村起白烟。\n人行秋色裏，家在夕阳边。",
        "dynasty": "宋",
        "collection_info": null
    },
    {
        "uuid": "acfe1ac68f261910468871c5041677fc",
        "title": "夜坐",
        "author": "吴可",
        "content": "索索风摇幕，亭亭月过墙。\n晴雷推粉磨，夜雨压槽床。",
        "dynasty": "宋",
        "collection_info": null
    },
    {
        "uuid": "50ec00a58d5ceb8008356e4ec8a571ba",
        "title": "春霁",
        "author": "吴可",
        "content": "南国春光一半归，杏花零落雨霏微。\n新晴院宇寒犹在，晓絮欺风不肯飞。",
        "dynasty": "宋",
        "collection_info": null
    },
    {
        "uuid": "fd7e72105e254ce2f68383c124f15da3",
        "title": "春晚  其一",
        "author": "吴可",
        "content": "门外绿杨啼乳鸦，弄黄梅子压枝斜。\n残书读罢无功课，遶径来寻未落花。",
        "dynasty": "宋",
        "collection_info": null
    },
    {
        "uuid": "9b53f63aeb1320a821bd931199548bf2",
        "title": "春晚  其二",
        "author": "吴可",
        "content": "蜂儿撷蕊趁花心，燕子衔泥掠柳阴。\n处处浸秧黄乍吐，护田肥水半篙深。",
        "dynasty": "宋",
        "collection_info": null
    },
    {
        "uuid": "956510c19e9d657342a1a7fd7c96d19f",
        "title": "踏青",
        "author": "吴可",
        "content": "幽居懒慢养余生，强为春风处处行。\n藉草弄花终少味，寻山爱竹尚多情。",
        "dynasty": "宋",
        "collection_info": null
    },
    {
        "uuid": "4fe5be841b90f8fe3524a0076575031b",
        "title": "过巢邑",
        "author": "吴可",
        "content": "竹杖芒鞋蹋短蓬，没篙春水饱帆风。\n两关三寺山无数，尽在蒙蒙烟雨中。",
        "dynasty": "宋",
        "collection_info": null
    },
    {
        "uuid": "aed5c8c7f4d3b695e161ad911fe5f5fc",
        "title": "村居",
        "author": "吴可",
        "content": "凿井耕田仅万家，农夫农妇毕丝麻。\n夜来得雨陂塘足，村北村南罢踏车。",
        "dynasty": "宋",
        "collection_info": null
    },
    {
        "uuid": "d2e47c6f9478080a6975d213c5a3ab1e",
        "title": "荒陂",
        "author": "吴可",
        "content": "荒陂终日水车鸣，村北村南共一声。\n掠面轻风吹小雨，鄙夫诗向此时成。",
        "dynasty": "宋",
        "collection_info": null
    },
    {
        "uuid": "5fc1bf86173cb88e6ba996dceaf93771",
        "title": "松",
        "author": "吴可",
        "content": "秋色何妨陪露菊，岁寒真欲友霜筠。\n只应涧底桃花笑，苦爱微官不避秦。",
        "dynasty": "宋",
        "collection_info": null
    },
    {
        "uuid": "bec972e4168e60838e7689f9c6313906",
        "title": "晚步",
        "author": "吴可",
        "content": "野树疏疏透夕阳，归鸦零乱不成行。\n春风可是閒来往，时送江梅一阵香。",
        "dynasty": "宋",
        "collection_info": null
    },
    {
        "uuid": "a059435bf8aea7f7d37b27fcdfb74eb0",
        "title": "书却暑图后",
        "author": "吴可",
        "content": "冰柱雪车谁復作，矾头凌面未能摹。\n北窗挥汗浑无奈，漫借君家却暑图。",
        "dynasty": "宋",
        "collection_info": null
    },
    {
        "uuid": "a14d96dc1647fa3e1213117ff0d7efe4",
        "title": "偶赠陈居士",
        "author": "吴可",
        "content": "楚酒困人三日醉，园花着雨百般红。\n凭谁画出陈居士，亭角寻诗满袖风。",
        "dynasty": "宋",
        "collection_info": null
    },
    {
        "uuid": "ee19ad435d81a7b70d0960b219310354",
        "title": "村巷诗",
        "author": "吴可",
        "content": "村巷深深桑柘烟，园林寂静落花天。\n柴门有客忙相揖，摇手低声蚕大眠。",
        "dynasty": "宋",
        "collection_info": null
    },
    {
        "uuid": "77dbdeeff26c96312d263f9d4dc7817c",
        "title": "田家女",
        "author": "吴可",
        "content": "两两垂髫窈窕娘，含羞无语莳青秧。\n翻思贵室千金女，笑倚红楼抹晓粧。",
        "dynasty": "宋",
        "collection_info": null
    },
    {
        "uuid": "20657e02e852d75e36f4447c5dd17fd3",
        "title": "初凉",
        "author": "吴可",
        "content": "初凉宜夜透衣罗，时见流星度绛河。\n渐觉露漙金掌重，梧桐影外月明多。",
        "dynasty": "宋",
        "collection_info": null
    },
    {
        "uuid": "eb6a309c34b22eba4a28f103bc6c7cf3",
        "title": "小醉",
        "author": "吴可",
        "content": "小醉初醒过竹村，数家残雪拥篱根。\n风前有恨梅千点，溪上无人月一痕。",
        "dynasty": "宋",
        "collection_info": null
    },
    {
        "uuid": "aeb3fb4516fb522618bec3b04f3edd9a",
        "title": "病酒",
        "author": "吴可",
        "content": "无聊病酒对残春，帘幕重重更掩门。\n恶雨斜风花落尽，小楼人下欲黄昏。",
        "dynasty": "宋",
        "collection_info": null
    },
    {
        "uuid": "b41cab9625b4f6c53f853cc096af1a51",
        "title": "戏作冷语",
        "author": "吴可",
        "content": "□□□□□□□，□□□□□□□。\n□□□□思如冬，露下紫薇花影中。\n长哦白雪明光宫，众泉涌此万卷胸。",
        "dynasty": "宋",
        "collection_info": null
    },
    {
        "uuid": "8064003cd0338a7dd51e6b4cfa5f4496",
        "title": "次韵刘元举子规",
        "author": "吴可",
        "content": "蜀魄悲鸣楚国春，试凭清些与招魂。\n柔肠欲断云横岭，幽梦初回月挂村。\n客舍花光随野水，故园柳色负柴门。\n饱闻锦里无穷乐，早晚归来访子孙。",
        "dynasty": "宋",
        "collection_info": null
    },
    {
        "uuid": "bdc15dd8d6110ad7cc9e3138c7082306",
        "title": "赠戴彦衡",
        "author": "吴可",
        "content": "病来谩喜折钗股，老去尚怀双脊龙。\n他日扁舟会乘兴，摩挲圭璧小从容。",
        "dynasty": "宋",
        "collection_info": null
    },
    {
        "uuid": "592288c77aa13761eef7a1a23a335b92",
        "title": "学诗  其一",
        "author": "吴可",
        "content": "学诗浑似学参禅，竹榻蒲团不计年。\n直待自家都了得，等閒拈出便超然。",
        "dynasty": "宋",
        "collection_info": null
    },
    {
        "uuid": "ead35949a51083a0c04a6bb0577436c3",
        "title": "学诗  其二",
        "author": "吴可",
        "content": "学诗浑似学参禅，头上安头不足传。\n跳出少陵窠臼外，丈夫志气本衝天。",
        "dynasty": "宋",
        "collection_info": null
    },
    {
        "uuid": "0578e2d003350ef049249db214f46e5c",
        "title": "学诗  其三",
        "author": "吴可",
        "content": "学诗浑似学参禅，自古圆成有几联。\n春草池塘一句子，惊天动地至今传。",
        "dynasty": "宋",
        "collection_info": null
    },
    {
        "uuid": "17935ede4f5c352b0ed16270cb62152b",
        "title": "句",
        "author": "吴可",
        "content": "寿宁闲锁翰林春，月明空照琼花影。",
        "dynasty": "宋",
        "collection_info": null
    }
]