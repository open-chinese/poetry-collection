[
    {
        "uuid": "4943762df5a8159fb5d38e1abb7dfc95",
        "title": "南山",
        "author": "陈谠",
        "content": "天造其山，在贵之阳。\n二十四峰，拔地峭刚。\n其山维何，如彼玉苍。\n宅位于离，火德之祥。\n南山何有，有方其岩。\n若堂甚夷，若门者三。\n穹者圆盖，植者羽参。\n石像天成，匪凿匪劖。\n陟彼山巅，有洞益奇。\n南北户通，千里俯闚。\n伊晋之洪，采荣于斯。\n丹飞井溜，木润草滋。\n昔我太宗，云章下贲。\n于皇仁庙，奎文狎至。\n岩处有辉，神护孔閟。\n丕昭圣朝，声化远暨。\n南山不骞，天子万年。\n南山不朽，天子万寿。\n无量惟寿，与天齐久。\n小臣作诗，永扬于后。",
        "dynasty": "宋",
        "collection_info": null
    },
    {
        "uuid": "fdeb98083d8d16e5547985f6e295e54a",
        "title": "弹丸山",
        "author": "陈谠",
        "content": "地迥山奇怪，神仙喜穴居。\n百云剜洞巧，五石补天余。\n商野幽人梦，周南太史书。\n心乎爱丘壑，胜概一踌躇。",
        "dynasty": "宋",
        "collection_info": null
    },
    {
        "uuid": "04cf42cacd729d8bd57a26f5ba059c54",
        "title": "过溪南韩氏宅",
        "author": "陈谠",
        "content": "曾览溪南胜，重来四十年。\n树如人老矣，山共水依然。\n香玉纷堆案，晴虹对跨川。\n吾庐今咫尺，乘兴且盘旋。",
        "dynasty": "宋",
        "collection_info": null
    },
    {
        "uuid": "904e6ee70734ccb634a84eb566968e82",
        "title": "尊贤堂",
        "author": "陈谠",
        "content": "闻道骑鲸碧眼仙，黄柑手植尚依然。\n人间俯仰更成古，天下声名不计年。\n茧纸谁能收妙墨，鷄林何用续遗编。\n使君为创新堂事，若解尊贤则是贤。",
        "dynasty": "宋",
        "collection_info": null
    },
    {
        "uuid": "d990533ef1be3f58f94be0bbfae3ebe5",
        "title": "浔阳白牡丹  其一",
        "author": "陈谠",
        "content": "玉色天然赛渥丹，亭亭并立倚朱栏。\n正缘不语偏含思，若使能行却厌看。",
        "dynasty": "宋",
        "collection_info": null
    },
    {
        "uuid": "0b2252cc8d3836cc16b32eb945f72728",
        "title": "浔阳白牡丹  其二",
        "author": "陈谠",
        "content": "晓来玉露浥香腮，雪态云裳妙剪裁。\n不比世情随冷暖，此花端为老人开。",
        "dynasty": "宋",
        "collection_info": null
    },
    {
        "uuid": "e31448301fcb811d0c7d85674f66cc11",
        "title": "十洲亭",
        "author": "陈谠",
        "content": "东塘昔号神仙景，亭以洲名世亦稀。\n山拥髻鬟临水鑑，花铺云锦出天机。\n好风入座清如濯，古木分行翠欲围。\n每到冯栏会心处，不知香气袭人衣。",
        "dynasty": "宋",
        "collection_info": null
    },
    {
        "uuid": "79dea30ba258a093be7f5aece39ad85f",
        "title": "句  其一",
        "author": "陈谠",
        "content": "渊源师老杜，体制陋西昆。",
        "dynasty": "宋",
        "collection_info": null
    },
    {
        "uuid": "d53a8c6c33132154f016b44f32c01be2",
        "title": "句  其二",
        "author": "陈谠",
        "content": "竹密不知云欲雨，山高尽见水朝宗。",
        "dynasty": "宋",
        "collection_info": null
    }
]