[
    {
        "uuid": "a11c0bac0e3fe49e57a507ed6fe803d6",
        "title": "南乡子 束发领西藩",
        "author": "赵葵",
        "content": "束发领西藩。\n百万雄兵掌握间，召到庙堂无一事，遭弹。\n昨日公卿今日闲。\n拂晓出长安。\n莫待西风割面寒。\n羞见钱塘江上柳，何颜。\n瘦仆牵驴过远山。",
        "dynasty": "宋",
        "collection_info": null
    },
    {
        "uuid": "aa9f0a2d5dacb55df0a8b432c53c720c",
        "title": "荒城",
        "author": "赵葵",
        "content": "城荒叶落风飕飕，淮水茫茫古渡头。\n回首不堪行乐地，黄花点点是离愁。",
        "dynasty": "宋",
        "collection_info": null
    },
    {
        "uuid": "7230ad1cea0b21fbc4c24715d2ef716b",
        "title": "春  其一",
        "author": "赵葵",
        "content": "檀板且教停，花娇不耐惊。\n日融鶑语滑，风软蝶身轻。\n缕篆销春昼，游丝弄晚晴。\n谁家杨柳院，笑语杂棋声。",
        "dynasty": "宋",
        "collection_info": null
    },
    {
        "uuid": "d7000055aa3e722c5d23e1d19022e324",
        "title": "春  其二",
        "author": "赵葵",
        "content": "绿竹移阴抹画墙，倚栏红药殿春光。\n风开帘幙催香篆，坐听鶑声春昼长。",
        "dynasty": "宋",
        "collection_info": null
    },
    {
        "uuid": "73218372cc1880429fb909437613e84d",
        "title": "春  其三",
        "author": "赵葵",
        "content": "点点残红缬燕泥，画堂春暖日初迟。\n绿杨影裏鶑声碎，正是南窗梦觉时。",
        "dynasty": "宋",
        "collection_info": null
    },
    {
        "uuid": "6759d9df612fbb6fd6c29f176c32c829",
        "title": "春游",
        "author": "赵葵",
        "content": "载酒寻春二月天，子规啼破绿杨烟。\n日斜醉倚秋韆柱，石上桃花红欲然。",
        "dynasty": "宋",
        "collection_info": null
    },
    {
        "uuid": "9cc11ab1fb8e6cb6305450dab770483a",
        "title": "初夏  其一",
        "author": "赵葵",
        "content": "院宇沈沈雨四垂，博山香断未多时。\n驱除春事风姨怨，贴水新荷又满池。",
        "dynasty": "宋",
        "collection_info": null
    },
    {
        "uuid": "e842c205e4ba313c2570f2486a4e5efe",
        "title": "初夏  其二",
        "author": "赵葵",
        "content": "梅子留酸溅齿牙，芭蕉分绿映窗纱。\n日高睡起无情思，闲看儿童捉柳花。",
        "dynasty": "宋",
        "collection_info": null
    },
    {
        "uuid": "88f3708980f524b8cf04c29214ea0c9a",
        "title": "初夏  其三",
        "author": "赵葵",
        "content": "樱笋方夭麦报秋，梅黄雨过水平畴。\n春归欲带春风韵，枝上一声黄栗留。",
        "dynasty": "宋",
        "collection_info": null
    },
    {
        "uuid": "e3f8bb3d561ccf42ba0ba4d5cc5e3ef6",
        "title": "上元",
        "author": "赵葵",
        "content": "翡翠帘开舞袖轻，寒星万点下蓬瀛。\n清尊对月酌不已，也向蓬窗坐到明。",
        "dynasty": "宋",
        "collection_info": null
    },
    {
        "uuid": "81f8a627b2846151ec57d07cd8482b7c",
        "title": "春寒",
        "author": "赵葵",
        "content": "春草平芜烟雨迷，秋韆寂寞旧园池。\n江南也是东风恶，花骨经寒瘦不支。",
        "dynasty": "宋",
        "collection_info": null
    },
    {
        "uuid": "096a8aa00312ec38d28a8bc240f00c7e",
        "title": "雪夜",
        "author": "赵葵",
        "content": "酒力欺寒浅，心清睡较迟。\n梅花擎雪影，和月度疏篱。",
        "dynasty": "宋",
        "collection_info": null
    },
    {
        "uuid": "fc7bb8e845b8b0b8453e2aeecc44221b",
        "title": "赏花  其一",
        "author": "赵葵",
        "content": "人乐清明三月天，也随人赏万花园。\n偷闲把酒簪花去，不似儿童笑语喧。",
        "dynasty": "宋",
        "collection_info": null
    },
    {
        "uuid": "4675d8b381283bfe048661e6b582bf66",
        "title": "赏花  其二",
        "author": "赵葵",
        "content": "昨日新园去看花，路边郎女阿谁家。\n香车宝马相追逐，笑语归来日未斜。",
        "dynasty": "宋",
        "collection_info": null
    },
    {
        "uuid": "a73bee3e6b485279c50bb6ffbb54f537",
        "title": "落花",
        "author": "赵葵",
        "content": "他乡桃李为谁栽，逗晓轻红带露开。\n一夜风姨妬颜色，落花无数点苍苔。",
        "dynasty": "宋",
        "collection_info": null
    },
    {
        "uuid": "ee7c0b99b087a8dbd090ae8b703d1da3",
        "title": "十月见桃",
        "author": "赵葵",
        "content": "匼匝新园一径通，荷经霜尽野塘空。\n桃花错认东风暖，却与芙蓉斗小红。",
        "dynasty": "宋",
        "collection_info": null
    },
    {
        "uuid": "28e3935e0011fd921908589408850f81",
        "title": "十月见菊",
        "author": "赵葵",
        "content": "落拓山园载酒来，江梅含雪倚春台。\n黄花无藉秋光老，犹自离披带雨开。",
        "dynasty": "宋",
        "collection_info": null
    },
    {
        "uuid": "4dd06be13e16724b411c33bdaef239e3",
        "title": "雪",
        "author": "赵葵",
        "content": "玉龙昨夜起天涯，晓看团花一尺围。\n莫放妆台帘捲上，怕惊钗畔宝鸾飞。",
        "dynasty": "宋",
        "collection_info": null
    },
    {
        "uuid": "a9a26ba19cd51872621fe420c4020792",
        "title": "郊野",
        "author": "赵葵",
        "content": "白鸟衝烟去，山僧渡水来。\n竹篱茅舍外，忽见野梅开。",
        "dynasty": "宋",
        "collection_info": null
    },
    {
        "uuid": "7f823762f18ca193986601f2881dff86",
        "title": "江行",
        "author": "赵葵",
        "content": "霜清月冷雁声秋，今古江流不尽愁。\n风捲芦花漫雪裏，夜深鼓棹落汀洲。",
        "dynasty": "宋",
        "collection_info": null
    },
    {
        "uuid": "fc193a9a5e465f5d17e9e2a8713c5cab",
        "title": "舟  其一",
        "author": "赵葵",
        "content": "雨过平芜带落晖，芦花飘泊点征衣。\n舟人忽报东风急，万斛龙骧喷雪飞。",
        "dynasty": "宋",
        "collection_info": null
    },
    {
        "uuid": "a2fd7bed778cfc79afeae027ed6162ef",
        "title": "舟  其二",
        "author": "赵葵",
        "content": "橹声伊轧下滩来，惊起沙鸥去又回。\n小艇暂停曲江浒，推篷和雪看寒梅。",
        "dynasty": "宋",
        "collection_info": null
    },
    {
        "uuid": "6b351757d632a8b4fc94798a0492bb7f",
        "title": "舟  其三",
        "author": "赵葵",
        "content": "鼓棹过前湾，推篷破旅颜。\n山回流水转，烟逐晓云闲。",
        "dynasty": "宋",
        "collection_info": null
    },
    {
        "uuid": "085e3fd6230e4c7595f3b46467d2da84",
        "title": "楼",
        "author": "赵葵",
        "content": "等闲携酒上南楼，楼占东州古渡头。\n翼瓦拂天翔碧凤，危栏隠雾锁苍虬。\n湖山环据三吴会，江汉雄吞四蜀流。\n醉裏浩歌天地阔，橹声摇月上汀洲。",
        "dynasty": "宋",
        "collection_info": null
    },
    {
        "uuid": "e55777939620772128be65faa0fcadcd",
        "title": "寺  其一",
        "author": "赵葵",
        "content": "古木萧森映绿苔，嵯峨楼阁倚天开。\n山僧不问朝天客，自注冰泉浸野梅。",
        "dynasty": "宋",
        "collection_info": null
    },
    {
        "uuid": "19cc8520a5e76873eedbe250a37ffbb1",
        "title": "寺  其二",
        "author": "赵葵",
        "content": "溪绕青山山绕溪，溪山胜处只僧知。\n云闲古木禅关静，不到禅关又几时。",
        "dynasty": "宋",
        "collection_info": null
    },
    {
        "uuid": "5c99475520a0de45ae292a114bb55d85",
        "title": "墨梅",
        "author": "赵葵",
        "content": "须知造物元无物，刚被花光强造端。\n认得色空都是幻，南枝非暖北枝寒。",
        "dynasty": "宋",
        "collection_info": null
    },
    {
        "uuid": "af87e9c0bdaa3446573f03f31b75ca9e",
        "title": "丰年",
        "author": "赵葵",
        "content": "一犁春雨足生涯，黍稷桑麻已满畧。\n只愿今年风景好，村村社酒乐农家。",
        "dynasty": "宋",
        "collection_info": null
    },
    {
        "uuid": "82369cdc3cf6aab25e069adab3a61e41",
        "title": "梅花",
        "author": "赵葵",
        "content": "夜深梅印横窗月，纸帐魂清梦亦香。\n莫谓道人无一事，也随疏影伴寒光。",
        "dynasty": "宋",
        "collection_info": null
    },
    {
        "uuid": "a8fa3045a47dd0164c23eaf7e2737bea",
        "title": "芍药",
        "author": "赵葵",
        "content": "芍药殿春春几许，帘幙风轻飞絮舞。\n昨宵酒醉玉楼春，一声画角吹残雨。",
        "dynasty": "宋",
        "collection_info": null
    },
    {
        "uuid": "057d7e89cf7f8d3ce0acaf3ac62e254e",
        "title": "海棠",
        "author": "赵葵",
        "content": "依依杨柳已藏鸦，风度鶑声到碧纱。\n洗尽春光连夜雨，海棠赢得两三花。",
        "dynasty": "宋",
        "collection_info": null
    },
    {
        "uuid": "751973c397337507a1346ec9a288f8c0",
        "title": "桃木",
        "author": "赵葵",
        "content": "谁家有女腰如束，双眸剪水肌凝玉。\n褪红香汗湿鲛绡，低压娇花鬓云绿。\n春光潋滟春昼长，春风扑面春花香。\n一声环佩鸣丁当，自临鸾镜匀新粧。",
        "dynasty": "宋",
        "collection_info": null
    },
    {
        "uuid": "eff7b16242877d775cef1b3c4844154e",
        "title": "菊花",
        "author": "赵葵",
        "content": "黄花照眼又经秋，山自青青江自流。\n多谢龙头鰲禁客，年年把酒到江楼。",
        "dynasty": "宋",
        "collection_info": null
    },
    {
        "uuid": "aeabd4eca80b32d943131911cf10d87a",
        "title": "柳花",
        "author": "赵葵",
        "content": "三月名园草色青，梦回犹听卖花声。\n春光不管人憔悴，飞絮纷纷弄晚晴。",
        "dynasty": "宋",
        "collection_info": null
    },
    {
        "uuid": "2bb3711eb2f60da3aa7962ea347d6598",
        "title": "竹  其一",
        "author": "赵葵",
        "content": "一抹轻烟隔小桥，新篁摇翠两三梢。\n惜春不觉归来晚，花压重门带月敲。",
        "dynasty": "宋",
        "collection_info": null
    },
    {
        "uuid": "95bb4d9d747d0454ab1d8e953aefde87",
        "title": "竹  其二",
        "author": "赵葵",
        "content": "风竹萧萧梧叶黄，相思寸寸断人肠。\n一声塞管来何处，鴈带秋声入故乡。",
        "dynasty": "宋",
        "collection_info": null
    },
    {
        "uuid": "e41e9a044310cbc9f600e8d8723303fd",
        "title": "秋浦楼",
        "author": "赵葵",
        "content": "丽谯岧峣壮城关，万里关河归目睫。\n雨余渔钓玉奁开，烟生芙蓉翠屏列。\n吴头楚尾二十秋，满耳絃歌声未绝。\n不才滥缀鸳鹭行，夜梦时还许归谒。\n萧晨振策来翠微，母怜吾儿倍怡悦。\n昔偕汝父居是邦，旧事辛苦为儿话。\n星星鹤髮簪霞冠，笑者朱衣拥金节。\n一门和气皆君恩，恩与天同酬未得。\n生平区区忠孝心，岁晚愿为松与柏。\n可怜清赏属登临，风景不殊人事别。\n徘徊徙倚十二阑，啸声吹上梅梢月。",
        "dynasty": "宋",
        "collection_info": null
    },
    {
        "uuid": "e3ea0a7ea347263c5c7362efd62e112f",
        "title": "惠山寺",
        "author": "赵葵",
        "content": "古木森森映碧苔，嵯峨楼阁倚天开。\n山僧不问朝天客，自注冰泉浸野梅。",
        "dynasty": "宋",
        "collection_info": null
    },
    {
        "uuid": "15a391782a39917d962912b52a0aa1bc",
        "title": "贞义女咏",
        "author": "赵葵",
        "content": "白首辞廊庙，投閒濑水隈。\n因观贞女传，深仰谪仙才。\n击漂名犹在，沉渊事可哀。\n清魂招不得，偷俗挽教回。\n直笔遗青史，□矶锁绿苔。\n凭将一杯酒，浇向浪花堆。",
        "dynasty": "宋",
        "collection_info": null
    },
    {
        "uuid": "b70de76f3f81cb8ed1a2bd9a57b415f7",
        "title": "祝融峰",
        "author": "赵葵",
        "content": "祝融万仞拔地起，欲见不见青霄裏。\n山翁爱山不肯去，为山醉卧松根底。\n家童寻着不敢惊，沉吟恐怕山翁嗔。\n梦回抖擞下山去，一径萝月松风清。",
        "dynasty": "宋",
        "collection_info": null
    },
    {
        "uuid": "4beaa64879fa85e9ccf6a7cdd861a05c",
        "title": "荒城  其一",
        "author": "赵葵",
        "content": "万里黄云冻不飞，碛烟烽火夜深微。\n胡儿移帐寒笳绝，云路时闻探马归。",
        "dynasty": "宋",
        "collection_info": null
    },
    {
        "uuid": "612af27db36d78e7a1162c00d130eeab",
        "title": "荒城  其二",
        "author": "赵葵",
        "content": "乌桓城下雨初晴，紫菊金莲漫地生。\n最爱多情白翎雀，一双飞近马边鸣。",
        "dynasty": "宋",
        "collection_info": null
    },
    {
        "uuid": "7902e71edc6c99d2fbb8c4d8b0d56d87",
        "title": "塞曲",
        "author": "赵葵",
        "content": "鸿传霜信入边州，目障烟尘昏戍楼。\n多少征夫南北恨，玉关人老玉关秋。",
        "dynasty": "宋",
        "collection_info": null
    },
    {
        "uuid": "9a98582b721fe1a136c85f98a838a138",
        "title": "过小浆市",
        "author": "赵葵",
        "content": "人生南北与东西，几度云山几度溪。\n我亦欲归归未得，子规从此不须啼。",
        "dynasty": "宋",
        "collection_info": null
    },
    {
        "uuid": "0d65369bc1122419f682fb08c1130cca",
        "title": "题金山",
        "author": "赵葵",
        "content": "紫金千仞鬰崔嵬，四面惊涛捲雪堆。\n屹立中流天柱壮，高标双阙海门开。\n江流今古几分合，日月东西自往来。\n一览象山皆㟝嵝，不知身世是蓬莱。",
        "dynasty": "宋",
        "collection_info": null
    },
    {
        "uuid": "40114e3fa75951bf4bdada5cbbd2f351",
        "title": "避暑水亭作",
        "author": "赵葵",
        "content": "水亭四面朱阑绕，簇簇游鱼戏萍藻。\n六龙畏热不敢行，海波煎彻蓬莱岛。\n身眠七尺白虾鬚，头枕一枚红玛瑙。\n公子犹嫌扇力微，行人多在红尘道。",
        "dynasty": "宋",
        "collection_info": null
    },
    {
        "uuid": "03815a38a4df621e2b8fb7dc3d2be8aa",
        "title": "赠石牛上人",
        "author": "赵葵",
        "content": "万里江山万里天，疏钟半夜落渔船。\n老来羡杀禅关客，一枕江声抱月眠。",
        "dynasty": "宋",
        "collection_info": null
    },
    {
        "uuid": "9e5a36c9335104141fdd685dcc198da5",
        "title": "句  其一",
        "author": "赵葵",
        "content": "不问春归自放花。",
        "dynasty": "宋",
        "collection_info": null
    },
    {
        "uuid": "5a7e65442ece14759ed77a26c4a2dce7",
        "title": "句  其二",
        "author": "赵葵",
        "content": "多谢君恩好归去，夜来小泊小孤山。",
        "dynasty": "宋",
        "collection_info": null
    }
]