[
    {
        "uuid": "73086d321831a6f4210a87805a9e0409",
        "title": "南乡子 束发领西藩",
        "author": "赵葵",
        "content": "束发领西藩。\n百万雄兵掌握间，召到庙堂无一事，遭弹。\n昨日公卿今日闲。\n拂晓出长安。\n莫待西风割面寒。\n羞见钱塘江上柳，何颜。\n瘦仆牵驴过远山。",
        "dynasty": "宋",
        "collection_info": null
    },
    {
        "uuid": "51565b28071a93055dc0452deed235ed",
        "title": "荒城",
        "author": "赵葵",
        "content": "城荒叶落风飕飕，淮水茫茫古渡头。\n回首不堪行乐地，黄花点点是离愁。",
        "dynasty": "宋",
        "collection_info": null
    },
    {
        "uuid": "450f60ac28887063e301515d37530ac1",
        "title": "春  其一",
        "author": "赵葵",
        "content": "檀板且教停，花娇不耐惊。\n日融鶑语滑，风软蝶身轻。\n缕篆销春昼，游丝弄晚晴。\n谁家杨柳院，笑语杂棋声。",
        "dynasty": "宋",
        "collection_info": null
    },
    {
        "uuid": "3d123ed32f47da19fa5ddb5e3b30b3bc",
        "title": "春  其二",
        "author": "赵葵",
        "content": "绿竹移阴抹画墙，倚栏红药殿春光。\n风开帘幙催香篆，坐听鶑声春昼长。",
        "dynasty": "宋",
        "collection_info": null
    },
    {
        "uuid": "1b749db9b7ed8e3fe3c3ce82a141f943",
        "title": "春  其三",
        "author": "赵葵",
        "content": "点点残红缬燕泥，画堂春暖日初迟。\n绿杨影裏鶑声碎，正是南窗梦觉时。",
        "dynasty": "宋",
        "collection_info": null
    },
    {
        "uuid": "2bcda31be3e5174345237ae527b2a5da",
        "title": "春游",
        "author": "赵葵",
        "content": "载酒寻春二月天，子规啼破绿杨烟。\n日斜醉倚秋韆柱，石上桃花红欲然。",
        "dynasty": "宋",
        "collection_info": null
    },
    {
        "uuid": "22e8a3f52e2ecbf1a4634ac3ddc8aa92",
        "title": "初夏  其一",
        "author": "赵葵",
        "content": "院宇沈沈雨四垂，博山香断未多时。\n驱除春事风姨怨，贴水新荷又满池。",
        "dynasty": "宋",
        "collection_info": null
    },
    {
        "uuid": "f89a28140856916d56c125bc8160e073",
        "title": "初夏  其二",
        "author": "赵葵",
        "content": "梅子留酸溅齿牙，芭蕉分绿映窗纱。\n日高睡起无情思，闲看儿童捉柳花。",
        "dynasty": "宋",
        "collection_info": null
    },
    {
        "uuid": "cd04f5e3ff287da08f2b9ae10058cc6b",
        "title": "初夏  其三",
        "author": "赵葵",
        "content": "樱笋方夭麦报秋，梅黄雨过水平畴。\n春归欲带春风韵，枝上一声黄栗留。",
        "dynasty": "宋",
        "collection_info": null
    },
    {
        "uuid": "842e418f8f709f412a0389fe79e07a77",
        "title": "上元",
        "author": "赵葵",
        "content": "翡翠帘开舞袖轻，寒星万点下蓬瀛。\n清尊对月酌不已，也向蓬窗坐到明。",
        "dynasty": "宋",
        "collection_info": null
    },
    {
        "uuid": "504ea3009bc78e3b7fe3489145bd07b3",
        "title": "春寒",
        "author": "赵葵",
        "content": "春草平芜烟雨迷，秋韆寂寞旧园池。\n江南也是东风恶，花骨经寒瘦不支。",
        "dynasty": "宋",
        "collection_info": null
    },
    {
        "uuid": "fa9c2a1836264adff06f75d788803b94",
        "title": "雪夜",
        "author": "赵葵",
        "content": "酒力欺寒浅，心清睡较迟。\n梅花擎雪影，和月度疏篱。",
        "dynasty": "宋",
        "collection_info": null
    },
    {
        "uuid": "a5cf2e07cb98627a07c4010cfabd3ecd",
        "title": "赏花  其一",
        "author": "赵葵",
        "content": "人乐清明三月天，也随人赏万花园。\n偷闲把酒簪花去，不似儿童笑语喧。",
        "dynasty": "宋",
        "collection_info": null
    },
    {
        "uuid": "363f4a051e578f3664053357b368e4cd",
        "title": "赏花  其二",
        "author": "赵葵",
        "content": "昨日新园去看花，路边郎女阿谁家。\n香车宝马相追逐，笑语归来日未斜。",
        "dynasty": "宋",
        "collection_info": null
    },
    {
        "uuid": "4e6b7473faa3e4d57cd8b8f776364db9",
        "title": "落花",
        "author": "赵葵",
        "content": "他乡桃李为谁栽，逗晓轻红带露开。\n一夜风姨妬颜色，落花无数点苍苔。",
        "dynasty": "宋",
        "collection_info": null
    },
    {
        "uuid": "4be618fe08f8875075f7e866ab234a66",
        "title": "十月见桃",
        "author": "赵葵",
        "content": "匼匝新园一径通，荷经霜尽野塘空。\n桃花错认东风暖，却与芙蓉斗小红。",
        "dynasty": "宋",
        "collection_info": null
    },
    {
        "uuid": "bc7878bf9152eeb08d1fecf5cd08efac",
        "title": "十月见菊",
        "author": "赵葵",
        "content": "落拓山园载酒来，江梅含雪倚春台。\n黄花无藉秋光老，犹自离披带雨开。",
        "dynasty": "宋",
        "collection_info": null
    },
    {
        "uuid": "b170c914dd317ff2cf5880c9db30ee55",
        "title": "雪",
        "author": "赵葵",
        "content": "玉龙昨夜起天涯，晓看团花一尺围。\n莫放妆台帘捲上，怕惊钗畔宝鸾飞。",
        "dynasty": "宋",
        "collection_info": null
    },
    {
        "uuid": "7415d9ce643cc92243d3b2fe0cf3d7a8",
        "title": "郊野",
        "author": "赵葵",
        "content": "白鸟衝烟去，山僧渡水来。\n竹篱茅舍外，忽见野梅开。",
        "dynasty": "宋",
        "collection_info": null
    },
    {
        "uuid": "bc5b4b901e48e00cd9a2d51073e55d07",
        "title": "江行",
        "author": "赵葵",
        "content": "霜清月冷雁声秋，今古江流不尽愁。\n风捲芦花漫雪裏，夜深鼓棹落汀洲。",
        "dynasty": "宋",
        "collection_info": null
    },
    {
        "uuid": "ba7fb5fd38688012d2ef79173642f73b",
        "title": "舟  其一",
        "author": "赵葵",
        "content": "雨过平芜带落晖，芦花飘泊点征衣。\n舟人忽报东风急，万斛龙骧喷雪飞。",
        "dynasty": "宋",
        "collection_info": null
    },
    {
        "uuid": "5c3e107053c7dc53d3b5c6c473aaf643",
        "title": "舟  其二",
        "author": "赵葵",
        "content": "橹声伊轧下滩来，惊起沙鸥去又回。\n小艇暂停曲江浒，推篷和雪看寒梅。",
        "dynasty": "宋",
        "collection_info": null
    },
    {
        "uuid": "a030ccc575a8cd97308fbf4dc3607755",
        "title": "舟  其三",
        "author": "赵葵",
        "content": "鼓棹过前湾，推篷破旅颜。\n山回流水转，烟逐晓云闲。",
        "dynasty": "宋",
        "collection_info": null
    },
    {
        "uuid": "d2ee0636483f50f99d17fb806eafa259",
        "title": "楼",
        "author": "赵葵",
        "content": "等闲携酒上南楼，楼占东州古渡头。\n翼瓦拂天翔碧凤，危栏隠雾锁苍虬。\n湖山环据三吴会，江汉雄吞四蜀流。\n醉裏浩歌天地阔，橹声摇月上汀洲。",
        "dynasty": "宋",
        "collection_info": null
    },
    {
        "uuid": "31a270dc8002e88bebd7114002109e23",
        "title": "寺  其一",
        "author": "赵葵",
        "content": "古木萧森映绿苔，嵯峨楼阁倚天开。\n山僧不问朝天客，自注冰泉浸野梅。",
        "dynasty": "宋",
        "collection_info": null
    },
    {
        "uuid": "aaab6c83fd5a0106072ec6620f5d0665",
        "title": "寺  其二",
        "author": "赵葵",
        "content": "溪绕青山山绕溪，溪山胜处只僧知。\n云闲古木禅关静，不到禅关又几时。",
        "dynasty": "宋",
        "collection_info": null
    },
    {
        "uuid": "2c820d32b4066decba1fc8b90aab3c2a",
        "title": "墨梅",
        "author": "赵葵",
        "content": "须知造物元无物，刚被花光强造端。\n认得色空都是幻，南枝非暖北枝寒。",
        "dynasty": "宋",
        "collection_info": null
    },
    {
        "uuid": "124932a20da12518801ee7c355c45a92",
        "title": "丰年",
        "author": "赵葵",
        "content": "一犁春雨足生涯，黍稷桑麻已满畧。\n只愿今年风景好，村村社酒乐农家。",
        "dynasty": "宋",
        "collection_info": null
    },
    {
        "uuid": "a14b3be894ed57ff2f687110245537a0",
        "title": "梅花",
        "author": "赵葵",
        "content": "夜深梅印横窗月，纸帐魂清梦亦香。\n莫谓道人无一事，也随疏影伴寒光。",
        "dynasty": "宋",
        "collection_info": null
    },
    {
        "uuid": "8a1596c542875e5107da3c1a2f5b002e",
        "title": "芍药",
        "author": "赵葵",
        "content": "芍药殿春春几许，帘幙风轻飞絮舞。\n昨宵酒醉玉楼春，一声画角吹残雨。",
        "dynasty": "宋",
        "collection_info": null
    },
    {
        "uuid": "6babaf49e4464e8d068b71124da8e5c6",
        "title": "海棠",
        "author": "赵葵",
        "content": "依依杨柳已藏鸦，风度鶑声到碧纱。\n洗尽春光连夜雨，海棠赢得两三花。",
        "dynasty": "宋",
        "collection_info": null
    },
    {
        "uuid": "5a6435dd86582a538b3a38205211b6ea",
        "title": "桃木",
        "author": "赵葵",
        "content": "谁家有女腰如束，双眸剪水肌凝玉。\n褪红香汗湿鲛绡，低压娇花鬓云绿。\n春光潋滟春昼长，春风扑面春花香。\n一声环佩鸣丁当，自临鸾镜匀新粧。",
        "dynasty": "宋",
        "collection_info": null
    },
    {
        "uuid": "c1d813a1dc407aad7c329f7ca18e0912",
        "title": "菊花",
        "author": "赵葵",
        "content": "黄花照眼又经秋，山自青青江自流。\n多谢龙头鰲禁客，年年把酒到江楼。",
        "dynasty": "宋",
        "collection_info": null
    },
    {
        "uuid": "520965dd310253809c1612c528e291c6",
        "title": "柳花",
        "author": "赵葵",
        "content": "三月名园草色青，梦回犹听卖花声。\n春光不管人憔悴，飞絮纷纷弄晚晴。",
        "dynasty": "宋",
        "collection_info": null
    },
    {
        "uuid": "2f834b49b11528f366c7af5350ac08ba",
        "title": "竹  其一",
        "author": "赵葵",
        "content": "一抹轻烟隔小桥，新篁摇翠两三梢。\n惜春不觉归来晚，花压重门带月敲。",
        "dynasty": "宋",
        "collection_info": null
    },
    {
        "uuid": "1f03312eedf8ba2e12bdd144435f7921",
        "title": "竹  其二",
        "author": "赵葵",
        "content": "风竹萧萧梧叶黄，相思寸寸断人肠。\n一声塞管来何处，鴈带秋声入故乡。",
        "dynasty": "宋",
        "collection_info": null
    },
    {
        "uuid": "6aa3be411e26fd8eb3e648891c2d2b63",
        "title": "秋浦楼",
        "author": "赵葵",
        "content": "丽谯岧峣壮城关，万里关河归目睫。\n雨余渔钓玉奁开，烟生芙蓉翠屏列。\n吴头楚尾二十秋，满耳絃歌声未绝。\n不才滥缀鸳鹭行，夜梦时还许归谒。\n萧晨振策来翠微，母怜吾儿倍怡悦。\n昔偕汝父居是邦，旧事辛苦为儿话。\n星星鹤髮簪霞冠，笑者朱衣拥金节。\n一门和气皆君恩，恩与天同酬未得。\n生平区区忠孝心，岁晚愿为松与柏。\n可怜清赏属登临，风景不殊人事别。\n徘徊徙倚十二阑，啸声吹上梅梢月。",
        "dynasty": "宋",
        "collection_info": null
    },
    {
        "uuid": "e7848ef0306d648bd80ce543da4228a8",
        "title": "惠山寺",
        "author": "赵葵",
        "content": "古木森森映碧苔，嵯峨楼阁倚天开。\n山僧不问朝天客，自注冰泉浸野梅。",
        "dynasty": "宋",
        "collection_info": null
    },
    {
        "uuid": "24c7fd934ae65dbe5dd93a0afef12602",
        "title": "贞义女咏",
        "author": "赵葵",
        "content": "白首辞廊庙，投閒濑水隈。\n因观贞女传，深仰谪仙才。\n击漂名犹在，沉渊事可哀。\n清魂招不得，偷俗挽教回。\n直笔遗青史，□矶锁绿苔。\n凭将一杯酒，浇向浪花堆。",
        "dynasty": "宋",
        "collection_info": null
    },
    {
        "uuid": "555a50c60ec6f94a594af885a91421bc",
        "title": "祝融峰",
        "author": "赵葵",
        "content": "祝融万仞拔地起，欲见不见青霄裏。\n山翁爱山不肯去，为山醉卧松根底。\n家童寻着不敢惊，沉吟恐怕山翁嗔。\n梦回抖擞下山去，一径萝月松风清。",
        "dynasty": "宋",
        "collection_info": null
    },
    {
        "uuid": "3d78ce7c10251d1359f1d3223e1de116",
        "title": "荒城  其一",
        "author": "赵葵",
        "content": "万里黄云冻不飞，碛烟烽火夜深微。\n胡儿移帐寒笳绝，云路时闻探马归。",
        "dynasty": "宋",
        "collection_info": null
    },
    {
        "uuid": "253480cd80b05a6ca75aa7d7bef65451",
        "title": "荒城  其二",
        "author": "赵葵",
        "content": "乌桓城下雨初晴，紫菊金莲漫地生。\n最爱多情白翎雀，一双飞近马边鸣。",
        "dynasty": "宋",
        "collection_info": null
    },
    {
        "uuid": "d651b5df84bc0706007cdd8ebccd5da3",
        "title": "塞曲",
        "author": "赵葵",
        "content": "鸿传霜信入边州，目障烟尘昏戍楼。\n多少征夫南北恨，玉关人老玉关秋。",
        "dynasty": "宋",
        "collection_info": null
    },
    {
        "uuid": "aa402674db6ddec33f7c5cfceaeed88b",
        "title": "过小浆市",
        "author": "赵葵",
        "content": "人生南北与东西，几度云山几度溪。\n我亦欲归归未得，子规从此不须啼。",
        "dynasty": "宋",
        "collection_info": null
    },
    {
        "uuid": "c991f897e7d13129f70cf727a87f537c",
        "title": "题金山",
        "author": "赵葵",
        "content": "紫金千仞鬰崔嵬，四面惊涛捲雪堆。\n屹立中流天柱壮，高标双阙海门开。\n江流今古几分合，日月东西自往来。\n一览象山皆㟝嵝，不知身世是蓬莱。",
        "dynasty": "宋",
        "collection_info": null
    },
    {
        "uuid": "28c633a81df2c0541d2a6b0262d4da69",
        "title": "避暑水亭作",
        "author": "赵葵",
        "content": "水亭四面朱阑绕，簇簇游鱼戏萍藻。\n六龙畏热不敢行，海波煎彻蓬莱岛。\n身眠七尺白虾鬚，头枕一枚红玛瑙。\n公子犹嫌扇力微，行人多在红尘道。",
        "dynasty": "宋",
        "collection_info": null
    },
    {
        "uuid": "a6889528b46616aa68955bb29934fb73",
        "title": "赠石牛上人",
        "author": "赵葵",
        "content": "万里江山万里天，疏钟半夜落渔船。\n老来羡杀禅关客，一枕江声抱月眠。",
        "dynasty": "宋",
        "collection_info": null
    },
    {
        "uuid": "03a91526cb425281824eb45ddad55f47",
        "title": "句  其一",
        "author": "赵葵",
        "content": "不问春归自放花。",
        "dynasty": "宋",
        "collection_info": null
    },
    {
        "uuid": "704d798a9ae11229abedd16f9567c3b9",
        "title": "句  其二",
        "author": "赵葵",
        "content": "多谢君恩好归去，夜来小泊小孤山。",
        "dynasty": "宋",
        "collection_info": null
    }
]