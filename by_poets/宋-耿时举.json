[
    {
        "uuid": "f8b450145153b8bef12726690dbeb7e3",
        "title": "浣溪沙 露压蔷薇金井栏",
        "author": "耿时举",
        "content": "露压蔷薇金井栏。\n辘轳声断碧丝干。\n辽阳无信带围宽。\n花落池塘春梦静，月生帘幕夜香寒。\n闲愁无力凭阑干。",
        "dynasty": "宋",
        "collection_info": null
    },
    {
        "uuid": "aa6f5dd5026b375aadbbeac160c31a73",
        "title": "浣溪沙 独鹤山前步药苗",
        "author": "耿时举",
        "content": "独鹤山前步药苗。\n青山只隔过溪桥。\n洞宫深处白云飘。\n碧井卧花人寂寞，画廊鸣叶雨潇潇。\n漫题诗句满芭蕉。",
        "dynasty": "宋",
        "collection_info": null
    },
    {
        "uuid": "d0ec402c9a35f6c3b114454685d2ae99",
        "title": "满江红 问月杯空",
        "author": "耿时举",
        "content": "问月杯空，谪仙去、无人重举。\n兰台旧、扁舟乘兴，处留奇语。\n洞府初疑仙骨瘦，樽前尚爱纶巾舞。\n信前身、太白尚何疑，词高古。\n盟后会，偕真侣。\n黄叶渡，丹枫渚。\n道五湖烟浪，胜游溢浦。\n念我神闲鸥样度，似海山共去君应许。\n但只愁、岳牧要人□，撑住。",
        "dynasty": "宋",
        "collection_info": null
    },
    {
        "uuid": "5f701a3f949385e76ff42e8e838defb7",
        "title": "喜迁莺 暮春清昼",
        "author": "耿时举",
        "content": "暮春清昼。\n政莺啭夏林，棠阴初秀。\n鼓角欢雄，旌旗明灭，宝马又还西骤。\n山水六朝堪画，宫阙千门如绣。\n印悬斗。\n盛元戎小队，花间迎候。\n芳酎。\n为公寿。\n带雨梨花，未用啼红袖。\n玉帐风前，胡床月下，谈笑要清群丑。\n桃叶渡船应在，太白酒楼依旧。\n暂回首。\n看槐班爰立，沙堤成就。",
        "dynasty": "宋",
        "collection_info": null
    }
]