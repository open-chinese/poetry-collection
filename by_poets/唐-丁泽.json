[
    {
        "uuid": "ce7fc910a1b4e8142b0f1627ef9843ed",
        "title": "龟负图",
        "author": "丁泽",
        "content": "天意将垂象，神龟出负图。\n五方行有配，八卦义宁孤。\n作瑞旌君德，披文协帝谟。\n乘流喜得路，逢圣倖存躯。\n莲叶池通泛，桃花水自浮。\n还寻九江去，安肯曳泥途。",
        "dynasty": "唐",
        "collection_info": {
            "collection": "御定全唐诗",
            "volume": "卷二百八十一"
        }
    },
    {
        "uuid": "451ff4316ca7db0ce44eb29249cf7a2e",
        "title": "上元日梦王母献白玉环",
        "author": "丁泽",
        "content": "梦中朝上日，阙下拜天颜。\n仿佛瞻王母，分明献玉环。\n灵姿趋甲帐，悟道契玄关。\n似见霜姿白，如看月彩弯。\n霓裳归物外，凤历晓人寰。\n仙圣非相远，昭昭寤寐间。",
        "dynasty": "唐",
        "collection_info": {
            "collection": "御定全唐诗",
            "volume": "卷二百八十一"
        }
    },
    {
        "uuid": "5fd23d235d275f0bda8bdc30f6a88d2f",
        "title": "良田无晚岁",
        "author": "丁泽",
        "content": "人功虽未及，地力信非常。\n不任耕耘早，偏宜黍稷良。\n无年皆有获，后种亦先芳。\n膴膴盈千亩，青青保万箱。\n何须祭田祖，讵要察农祥。\n况是春三月，和风日又长。",
        "dynasty": "唐",
        "collection_info": {
            "collection": "御定全唐诗",
            "volume": "卷二百八十一"
        }
    }
]