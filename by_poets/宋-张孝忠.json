[
    {
        "uuid": "e17f01ea5c2d8b54663ae8d4ebfc685f",
        "title": "杏花天 爱寻水竹添情况",
        "author": "张孝忠",
        "content": "爱寻水竹添情况。\n任云卧、溪边石上。\n衔杯乐圣成游荡。\n不为弓弯舞样。\n北湖迥、风飘彩舫。\n□笑击、冯夷薄相。\n致身福地何萧爽。\n莫道居夷太枉。",
        "dynasty": "宋",
        "collection_info": null
    },
    {
        "uuid": "1ab70cfef77d2e7f80b7786f005f0da7",
        "title": "杏花天 看花随柳湖边去",
        "author": "张孝忠",
        "content": "看花随柳湖边去。\n似邂逅、水晶宫住。\n刘郎笔落惊风雨。\n酒社诗盟心许。\n玉关外、不辞马武。\n便好展、云霄稳步。\n郴江自绕郴山路。\n欲问功名何处。",
        "dynasty": "宋",
        "collection_info": null
    },
    {
        "uuid": "5279b691da248b4dd6f265cb407bf070",
        "title": "破阵子 占气中涵清淑",
        "author": "张孝忠",
        "content": "占气中涵清淑，征诗古富篇章。\n杖屦闲随鱼□乐，怀抱清如湖水凉。\n何殊吴越乡。\n风柳春容袅袅，水花月影汪汪。\n且把清尊浇磊磈，莫为浮名愁肺肠。\n星星白发长。",
        "dynasty": "宋",
        "collection_info": null
    },
    {
        "uuid": "2f236ebcf6a3c89e40c515b2421db6e7",
        "title": "玉楼春 绿波春早青烟暮",
        "author": "张孝忠",
        "content": "绿波春早青烟暮。\n翠幕船如天上去。\n深杯浊酒醉贤人，隔岸幽花怜静女。\n浮云散乱流萍聚。\n恨满韩张离合处。\n欲招骑龙帝乡人，来咏叉鱼春岸句。",
        "dynasty": "宋",
        "collection_info": null
    },
    {
        "uuid": "0dce0f369425c1e8790bc0492e646652",
        "title": "鹧鸪天 豆蔻梢头春意浓",
        "author": "张孝忠",
        "content": "豆蔻梢头春意浓。\n薄罗衫子柳腰风。\n人间乍识瑶池似，天上浑疑月殿空。\n眉黛小，髻云松。\n背人欲整又还慵。\n多应没个藏娇处，满镜桃花带雨红。",
        "dynasty": "宋",
        "collection_info": null
    },
    {
        "uuid": "03ac024ab329629ae938cd31a8831a56",
        "title": "菩萨蛮 娇红隐映花稍雾",
        "author": "张孝忠",
        "content": "娇红隐映花稍雾。\n金莲容与歌声度。\n得句写香笺。\n江山此意传。\n醉当春好处。\n不道因风絮。\n去并锦闱眠。\n青绫被底仙。",
        "dynasty": "宋",
        "collection_info": null
    },
    {
        "uuid": "0fb8f4c59b987b7d8296526e25d28466",
        "title": "西江月 堂上簪缨交错",
        "author": "张孝忠",
        "content": "堂上簪缨交错，花间帘幕高张。\n与君一咏一飞觞。\n莫笑诗狂饮畅。\n满路光风转蕙，吟边宫柳斜行。\n新词妙绝动宫墙。\n紫诰黄麻天上。",
        "dynasty": "宋",
        "collection_info": null
    },
    {
        "uuid": "1b880fc096159b49ec4c06569da0348d",
        "title": "霜天晓角 楚山浮碧",
        "author": "张孝忠",
        "content": "楚山浮碧。\n江汉无终极。\n鄂渚几行云树，天何意、限南北。\n使君觞醉客。\n健倒曾何惜。\n三国英雄谁在，斜阳外、尽陈迹。",
        "dynasty": "宋",
        "collection_info": null
    },
    {
        "uuid": "d5976c84a648e3434a86007887203e7a",
        "title": "过盱眙",
        "author": "张孝忠",
        "content": "淮海无波塞不尘，题诗因得弔遗民。\n山河信美今戎索，耆老虽存亦外臣。",
        "dynasty": "宋",
        "collection_info": null
    },
    {
        "uuid": "868752b17014cad2542624bb36105942",
        "title": "过峡",
        "author": "张孝忠",
        "content": "出入黄牛峡，江声昼夜腾。\n猿啼愁不住，何日下彝陵。",
        "dynasty": "宋",
        "collection_info": null
    },
    {
        "uuid": "fd511f2c2d0c6a5d709241fe93afc8e1",
        "title": "復友人上官藻",
        "author": "张孝忠",
        "content": "风递鸿音过故城，悲秋烈士不胜情。\n望穷云白生乡思，渴忆梅黄慰远征。\n尘蔽碧天颷未扫，榻悬残月梦难成。\n鲈肥却好君归去，千里如期倒屣迎。",
        "dynasty": "宋",
        "collection_info": null
    }
]