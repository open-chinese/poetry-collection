[
    {
        "uuid": "9e2bfa79fac1cb4eca5eb7541ff3d17e",
        "title": "念奴娇 我来浮玉",
        "author": "吴琚",
        "content": "我来浮玉，似凭陵沧海，蹑金鳌背。\n又若骑鲸游汗漫，飞入八荒之外。\n钟鼓传声，楼台倒影，不类人间世。\n徘徊吟眺，恨无陶谢酬对。\n今古潮落潮生，问英雄多少，与江俱逝。\n直欲乘风归阆苑，疑是三生习气。\n未辨鱼蓑，先盟鸥鹭，奈卜邻无地。\n从今清夜，梦魂应绕空翠。",
        "dynasty": "宋",
        "collection_info": null
    },
    {
        "uuid": "2175bc817308a08422678dc002f54576",
        "title": "柳梢青 彩仗鞭春",
        "author": "吴琚",
        "content": "彩仗鞭春。\n鹅毛飞管，斗柄回寅。\n拂面东风，虽然料峭，毕竟寒轻。\n戴花折柳心情。\n怎捱得、元宵放灯。\n不是今朝，有些残雪，先去踏青。",
        "dynasty": "宋",
        "collection_info": null
    },
    {
        "uuid": "904a7f7f3f510c01c6d4fe8c3e8f9e33",
        "title": "浪淘沙 云叶弄轻阴",
        "author": "吴琚",
        "content": "云叶弄轻阴。\n屋角鸠鸣。\n青梅着子欲生仁。\n冷落江天寒食雨，花事关情。\n池馆昼盈盈。\n人醉寒轻。\n一川芳草只销凝。\n时有入帘新燕子，明日清明。",
        "dynasty": "宋",
        "collection_info": null
    },
    {
        "uuid": "3091bd46763fa1cd8c4c31672c88c595",
        "title": "浪淘沙 岸柳可藏鸦",
        "author": "吴琚",
        "content": "岸柳可藏鸦。\n路转溪斜。\n忘机鸥鹭立汀沙。\n咫尺锺山迷望眼，一半云遮。\n临水整乌纱。\n两鬓苍华。\n故乡心事在天涯。\n几日不来春便老，开尽桃花。",
        "dynasty": "宋",
        "collection_info": null
    },
    {
        "uuid": "25b91bda65417d2b37716cecb412cd1b",
        "title": "水龙吟 紫皇高宴萧台",
        "author": "吴琚",
        "content": "紫皇高宴萧台，双成戏击琼包碎。\n何人为把，银河水翦，甲兵都洗。\n玉样干坤，八荒同色，了无尘翳。\n喜冰销太液，暖融鳷鹊，端门晓、班初退。\n圣主忧民深意。\n转鸿钧、满天和气。\n太平有象，三宫二圣，万年千岁。\n双玉杯深，五云楼迥，不妨频醉。\n细看来、不是飞花，片片是、丰年瑞。",
        "dynasty": "宋",
        "collection_info": null
    },
    {
        "uuid": "3910ac7e9d4863800beb043915c9310b",
        "title": "酹江月・念奴娇 玉虹遥挂",
        "author": "吴琚",
        "content": "玉虹遥挂，望青山隐隐，一眉如抹。\n忽觉天风吹海立，好似春霆初发。\n白马凌空，琼鳌驾水，日夜朝天阙。\n飞龙舞凤，郁葱环拱吴越。\n此景天下应无，东南形胜，伟观真奇绝。\n好是吴儿飞彩帜，蹴起一江秋雪。\n黄屋天临，水犀云拥，看击中流楫。\n晚来波静，海门飞上明月。",
        "dynasty": "宋",
        "collection_info": null
    },
    {
        "uuid": "1f837fa0fe30d3676a4a30f15c089ddd",
        "title": "春日焦山观瘗鹤铭",
        "author": "吴琚",
        "content": "昔爱山樵书，今踏山樵路。\n江边春事动，梅柳皆可赋。\n荦确石径微，白浪洒衣履。\n临渊鱼龙惊，扪崖猿鸟惧。\n古刻难细读，断缺苍藓护。\n岁月岂易考，书法但增慕。\n摩挲復三叹，欲去还小住。\n习气未扫除，齿髮恨迟暮。\n华亭鹤自归，长江只东注。\n寂寥千古意，落日起烟雾。",
        "dynasty": "宋",
        "collection_info": null
    },
    {
        "uuid": "afd8323e6c9088a0861865195b04dbe3",
        "title": "牡丹",
        "author": "吴琚",
        "content": "牡丹乘春芳，风雨苦相妬。\n朝来小庭中，零落已无数。\n魂销梓泽国，肠断马嵬路。\n尽日向栏干，踟蹰不能去。",
        "dynasty": "宋",
        "collection_info": null
    },
    {
        "uuid": "3f630bd0a2bb5c2928e921ad318dd587",
        "title": "句  其一",
        "author": "吴琚",
        "content": "细看爽气无朝暮，浪说元规尘污人。",
        "dynasty": "宋",
        "collection_info": null
    },
    {
        "uuid": "e5359a9bf3b6f158e39e93aec581500f",
        "title": "句  其二",
        "author": "吴琚",
        "content": "春归百卉今无几，独立清微殿阁风。",
        "dynasty": "宋",
        "collection_info": null
    }
]