[
    {
        "uuid": "3d56538e392958d877fcfb2feb563d7e",
        "title": "题郑氏籯金堂",
        "author": "汪应辰",
        "content": "子云抱遗经，寂寞饥欲死。\n谁家千金郎，车马塞闾里。\n如何今世人，持此欲胜彼。\n要知圣贤心，不为取青紫。\n冷暖自所知，吾言聊尔尔。",
        "dynasty": "宋",
        "collection_info": null
    },
    {
        "uuid": "ab58abe71aa48678436d5e86b08b3081",
        "title": "题法海院龙溪亭",
        "author": "汪应辰",
        "content": "微茫云两角，屈曲路一綫。\n未容快先睹，已叹行百转。\n流溪何从来，神物昔尝玩。\n舆梁俨坚牢，亭宇復明绚。\n岂惟济病涉，更可供息宴。\n信哉善知识，作此巧方便。\n茂樾两交盖，清风四挥扇。\n祇恐境中人，却有桑下恋。\n台山不须问，此去直如箭。\n何妨酌灵水，一洗眼花眩。\n举头未及眸，已知梵王殿。",
        "dynasty": "宋",
        "collection_info": null
    },
    {
        "uuid": "dc42a4a898169692ae4bd8c8db2419a3",
        "title": "和游南岩",
        "author": "汪应辰",
        "content": "南峰不藏善，逢人说南岩。\n南岩亦何好，造化秘此缄。\n烟云印全提，松竹色半酣。\n去郭十里赢，守戒僧二三。\n乞身满一日，幽事亦可探。\n行客问征途，居者索辔衔。\n萧条野店烟，夐静弥勒龛。\n念非尘外侣，不分禅味甘。\n受佣作閒人，自缚亦何惭。\n于时日在房，山色染蔚蓝。\n一径盘鬰青，羣峰列空嵌。\n冷泉计涓滴，瀹鼎消尘凡。\n端如常德静，可警疾步贪。\n联镳出云门，回首怜烟岚。\n公其吐妙语，胜事须指南。",
        "dynasty": "宋",
        "collection_info": null
    },
    {
        "uuid": "1d961a48c96e9b364a8d0b171131faf2",
        "title": "借舍人吕丈送大雅东还诗韵奉呈",
        "author": "汪应辰",
        "content": "典刑寄老成，师友须渊源。\n今代紫薇公，身退道益尊。\n言行无表襮，卓然中所存。\n云雨自翻覆，谁能动毫分。\n洗垢既无垢，尚或求瘢痕。\n嗟我与徐子，昔也扫公门。\n相期膏吾车，从公毕斯文。",
        "dynasty": "宋",
        "collection_info": null
    },
    {
        "uuid": "f5fd34e8bdd893092e7f63a55bc358c0",
        "title": "暮春",
        "author": "汪应辰",
        "content": "闭门听风雨，不知门外春。\n兹辰聊散步，霁色如相亲。\n日月不吾与，花柳随时新。\n悠悠竟何事，悚然怀故人。",
        "dynasty": "宋",
        "collection_info": null
    },
    {
        "uuid": "740c2978ada7d4d2977e62e6abcff040",
        "title": "家叔沚次暮春韵呈知止秘校",
        "author": "汪应辰",
        "content": "一日復一日，山间已暮春。\n人事有怵迫，景物无疏亲。\n谁知一雨后，满目皆怀新。\n风光欠管领，付与得閒人。",
        "dynasty": "宋",
        "collection_info": null
    },
    {
        "uuid": "7d2994b92a4fd94e1b29820040a73292",
        "title": "再用前韵",
        "author": "汪应辰",
        "content": "驾言写我忧，一览无边春。\n先生方闭户，不可得而亲。\n宁逐儿女戏，要观物化新。\n不见舞雩下，冠者五六人。",
        "dynasty": "宋",
        "collection_info": null
    },
    {
        "uuid": "edf4f010491f7a65180ee62c6ab999d2",
        "title": "復次数语呈知止",
        "author": "汪应辰",
        "content": "斯道有张弛，如天有冬春。\n雍容贵可久，促迫终难亲。\n槁枿久乃腐，流水汲逾新。\n虽云不窥圃，乘马復何人。",
        "dynasty": "宋",
        "collection_info": null
    },
    {
        "uuid": "a0f6a27d74513a7f53b765a99f800385",
        "title": "尤美轩",
        "author": "汪应辰",
        "content": "巉然绝壑临招提，仰视疑欲干晴霓。\n林峦献状还左右，烟云变相随高低。\n少日登高不惮远，喘汗赪颜如夏畦。\n却凭轩槛认行处，一览不待穷攀跻。\n爱山愿作此轩客，饥火驱出仍东西。\n青衫乌帽犯尘土，梦想春绿浮凫鹥。\n归寻舟刻剑已往，扁榜仅能存旧题。\n道人知我若有失，更附山房拂栱梯。\n方欣胜观还昔时，忽讶妙语来磻溪。\n茫茫六合有安宅，恍悟十年行路迷。\n甘与山僧为逆旅，自使妇姑相勃溪。\n暗明通壅悉还汝，无所还者吾其栖。\n但惭屋上復加屋，空费囊中金褭蹄。",
        "dynasty": "宋",
        "collection_info": null
    },
    {
        "uuid": "c11e1b2e671622ca735644f19758a81c",
        "title": "送删定闻人丈归嘉禾",
        "author": "汪应辰",
        "content": "漫作中都士，柴门每自扃。\n遗经究终始，奇字讲声形。\n前辈今无几，微言世莫听。\n扁舟转河曲，已见故山青。",
        "dynasty": "宋",
        "collection_info": null
    },
    {
        "uuid": "af82e69ac6e85efeed14b2b3d7855749",
        "title": "题表上人卷舒轩",
        "author": "汪应辰",
        "content": "高轩聊自娱，俯仰称幽居。\n世道有兴废，人心随卷舒。\n圆机应有此，胶柱合何如。\n愧匪许询辈，时来问满虚。",
        "dynasty": "宋",
        "collection_info": null
    },
    {
        "uuid": "6e7d2815cfd7dd28ad8ee674fcfab792",
        "title": "陶山书院",
        "author": "汪应辰",
        "content": "陶山读书处，景物自天成。\n幽涧菁莪盛，高冈彩凤鸣。\n雨余山色秀，云浄月华明。\n静听寒泉响，潺潺洙泗声。",
        "dynasty": "宋",
        "collection_info": null
    },
    {
        "uuid": "77ea0f9023fe979d0cbac66636d0e5c1",
        "title": "輓侍读龙图学士周公",
        "author": "汪应辰",
        "content": "四海声名久，中朝德齿优。\n金华方入侍，琳馆遽归休。\n全福人皆仰，孤风世莫留。\n老成零落尽，不独为吾州。",
        "dynasty": "宋",
        "collection_info": null
    },
    {
        "uuid": "d747ee633bebf145bc7cff9f6ceef125",
        "title": "輓参政王公",
        "author": "汪应辰",
        "content": "辙迹环吴蜀，艰难嘆委频。\n秉钧纔数月，去国竟终身。\n文武才猷远，经纶事业新。\n襄阳耆旧传，宁復有斯人。",
        "dynasty": "宋",
        "collection_info": null
    },
    {
        "uuid": "4a81f63310ae8036d33e816f1f70f414",
        "title": "輓学士张公",
        "author": "汪应辰",
        "content": "俎豆平生事，逢时却论兵。\n幄中多妙画，阃外即长城。\n曾未登三府，何言梦两楹。\n空余行乐处，画像俨如生。",
        "dynasty": "宋",
        "collection_info": null
    },
    {
        "uuid": "e2a88986bb054703b10574a80e17f904",
        "title": "輓詹事陈公",
        "author": "汪应辰",
        "content": "给谏皆言责，论思本从臣。\n独公真举职，临事肯谋身。\n再起名尤重，全归迹已陈。\n空嗟古遗直，无復见斯人。",
        "dynasty": "宋",
        "collection_info": null
    },
    {
        "uuid": "ec6e2d93c7dada92a09b4f99975f4141",
        "title": "輓吕舍人二首  其一",
        "author": "汪应辰",
        "content": "连蹇成遗老，纔闻直禁林。\n是非终不屈，进退了无心。\n万事邯郸梦，千秋正始音。\n心知公不朽，霣涕自难禁。",
        "dynasty": "宋",
        "collection_info": null
    },
    {
        "uuid": "aa15a5e9968cf0d75bfa5693c663d27e",
        "title": "輓吕舍人二首  其二",
        "author": "汪应辰",
        "content": "接物初无间，微言独得闻。\n相期深造道，不为细论文。\n自有高山仰，谁知半路分。\n新阡疑可望，目断只愁云。",
        "dynasty": "宋",
        "collection_info": null
    },
    {
        "uuid": "db7177b8b6b44dd23dfffdda4236bac0",
        "title": "輓宣抚吴郡王二首  其一",
        "author": "汪应辰",
        "content": "节义家传久，艰难始见忠。\n一心惟徇国，百战竟平戎。\n环列周庐肃，官仪道路同。\n细看麟阁上，谁得似初终。",
        "dynasty": "宋",
        "collection_info": null
    },
    {
        "uuid": "89d86731b8c9cdbc25019b6726739dcd",
        "title": "輓宣抚吴郡王二首  其二",
        "author": "汪应辰",
        "content": "太傅元功首，汾阳异姓王。\n恩荣兼二美，声迹远相望。\n名载风云会，神游水月乡。\n维师空赠典，无復见鹰扬。",
        "dynasty": "宋",
        "collection_info": null
    },
    {
        "uuid": "f9f0358d41ba01f86a9d656e9b7caf2a",
        "title": "雪中梅花",
        "author": "汪应辰",
        "content": "风弄芦帘掩復开，闭门一室此徘徊。\n故人难望扁舟至，远信谁凭驿使回。\n窗外不知飞霰集，坐中只觉暗香来。\n新诗亟报春消息，不待天边看斗魁。",
        "dynasty": "宋",
        "collection_info": null
    },
    {
        "uuid": "1b8a2f5878119cb152af29962aa84996",
        "title": "与谈命郑柯山",
        "author": "汪应辰",
        "content": "柯山落魄一仙翁，二十八宿罗胸中。\n学术该通明若鑑，襟期豁达气如虹。\n醺醺痛饮一楼月，落落高谈千古风。\n一本流年无惜示，贮之他日验穷通。",
        "dynasty": "宋",
        "collection_info": null
    },
    {
        "uuid": "2baf0b4bee48748392da4bfccda95666",
        "title": "陈经略生朝四首  其一",
        "author": "汪应辰",
        "content": "喜咏高秋此日生，门闾佳气想充盈。\n堂堂体貌千钧重，凛凛精神一座倾。\n暂使远民瞻玉帐，要知圣主有金城。\n兜牟却作貂蝉去，五筦难淹宋广平。",
        "dynasty": "宋",
        "collection_info": null
    },
    {
        "uuid": "a7b529c079bc64e1173419e7af695bf9",
        "title": "陈经略生朝四首  其二",
        "author": "汪应辰",
        "content": "妫姓从来莫与京，传家初不为金籯。\n只今八桂苍苍处，倍觉中台两两明。\n南徼不闻刁斗击，北辕行见衮衣迎。\n定知天锡公难老，端与邦家立太平。",
        "dynasty": "宋",
        "collection_info": null
    },
    {
        "uuid": "09bbd0aa52f61e64970a0a47926d1b73",
        "title": "陈经略生朝四首  其三",
        "author": "汪应辰",
        "content": "俛视人寰但一沤，应缘来作圣时游。\n英风盖世桂林伯，相业传家户牖侯。\n号召即看持玉节，姓名已久覆金瓯。\n他时欲记中书考，简策应须汗马牛。",
        "dynasty": "宋",
        "collection_info": null
    },
    {
        "uuid": "27267334888c03dcc2e45ffc8d310fa3",
        "title": "陈经略生朝四首  其四",
        "author": "汪应辰",
        "content": "欲知今岁好生朝，召节翩翩下九霄。\n便入三槐新位次，空余八桂旧歌谣。\n机神照物宜前列，质干参天合后凋。\n他日凌烟图画处，方瞳炯炯映金貂。",
        "dynasty": "宋",
        "collection_info": null
    },
    {
        "uuid": "3195a78fe51506ae4ba6cf4e4c5fc343",
        "title": "送陈经略二首  其一",
        "author": "汪应辰",
        "content": "英姿卓荦众长兼，暂假威名镇峤南。\n忽报邮音驰尺一，即看躔次近魁三。\n照人风采谁居右，致主功名在立谈。\n远俗岂知如许事，只言无计驻征骖。",
        "dynasty": "宋",
        "collection_info": null
    },
    {
        "uuid": "effe27e8fa7b803eb5db23f38ac5003b",
        "title": "送陈经略二首  其二",
        "author": "汪应辰",
        "content": "清明公正復慈祥，触眼平生见未尝。\n自幸来依骠骑幕，如何又趣舍人装。\n云霄去路日千里，萍梗微踪天一方。\n独有此心无远近，岁寒犹欲试冰霜。",
        "dynasty": "宋",
        "collection_info": null
    },
    {
        "uuid": "ee0290d0bd3919cf53027756fafffa5c",
        "title": "分韵送胡丈归建安",
        "author": "汪应辰",
        "content": "先生高卧武夷巅，一旦趋朝岂偶然。\n报国自期如皦日，归田曾不待来年。\n怀铅共嘆杨雄老，鞭马今输祖逖先。\n册府风流久寥落，送行始復有诗篇。",
        "dynasty": "宋",
        "collection_info": null
    },
    {
        "uuid": "eaf5f40b438b020f6da9ad96badc5365",
        "title": "偶见文子失举后诗次韵以广其志",
        "author": "汪应辰",
        "content": "落落开谈四座惊，已应俊气压诸生。\n高山意远难知己，白雪词高绝和声。\n此道要须齐得丧，古人初不为功名。\n芬芳各自随时耳，何用临风嗅决明。",
        "dynasty": "宋",
        "collection_info": null
    },
    {
        "uuid": "5977d5c16745cf53af223b44891d55d8",
        "title": "鹿鸣宴席上诗二首奉送解元诸先辈  其一",
        "author": "汪应辰",
        "content": "从来人物数成都，果见英髦入荐书。\n齐鲁风流方演迤，渊云文采自纡余。\n姓名即上飞龙榜，乡里争迎驷马车。\n圣世取才三尺在，但惭无地更吹嘘。",
        "dynasty": "宋",
        "collection_info": null
    },
    {
        "uuid": "8a36ebb8b3c56804eb722bc7db20ed00",
        "title": "鹿鸣宴席上诗二首奉送解元诸先辈  其二",
        "author": "汪应辰",
        "content": "嘉宾式燕正炎曦，风自南来为解围。\n细听吹笙仍鼓瑟，即看结绶却登畿。\n清朝不用赍刀布，昼日偏宜着锦衣。\n太守自怜推不去，栈羊酾酒待还归。",
        "dynasty": "宋",
        "collection_info": null
    },
    {
        "uuid": "ecb08c86af8ce8a8f4d70d72bcc01fd3",
        "title": "宜春漫述",
        "author": "汪应辰",
        "content": "本是扶犁客，随缘漫作官。\n故山应念我，薇蕨已阑干。",
        "dynasty": "宋",
        "collection_info": null
    },
    {
        "uuid": "c495e024c0c420fc425817659113a613",
        "title": "归云堂",
        "author": "汪应辰",
        "content": "浮云本无心，人心逐云去。\n更作归云堂，云归竟何处。",
        "dynasty": "宋",
        "collection_info": null
    },
    {
        "uuid": "cace5e549edb9140c12a25df70ea4ba8",
        "title": "送冲公谒六祖道场",
        "author": "汪应辰",
        "content": "直指岭头路，宁论几日回。\n寻春有消息，寄我一枝梅。",
        "dynasty": "宋",
        "collection_info": null
    },
    {
        "uuid": "7cd093ac9e771ccfa45e2111515e58cb",
        "title": "宜春士愿朴而虚蒙珥笔之名每欲为邦人一洗之偶笔工傅氏求诗作此",
        "author": "汪应辰",
        "content": "只今头上半儒冠，谁肯公庭弄舌端。\n试问毛锥将底用，夺标他日万人看。",
        "dynasty": "宋",
        "collection_info": null
    },
    {
        "uuid": "ad137bf9f11c1e3d201eef27ca5dc198",
        "title": "与酒家沈生",
        "author": "汪应辰",
        "content": "有客堂堂空两手，无人为借太阿来。\n与君上抉浮云破，放出阳光万丈开。",
        "dynasty": "宋",
        "collection_info": null
    },
    {
        "uuid": "329ba559303aeeaec77c9ae0ce51fd18",
        "title": "送王献可归信州",
        "author": "汪应辰",
        "content": "月旦于今合改评，一官谋食百无能。\n君归锦里人应问，好箇蓝田崔县丞。",
        "dynasty": "宋",
        "collection_info": null
    },
    {
        "uuid": "609dae7b5ab0fafcd5c144f90843b573",
        "title": "次汉英教授示和尹少稷韵四首  其一",
        "author": "汪应辰",
        "content": "五车拄腹成何事，空受才名二十年。\n一壑生涯长龃龉，迩来行李已三迁。",
        "dynasty": "宋",
        "collection_info": null
    },
    {
        "uuid": "7fee4021d74a11fc089872ab27afd62b",
        "title": "次汉英教授示和尹少稷韵四首  其二",
        "author": "汪应辰",
        "content": "渊明心远自无尘，岂必山涯与水滨。\n云气日佳飞鸟乐，寥寥此意付何人。",
        "dynasty": "宋",
        "collection_info": null
    },
    {
        "uuid": "30245989e79c1d29f06f0feaa39827b5",
        "title": "次汉英教授示和尹少稷韵四首  其三",
        "author": "汪应辰",
        "content": "畴昔持心欲见贤，肯容闾巷快争先。\n岂知咫尺隔千里，空诵白云长在天。",
        "dynasty": "宋",
        "collection_info": null
    },
    {
        "uuid": "9b2173294e25f3cb371d4495d6ffbb04",
        "title": "次汉英教授示和尹少稷韵四首  其四",
        "author": "汪应辰",
        "content": "頖宫夫子日扃门，厌听儿曹说怨恩。\n犹念贫交无与乐，时流妙语到荒村。",
        "dynasty": "宋",
        "collection_info": null
    },
    {
        "uuid": "6375bc6a172f27e6c4e6fe21784b3781",
        "title": "池荷",
        "author": "汪应辰",
        "content": "香分浄社色专城，冠盖如云照乘明。\n晓露浥妆秋艷曳，凉风吹月夜经营。",
        "dynasty": "宋",
        "collection_info": null
    },
    {
        "uuid": "5c82815a207b383b76e6c41fab853efe",
        "title": "琵琶洲",
        "author": "汪应辰",
        "content": "塞外风烟能记否，天涯落日自心知。\n眼中景物参差是，只欠江州司马诗。",
        "dynasty": "宋",
        "collection_info": null
    },
    {
        "uuid": "66e9cc8bea0969c897e6ccf702897ab8",
        "title": "蕨初生",
        "author": "汪应辰",
        "content": "一拳打破地皮穿，拏住春风不放拳。\n直待子规啼夜月，放开青掌始朝天。",
        "dynasty": "宋",
        "collection_info": null
    },
    {
        "uuid": "05b3bb17a6d94a302c6e933e3ddd8409",
        "title": "牵牛花",
        "author": "汪应辰",
        "content": "叶细枝柔独立难，谁人抬起傍阑干。\n一朝引上檐楹去，不许时人眼下看。",
        "dynasty": "宋",
        "collection_info": null
    },
    {
        "uuid": "0b068550b559f537a01afe18d72c1616",
        "title": "送陈德润赴惠州",
        "author": "汪应辰",
        "content": "山行五日到崇安，欲往从之尚阻艰。\n闻说惠州天样远，几时音问落人间。",
        "dynasty": "宋",
        "collection_info": null
    },
    {
        "uuid": "c465eeb5a721fb5de68f1d91c142ce84",
        "title": "宜春书事",
        "author": "汪应辰",
        "content": "饥寒驱出故山来，俗事如麻拨不开。\n问我此行何所得，未尝识面有澹台。",
        "dynasty": "宋",
        "collection_info": null
    },
    {
        "uuid": "aa777e001040f8ec497e3943d8427117",
        "title": "题常山孔坞碧照阁",
        "author": "汪应辰",
        "content": "门前尘土暗衣冠，池馆无多意已宽。\n试问主人閒适味，冰蚕正自不知寒。",
        "dynasty": "宋",
        "collection_info": null
    },
    {
        "uuid": "2a21fe297414c4e3399f1d6ed5978945",
        "title": "端午帖子词皇帝閤  其一",
        "author": "汪应辰",
        "content": "圣德临尊极，民心戴至仁。\n喜逢重午节，共祝万年春。",
        "dynasty": "宋",
        "collection_info": null
    },
    {
        "uuid": "ed11bdb4f137432556f51bc72cc10e26",
        "title": "端午帖子词皇帝閤  其二",
        "author": "汪应辰",
        "content": "雨旸皆应节，和气满平畴。\n欲识天颜喜，农家麦有秋。",
        "dynasty": "宋",
        "collection_info": null
    },
    {
        "uuid": "c5b4be4a556ea6a24126908de52bde57",
        "title": "端午帖子词皇帝閤  其三",
        "author": "汪应辰",
        "content": "永日虽祥鬰，风生殿阁凉。\n圣心非独乐，均施徧多方。",
        "dynasty": "宋",
        "collection_info": null
    },
    {
        "uuid": "00c9ddd2ff15259985586fc807ef15a9",
        "title": "端午帖子词皇帝閤  其四",
        "author": "汪应辰",
        "content": "躬行盛德基王化，密赞成谋授帝图。\n福及万方天所相，祛邪何假佩灵符。",
        "dynasty": "宋",
        "collection_info": null
    },
    {
        "uuid": "fef0b54fee1376a02646784ec5de7cf3",
        "title": "端午帖子词皇帝閤  其五",
        "author": "汪应辰",
        "content": "王业艰难素所知，岁单喜见献新丝。\n盘中更进长生缕，却记亲蚕茧馆时。",
        "dynasty": "宋",
        "collection_info": null
    },
    {
        "uuid": "ff89eced7d2675042b41265a3683c2c0",
        "title": "端午帖子词皇帝閤  其六",
        "author": "汪应辰",
        "content": "万年珍木绿阴成，殿阁微凉次第生。\n简静初非拘月令，怀冲履正自心清。",
        "dynasty": "宋",
        "collection_info": null
    },
    {
        "uuid": "0529fef697c162c0f28d3324696d38f8",
        "title": "太上皇帝閤端午帖子词  其一",
        "author": "汪应辰",
        "content": "道大光今古，功成付圣明。\n超然羣物表，但见四时行。",
        "dynasty": "宋",
        "collection_info": null
    },
    {
        "uuid": "46ec090d416a3283641671b77a2160bd",
        "title": "太上皇帝閤端午帖子词  其二",
        "author": "汪应辰",
        "content": "漏转铜壶永，风来玉殿清。\n天申佳节近，比屋尽欢声。",
        "dynasty": "宋",
        "collection_info": null
    },
    {
        "uuid": "dcd621c8c2090ac278eb962ab1e47bfc",
        "title": "太上皇帝閤端午帖子词  其三",
        "author": "汪应辰",
        "content": "外物虽无累，诚心每在民。\n熏风能解愠，亦足助尧仁。",
        "dynasty": "宋",
        "collection_info": null
    },
    {
        "uuid": "9b22572f3c59104a98379af0ddd510d6",
        "title": "太上皇帝閤端午帖子词  其四",
        "author": "汪应辰",
        "content": "金碧丛中翠艾垂，正当午日一朝时。\n君王自进长生缕，细剪菖蒲泛玉巵。",
        "dynasty": "宋",
        "collection_info": null
    },
    {
        "uuid": "245097fb28fe3c5a28277b430c44a0a0",
        "title": "太上皇帝閤端午帖子词  其五",
        "author": "汪应辰",
        "content": "絃歌密意寄南风，岂易形容长养功。\n地厚天高何以报，祝尧惟有寿无穷。",
        "dynasty": "宋",
        "collection_info": null
    },
    {
        "uuid": "fc29ccc347f353805c8368219aa6a51a",
        "title": "太上皇帝閤端午帖子词  其六",
        "author": "汪应辰",
        "content": "飞来峰下水泉清，台沼经营不日成。\n胜境自超尘世外，何须方士觅蓬瀛。",
        "dynasty": "宋",
        "collection_info": null
    },
    {
        "uuid": "b79739d3889a3c36d05bd1e48596a484",
        "title": "太上皇帝閤端午帖子词  其七",
        "author": "汪应辰",
        "content": "火德方居夏，端符帝运亨。\n化工初不宰，继照付重明。",
        "dynasty": "宋",
        "collection_info": null
    },
    {
        "uuid": "42a3e93290aae793ba7beac02d453445",
        "title": "太上皇帝閤端午帖子词  其八",
        "author": "汪应辰",
        "content": "和乐天申节，雍容物外身。\n羣生蒙长养，谁復识尧仁。",
        "dynasty": "宋",
        "collection_info": null
    },
    {
        "uuid": "808cba4a268c77448144fd0f86645719",
        "title": "太上皇帝閤端午帖子词  其九",
        "author": "汪应辰",
        "content": "水殿风来细，槐庭日度迟。\n圣心无外累，动息自随时。",
        "dynasty": "宋",
        "collection_info": null
    },
    {
        "uuid": "2b9082ae0f4f91134449c65fb59f5f1c",
        "title": "太上皇帝閤端午帖子词  其一○",
        "author": "汪应辰",
        "content": "圣治从来本好生，拟销剑戟助农耕。\n此心自与天无间，岂待丹缯始辟兵。",
        "dynasty": "宋",
        "collection_info": null
    },
    {
        "uuid": "b45fbee2bec467342eef65e5915f367f",
        "title": "太上皇帝閤端午帖子词  其一一",
        "author": "汪应辰",
        "content": "年年时节近天申，喜气欢声逐日新。\n请祝圣人如一口，定知德寿万年春。",
        "dynasty": "宋",
        "collection_info": null
    },
    {
        "uuid": "da0aa74cd1d38370813f0f760ba37a35",
        "title": "太上皇帝閤端午帖子词  其一二",
        "author": "汪应辰",
        "content": "冷泉堂上湖山胜，聚景园中草木芳。\n万物欣欣供燕乐，自然祥暑变清凉。",
        "dynasty": "宋",
        "collection_info": null
    },
    {
        "uuid": "2d83a2c7364ddee8c70c71d961451530",
        "title": "太上皇后閤端午帖子词  其一",
        "author": "汪应辰",
        "content": "周室兴王业，尧图授圣人。\n谁知皆内助，功德古无伦。",
        "dynasty": "宋",
        "collection_info": null
    },
    {
        "uuid": "bbfdb496345193973cf4bd0267034d47",
        "title": "太上皇后閤端午帖子词  其二",
        "author": "汪应辰",
        "content": "仁心均动植，风化正邦家。\n福庆方骈集，灵符尚辟邪。",
        "dynasty": "宋",
        "collection_info": null
    },
    {
        "uuid": "784e6d3efae8a3ecd7f5d8fd91a5302b",
        "title": "太上皇后閤端午帖子词  其三",
        "author": "汪应辰",
        "content": "心境俱清浄，能令五月凉。\n芬香随处有，不待沐兰汤。",
        "dynasty": "宋",
        "collection_info": null
    },
    {
        "uuid": "2c79936db02c0d60132ac425de5f0790",
        "title": "太上皇后閤端午帖子词  其四",
        "author": "汪应辰",
        "content": "坤元厚德孰能名，履正怀冲本至诚。\n自是从容常中道，非因欲待晏阴成。",
        "dynasty": "宋",
        "collection_info": null
    },
    {
        "uuid": "80003c8bdbd8fa0e919130928deb1c8a",
        "title": "太上皇后閤端午帖子词  其五",
        "author": "汪应辰",
        "content": "俯视纷华等粃糠，随时邀乐任嫔嫱。\n宫中斗草知多少，自有金芝冠众芳。",
        "dynasty": "宋",
        "collection_info": null
    },
    {
        "uuid": "22107eb7d514047bb49c46e3e5b43f38",
        "title": "太上皇后閤端午帖子词  其六",
        "author": "汪应辰",
        "content": "自然长寿又康宁，德合无疆万物亨。\n圣主爱亲思尽美，更羞仙朮助延生。",
        "dynasty": "宋",
        "collection_info": null
    },
    {
        "uuid": "86877a404519d5681cd88024798dbe02",
        "title": "太上皇后閤端午帖子词  其七",
        "author": "汪应辰",
        "content": "中兴虽帝业，内治本阴功。\n天下供荣养，方知福报崇。",
        "dynasty": "宋",
        "collection_info": null
    },
    {
        "uuid": "8ade5ab91a43d133766e2f055468bda3",
        "title": "太上皇后閤端午帖子词  其八",
        "author": "汪应辰",
        "content": "干坤皆数五，日月正符同。\n但仰重离照，难名厚载功。",
        "dynasty": "宋",
        "collection_info": null
    },
    {
        "uuid": "036540739b757473a9e1ad2b983e5e0e",
        "title": "太上皇后閤端午帖子词  其九",
        "author": "汪应辰",
        "content": "宝殿名康寿，皇心在祝延。\n愿从重五日，更阅万千年。",
        "dynasty": "宋",
        "collection_info": null
    },
    {
        "uuid": "8f4182c04336dfda172e90fcca58aabb",
        "title": "太上皇后閤端午帖子词  其一○",
        "author": "汪应辰",
        "content": "阳居大夏方行令，已有微阴次第生。\n细察天时知物理，常将儆戒保和平。",
        "dynasty": "宋",
        "collection_info": null
    },
    {
        "uuid": "bd4eee4be0d8ce626c5ee7c96c976115",
        "title": "太上皇后閤端午帖子词  其一一",
        "author": "汪应辰",
        "content": "上古遗书究治终，长编通鑑更参同。\n端居坐照无穷事，何用江心百炼铜。",
        "dynasty": "宋",
        "collection_info": null
    },
    {
        "uuid": "020ae9f5546010cc3bd2b3d7dda0c069",
        "title": "太上皇后閤端午帖子词  其一二",
        "author": "汪应辰",
        "content": "晋国燔山求介子，荆人角黍祀灵均。\n圣君念旧仍从谏，千古忠贤气亦伸。",
        "dynasty": "宋",
        "collection_info": null
    },
    {
        "uuid": "072d69170e4570af292c97889cd434c7",
        "title": "白雄鸡",
        "author": "汪应辰",
        "content": "铁爪玉龙鳞，红冠不染尘。\n五更纔报晓，惊动世间人。",
        "dynasty": "宋",
        "collection_info": null
    },
    {
        "uuid": "7f63679288d27e66ebe3de5def5cebbe",
        "title": "壬辰立春",
        "author": "汪应辰",
        "content": "春雪正纷纷，荒山昼掩门。\n羡君筋力健，策杖过前村。",
        "dynasty": "宋",
        "collection_info": null
    },
    {
        "uuid": "464fd010fdcbbe1055ad81259e27df03",
        "title": "水云堂",
        "author": "汪应辰",
        "content": "云本无心水自流，龙鳞凤翼此中游。\n遂令巫峡桃源景，顿觉收归在寸眸。",
        "dynasty": "宋",
        "collection_info": null
    },
    {
        "uuid": "e0b768e58783475378dbb90dd6f77526",
        "title": "赠婺源汪氏",
        "author": "汪应辰",
        "content": "曾执干戈卫鲁邦，颍川家世愈芬芳。\n扶疏枝叶连江浙，烜赫功名冠魏唐。\n卓荦高才当企及，青精一饭故宜偿。\n获通谱繫诚倾盖，昭穆从斯永不忘。",
        "dynasty": "宋",
        "collection_info": null
    },
    {
        "uuid": "9728e210b71446b157813ef899463ca0",
        "title": "怀玉山",
        "author": "汪应辰",
        "content": "莲宫高耸月峰坳，自与红尘绝世交。\n万顷田畴天外种，数声钟磬日边敲。\n地寒春尽花方绽，寺僻僧闲疏不抄。\n禅月满堂诗句在，恨无砖玉可相抛。",
        "dynasty": "宋",
        "collection_info": null
    },
    {
        "uuid": "7834d4095fe9d28864f919202d17ac58",
        "title": "太甲山",
        "author": "汪应辰",
        "content": "君王自古幸游多，未必南从山涧阿。\n龙虎真藏金鼎火，凤凰从食玉山禾。\n云霞落日舒旗帜，琪树西风响佩珂。\n伊尹乐耕南亩日，想应高隠碧嵯峨。",
        "dynasty": "宋",
        "collection_info": null
    },
    {
        "uuid": "016b7a167634d1c22f512a38227d1953",
        "title": "御殿瓦",
        "author": "汪应辰",
        "content": "曲曲湾湾散復收，覆如冈陇仰如沟。\n能教有漏成无漏，解使邪流入正流。\n凤侣双双朝殿角，鸳行对对滴檐头。\n时人莫道身骸小，盖得君王万万秋。",
        "dynasty": "宋",
        "collection_info": null
    },
    {
        "uuid": "06e52318f785d46caedbc02eb8268f54",
        "title": "桂林",
        "author": "汪应辰",
        "content": "秦皇开郡为桂林，古号名邦五岭阴。\n山琢玉簪攒万迭，江分罗带绕千寻。",
        "dynasty": "宋",
        "collection_info": null
    },
    {
        "uuid": "838a153d45ae08950521c9d9a605f427",
        "title": "题清虚庵皇甫真人坦之隠居",
        "author": "汪应辰",
        "content": "至人阅世若云浮，来本无心去莫留。\n应诏子微聊一出，如龙柱史復西游。\n扁舟绿水霜天晓，夹岸丹枫泽国秋。\n遥想御香清醮罢，仙鸾飞绕玉华楼。",
        "dynasty": "宋",
        "collection_info": null
    },
    {
        "uuid": "d6a7a98eb861ce2c4144daa7ea809e05",
        "title": "句",
        "author": "汪应辰",
        "content": "龙爪拏开白白云。",
        "dynasty": "宋",
        "collection_info": null
    }
]