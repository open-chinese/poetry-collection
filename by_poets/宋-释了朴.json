[
    {
        "uuid": "fe0039c292fb39f5555dec92ab9bb703",
        "title": "偈颂四首  其一",
        "author": "释了朴",
        "content": "清白传家，赤穷到骨。\n心似寒灰，口如木突。\n纵有些儿葛藤，尽机也拈不出。\n凭何接待方来，聊与一掴一咄。",
        "dynasty": "宋",
        "collection_info": null
    },
    {
        "uuid": "13a2132d29a2f9ac371976680114b84b",
        "title": "偈颂四首  其二",
        "author": "释了朴",
        "content": "洞山麻三斤，赵州庭前柏。\n滞货卖不行，未免着润色。\n五彩画牛头，便道是极则。\n七宝络象身，此个更奇特。",
        "dynasty": "宋",
        "collection_info": null
    },
    {
        "uuid": "3dea6b18d4e6db7951a16be16f5f58bc",
        "title": "偈颂四首  其三",
        "author": "释了朴",
        "content": "桃花红，李花白，东君怯寒辨未得。\n且令蝴蝶舞三台，啄木和成十八拍。\n呵呵呵，可怜陌上游人，开眼堂堂着贼。",
        "dynasty": "宋",
        "collection_info": null
    },
    {
        "uuid": "90f543fb37c286190ef06768cccdf426",
        "title": "偈颂四首  其四",
        "author": "释了朴",
        "content": "观音岩玲玲珑珑，太白石丁丁东东。\n西园菜蟥似不堪食，东谷花发却无赖红。",
        "dynasty": "宋",
        "collection_info": null
    },
    {
        "uuid": "a90028c49d3fa33d1f5467109bfe78fc",
        "title": "呈无示和尚",
        "author": "释了朴",
        "content": "赤脚波斯入大唐，一家有事百家忙。\n而今四海清如镜，率土普天归我王。",
        "dynasty": "宋",
        "collection_info": null
    },
    {
        "uuid": "a0b4e1bb23915408333a8980e1b968d5",
        "title": "偈颂三首  其一",
        "author": "释了朴",
        "content": "酷暑如焚不易禁，炎炎赫赫欲流金。\n夜明帘外无人到，灵木超然转绿阴。",
        "dynasty": "宋",
        "collection_info": null
    },
    {
        "uuid": "a6fa0257cafc4d6e78851c3e552bdd66",
        "title": "偈颂三首  其二",
        "author": "释了朴",
        "content": "牛皮鞔露柱，露柱啾啾叫。\n灯笼佯不知，虚明还自照。\n殿脊老蚩吻，闻得呵呵笑。\n三门侧耳听，就上打之遶。\n譬如十日菊，开彻阿谁要。\n呵呵呵，未必秋香一夜衰，熨斗煎茶不同铫。",
        "dynasty": "宋",
        "collection_info": null
    },
    {
        "uuid": "f48070d31e760af6931d8a3da1fd139e",
        "title": "偈颂三首  其三",
        "author": "释了朴",
        "content": "德山入门便棒，临济入门便喝。\n临济喝处，德山棒头耳聋；德山棒时，临济喝下眼瞎。\n虽然一搦一抬，就中全生全杀。",
        "dynasty": "宋",
        "collection_info": null
    },
    {
        "uuid": "39ad221d917bc7d8f72e588726bd8bbf",
        "title": "颂古",
        "author": "释了朴",
        "content": "灵云一笑见桃花，三十余年始到家。\n从此春风春雨后，乱随名字落天涯。",
        "dynasty": "宋",
        "collection_info": null
    }
]