[
    {
        "uuid": "d1a25d39dfbd78834a9d9502834be03b",
        "title": "阳关词",
        "author": "陈刚中",
        "content": "客舍休悲柳色新，东西南北一般春。\n若知四海皆兄弟，何处相逢非故人。",
        "dynasty": "宋",
        "collection_info": null
    },
    {
        "uuid": "8e3e4373c6b341efb8287bba02a88473",
        "title": "石材庙题柱",
        "author": "陈刚中",
        "content": "疏爵新刚应，论功旧石材。\n能形文母梦，还讶佞人来。\n海市为谁出，衡云岂自开。\n乞灵如见告，逐客几时回。",
        "dynasty": "宋",
        "collection_info": null
    },
    {
        "uuid": "565735123a44386c6d65f80a4a8e76ff",
        "title": "视涝",
        "author": "陈刚中",
        "content": "暨阳古泽中，今岁仍大水。\n舟行民田中，一浪四十里。\n农夫相对泣，父子饥欲死。\n酷吏亦何心，诛求殊未已。\n岂繄竭膏血，直欲剥肤髓。\n哀此无告民，有生皆赤子。\n天灾自流行，助虐亦何理。\n我愧才术疎，陆陆佐小垒。\n熟视不能救，有泪空如洒。\n皇心念下民，恻怛形诏旨。\n丁宁既谆复，象魏几黄纸。\n要须尽蠲除，仰称德意美。\n人微言或弃，归休从此始。",
        "dynasty": "宋",
        "collection_info": null
    }
]