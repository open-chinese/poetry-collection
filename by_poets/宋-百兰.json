[
    {
        "uuid": "6158e1a9d8f1dba24d4f6327c820452c",
        "title": "醉蓬莱 怪柳吟翻雪",
        "author": "百兰",
        "content": "怪柳吟翻雪，梅笑冲寒，郁葱如彩。\n还是瑶池，宴神俦侣。\n罗幕轻掀，绣帘低揭，按霓裳宫羽。\n宝炷熏浓，佩环声颤，凤飞鸾舞。\n犹记年时，玉箫吹彻，并驾萧郎，共骖赢女。\n旋捧麒麟，种旧家前武。\n政了摘星天上，早约个、嫦娥住。\n妆点华堂，双扶醉玉，黑颠如许。",
        "dynasty": "宋",
        "collection_info": null
    },
    {
        "uuid": "82c8bd247a5042558674894d8018ee8a",
        "title": "满庭芳 有分非难",
        "author": "百兰",
        "content": "有分非难，是缘终合，采来还换须臾。\n少年培植，春意已敷腴。\n毕竟花多驻果，坚牢是、蚌老生珠。\n君知否，今番定也，颠不破璠玙。\n遥知纷瑞霭，十分郎罢，黄溢眉须。\n便何妨燕喜，剩卖欢娱。\n况侍北堂难老，庭阶映、玉树森如。\n金荷劝，从教酩酊，扶醉看孙株。",
        "dynasty": "宋",
        "collection_info": null
    },
    {
        "uuid": "4d333d60236d510b431f423636210332",
        "title": "雨中花・夜行船 饤斗云山",
        "author": "百兰",
        "content": "饤斗云山，挨排烟水，六丁午夜文移。\n道滁翁孙子，欲寄游嬉。\n高趁鹜霞舒啸，低群鸥鹭忘机。\n牢笼两下，楼乘汗漫，桥枕清漪。\n灞陵吟畅，岳阳登览，百色都副襟期。\n还好是、行天马渡，探月人归。\n倚柱荷香扑面，凭栏桂影侵衣。\n索梅无便，春风不碍，容我追随。",
        "dynasty": "宋",
        "collection_info": null
    }
]