[
    {
        "uuid": "2d4e8dd4e17328906eddb36276138256",
        "title": "望海潮 露零金井",
        "author": "张藻",
        "content": "露零金井，尘清玉宇，双蓂呈瑞新秋。\n佳气郁葱，祥烟缭绕，玉门初诞风流。\n宾客竞回眸。\n庆虎头食肉，燕颔封侯。\n骨相非凡，便宜谈笑上瀛洲。\n青衫莫欢淹留。\n有儿孙兰玉，不负箕裘。\n莲幕向来，花城今日，不妨小试良筹。\n名姓在金瓯。\n看佩珂鸣玉，促侍宸旒。\n直待功成名遂，归作赤松游。",
        "dynasty": "宋",
        "collection_info": null
    }
]