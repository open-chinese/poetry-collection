[
    {
        "uuid": "9603aadbaea0cd419ea37d5a928f6566",
        "title": "入道诗十九首  其一",
        "author": "王庆升",
        "content": "浮世功名水一沤，数来谁得百年留。\n使能久履姬姜位，泽不加民时可羞。",
        "dynasty": "宋",
        "collection_info": null
    },
    {
        "uuid": "c53f11c1b8e94e372900c80503430eb3",
        "title": "入道诗十九首  其二",
        "author": "王庆升",
        "content": "一贫彻骨且安贫，颜范虽贫姓字新。\n任是富豪能敌国，不知身死属何人。",
        "dynasty": "宋",
        "collection_info": null
    },
    {
        "uuid": "c3ab960193eed8f408151a1d217b9482",
        "title": "入道诗十九首  其三",
        "author": "王庆升",
        "content": "蝇利蜗名是债缘，便须还了听于天。\n欠多欠少休贪债，必待丰高又不然。",
        "dynasty": "宋",
        "collection_info": null
    },
    {
        "uuid": "65fdbeca90bf29dfdca9fa297e190bc3",
        "title": "入道诗十九首  其四",
        "author": "王庆升",
        "content": "若谋富贵说荣亲，养志承颜有几人。\n素位而行无怫逆，过于列鼎与罗珍。",
        "dynasty": "宋",
        "collection_info": null
    },
    {
        "uuid": "a51f26e06f4c89f6e0c4bd60a3b381a1",
        "title": "入道诗十九首  其五",
        "author": "王庆升",
        "content": "人期上冢要焚黄，名爵思为厚夜光。\n九祖生天蒙帝渥，只缘一子入仙乡。",
        "dynasty": "宋",
        "collection_info": null
    },
    {
        "uuid": "d4bd6c3dcf8c34642fb73127e569f3a9",
        "title": "入道诗十九首  其六",
        "author": "王庆升",
        "content": "羲文孔子一先天，互把精微着易篇。\n不用阴阳真正理，旁蹊曲径是徒然。",
        "dynasty": "宋",
        "collection_info": null
    },
    {
        "uuid": "883d7713778a867a49d9d1de4dff83e5",
        "title": "入道诗十九首  其七",
        "author": "王庆升",
        "content": "干坤大象一阴阳，离坎精华日月光。\n不取盈虚消息候，若非聋瞽必为狂。",
        "dynasty": "宋",
        "collection_info": null
    },
    {
        "uuid": "4c758f14468b4b271cc363a62365ed7b",
        "title": "入道诗十九首  其八",
        "author": "王庆升",
        "content": "求道惟愁不遇真，得真翻惑是何人。\n但将德行为梯磴，何必攀缘自苦辛。",
        "dynasty": "宋",
        "collection_info": null
    },
    {
        "uuid": "db9c2c82809a7c50be927bef48f75f8e",
        "title": "入道诗十九首  其九",
        "author": "王庆升",
        "content": "时节因缘不偶然，既由人事亦关天。\n功深德厚天孚佑，玉籍标名骨自仙。",
        "dynasty": "宋",
        "collection_info": null
    },
    {
        "uuid": "3605ef2b67e0a3b3715a6d7f182207c5",
        "title": "入道诗十九首  其一○",
        "author": "王庆升",
        "content": "论兵莫待一阳生，习阅攻车要不惊。\n或跃在渊能自试，不劳征战屈人兵。",
        "dynasty": "宋",
        "collection_info": null
    },
    {
        "uuid": "7fe1cae1bbd53eba67457a5607eeb5ed",
        "title": "入道诗十九首  其一一",
        "author": "王庆升",
        "content": "好下工时便下工，百年光景一飞蓬。\n后生不值老来值，大药难医骨髓空。",
        "dynasty": "宋",
        "collection_info": null
    },
    {
        "uuid": "14b70a446d5fd218288935d7e40c0932",
        "title": "入道诗十九首  其一二",
        "author": "王庆升",
        "content": "闰年为厄要先推，阳忒阴差莫妄为。\n守待一阳来復后，斗加东北月沈西。",
        "dynasty": "宋",
        "collection_info": null
    },
    {
        "uuid": "4b3da9bcc850eade44c803e9373d0c7a",
        "title": "入道诗十九首  其一三",
        "author": "王庆升",
        "content": "夜夜工夫总一般，坎男离女共同欢。\n专心直待阴阳足，却马休兵国自安。",
        "dynasty": "宋",
        "collection_info": null
    },
    {
        "uuid": "8d8260b10e6359e301a6f94d175aed7c",
        "title": "入道诗十九首  其一四",
        "author": "王庆升",
        "content": "九转金丹九月圆，木金胎旺好安禅。\n纯坤月裏纯干足，手把仙瓢酌醉仙。",
        "dynasty": "宋",
        "collection_info": null
    },
    {
        "uuid": "7f35c4f3ff665f8d76bdc7c1b4d67bc3",
        "title": "入道诗十九首  其一五",
        "author": "王庆升",
        "content": "清高之士贵清虚，捕影追风钓火鱼。\n阔论高谈惊世俗，老君终是惮迴车。",
        "dynasty": "宋",
        "collection_info": null
    },
    {
        "uuid": "697a52d0893cdf6fea8eec14472f3111",
        "title": "入道诗十九首  其一六",
        "author": "王庆升",
        "content": "闾阎小子不明心，执着旁门学采阴。\n坐卧三峰终作鬼，畴知仙遒有浮沉。",
        "dynasty": "宋",
        "collection_info": null
    },
    {
        "uuid": "a447079fb80353c88ef10959713adfd1",
        "title": "入道诗十九首  其一七",
        "author": "王庆升",
        "content": "先天妙质罕人明，尽向虚无唤己名。\n太极重归无极后，谓之皇极始长生。",
        "dynasty": "宋",
        "collection_info": null
    },
    {
        "uuid": "7bfb9eee82e39233ff60cfe3d0e418b7",
        "title": "入道诗十九首  其一八",
        "author": "王庆升",
        "content": "万卷丹书名一般，金砂玉石辩应难。\n自非夙有神仙骨，未易教君洗眼看。",
        "dynasty": "宋",
        "collection_info": null
    },
    {
        "uuid": "4222262563675550836bb1a77ee29cec",
        "title": "入道诗十九首  其一九",
        "author": "王庆升",
        "content": "金丹至药匪寻常，幸藉西华泄此方。\n天上有之无计得，积功须及许旌阳。",
        "dynasty": "宋",
        "collection_info": null
    }
]