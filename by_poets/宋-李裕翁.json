[
    {
        "uuid": "9786703790ed5278c1b4937229202821",
        "title": "摸鱼儿 计江南、许多风景",
        "author": "李裕翁",
        "content": "计江南、许多风景，繁华只在晴昼。\n些儿淡沲冲融意，到处粘花着柳。\n疏雨后。\n更艳艳绵绵，泼眼浓如酒。\n飞浮宇宙。\n但借日浮香，随烟着物，巧笔画难就。\n惆怅处，曾记苏堤携手。\n十年惊觉回首。\n苍埃霁景成阴晦，湖水湖烟依旧。\n凝望久。\n问燕燕莺莺，识此年华否。\n长门别有。\n脉脉断肠人，柔情荡漾，长是为伊瘦。",
        "dynasty": "宋",
        "collection_info": null
    }
]