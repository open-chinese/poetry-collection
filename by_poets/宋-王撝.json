[
    {
        "title": "淳佑七年丁未十一月朔蔡久轩自江东提刑归抵家时三馆诸公以风霜随气节河汉下文章分韵赋诗送别得随字",
        "author": "王撝",
        "content": "嵯峨武夷山，中有梁栋姿。\n凤凰鸣高岗，隠见视其时。\n孰若阿房宫，下容五丈旗。\n孰奏箫韶乐，和声召来仪。\n才大古难用，论高人先知。\n晦翁千载人，源流有余师。\n衣传正大学，时吐蹇谔辞。\n国步方险艰，忧端终南齐。\n袖有济时策，真言琅玕披。\n忠嘉许稷契，不事激与随。\n辩论黼座侧，听纳天颜怡。\n林林陛楯郎，相顾胥嘆咨。\n中有张万福，拜贺太平基。\n正頼中流柱，障澜使东之。\n胡为勇于去，神龙不容覊。\n平生廉靖操，为国张四维。\n西风送汉节，凛凛生霜威。\n皇华驰周隰，昼锦辉绣衣。\n清台占二星，今夕躔已移。\n江右九州地，俗弊民已疲。\n高褰赤帷裳，下照及隠微。\n刑清民乃服，莠除苗始滋。\n烹鲜戒政扰，漏鱼宁网稀。\n要令珥笔俗，洗心学书诗。\n更令佩犊子，竭力事耘耔。\n鄱江歇澜波，贯索韬光辉。\n丕变东楚俗，若咏洙泗涯。\n小试大儒效，泰山一毫釐。\n宁如立本朝，措世復雍熙。\n无容孔席暖，伫兴宣室思。\n归来纳绛节，平步登黄扉。\n富贵推不去，乘留復奚疑。",
        "dynasty": "宋",
        "collection_info": null
    },
    {
        "title": "句",
        "author": "王撝",
        "content": "兰台旧家学，胡不绍箕裘。",
        "dynasty": "宋",
        "collection_info": null
    }
]