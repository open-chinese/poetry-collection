[
    {
        "uuid": "6c19e9e49dc72c253851bebadedc1aea",
        "title": "玉漏迟 絮花寒食路",
        "author": "赵闻礼",
        "content": "絮花寒食路。\n晴丝罥日，绿阴吹雾。\n客帽欺风，愁满画船烟浦。\n彩柱秋千散后，恨尘锁、燕帘莺户。\n从间阻。\n梦云无准，鬓霜如许。\n夜永绣阁藏娇，记掩扇传歌，剪灯留语。\n月约星期，细把花须频数。\n弹指一襟幽恨，谩空倩、啼鹃声诉。\n深院宇。\n黄昏杏花微雨。",
        "dynasty": "宋",
        "collection_info": null
    },
    {
        "uuid": "681f91b43eeb97b0d85c4e2a4d07bd19",
        "title": "法曲献仙音 花匣么弦",
        "author": "赵闻礼",
        "content": "花匣么弦，象奁双陆，旧日留欢情意。\n梦别银屏，恨裁兰烛，香篝夜闲鸳被。\n料燕子重来地，桐阴琐窗绮。\n倦梳洗。\n量芳钿、自羞鸳镜，罗袖冷，烟柳画兰半倚。\n浅雨压荼䕷，指东风、芳事馀几。\n院落黄昏，怕春莺、惊笑憔悴。\n倩柔红约定，唤取玉箫同醉。",
        "dynasty": "宋",
        "collection_info": null
    },
    {
        "uuid": "96562f92092e374d5f000e866a285cf6",
        "title": "瑞鹤仙 客边情味恶",
        "author": "赵闻礼",
        "content": "客边情味恶。\n花漏远、春静风鸣凤铎。\n空梁燕泥落。\n映柔红微罥，海棠帘箔。\n愁钟恨角。\n怕催人、黄昏索寞。\n拥吟袍、凭暖阑干，醉怯冷香罗薄。\n阿鹊。\n幽芳月淡，紫曲云昏，有人说着。\n名缰易缚。\n归鞭杳，误期约。\n记金泥卜画，银屏娱夜，弹指忽忽恨错。\n为情多、搀尽芳春，带围瘦觉。",
        "dynasty": "宋",
        "collection_info": null
    },
    {
        "uuid": "6ebf093fd92aade1f96fb2014f96bf02",
        "title": "瑞鹤仙 冻痕消梦草",
        "author": "赵闻礼",
        "content": "冻痕消梦草。\n又招得春归，旧家池沼。\n园扉掩寒悄。\n倩谁将花信，偏传深窈。\n追游趁早，便裁却、春衫短帽。\n任残梅、飞满溪桥，和月醉眠清晓。\n年少。\n青丝织手，彩胜娇环，赋情谁表。\n南楼信杳。\n江云重，雁归少。\n记冲香嘶马，流红回岸，几度绿杨残照。\n想暗黄、依旧东风，灞陵古道。",
        "dynasty": "宋",
        "collection_info": null
    },
    {
        "uuid": "a621dfe68885dd03c0dd38a3f544c769",
        "title": "好事近 人去绿屏闲",
        "author": "赵闻礼",
        "content": "人去绿屏闲，逗晓柳丝风急。\n帘外杏花微雨，罥春红愁湿。\n单衣催赐曲尘罗，中酒病无力。\n应是绣床慵困，倚秋千斜立。",
        "dynasty": "宋",
        "collection_info": null
    },
    {
        "uuid": "fb06328dfbf9a58c49e5d194c2bdae35",
        "title": "好事近 小枕梦催闲",
        "author": "赵闻礼",
        "content": "小枕梦催闲，飞雨时鸣高屋。\n挂起西窗人静，听春禽声续。\n鸭塘溪绿涨轻痕，烟柳媚新绿。\n谁伴瘦筇尊酒，弄岩泉飞瀑。",
        "dynasty": "宋",
        "collection_info": null
    },
    {
        "uuid": "12dcbfc858c9cf7cf8ac92c7b4a82bcb",
        "title": "鱼游春水 青楼临远水",
        "author": "赵闻礼",
        "content": "青楼临远水。\n楼上东风飞燕子。\n玉钩珠箔，密密锁红藏翠。\n剪胜裁幡春日戏。\n簇柳簪梅元夜醉。\n闲忆旧欢，暗弹新泪。\n罗帕啼痕未洗。\n愁见同心双凤翅。\n长安十日轻寒，春衫未试。\n过尽征鸿知几许，不寄萧娘书一纸。\n愁肠断也，那人知未。",
        "dynasty": "宋",
        "collection_info": null
    },
    {
        "uuid": "962b24032649c3facd60bc95ffd2e02f",
        "title": "千秋岁 莺啼晴昼",
        "author": "赵闻礼",
        "content": "莺啼晴昼，南国春如绣。\n飞絮眼，凭阑袖。\n日长花片落，睡起眉山斗。\n无个事，沉烟一缕腾金兽。\n千里空回首。\n两地厌厌瘦。\n春去也，归来否。\n五更楼外月，双燕门前柳。\n人不见，秋千院落清明后。",
        "dynasty": "宋",
        "collection_info": null
    },
    {
        "uuid": "14d55a30933091a4d93927fa35a12e83",
        "title": "风入松 曲尘风雨乱春晴",
        "author": "赵闻礼",
        "content": "曲尘风雨乱春晴。\n花重寒轻。\n珠帘卷上还重下，怕东风、吹散歌声。\n棋倦杯频昼永，粉香花艳清明。\n十分无处着闲情。\n来觅娉婷。\n蔷薇误罥寻春袖，倩柔荑、为补香痕。\n苦恨啼鹃惊梦，何时翦烛重盟。",
        "dynasty": "宋",
        "collection_info": null
    },
    {
        "uuid": "735acc911efdc5ca60d5744c6bc84dde",
        "title": "水龙吟 几年埋玉蓝田",
        "author": "赵闻礼",
        "content": "几年埋玉蓝田，绿云翠水烘春暖。\n衣熏麝馥，袜罗尘沁，凌波步浅。\n钿碧搔头，腻黄冰脑，参差难翦。\n乍声沉素瑟，天风佩冷，蹁跹舞、霓裳遍。\n湘浦盈盈月满。\n抱相思、夜寒肠断。\n含香有恨，招魂无路，瑶琴写怨。\n幽韵凄凉，暮江空渺，数峰清远。\n粲迎风一笑，持花酹酒，结南枝伴。",
        "dynasty": "宋",
        "collection_info": null
    },
    {
        "uuid": "999d2283d048005a04143f8e9d170191",
        "title": "隔浦莲近・隔浦莲近拍 愁红飞眩醉眼",
        "author": "赵闻礼",
        "content": "愁红飞眩醉眼。\n日淡芭蕉卷。\n帐掩屏香润，杨花扑、春云暖。\n啼鸟惊梦远。\n芳心乱。\n照影收奁晚。\n画眉懒。\n微醒带困，离情中酒相半。\n裙腰粉瘦，怕按六么歌板。\n帘卷层楼探旧燕。\n肠断。\n花枝和闷重拈。",
        "dynasty": "宋",
        "collection_info": null
    },
    {
        "uuid": "a8abe8545e7d0cddd4dba3764701e935",
        "title": "贺新郎 池馆收新雨",
        "author": "赵闻礼",
        "content": "池馆收新雨。\n耿幽丛、流光几点，半侵疏户。\n入夜凉风吹不减，冷焰微茫暗度。\n碎影落、仙盘秋露。\n漏断长门空照泪，袖纱寒、映竹无心顾。\n孤枕掩，残灯炷。\n练囊不照诗人苦。\n夜沉沉、拍手相亲，呆儿痴女。\n栏外扑来罗扇小，谁在风廊笑语。\n竞戏踏、金钗双股。\n故苑荒凉悲旧赏，怅寒芜、衰草隋宫路。\n同磷火，遍秋圃。",
        "dynasty": "宋",
        "collection_info": null
    },
    {
        "uuid": "c309505510f8c7da3e652fef10640b5a",
        "title": "谒金门 人病酒",
        "author": "赵闻礼",
        "content": "人病酒。\n生怕日高催绣。\n昨夜新翻花样瘦。\n旋描双蝶凑。\n慵凭绣床呵手。\n却说新愁还又。\n门外东风吹绽柳。\n海棠花厮勾。",
        "dynasty": "宋",
        "collection_info": null
    },
    {
        "uuid": "0ce55f4f0653f6468cbe0929b4be53f8",
        "title": "踏莎行 照眼菱花",
        "author": "赵闻礼",
        "content": "照眼菱花，剪情菰叶。\n梦云吹散无踪迹。\n听郎言语识郎心，当时一点谁消得。\n柳暗花明，萤飞月黑。\n临窗滴泪研残墨。\n合欢带上旧题诗，如今化作相思碧。",
        "dynasty": "宋",
        "collection_info": null
    },
    {
        "uuid": "bbdb06b8a32a506bf55443d52763c690",
        "title": "句",
        "author": "赵闻礼",
        "content": "西风昨夜摧黄叶，秋亦无心在菊花。",
        "dynasty": "宋",
        "collection_info": null
    }
]