[
    {
        "title": "菩萨蛮 娟娟侵鬓妆痕浅",
        "author": "谢绛",
        "content": "娟娟侵鬓妆痕浅。\n双眸相媚弯如翦。\n一瞬百般宜。\n无论笑与啼。\n酒阑思翠被。\n特故瞢腾地。\n生怕促归轮。\n微波先注人。",
        "dynasty": "宋",
        "collection_info": null
    },
    {
        "title": "夜行船 昨夜佳期初共",
        "author": "谢绛",
        "content": "昨夜佳期初共。\n鬓云低、翠翘金凤。\n尊前和笑不成歌，意偷转、眼波微送。\n草草不容成楚梦。\n渐寒深、翠帘霜重。\n相看送到断肠时，月西斜、画楼钟动。",
        "dynasty": "宋",
        "collection_info": null
    },
    {
        "title": "诉衷情 银缸夜永影长孤",
        "author": "谢绛",
        "content": "银缸夜永影长孤。\n香草续残炉。\n倚屏脉脉无语，粉泪不成珠。\n双粲枕，百娇壶。\n忆当初。\n君恩莫似，秋叶无情，欲向人疏。",
        "dynasty": "宋",
        "collection_info": null
    },
    {
        "title": "小隐园诗",
        "author": "谢绛",
        "content": "仆本尘外士，功名若毫一。\n因寻小园隐，忽见羣芳发。\n昔梦宛可记，灵契方兹达。\n会须挂朝缨，归弄岩前月。",
        "dynasty": "宋",
        "collection_info": null
    },
    {
        "title": "双松亭",
        "author": "谢绛",
        "content": "筑居喜物外，披径穷木末。\n层阜绕襟带，澄江见毫髪。\n芬芬山蜜熟，决决春泉活。\n林梢闪猿陨，石罅愸衔月。\n坐长百虑寂，望远孤兴发。\n何必较万殊，吾自师吾达。",
        "dynasty": "宋",
        "collection_info": null
    },
    {
        "title": "答梅圣俞问隐",
        "author": "谢绛",
        "content": "圣俞一幅书，间我小隐居。\n小隐讵有异，筑室数亩余。\n岩壑不峻崒，田园非美腴。\n所欲近丘墓，岁时来扫除。\n先人梦读史，尊道本圣徒。\n绝笔于此诗，子孙无忽诸。\n刻石置中堂，且使过者趋。\n题牓为服训，义取铭盘盂。\n后岭双松亭，径术何逶迂。\n下临富春渚，万象生有无。\n东偏作草舍，可以施琴壶。\n门前碧塘水，万本栽荷蕖。\n风来触香气，长着人衣裾。\n澄水泱泱流，黍稻可勿枯。\n柔桑及美果，种广莫记株。\n涧草不识名，野禽多异呼。\n坐此易岁晏，自与人世疏。\n在昔东陵侯，瓜壠犹亲锄。\n杨恽谢九列，种豆南山隅。\n余尝有此志，来者安敢诬。\n诛茅实张本，解组当后图。\n是时考槃赋，从我者骓欤。\n近来傅越石，趣尚若不殊。\n傥闻丘樊往，不顾升斗储。\n如君美才具，日月升云衢。\n安敢预招挽，粗自陈其愚。",
        "dynasty": "宋",
        "collection_info": null
    },
    {
        "title": "送余姚知县陈最寺丞  其一",
        "author": "谢绛",
        "content": "稍过山阴接甬东，正当两国画屏中。\n岩巓僧井通江水，门外商帆落海风。\n尽日挥弦无一事，平时推毂有诸公。\n此行绝胜人人羡，莫恨犹怀五两铜。",
        "dynasty": "宋",
        "collection_info": null
    },
    {
        "title": "送余姚知县陈最寺丞  其二",
        "author": "谢绛",
        "content": "愧君来款关，话别憩林间。\n不待风销暑，聊因酒发颜。\n沧洲即欲往，清躅暂容攀。\n居者羡行者，寄声思越山。",
        "dynasty": "宋",
        "collection_info": null
    },
    {
        "title": "联句",
        "author": "谢绛",
        "content": "古木含清吹，池上增晚凉。\n余怀本达旷，联此傲羲皇。\n孤鸥可与狎，幽岸足以觞。\n幸有彭泽酒，便同永嘉堂。\n潘生起为寿，王子齐陈章。\n林端见新月，草际闻寒螀。\n照水萤影乱，拂筵蓼花香。\n徘徊恋嘉境，坐使归兴忘。",
        "dynasty": "宋",
        "collection_info": null
    },
    {
        "title": "洛中冬夕道话有怀善慧大士联句",
        "author": "谢绛",
        "content": "彼有上人者，妙谈心所降。\n达空知不二，观行本无双。\n久阻飘花席，因思响雪窗。\n社中虽得远，方外自非庞。\n梦幻惭他劫，风尘厌此邦。\n终期亲道树，何必忆重江。",
        "dynasty": "宋",
        "collection_info": null
    },
    {
        "title": "约游西溪信马不觉行过据鞍联句",
        "author": "谢绛",
        "content": "有意访西溪，顺涂吟思迷。\n及兹询野老，已恨过芳蹊。\n醉客但多兴，幽禽空自啼。\n无由驻金勒，林表日光低。",
        "dynasty": "宋",
        "collection_info": null
    },
    {
        "title": "马上口占送九舅入京城亲联句",
        "author": "谢绛",
        "content": "之子洛中来，芳樽喜暂开。\n人夸阿连少，吾愧士衡才。\n丹阙凤皇去，清川鸿雁回。\n都门春色美，相送思悠哉。",
        "dynasty": "宋",
        "collection_info": null
    },
    {
        "title": "玉麈尾寄傅尉越石联句",
        "author": "谢绛",
        "content": "斋中独何物，持之想见君。\n惟兹玉麈尾，信美而有文。\n夫之善谈道，亹亹词如云。\n在握昔同色，倾坐今离羣。\n况託怀袖好，曾亲蕙兰熏。\n常许助闲放，于焉探典坟。\n既乃阻清燕，復屈驱虻蚊。\n自殊白团扇，未畏秋叶纷。",
        "dynasty": "宋",
        "collection_info": null
    },
    {
        "title": "风瑟联句",
        "author": "谢绛",
        "content": "窍竹漏天风，张弦拟峄桐。\n佳名从此得，妙响未曾穷。\n夜静危台上，人闲皎月中。\n依依听不足，秋露满兰丛。",
        "dynasty": "宋",
        "collection_info": null
    },
    {
        "title": "来燕堂联句",
        "author": "谢绛",
        "content": "贤侯谢郡归，从游乐吾党。\n林泉富余地，卜筑疏陈莽。\n是时春正中，来燕音下上。\n若贺大厦成，喜留众宾赏。\n得名因笑谈，挥墨粲题榜。\n所夸贤豪盛，岂上池榭广。\n人心乐且闲，鸟意颉而颃。\n吟罇敞花轩，醉枕酣风幌。\n轻云薄藻栋，初日丽珠网。\n红袂生暗香，清弦泛余响。\n林深隐飞盖，岸曲迟去桨。\n波光栏槛明，竹气衣巾爽。\n虚容凉樾入，影与文涟荡。\n晨飈转绿蕙，夕雨滋膏壤。\n嘉辰喜盍朋，命驾期屡往。\n觞咏陶淑真，世俗岂吾仿。\n得以为胜游，萧然散烦想。\n公子固好士，世德復可像。\n今此大基构，不图专奉养。\n美哉风流存，来叶足师仰。",
        "dynasty": "宋",
        "collection_info": null
    },
    {
        "title": "句  其一",
        "author": "谢绛",
        "content": "王貌闲如鹤，黄吟苦似猿。",
        "dynasty": "宋",
        "collection_info": null
    },
    {
        "title": "句  其二",
        "author": "谢绛",
        "content": "秋波下南浦，晓气望西山。",
        "dynasty": "宋",
        "collection_info": null
    }
]