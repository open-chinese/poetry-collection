[
    {
        "uuid": "d3c2d6b3e9abc4358e66c56da22e129f",
        "title": "山居",
        "author": "陈某",
        "content": "白云护危屋，遥隔世人家。\n野径不多竹，幽兰自作花。\n敝衣僧说法，枯叶树成槎。\n门外禽相狎，双双浴晚沙。",
        "dynasty": "宋",
        "collection_info": null
    },
    {
        "uuid": "56a569dd783b48c4ea687c7d81450695",
        "title": "湘灵鼓瑟",
        "author": "陈某",
        "content": "苍梧云杳杳，湘浦月沈沈。\n谁将竹间泪，弹成丝上音。\n如怨復如诉，可听不可寻。\n乃知二帝子，尚怀千载心。\n君臣等天地，死生空古今。",
        "dynasty": "宋",
        "collection_info": null
    },
    {
        "uuid": "3972d083f7470c28c2543ad965aeb748",
        "title": "贫居",
        "author": "陈某",
        "content": "秋风山木飞，秋日独行时。\n身共衣冠老，妻嫌富贵迟。\n自分浇菊水，閒写咏贫诗。\n此意不可说，夜窗明月知。",
        "dynasty": "宋",
        "collection_info": null
    },
    {
        "uuid": "91e0866e60f2545a2045666955e3e5f2",
        "title": "江心寺",
        "author": "陈某",
        "content": "谁把袈裟筑半峰，倚云楼阁打天钟。\n东西塔上自分屿，风雨声中忽见龙。\n隔岸愁吹孤戍角，归鸦寒立夕阳松。\n旧时行殿成荒土，烟草萋萋暝色重。",
        "dynasty": "宋",
        "collection_info": null
    },
    {
        "uuid": "a2f305c8ab937a75ee0b34b5d2caeffd",
        "title": "闽峤军中",
        "author": "陈某",
        "content": "翠华齐拥霍嫖姚，却向青山说豹韬。\n兵马夜行残月下，弓旌寒响朔风高。\n壶浆故老愁啼血，野饭将军猛茹毛。\n自笑书生随玉帐，也腰刀剑束征袍。",
        "dynasty": "宋",
        "collection_info": null
    },
    {
        "uuid": "782a872711b1898af3180cb41d17628a",
        "title": "秋兴",
        "author": "陈某",
        "content": "禾黍离离雨满村，望中兵火几家存。\n荒城半是征人骨，秋月偏惊旅客魂。\n岂意战尘临老见，不知心事向谁论。\n抱茅盖得青山屋，多种桃花映酒樽。",
        "dynasty": "宋",
        "collection_info": null
    },
    {
        "uuid": "afd93819d24f1c35a77759271b4cbede",
        "title": "王宗起城南溪屋",
        "author": "陈某",
        "content": "水上小亭清更新，绿阴纨扇白纶巾。\n岂无修竹娱佳客，却有清风来故人。\n老树秋声凉入骨，澄江波影玉生鳞。\n读书偏爱虚窗静，不管门前庾亮尘。",
        "dynasty": "宋",
        "collection_info": null
    },
    {
        "uuid": "9dedb4312c992b6574b31150f49562b9",
        "title": "泉南满归过省下呈友人",
        "author": "陈某",
        "content": "二月泉南驿骑回，乱离怀抱为君开。\n双鳬暂假王乔力，百里空淹蒋琬才。\n省幙薇阴遮案静，溪船山色入楼来。\n应知别后遥相忆，清夜吹箫月满台。",
        "dynasty": "宋",
        "collection_info": null
    },
    {
        "uuid": "24d805cc2ff534fd846fde8e9340c5ee",
        "title": "访陈彦太不遇",
        "author": "陈某",
        "content": "每忆可人陈太丘，不辞山路远追游。\n清霜拂鬓鸡声早，白鹤横江月影浮。\n岂为开樽无北海，虚闻悬榻待南州。\n题诗兴尽空归去，回首梅花百尺楼。",
        "dynasty": "宋",
        "collection_info": null
    },
    {
        "uuid": "528e219dfcbe0a5bdbc02ba34e5c4b2c",
        "title": "九日次王善夫韵",
        "author": "陈某",
        "content": "道路多荆棘，尘埃满客衣。\n西风九日至，往事百年非。\n王粲思何切，冯驩嘆未归。\n只因江汉远，却使雁鸿稀。",
        "dynasty": "宋",
        "collection_info": null
    },
    {
        "uuid": "71b039f55cca9bb9defa28d94712e498",
        "title": "小景",
        "author": "陈某",
        "content": "山迥云垂野，江空水接天。\n西风陶令宅，落日季鹰船。\n愁绪丹心外，归心白雁前。\n如何倦游客，犹是未归年。",
        "dynasty": "宋",
        "collection_info": null
    },
    {
        "uuid": "6d04e51d1c431f3d6cdec0e00cc09049",
        "title": "宋奥寄友",
        "author": "陈某",
        "content": "落日犹未落，青山还自青。\n鸟飞云外见，泉过竹边听。\n童子求新汲，先生守旧扃。\n相看不相见，应註太玄经。",
        "dynasty": "宋",
        "collection_info": null
    },
    {
        "uuid": "5453f3629e6309d27cb855037d4d23fc",
        "title": "病中闻歌有感",
        "author": "陈某",
        "content": "伏枕已三月，清明节已过。\n光阴流水去，风雨落花多。\n病久难禁酒，愁深懒听歌。\n门前舟楫动，无奈客怀何。",
        "dynasty": "宋",
        "collection_info": null
    },
    {
        "uuid": "085a3532fb9f90c153461505b1794767",
        "title": "赵仲瑜小景  其一",
        "author": "陈某",
        "content": "远水望不极，断云低復连。\n青山秋树屋，野渡夕阳船。\n幽思沧洲上，归心白雁前。\n异乡非隠地，聊欲寄林泉。",
        "dynasty": "宋",
        "collection_info": null
    },
    {
        "uuid": "6484ccba3a2f5712c6f6bb5f3549dd67",
        "title": "赵仲瑜小景  其二",
        "author": "陈某",
        "content": "老树依岩壑，危桥隔远村。\n桃花春满岸，云气晓当门。\n白鸟来书屋，青山落酒樽。\n渔舟忽相过，疑是武陵源。",
        "dynasty": "宋",
        "collection_info": null
    },
    {
        "uuid": "25a226ab606f4f3aa00a70d054d31469",
        "title": "官舍有感",
        "author": "陈某",
        "content": "腊近衣方授，山深寒愈严。\n病将书卷废，愁伏酒杯添。\n故里风尘隔，微官岁月淹。\n思归归未得，低首愧陶潜。",
        "dynasty": "宋",
        "collection_info": null
    },
    {
        "uuid": "0a18025c7b6507320064842833f38ff7",
        "title": "王生小景",
        "author": "陈某",
        "content": "何处佳山水，依稀类辋川。\n春风摩诘画，夜月剡溪船。\n云树乡心外，鶑花客泪边。\n不嫌茅屋小，应喜是归年。",
        "dynasty": "宋",
        "collection_info": null
    },
    {
        "uuid": "c126dd115288c47634e87afb05375849",
        "title": "秋夜风雨次韵",
        "author": "陈某",
        "content": "独卧苦不寐，灯残知夜深。\n青毡犹是客，白髮最关心。\n遶屋鸟三匝，隔江龙一吟。\n谁家催寄远，孤泪滴清砧。",
        "dynasty": "宋",
        "collection_info": null
    },
    {
        "uuid": "f87c25cbfb413790dd6bb7b4ce34220d",
        "title": "中秋客邸感怀",
        "author": "陈某",
        "content": "今夜天边月，谁期海上看。\n家山虽间隔，儿女暂团栾。\n露重银蟾湿，风清玉宇寒。\n年年长是客，强把一樽欢。",
        "dynasty": "宋",
        "collection_info": null
    },
    {
        "uuid": "71db97316d85eb26d663ca5a8a3bd8ce",
        "title": "偶成  其一",
        "author": "陈某",
        "content": "滑滑春泥塞路途，漫漫新水涨江湖。\n出门世路皆行险，只好山林听鹧鸪。",
        "dynasty": "宋",
        "collection_info": null
    },
    {
        "uuid": "77a0c77cd7392f863c1e43562489392d",
        "title": "偶成  其二",
        "author": "陈某",
        "content": "南山作雨北山云，野哭村歌处处闻。\n淮岱十年多盗贼，谁知一半是官军。",
        "dynasty": "宋",
        "collection_info": null
    },
    {
        "uuid": "f7983c0778d54a69105f0006e207a88c",
        "title": "偶成  其三",
        "author": "陈某",
        "content": "城南春深草乱飞，门前流水没渔矶。\n百年此地踏青客，今岁从军犹未归。",
        "dynasty": "宋",
        "collection_info": null
    },
    {
        "uuid": "5942e1a0cd314dd43e89bcb847a77f5b",
        "title": "回回僧",
        "author": "陈某",
        "content": "秋风响耳环，古怪聚人看。\n赤脚行霜地，腥身礼月坛。\n儋斋犹买肉，挂帛不遮寒。\n亦有西来意，相逢欲语难。",
        "dynasty": "宋",
        "collection_info": null
    },
    {
        "uuid": "25f1f27d0f265c4e5fef9cb0b5bc1895",
        "title": "罗浮山",
        "author": "陈某",
        "content": "干坤未失鹿，沧海欲飞灰。\n人已逃时去，山犹择地来。\n寒流清有影，怪木老非梅。\n西有龙翔寺，禅门彻夜开。",
        "dynasty": "宋",
        "collection_info": null
    },
    {
        "uuid": "b77973cf98f737dbe949d244cac14592",
        "title": "夜归",
        "author": "陈某",
        "content": "青松行未尽，林外一钟闻。\n小雨不伤月，西风忽破云。\n棹归秋水远，邻语夜灯分。\n稚子能无寐，空斋读古文。",
        "dynasty": "宋",
        "collection_info": null
    },
    {
        "uuid": "a7078e0f6d5a9a36641a64b539811b9e",
        "title": "留题九龙岩",
        "author": "陈某",
        "content": "里俗相传有九龙，昔年栖隠此岩中。\n烟霄一去□□隔，石户双开旧径通。\n月影日光东北近，泉声山色古今同。\n何当便脱卑凡累，来伴僧闲论苦空。",
        "dynasty": "宋",
        "collection_info": null
    }
]