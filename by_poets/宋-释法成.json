[
    {
        "uuid": "3c1b3d5d281241483139e61c8f1b29c4",
        "title": "偈三首  其一",
        "author": "释法成",
        "content": "灯笼忽尔笑咍咍，如何露柱亦怀胎。\n天明生得白头女，至今游荡不归来。\n这冤家，好归来，黄花与翠竹，早晚为谁栽。",
        "dynasty": "宋",
        "collection_info": null
    },
    {
        "uuid": "f1b3099a33eafa55830936bc381904aa",
        "title": "偈三首  其二",
        "author": "释法成",
        "content": "归源性无二，方便有多门。\n但了归源性，何愁方便门。",
        "dynasty": "宋",
        "collection_info": null
    },
    {
        "uuid": "89b58efcc92bf7971651f9bc73c0ed4b",
        "title": "偈三首  其三",
        "author": "释法成",
        "content": "露柱将来作木杓，旁人不肯任从伊。\n木杓将来作露柱，撑天拄地也相宜。",
        "dynasty": "宋",
        "collection_info": null
    },
    {
        "uuid": "b259d1cde0c94f2b4b716a80b133de4a",
        "title": "颂古二首 达磨见武帝",
        "author": "释法成",
        "content": "闲将一段秦川锦，裁作人间巧妇衣。\n几度着来呈伎俩，暗中曲调少人知。",
        "dynasty": "宋",
        "collection_info": null
    },
    {
        "uuid": "af18c56375ed7356aa00d2aca40418c6",
        "title": "颂古二首 三顿棒",
        "author": "释法成",
        "content": "山藤六十轻分付，肋下三拳已太迟。\n堪笑不能知痛痒，上堂犹道拂蒿枝。",
        "dynasty": "宋",
        "collection_info": null
    },
    {
        "uuid": "50a4a2546f9f9840f5c9dce1e3dc7a70",
        "title": "示小师思悟",
        "author": "释法成",
        "content": "维摩不默不良久，打破玄关没窠臼。\n堪嗟几箇杜波斯，问着痴痴不问口。",
        "dynasty": "宋",
        "collection_info": null
    },
    {
        "uuid": "502e157ff94afc8c834a1820a567f81a",
        "title": "山居  其一",
        "author": "释法成",
        "content": "四顾巍峨锁碧阴，松风和雨响于琴。\n居山不用逃声色，百鸟归来何处寻。",
        "dynasty": "宋",
        "collection_info": null
    },
    {
        "uuid": "2f23a8c5dc1255d9a5565f8635dca6b5",
        "title": "山居  其二",
        "author": "释法成",
        "content": "雪覆乔林同一色，清光上下含虚碧。\n采樵人立渡头寒，极目圆蟾为谁白。",
        "dynasty": "宋",
        "collection_info": null
    }
]