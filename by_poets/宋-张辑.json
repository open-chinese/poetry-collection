[
    {
        "uuid": "db5487eb7541ba61bdf5401db36c56f8",
        "title": "疏帘淡月・桂枝香 梧桐雨细",
        "author": "张辑",
        "content": "梧桐雨细。\n渐滴作秋声，被风惊碎。\n润逼衣篝，线袅蕙炉沈水。\n悠悠岁月天涯醉。\n一分秋、一分憔悴。\n紫箫吟断，素笺恨切，夜寒鸿起。\n又何苦、凄凉客里。\n负草堂春绿，竹溪空翠。\n落叶西风，吹老几番尘世。\n从前谙尽江湖味。\n听商歌、归兴千里。\n露侵宿酒，疏帘淡月，照人无寐。",
        "dynasty": "宋",
        "collection_info": null
    },
    {
        "uuid": "400a214774bdc0615f842b6e1014eb47",
        "title": "貂裘换酒・贺新郎 笛唤春风起",
        "author": "张辑",
        "content": "笛唤春风起。\n向湖边、腊前折柳，问君何意。\n孤负梅花立晴昼，一舸凄凉雪底。\n但小阁、琴棋而已。\n佳客清朝留不住，为康庐、只在家窗里。\n湓浦去，两程耳。\n草堂旧日谈经地。\n更从容、南山北水，庾楼重倚。\n万卷心胸几今古，牛斗多年紫气。\n正江上、风寒如此。\n且趁霜天鲈鱼好，把貂裘、换酒长安市。\n明夜去，月千里。",
        "dynasty": "宋",
        "collection_info": null
    },
    {
        "uuid": "19216d089f3162c78d8ec01ae7f14250",
        "title": "淮甸春・念奴娇 短髯怀古",
        "author": "张辑",
        "content": "短髯怀古，更文游台上，秋生吟兴。\n闻说坡仙来把酒，月底频留清影。\n极目平芜，孤城四水，画角西风劲。\n曲阑犹在，十分心事谁领。\n词卷空落人间，黄楼何处，回首愁深省。\n斜照寒鸦知几度，梦想当年名胜。\n只有山川，曾窥翰墨，仿佛馀风韵。\n旧游休问，柳花淮甸春冷。",
        "dynasty": "宋",
        "collection_info": null
    },
    {
        "uuid": "fc8e764977c84f88054f494a7bff31f2",
        "title": "如此江山・齐天乐 西风扬子江头路",
        "author": "张辑",
        "content": "西风扬子江头路。\n扁舟雨晴呼渡。\n岸隔瓜洲，津横蒜石，摇尽波声千古。\n诗仙一去。\n但对峙金焦，断矶青树。\n欲下斜阳，长淮渺渺正愁予。\n中流笑与客语。\n把貂裘为浣，半生尘土。\n品水烹茶，看碑忆鹤，恍似旧曾游处。\n聊凭陆谞。\n问八极神游，肯重来否。\n如此江山，更苍烟白露。",
        "dynasty": "宋",
        "collection_info": null
    },
    {
        "uuid": "e37498076fac4383b1111cb97e963ffe",
        "title": "钓船笛・好事近 载酒岳阳楼",
        "author": "张辑",
        "content": "载酒岳阳楼，秋入洞庭深碧。\n极目水天无际，正白苹风急。\n月明不见宿鸥惊，醉把玉阑拍。\n谁解百年心事，恰钓船横笛。",
        "dynasty": "宋",
        "collection_info": null
    },
    {
        "uuid": "a9c9cf960ced69ba55c5778091864f81",
        "title": "广寒秋・鹊桥仙 杯行将半",
        "author": "张辑",
        "content": "杯行将半，月来犹未，潇洒水亭无暑。\n清宵数客一阑秋，对冰雪、荷花似语。\n雄边台上，文游台上，咫尺红云容与。\n天风吹送广寒秋，正画舸、湖光佳处。",
        "dynasty": "宋",
        "collection_info": null
    },
    {
        "uuid": "8bb7f9788d10b0ccb934cbbaf975687e",
        "title": "月当窗・霜天晓角 看朱成碧",
        "author": "张辑",
        "content": "看朱成碧。\n曾醉梅花侧。\n相遇匆匆相别，又争似、不相识。\n南北。\n千里隔。\n几时重见得。\n最苦子规啼处，一片月、当窗白。",
        "dynasty": "宋",
        "collection_info": null
    },
    {
        "uuid": "ed893fdaffd918416b042b1b795a0933",
        "title": "山渐青・长相思 山无情",
        "author": "张辑",
        "content": "山无情。\n水无情。\n杨柳飞花春雨晴。\n征衫长短亭。\n拟行行。\n重行行。\n吟到江南第几程。\n江南山渐青。",
        "dynasty": "宋",
        "collection_info": null
    },
    {
        "uuid": "382e5bbbe9cb01112b51f22aff6bfb30",
        "title": "碧云深・忆秦娥 风凄凄",
        "author": "张辑",
        "content": "风凄凄。\n井阑络纬惊秋啼。\n惊秋啼。\n凉侵好梦，月正楼西。\n卷帘望月知心谁。\n关河空隔长相思。\n长相思。\n碧云暮合，有美人兮。",
        "dynasty": "宋",
        "collection_info": null
    },
    {
        "uuid": "a02018fb052f5a99022edd111b682df4",
        "title": "南浦月・点绛唇 来翦莼丝",
        "author": "张辑",
        "content": "来翦莼丝，江头一阵鸣蓑雨。\n孤篷归路。\n吹得苹花暮。\n短发萧萧，笑与沙鸥语。\n休归去。\n玉龙嘶处。\n邀月过南浦。",
        "dynasty": "宋",
        "collection_info": null
    },
    {
        "uuid": "82acdaca8a86e377f94ab16406440d61",
        "title": "沙头雨・点绛唇 带醉归时",
        "author": "张辑",
        "content": "带醉归时，月华犹在吹箫处。\n晚愁情绪。\n忘却匆匆语。\n客里风霜，诗鬓空如许。\n江南去。\n岸花迎橹。\n遥隔沙头雨。",
        "dynasty": "宋",
        "collection_info": null
    },
    {
        "uuid": "ae15ed1b15d9b48695657159924cd74c",
        "title": "花自落・谒金门 春寂寞",
        "author": "张辑",
        "content": "春寂寞。\n帘底蕙炉烟薄。\n听尽归鸿书怎托。\n相思天一角。\n象笔鸾笺闲却。\n秀句与谁商略。\n睡起愁怀何处着。\n无风花自落。",
        "dynasty": "宋",
        "collection_info": null
    },
    {
        "uuid": "6218bcdeda06bea4a98c102046525c1e",
        "title": "垂杨碧・谒金门 花半湿",
        "author": "张辑",
        "content": "花半湿。\n睡起一窗晴色。\n千里江南真咫尺。\n醉中归梦直。\n前度兰舟送客。\n双鲤沈沈消息。\n楼外垂杨如此碧。\n问春来几日。",
        "dynasty": "宋",
        "collection_info": null
    },
    {
        "uuid": "40801171f63dd88b7b75ce55fe982bee",
        "title": "阑干万里心・忆王孙 小楼柳色未春深",
        "author": "张辑",
        "content": "小楼柳色未春深。\n湘月牵情入苦吟。\n翠袖风前冷不禁。\n怕登临。\n几曲阑干万里心。",
        "dynasty": "宋",
        "collection_info": null
    },
    {
        "uuid": "521e04ad2943505a5c85b126a4766240",
        "title": "杏梁燕・解连环 小楼春浅",
        "author": "张辑",
        "content": "小楼春浅。\n记钓帘看雪，袖沾芳片。\n似不似、柳絮因风，更细与品题，屡呵冰砚。\n宛转吟情，纵真草、凤笺都遍。\n到灯前笑谑，酒祓峭寒，移尽更箭。\n而今柳阴满院。\n知花空雪似，人隔春远。\n叹万事、流水斜阳，谩赢得前诗，醉污团扇。\n脉脉重来，算惟有、画阑曾见。\n把千种旧愁，付与杏梁语燕。",
        "dynasty": "宋",
        "collection_info": null
    },
    {
        "uuid": "030065ec97c2ca0cf578f0c1d589d42d",
        "title": "比梅・如梦令 深夜沉沉尊酒",
        "author": "张辑",
        "content": "深夜沉沉尊酒。\n酒醒客衾寒透。\n城角挟霜飞，吹得月如清昼。\n僝僽。\n僝僽。\n比着梅花谁瘦。",
        "dynasty": "宋",
        "collection_info": null
    },
    {
        "uuid": "1a3a3922e995d49d29afacd5af4e9b06",
        "title": "月上瓜洲・相见欢 江头又见新秋",
        "author": "张辑",
        "content": "江头又见新秋。\n几多愁。\n塞草连天何处、是神州。\n英雄恨，古今泪，水东流。\n惟有渔竿明月、上瓜洲。",
        "dynasty": "宋",
        "collection_info": null
    },
    {
        "uuid": "1af1852d01d1423bba103e5891808746",
        "title": "月底修箫谱・祝英台近 客西湖",
        "author": "张辑",
        "content": "客西湖，听夜雨。\n更向别离处。\n小小船窗，香雪照尊俎。\n断肠一曲秋风，行云不语。\n总写入、征鸿无数。\n认眉妩。\n唤醒岩壑风流，丹砂有奇趣。\n羞杀秦郎，淮海谩千古。\n要看自作新词，双鸾飞舞。\n趁月底、重修箫谱。",
        "dynasty": "宋",
        "collection_info": null
    },
    {
        "uuid": "debbb0c09cc6825d009120d76a9fc0f0",
        "title": "一丝风・诉衷情令 卧虹千尺界湖光",
        "author": "张辑",
        "content": "卧虹千尺界湖光。\n冷浸月茫茫。\n当日三高何处，渔唱入凄凉。\n人世事，纵轩裳。\n梦黄梁。\n有谁蓑笠，一钓丝风，吹尽荷香。",
        "dynasty": "宋",
        "collection_info": null
    },
    {
        "uuid": "c9100f133d64006d2ecfff5916669679",
        "title": "忆萝月・清平乐 新凉窗户",
        "author": "张辑",
        "content": "新凉窗户。\n闲对琴言语。\n弹到无人知得处。\n两袖五湖烟雨。\n坐中斗转参横。\n珠躔碎落瑶觥。\n忆着故山萝月，今宵应为谁明。",
        "dynasty": "宋",
        "collection_info": null
    },
    {
        "uuid": "949c3a5aad099b2ab996bf5b9d156fd6",
        "title": "倚秋千・好事近 人在玉屏闲",
        "author": "张辑",
        "content": "人在玉屏闲，逗晓柳丝风急。\n帘外杏花微雨，罩春红愁湿。\n单衣初试曲尘罗，中酒病无力。\n应是绣床慵困，倚秋千斜立。",
        "dynasty": "宋",
        "collection_info": null
    },
    {
        "uuid": "b5e688cd20e35e0856e018085a7c1d41",
        "title": "断肠声・南歌子 柳户朝云湿",
        "author": "张辑",
        "content": "柳户朝云湿，花窗午篆清。\n东风未放十分晴。\n留恋海棠颜色、过清明。\n垒润栖新燕，笼深锁旧莺。\n琵琶可是不堪听。\n无奈愁人把做、断肠声。",
        "dynasty": "宋",
        "collection_info": null
    },
    {
        "uuid": "a583e89aaef7eb7f4475153657920828",
        "title": "念奴娇 嫩凉生晓",
        "author": "张辑",
        "content": "嫩凉生晓，怪今朝湖上，秋风无迹。\n古寺桂香山色外，肠断幽丛金碧。\n骤雨俄来，苍烟不见，苔径孤吟屐。\n系船高柳，晚蝉嘶破愁寂。\n且约携酒高歌，与鸥相好，分坐渔矶石。\n算只藕花知我意，犹把红芳留客。\n楼阁空蒙，管弦清润，一水盈盈隔。\n不如休去，月悬良夜千尺。",
        "dynasty": "宋",
        "collection_info": null
    },
    {
        "uuid": "d4e4be1ed2982bc76139ffefa9520235",
        "title": "祝英台近 竹间棋",
        "author": "张辑",
        "content": "竹间棋，池上字。\n风日共清美。\n谁道春深，湘绿涨沙觜。\n更添杨柳无情，恨烟颦雨，却不把、扁舟偷系。\n去千里。\n明日知几重山，后朝几重水。\n对酒相思、争似且留醉。\n奈何琴剑匆匆，而今心事，在月夜、杜鹃声里。",
        "dynasty": "宋",
        "collection_info": null
    },
    {
        "uuid": "db59b592ca4cfb599999ec43cae07eda",
        "title": "忆秦娥 春寂寂",
        "author": "张辑",
        "content": "春寂寂。\n画阑背倚春风立。\n春风立。\n楚山无数，暮天云碧。\n琴心写遍愁何极。\n断肠谁与传消息。\n传消息。\n当年情墨，泪痕犹湿。",
        "dynasty": "宋",
        "collection_info": null
    },
    {
        "uuid": "73f984844218b8b036dbf2de82f55996",
        "title": "浣溪沙 夏果初收唤绿华",
        "author": "张辑",
        "content": "夏果初收唤绿华。\n冰盘巧簇映金瓜。\n荷香飞上玉流霞。\n明月长留千岁色，蟠桃多结几番花。\n谁知罗带有丹砂。",
        "dynasty": "宋",
        "collection_info": null
    },
    {
        "uuid": "d0166f1afcfcb18610918c7d62bfd8d7",
        "title": "霜天晓角 暮天云阔",
        "author": "张辑",
        "content": "暮天云阔。\n懒泛琴三叠。\n恰有梅花相伴，窗儿上、一枝月。\n忆别。\n恁时节。\n吟情谁共说。\n敧枕偶成清梦，画角晓、更愁绝。",
        "dynasty": "宋",
        "collection_info": null
    },
    {
        "uuid": "55ad12df86ad5daddf60b64cd87d71a5",
        "title": "临江仙 迢递关山身历遍",
        "author": "张辑",
        "content": "迢递关山身历遍，烟霞胜处曾游。\n九江江畔系孤舟。\n匡庐如画里，南望插天浮。\n瀑布香炉齐五老，层层爽气陵秋。\n何须魂梦觅瀛洲。\n云松终可卜，我与谪仙俦。",
        "dynasty": "宋",
        "collection_info": null
    },
    {
        "uuid": "7cf60cffff1f48f8bac047d4f6af8d22",
        "title": "洞仙歌 莲舟玉字",
        "author": "张辑",
        "content": "莲舟玉字，得真人亲授。\n圯上家风又还有。\n问因何五马，踏月云台。\n秋色里，却赏烟霞袖手。\n酒边听说剑，歌舞升平，方许君为赤松友。\n任浊世纷纭，海水扬尘，再相见、雪髯依旧。\n且岁岁、中秋后逾旬，更半月东离，菊花重九。",
        "dynasty": "宋",
        "collection_info": null
    },
    {
        "uuid": "2b95400c32d64cbe9ff65282e444b876",
        "title": "满江红 醉发吹凉",
        "author": "张辑",
        "content": "醉发吹凉，但拂剑、狂歌而已。\n倩谁问、九霄黄鹤，更曾来未。\n玉女窗深松昼静，研朱重点参同契。\n记前回、赤水得玄珠，骊龙睡。\n空扰扰，人间世。\n除学道，无真是。\n把洪崖肩拍，挹浮丘袂。\n朝驾长风沧岛上，夜骑明月青天际。\n更几时、回首旧山川，三千岁。",
        "dynasty": "宋",
        "collection_info": null
    },
    {
        "uuid": "c87b2eaa87bea1f2f42b7e62ed45e64a",
        "title": "东风第一枝 雨蕊方桃",
        "author": "张辑",
        "content": "雨蕊方桃，晴梢渐杏，东风娇语弦管。\n爱香帘约馀寒，唤舞袖翻嫩暖。\n红颜清健，旧墨竹、扶疏手段。\n且碧窗、写就黄庭，画楫海山开卷。\n春自好、得花不淡。\n花又好、得春不浅。\n晓莺瑶佩秋生，月蘸翠尊波满。\n长逢花处，笑西母、霜娥偷换。\n要日边、争看貂蝉，彩侍更迎宣劝。",
        "dynasty": "宋",
        "collection_info": null
    },
    {
        "uuid": "8fa85370faac97cb4d8dcb878dbfa240",
        "title": "瑞鹤仙 柳风双燕语",
        "author": "张辑",
        "content": "柳风双燕语。\n问有谁留人，岸花去橹。\n星辰快平步。\n俯圜扉草色，青青如许。\n儿童拥路。\n玉溪边、当年杜母。\n料从今、指点山川，总是绣衣行处。\n回顾。\n东堂深窈，楚帖长春，竹尊清午。\n红云帝所。\n摇佩玉，更容与。\n把蓬莱一笑，几番清浅，绿野为花作谱。\n向花前、三叠琴心，看苍鹤舞。",
        "dynasty": "宋",
        "collection_info": null
    },
    {
        "uuid": "b99df2b3881a3007836a4509a1d82f77",
        "title": "绮罗香 欲雨凉生",
        "author": "张辑",
        "content": "欲雨凉生，初弦月在，画戟香中清啸。\n旋种芙蕖，深夏木兰芳沼。\n银汉入、天镜搀秋，福星度、雪阑争照。\n又谁写、万幅莼波，一江佳思到鱼鸟。\n吴儿眉语笑里，要见圜扉绿遍，平畴青绕。\n羽扇纶巾，萧洒玉貌长好。\n问千年、庆会风云，正此日、静春花草。\n更弦管、非雾非烟，鹤声帘幕晓。",
        "dynasty": "宋",
        "collection_info": null
    },
    {
        "uuid": "d5b8f130c594ccda38de7995ae3800c1",
        "title": "沁园春 东泽先生",
        "author": "张辑",
        "content": "东泽先生，谁说能诗，兴到偶然。\n但平生心事，落花啼鸟，多年盟好，白石清泉。\n家近宫亭，眼中庐阜，九叠屏开云锦边。\n出门去，且掀髯大笑，有钓鱼船。\n一丝风里婵娟。\n爱月在沧波上下天。\n更丛书观遍，笔床静昼，篷窗睡起，茶灶疏烟。\n黄鹤来迟，丹砂成未，何日风流葛稚川。\n人间世，听江湖诗友，号我东仙。",
        "dynasty": "宋",
        "collection_info": null
    },
    {
        "uuid": "3325db88ebfac00329abf7afb9bde13c",
        "title": "贺新郎 绿阴凉尊俎",
        "author": "张辑",
        "content": "绿阴凉尊俎。\n映双旌、飞翻新带，日边恩露。\n千里湖山添鲜碧，玉宇光浮眉妩。\n料范老、应难独步。\n君亦胸中兵十万，把甘霖、小小春东楚。\n江上早，一犁雨。\n赤城霞起连天姥。\n有丹经、亲曾密授，八篇奇语。\n道骨仙风骑鲸客，合侍红云帝所。\n且画戟、清香时度。\n散入邦人箫鼓里，恰春留、芍药丛歌舞。\n还更咏，大鹏赋。",
        "dynasty": "宋",
        "collection_info": null
    },
    {
        "uuid": "75e893c3a212dc87dd1d38a775364240",
        "title": "贺新郎 鹊喜花间晓",
        "author": "张辑",
        "content": "鹊喜花间晓。\n惜凝香、低将帘卷，海棠开早。\n前度登楼清啸月，吹入春风不老。\n后五日、花朝方到。\n趁舞罗衣花讯暖，拈吟髭、玉勒迎东笑。\n留肯往，春邮小。\n庐峰青里壶天好。\n一千春、棋声昼永，剑光云表。\n绛雪骊珠看丹转，金鼎龙盘虎绕。\n且未可、飞仙蓬岛。\n河洛烟芜眠狐兔，握风雪、办此升平了。\n却共我，拾瑶草。",
        "dynasty": "宋",
        "collection_info": null
    },
    {
        "uuid": "57d7716e18d442376c20e62be241c658",
        "title": "征招 飞鸿又作秋空字",
        "author": "张辑",
        "content": "飞鸿又作秋空字，凄凄旧游湘浦。\n凉思带愁深，渺苍茫何许。\n岁华知几度。\n奈双鬓、不禁吟苦。\n独倚危楼，叶声摇暮，玉阑无语。\n尺素。\n欲传将，故人远、天涯屡惊回顾。\n心事只琴知，漫闲相尔汝。\n甚时江海去。\n算空负、白苹鸥侣。\n更谁与、翦烛西窗，且醉听山雨。",
        "dynasty": "宋",
        "collection_info": null
    },
    {
        "uuid": "97d58a6deff7a7ab4ef6eadf6f62f9ff",
        "title": "木兰花慢 望瀛洲尺五",
        "author": "张辑",
        "content": "望瀛洲尺五，听海客、诧登临。\n记岛月分秋，天星降夕，神璧精金。\n他年作霖雨手，且明光奏赋寓良箴。\n槐府黑头旧业，芹宫青岁雄襟。\n骎骎。\n宝勒向东吟。\n戏彩看而今。\n更袜步黄云，琴弹碧玉，汇泽杯斟。\n争先长至几日，料春风多喜鹊传音。\n梅蕴和羹心在，线添补衮工深。",
        "dynasty": "宋",
        "collection_info": null
    },
    {
        "uuid": "49b4472edb9250b654ed2fdefaf963d6",
        "title": "醉蓬莱 记澄湖抱练",
        "author": "张辑",
        "content": "记澄湖抱练，画舫参差，闹花时节。\n油壁鸣堤，有障萦屏列。\n燕草香融，鸦条香浅，似渭城烟雪。\n急管斜阳，卫娘葱蒨，带围寒怯。\n苏小闲情，绿杨如织，阑槛东边，好山千叠。\n料得如今，也翠销红歇。\n何限繁华，春来都付与，数声啼鴂。\n谩怆羁魂，扁舟买醉，谢公明月。",
        "dynasty": "宋",
        "collection_info": null
    },
    {
        "uuid": "ecccad9a25031ea6b84a33e33f42fc00",
        "title": "好溪山 孤鸿遥下夕阳寒",
        "author": "张辑",
        "content": "孤鸿遥下夕阳寒。\n秋清怀抱宽。\n篱根香满菊金团。\n客中邀客看。\n呼浊酒，共清欢。\n五弦随意弹。\n西窗仍见好溪山。\n几年谁倚栏。",
        "dynasty": "宋",
        "collection_info": null
    },
    {
        "uuid": "f9317281ccbfa83e15529df507143b53",
        "title": "山庄劝酒 清吟湘碧",
        "author": "张辑",
        "content": "清吟湘碧。\n马首春风驿。\n闻说西湖梅早，又邀我、能诗客。\n书尺知到日。\n月随人合璧。\n儿拟山庄劝酒，田家酿，尽篘得。",
        "dynasty": "宋",
        "collection_info": null
    },
    {
        "uuid": "59b04ac882e4a9a102141d8dd1c1aad5",
        "title": "临江仙 忆昔风流秋社里",
        "author": "张辑",
        "content": "忆昔风流秋社里，几人冰雪襟期。\n凉风吹散梦参差。\n寒灯多少恨，长笛不堪吹。\n别去化龙潭上水，东来不寄相思。\n白鸥应笑太忘机。\n沙头重载酒，休负桂花枝。",
        "dynasty": "宋",
        "collection_info": null
    },
    {
        "uuid": "73d56d8ffc5e05038e5a6d0c5a0f152e",
        "title": "琐窗寒 露漏沈沈",
        "author": "张辑",
        "content": "露漏沈沈，洞房灯悄，鹊翻庭树。\n夜凉如水，人倚玉箫何处。\n澹纵横、疏星断河，点衣黄叶飞四五。\n向此时感旧，非关宋玉，悲秋情绪。\n追念章台路。\n共缓辔芳尘，妒花惹絮。\n旧游梦寐，总付相思新句。\n想风流还在匆匆，暗惊鬓底霜几缕。\n凭危栏、立尽归鸿，脆角凝清曙。",
        "dynasty": "宋",
        "collection_info": null
    },
    {
        "uuid": "18b98457ac32c5d46b200ca071203243",
        "title": "画娥眉・忆王孙 清明小院杏花开",
        "author": "张辑",
        "content": "清明小院杏花开。\n半启朱扉燕子来。\n晓起梳头对玉台。\n照香腮。\n羞睹惊鸿瘦影回。",
        "dynasty": "宋",
        "collection_info": null
    },
    {
        "uuid": "1321a8dcc54f6599a4ec99828a0b496c",
        "title": "春风堂",
        "author": "张辑",
        "content": "一门和气只春知，笑语何殊膝下嬉。\n不觉兄弟俱老大，此心犹道是儿时。",
        "dynasty": "宋",
        "collection_info": null
    },
    {
        "uuid": "01f3135bb9725fdece990cd2a415ce94",
        "title": "次汤制干寄三迭泉韵",
        "author": "张辑",
        "content": "寒碧朋尊胜酒泉，松声远壑忆留连。\n诗于水品进三迭，名与谷帘真两全。\n画壁烟霞醒昨梦，茶经日月着新年。\n山灵似语汤夫子，恨杀屏风李谪仙。",
        "dynasty": "宋",
        "collection_info": null
    }
]