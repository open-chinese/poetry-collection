[
    {
        "uuid": "4bb343abeccfd6eefdc745e1fa6a8e5c",
        "title": "满庭芳慢・满庭芳 紫禁寒轻",
        "author": "范致虚",
        "content": "紫禁寒轻，瑶津冰泮，丽月光射千门。\n万年枝上，甘露惹祥氛。\n北阙华灯预赏，嬉游盛、丝管纷纷。\n东风峭，雪残梅瘦，烟锁凤城春。\n风光何处好，彩山万仞，宝炬凌云。\n尽欢陪舜乐，喜赞尧仁。\n天子千秋万岁，征招宴、宰府师臣。\n君恩重，年年此夜，长祝本嘉辰。",
        "dynasty": "宋",
        "collection_info": null
    },
    {
        "uuid": "8c8e7f0368ae33f06ea91383799d08e9",
        "title": "散金歌",
        "author": "范致虚",
        "content": "北人半是南朝民，食禄南朝终为君。\n失意暂时辞汉主，彷徨不忍痛思亲。",
        "dynasty": "宋",
        "collection_info": null
    },
    {
        "uuid": "2da299074c917f24de53905a7d748104",
        "title": "与运使桑景询",
        "author": "范致虚",
        "content": "参旗井钺出西秦，纠合诸侯付老臣。\n风引旆旌趋魏阙，雪晴宇宙灭天尘。\n寒威等却边人惧，炎运方隆庙略神。\n已见旄头坠天外，乞身当喜及今春。",
        "dynasty": "宋",
        "collection_info": null
    },
    {
        "uuid": "502287cc407dba035c7074a522a047d2",
        "title": "题保禄寺铁龙亭",
        "author": "范致虚",
        "content": "数载诗书居保禄，至今常是忆单溪。\n几偎石瓮凭栏在，静听山禽绕树啼。\n岩溜潺湲清入骨，林间红白闻行提。\n吟诗聊写遥相寄，为向铁龙亭上题。",
        "dynasty": "宋",
        "collection_info": null
    },
    {
        "uuid": "91f8d36e01cc512d65c9536d94d1df13",
        "title": "阳台山",
        "author": "范致虚",
        "content": "伤心独立阳台望，暮雨凄凉宋玉情。\n极目草深云梦泽，连天水阔汉阳城。\n当年楚国山犹在，千古襄王梦不成。\n往事悠悠魂已断，高唐今日有虚名。",
        "dynasty": "宋",
        "collection_info": null
    },
    {
        "uuid": "bf0561c55f7673b9ad82cb638291bbfc",
        "title": "和公城",
        "author": "范致虚",
        "content": "筑垒山前捍道冲，保全黎庶着仁功。\n寒鸦也解知恩泽，来往飞鸣古堑中。",
        "dynasty": "宋",
        "collection_info": null
    },
    {
        "uuid": "4796a159b5c176f529b502fdb6835345",
        "title": "甑山城",
        "author": "范致虚",
        "content": "朱伺屯兵古战场，甑山城堞久凄凉。\n閒来搔手高冈上，万里碧天秋思长。",
        "dynasty": "宋",
        "collection_info": null
    },
    {
        "uuid": "956b55b34e08bef56ef46bcf1b0b4c07",
        "title": "雨晴登楼",
        "author": "范致虚",
        "content": "自从南北避胡尘，怀抱衰残不復新。\n万里家乡常入梦，一帘风雨最关春。\n红疏绿暗能伤客，江静山明却慰人。\n老去也知登览倦，闭门僵卧动经旬。",
        "dynasty": "宋",
        "collection_info": null
    },
    {
        "uuid": "1b00b4fd2cdba0438707c6e0468aa632",
        "title": "泛松江",
        "author": "范致虚",
        "content": "黛泼峰峦安用染，镜澄湖面不须磨。\n已惊张翰鲈如玉，想见西施髻如螺。\n目断楼高知水阔，云开山尽见天多。\n吾家本是烟波主，好律渔翁一曲歌。",
        "dynasty": "宋",
        "collection_info": null
    },
    {
        "uuid": "cb1695435733bb6a13900abc61ed6abd",
        "title": "句  其一",
        "author": "范致虚",
        "content": "回首阳台汉川路，隔江烟雨暗渔簑。",
        "dynasty": "宋",
        "collection_info": null
    },
    {
        "uuid": "4708e3d6ccf66d5855b4087062a4177d",
        "title": "句  其二",
        "author": "范致虚",
        "content": "潋滟郎官水，崔巍大别山。",
        "dynasty": "宋",
        "collection_info": null
    }
]