[
    {
        "uuid": "55c329369b0e5e498a8b549fed2df5e6",
        "title": "庐山",
        "author": "章云心",
        "content": "晚眺青牛谷，晨游白鹿山。\n干坤何日老，今古几人闲。\n卉木烟华紫，江湖雨气斑。\n聘君犹在否，怅望隔云关。",
        "dynasty": "宋",
        "collection_info": null
    },
    {
        "uuid": "40fa12863e1c71d69a25c6b714eca8a8",
        "title": "竹",
        "author": "章云心",
        "content": "万朵奇云绕屋飞，云心修竹绿猗猗。\n孤高不为风霜折，正直只应天地知。\n四海久无龙化处，千年几具雁来时。\n晋林充隠皆尘土，瞻彼西山我所思。",
        "dynasty": "宋",
        "collection_info": null
    },
    {
        "uuid": "d42ed838bfbd72d5c2171f16ab2a7b1b",
        "title": "武昌江汉亭",
        "author": "章云心",
        "content": "江汉亭前江汉浮，岷嶓万里会吴头。\n江穿南北天心落，汉接东西地脉流。\n水上龙争方一梦，山中鹊起已千秋。\n张刘精爽知何在，安得同来赋远游。",
        "dynasty": "宋",
        "collection_info": null
    },
    {
        "uuid": "7b0a2e8dac8b3c2f99cbe6ba69918f2c",
        "title": "古意十四首  其一",
        "author": "章云心",
        "content": "龙马图犹在，麒麟使亦传。\n羲皇心不死，孔子梦难圆。",
        "dynasty": "宋",
        "collection_info": null
    },
    {
        "uuid": "0176148bc9015fd506fd9075d3b68f72",
        "title": "古意十四首  其五",
        "author": "章云心",
        "content": "浣衣轻浣布，布缕不如丝。\n□坚犹易穿，布弱从可知。",
        "dynasty": "宋",
        "collection_info": null
    },
    {
        "uuid": "138037fb6d413baa276b6f821a4fbfdd",
        "title": "古意十四首  其七",
        "author": "章云心",
        "content": "贱妾燕子身，衔泥巢君屋。\n游子黄鹄志，辞家独南翔。\n采花为谁容，袭兰为谁香。\n安得小心风，寄子双明珰。",
        "dynasty": "宋",
        "collection_info": null
    },
    {
        "uuid": "fef71f1b787b216ea7e9bb4e21267f7b",
        "title": "古意十四首  其八",
        "author": "章云心",
        "content": "难与时流道，忧心常悄悄。\n古道贵平易，今人□机巧。\n好古而居今，每饭不能饱。\n来往无嫌猜，□知爱沙鸟。",
        "dynasty": "宋",
        "collection_info": null
    },
    {
        "uuid": "fcdadf2242e80a794242d6f5ce8535be",
        "title": "古意十四首  其九",
        "author": "章云心",
        "content": "百川毕东注，两丸尽西颓。\n二物常汲汲，未尝少徘徊。\n短生亦如斯，逝者良可哀。\n自昔青云士，皆为黄土堆。\n何如大觉仙，无去亦无来。",
        "dynasty": "宋",
        "collection_info": null
    },
    {
        "uuid": "18737ad0cbc6e82e1c987b586be72ddd",
        "title": "古意十四首  其一○",
        "author": "章云心",
        "content": "吉凶本由人，往事皆可覆。\n祸人还自祸，福人还自福。\n于公果传世，李斯竟夷族。\n豺狼不知寤，纷纷方择肉。\n达者识几微，为之先痛哭。",
        "dynasty": "宋",
        "collection_info": null
    },
    {
        "uuid": "7ad8127f14817ef29de04da7e5037713",
        "title": "古意十四首  其一一",
        "author": "章云心",
        "content": "福祸递隠伏，荣辱相因依。\n贤达素知此，不肯如脂韦。\n青门工种瓜，首阳甘采薇。\n清风弥万世，斯人谅堪晞。",
        "dynasty": "宋",
        "collection_info": null
    },
    {
        "uuid": "edc56fd52e06d5e441e9f1529ae6b744",
        "title": "古意十四首  其一二",
        "author": "章云心",
        "content": "谷风扇春和，卉木皆敷芬。\n贞松但如故，高标在烟云。\n君子守常性，时荣非所欣。\n亦有孤凤皇，不与众鸟群。",
        "dynasty": "宋",
        "collection_info": null
    },
    {
        "uuid": "358b2b2616ac59d95a9b2b5046c69645",
        "title": "古意十四首  其一三",
        "author": "章云心",
        "content": "逝川常东流，白日易西没。\n悠悠天地间，二物何飘忽。\n促迫于生人，绿鬓成华髪。\n昧者不自知，终朝常汩汩。\n利欲沈厥身，其本已先蹷。\n孰若缮真性，以自固灵骨。",
        "dynasty": "宋",
        "collection_info": null
    },
    {
        "uuid": "3f06cf8733c33d8c1c0ed5388a5da5f1",
        "title": "古意十四首  其一四",
        "author": "章云心",
        "content": "老梅何偃蹇，雪时方始花。\n自守岁寒性，不肯随春花。\n隠人适然见，移植溪水涯。\n瘦影无阳艳，清香绝淫邪。\n閒静如隠人，隠人心所嘉。\n樵牧无见侵，以诒隠人嗟。",
        "dynasty": "宋",
        "collection_info": null
    },
    {
        "uuid": "7c7cd46de7247b736ce4d46fa1eccb68",
        "title": "送刘同年入蜀",
        "author": "章云心",
        "content": "蜀山如砥水如丝，送子西游蜀道时。\n万里干坤犹战血，百年豪杰几愁眉。\n青虫渐老秋声小，白雁不来霜信迟。\n若过锦宫城下路，遥怜堕泪孔明祠。",
        "dynasty": "宋",
        "collection_info": null
    }
]