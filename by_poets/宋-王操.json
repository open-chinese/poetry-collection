[
    {
        "uuid": "1a4737a0e611975ba483739f8cb01452",
        "title": "送人南归",
        "author": "王操",
        "content": "相送当摇落，孤舟泛渺瀰。\n去帆看已远，临水立多时。\n别浦寒鸿下，空山夜鹤移。\n他年重会面，冷鬓共成丝。",
        "dynasty": "宋",
        "collection_info": null
    },
    {
        "uuid": "e5a2126341498355440535769b2bbfcb",
        "title": "喜故人至",
        "author": "王操",
        "content": "地僻无宾侣，柴门画始开。\n溪山寒叶落，江国故人来。\n话旧惊霜鬓，论诗滞酒杯。\n相留喜同宿，不寐曙光回。",
        "dynasty": "宋",
        "collection_info": null
    },
    {
        "uuid": "50febc3eb3805b2b74058321603e4735",
        "title": "上李昉相公  其一",
        "author": "王操",
        "content": "弱冠登龙入粉闱，少年清贵古来稀。\n袖中诏草朝天去，头上宫花侍宴归。\n卓笔玉堂寒漏迥，捲帘池馆水禽飞。\n三台位近犹多逊，閒听秋霖忆翠微。",
        "dynasty": "宋",
        "collection_info": null
    },
    {
        "uuid": "eebe90138587c5df6949bd741a4c0a3a",
        "title": "上李昉相公  其二",
        "author": "王操",
        "content": "朝苑优游数十春，文章敌手更无人。\n对扬旒冕如僚友，下直门阑似隠沦。\n倚槛白雪供醉望，搘筇黄叶落吟身。\n年来得意知难绝，大半门生作侍臣。",
        "dynasty": "宋",
        "collection_info": null
    },
    {
        "uuid": "7d9fac2c6d44c3ee091ace5a6fb51ba9",
        "title": "洛阳春",
        "author": "王操",
        "content": "帝里山河景莫裁，就中春色似先来。\n暖融残雪当时尽，花得东风一夜开。\n艷日绮罗香上苑，沸天箫鼓动瑶台。\n芳心只恐烟花暮，閒立高楼望几回。",
        "dynasty": "宋",
        "collection_info": null
    },
    {
        "uuid": "022669236c43bcf40406b61c74ba896f",
        "title": "村家",
        "author": "王操",
        "content": "野景村家好，柴篱夹树身。\n牧童眠向日，山犬吠随人。\n地僻乡音别，年丰酒昧醇。\n风光吟有兴，桑麦暖逢春。",
        "dynasty": "宋",
        "collection_info": null
    },
    {
        "uuid": "2630b29ab69132e3986e220956d9cfc9",
        "title": "塞上",
        "author": "王操",
        "content": "无定河边路，风高雪洒春。\n沙平宽似海，鵰远立如人。\n绝域居中土，多年息战尘。\n边城吹暮角，久客自悲辛。",
        "dynasty": "宋",
        "collection_info": null
    },
    {
        "uuid": "b14b0368a3e71b5b286c27905b9c0e50",
        "title": "游边上",
        "author": "王操",
        "content": "佩剑游边地，悲风捲败莎。\n鵰饥窥坏冢，马渴嗅冰河。\n塞阔人烟绝，春深霰雪多。\n蕃戎如画看，散骑立高坡。",
        "dynasty": "宋",
        "collection_info": null
    },
    {
        "uuid": "a065e6d2e54656a1dad0fdace009b6fd",
        "title": "并州道中",
        "author": "王操",
        "content": "从军无住计，近腊塞门行。\n风劈面疑裂，冻粘髭有声。\n太阳过午暗，暮雪照入明。\n马上闻吹角，依依认汉城。",
        "dynasty": "宋",
        "collection_info": null
    },
    {
        "uuid": "3308ab71abe5da85dbe690253ab1e0c5",
        "title": "赠刘将军",
        "author": "王操",
        "content": "三十悬鈎事圣朝，功名常爱霍嫖姚。\n锦衣香重花垂足，玉带光寒雪遶腰。\n秣马暖思秦地草，弦弓秋忆雁门鵰。\n清时閒却英雄兴，醉听笙歌掷酒瓢。",
        "dynasty": "宋",
        "collection_info": null
    },
    {
        "uuid": "c9a49b17d2f6f929c3af945c9d6fe403",
        "title": "黄葵",
        "author": "王操",
        "content": "昔年南国看黄葵，云鬓金钗向后垂。\n今日林容篱落下，秋风寂寞两三枝。",
        "dynasty": "宋",
        "collection_info": null
    },
    {
        "uuid": "1e8b59c99b7ba33f9172c8692cf3410c",
        "title": "题水心寺壁",
        "author": "王操",
        "content": "分飞南渡春风晚，却返家林旧业空。\n无限离情似杨柳，万条垂向楚江东。",
        "dynasty": "宋",
        "collection_info": null
    },
    {
        "uuid": "40bf31e66be29e136bbec5112eefa939",
        "title": "句  其一",
        "author": "王操",
        "content": "马摇金勒嘶村墅，人抢花毬落野田。",
        "dynasty": "宋",
        "collection_info": null
    },
    {
        "uuid": "7e9a051c702deec77045820c48f70f47",
        "title": "句  其二",
        "author": "王操",
        "content": "彩笺分捲碧云薄，腊烛对烧红泪干。",
        "dynasty": "宋",
        "collection_info": null
    },
    {
        "uuid": "a4e5f618b4ff439a84a28fd048485dd0",
        "title": "句  其三",
        "author": "王操",
        "content": "堂亲垂白日，稚子欲行时。",
        "dynasty": "宋",
        "collection_info": null
    }
]