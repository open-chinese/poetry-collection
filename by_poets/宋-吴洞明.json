[
    {
        "title": "仙人隠迹  其一",
        "author": "吴洞明",
        "content": "上古有神仙，一去无消息。\n峨峨碧岩前，独遗隠仙迹。",
        "dynasty": "宋",
        "collection_info": null
    },
    {
        "title": "仙人隠迹  其二",
        "author": "吴洞明",
        "content": "长生玄牝门，目击而道存。\n班班实可考，老涧生云根。",
        "dynasty": "宋",
        "collection_info": null
    },
    {
        "title": "仙人隠迹  其三",
        "author": "吴洞明",
        "content": "游人摩苍崖，满手闻异馨。\n不垂身后芳，何以知仙灵。",
        "dynasty": "宋",
        "collection_info": null
    },
    {
        "title": "和章清隠山居",
        "author": "吴洞明",
        "content": "物外无寒暑，从教岁月深。\n虚閒浑属我，宠辱不惊心。\n贫乐知书味，诗豪借酒吟。\n山居何所有，万籁奏清音。",
        "dynasty": "宋",
        "collection_info": null
    },
    {
        "title": "留春",
        "author": "吴洞明",
        "content": "柴门深闭莫嫌猜，为怕春归不敢开。\n几树好花风𢬵去，一池新水雨添来。\n冥搜秀色增诗料，款挹晴光入酒杯。\n试问东君来復去，何如休去且徘徊。",
        "dynasty": "宋",
        "collection_info": null
    },
    {
        "title": "晚春",
        "author": "吴洞明",
        "content": "瘦尽红英绿已肥，杜鹃何事苦催归。\n未甘淑景堂堂去，更挈壶觞上翠微。",
        "dynasty": "宋",
        "collection_info": null
    }
]