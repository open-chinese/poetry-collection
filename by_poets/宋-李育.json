[
    {
        "uuid": "f0e0817e5977f520132856c79e08a916",
        "title": "飞骑桥",
        "author": "李育",
        "content": "魏人野战如鹰扬，吴人水战如龙骧。\n气吞魏王惟吴王，建旗敢到新城旁。\n霸主身当万夫敌，麾下仓皇无羽翼。\n途穷事变接短兵，生死之间不容息。\n马奔津桥桥半撤，汹汹有声如地裂。\n蛟怒横飞秋水空，鹗惊径度秋云缺。\n奋迅金羁汗霑臆，济主艰难天借力。\n艰难始是报主时，平日主君须爱惜。",
        "dynasty": "宋",
        "collection_info": null
    }
]