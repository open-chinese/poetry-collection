[
    {
        "title": "金塔",
        "author": "黄叔美",
        "content": "金溪有金源，昔我未尝造。\n因逢吴道士，言此山水好。\n金僧来自蜀，所至事幽讨。\n地名适相符，结茅遂栖老。\n一朝入石塔，千载锢其宝。\n白云何漫漫，流水亦浩浩。\n相传石井头，鞋迹犹可考。\n安知斯塔内，岁久骨应槁。\n龛灯长不灭，落叶风自扫。\n山僧具茗酌，言话颇知道。\n请题壁间诗，兹行殊草草。\n所欣得二赵，登览散中抱。\n日午饷田家，壶觞共倾倒。\n素心惬清赏，恨不避喧早。\n偶寻幽侣出，征逐非所好。\n归途霜月下，谯鼓更渐报。\n明朝人事乖，相望不可到。",
        "dynasty": "宋",
        "collection_info": null
    },
    {
        "title": "宝善堂为薛玄卿题",
        "author": "黄叔美",
        "content": "人孰不有母，鲜能报其恩。\n人孰不有弟，鲜能念同根。\n汉兴尺布谣，郑有誓泉言。\n所以忧世事，永叹鹡鸰原。\n缅怀宝善君，生子出孝门。\n幼习静室业，实为仁爱敦。\n百金买古宅，乃在清溪濆。\n堂前种荆树，堂北长慈萱。\n时从道园中，驾彼白鹤轩。\n再拜母膝下，殷勤问寒暄。\n季也一相接，怡然煦春温。\n溪鱼识啸歌，乌鸟沽盘餐。\n余适登斯堂，吴公有铭存。\n阿侄三五辈，削瓜酌清尊。\n秩然进退间，礼义何其尊。\n嗟今利夺人，骨肉相仇冤。\n苍天信可问，薄俗难与论。",
        "dynasty": "宋",
        "collection_info": null
    },
    {
        "title": "周嘉会远行",
        "author": "黄叔美",
        "content": "闻道周公子，今春过许州。\n百年看野史，双鬓托孤舟。\n风土青山古，英雄怜火秋。\n岂无遗白泪，相对话江鸥。",
        "dynasty": "宋",
        "collection_info": null
    },
    {
        "title": "登麻姑山",
        "author": "黄叔美",
        "content": "昔日登临不用扶，于今白首见麻姑。\n此邦泉石何萧爽，异代神仙知有无。\n七月山田红稻熟，去年尘海碧莲枯。\n信知冠盖追游地，羽客相逢到日晡。",
        "dynasty": "宋",
        "collection_info": null
    }
]