[
    {
        "uuid": "0e23f15375b0451f8be46bdfb9221ea7",
        "title": "天香 螺甲磨星",
        "author": "唐艺孙",
        "content": "螺甲磨星，犀株杵月，蕤英嫩压拖水。\n海蜃楼高，仙蛾钿小，缥缈结成心字。\n麝煤候暖，载一朵、轻云不起。\n银叶初生薄晕，金猊旋翻纤指。\n芳杯恼人渐醉。\n碾微馨、凤团闲试。\n满架舞红都换，懒收珠佩。\n几片菱花镜里，更摘索双鬟伴秋睡。\n早是新凉，重熏翠被。",
        "dynasty": "宋",
        "collection_info": null
    },
    {
        "uuid": "7b29935a7985922a29de56591133a6bf",
        "title": "齐天乐 柳风微扇闲池阁",
        "author": "唐艺孙",
        "content": "柳风微扇闲池阁，深林翠阴人静。\n渐理琴丝，谁调金奏，凄咽流空清韵。\n虹明雨润。\n正乍集庭柯，凭阑新听。\n午梦惊回，有人娇困酒初醒。\n西轩晚凉又嫩。\n向枝头占得，银露千顷。\n蜕翦花轻，羽翻纸薄，老去易惊秋信。\n残声送暝。\n恨秦树斜阳，暗催光景。\n淡月疏桐，半窗留鬓影。",
        "dynasty": "宋",
        "collection_info": null
    },
    {
        "uuid": "3ff5886750f1c0f155d9e87225613044",
        "title": "桂枝香 收帆渡口",
        "author": "唐艺孙",
        "content": "收帆渡口。\n认远岸夜篝，松炬如昼。\n还见沙痕雪涨，水纹霜后。\n秦宫梦到无肠断，望明河、月斜疏柳。\n琐窗相对，茶边犹记，眼波频溜。\n渐嫩菊、初篘绿酒。\n叹风味尊前，潇洒如旧。\n几度金橙香雾，玉盘纤手。\n清愁小醉凄凉里，拼今生、容易消瘦。\n草心春浅，年年相忆，看灯时候。",
        "dynasty": "宋",
        "collection_info": null
    }
]