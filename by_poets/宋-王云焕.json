[
    {
        "uuid": "3075880a4c3634c4ad7bd91ac110cdb4",
        "title": "沁园春 四十君王",
        "author": "王云焕",
        "content": "四十君王，三百载间，兴亡一家。\n叹幕府峰高，生涯社燕，胭脂井暗，富贵飞花。\n山骨呈羞，江声带恨，磨尽英雄岁月赊。\n君知否，是枋头霸上，着数全差。\n倚空长剑吁嗟。\n奈争战年来似乱麻。\n但苍陵古冢，白杨啼鴂，荒园废沼，青草鸣蛙。\n旗盖东南，风涛天堑，难比兴亡隙地些。\n休凝伫，望长安路杳，夕照愁鸦。",
        "dynasty": "宋",
        "collection_info": null
    }
]