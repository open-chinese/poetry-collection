[
    {
        "uuid": "1f4d45b810121ab73631d70e911f7dab",
        "title": "次袁说友巫山十二峰二十五韵",
        "author": "毌丘恪",
        "content": "缣素巧貌溪山姿，宝藏肯笑虎头痴。\n何人夜半胠箧去，信为羽化无疑迟。\n魏明不惜万夫力，凿山累土夸神奇。\n景阳突起芳林苑，谷城文石光参差。\n叶公好龙广射虎，大方安能不笑之。\n至人于物特寓目，远象过眼心弗随。\n我公看山正如此，肯趁儿童脚力疲。\n胸中五岳镇地轴，眼底三辰昭旗旗。\n擢由汉庭宠分钺，来抚蜀土初褰帷。\n巫山一览窥妙处，写入长歌赓竹枝。\n坐令十二峰增重，已觉气压嵩华低。\n太室少室敢辈行，小孤大孤何儿嬉。\n岱宗日观峻徒尔，昆崙天柱高安为。\n出云作雨均有是，泥金镂玉彼一时。\n所谓造化一尤物，不在九华真在兹。\n中山前言恐遂废，公之妙论已四驰。\n半语犹存大公正，蟠胸经济看设施。\n要令利济均四海，无间山崖与水湄。\n只今苍生方属望，休戚在公颦伸眉。\n愿公更为天下重，所养自养观诸颐。\n量陂谁復能澄挠，德表居然无磷缁。\n岩石巍巍具瞻在，孰不嘆仰声噫嘻。\n又何必东望瀛，南望嶷，北有天后之峻岭，西有云表之峨嵋。\n与公高名并不朽，配以今日巫山诗。",
        "dynasty": "宋",
        "collection_info": null
    }
]