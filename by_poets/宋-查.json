[
    {
        "uuid": "ec8d858eb21bb3be71b48edc7413bcef",
        "title": "透碧霄 舣兰舟",
        "author": "查",
        "content": "舣兰舟。\n十分端是载离愁。\n练波送远，屏山遮断，此去难留。\n相从争奈，心期久要，屡更霜秋。\n叹人生、杳似萍浮。\n又翻成轻别，都将深恨，付与东流。\n想斜阳影里，寒烟明处，双桨去悠悠。\n爱渚梅、幽香动，须采掇、倩纤柔。\n艳歌粲发，谁传馀韵，来说仙游。\n念故人、留此遐洲。\n但春风老后，秋月圆时，独倚西楼。",
        "dynasty": "宋",
        "collection_info": null
    }
]