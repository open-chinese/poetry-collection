[
    {
        "uuid": "a17fd3ec8bb6971d9b533d1810649dc6",
        "title": "菩萨蛮 垂虹亭下扁舟住",
        "author": "张表臣",
        "content": "垂虹亭下扁舟住。\n松江烟雨长桥暮。\n白纻听吴歌。\n佳人泪脸波。\n劝倾金凿落。\n莫作思家恶。\n绿鸭与鲈鱼。\n如何可寄书。",
        "dynasty": "宋",
        "collection_info": null
    },
    {
        "uuid": "d522073ac4ba36df3d710da4e6bb72dd",
        "title": "蓦山溪 楼横北固",
        "author": "张表臣",
        "content": "楼横北固，尽日厌厌雨。\n欸乃数声歌，但渺漠、江山烟树。\n寂寥风物，三五过元宵，寻柳眼，觅花英，春色知何处。\n落梅呜咽，吹彻江城暮。\n脉脉数飞鸿，杳归期、东风凝伫。\n长安不见，烽起夕阳间，魂欲断、酒初醒，独下危梯去。",
        "dynasty": "宋",
        "collection_info": null
    },
    {
        "uuid": "117944fdbd1d400866c7bf7f419bb249",
        "title": "观高邮寺壁曹仁熙画水",
        "author": "张表臣",
        "content": "曹生画手信有神，毫端风雨生奫沄。\n波涛不合来翻屋，鲛鰐何须欲噬人。\n汤汤此水势方割，阳侯鬰怒冯夷搏。\n鼍掷鲸呿海岳惊，雾塞云昏光景薄。\n开元将军爱骅骝，拳奇灭没隘九州。\n时危此物岂易得，写此尚可销人忧。\n末有乃孙画乃水，逋客见之心欲死。\n雷奔电击走中原，鱼怖龙愁宁忍视。\n先生道眼高昆崙，聊将妙语破迷津。\n中流险绝待舟楫，四海浩荡须经纶。\n我生甘作淮海客，身脱垂涎头雪白。\n惊心未定畏漰湍，欲觅平波泛家宅。\n此身端的老江湖，雨笠烟蓑是所图。\n他年但饱扬州米，今日宁论甓社珠。",
        "dynasty": "宋",
        "collection_info": null
    },
    {
        "uuid": "a9928275fbde267d46c4b16fa759fe05",
        "title": "金陵凤凰台",
        "author": "张表臣",
        "content": "骑鲸仙伯已凌凌，奈尔三山二水何。\n地老天荒成脉脉，凤凰台上独来过。",
        "dynasty": "宋",
        "collection_info": null
    },
    {
        "uuid": "b9475f3aca3f7b2636bc93379cff6b59",
        "title": "题睢阳双庙二首  其一",
        "author": "张表臣",
        "content": "张许昭鸿烈，南雷贾共灵。\n无瑕双白璧，有曜五华星。\n怀哲音容在，伤时涕泪零。\n向来丹凤阙，犹带犬羊腥。",
        "dynasty": "宋",
        "collection_info": null
    },
    {
        "uuid": "c5c47a6df8f7d38a55d6de0aac761dbf",
        "title": "题睢阳双庙二首  其二",
        "author": "张表臣",
        "content": "渔阳哭骑满关东，百战孤城挫贼锋。\n唐室兴亡繫公等，九原可作更谁从。",
        "dynasty": "宋",
        "collection_info": null
    },
    {
        "uuid": "7953edafc3a8b504727bac54b42d90e1",
        "title": "和陈叔易就晁以道求长松",
        "author": "张表臣",
        "content": "暂隐嵩高六六峰，未乘云气御飞龙。\n自餐白石求黄石，更采长松寄赤松。",
        "dynasty": "宋",
        "collection_info": null
    },
    {
        "uuid": "bd12f9e0534a9999d83111f07463404a",
        "title": "和杨大年馆直诗",
        "author": "张表臣",
        "content": "翰林历历侵华盖，禁掖明明侍紫微。\n自昔词臣最清切，帝宸高拱借光辉。",
        "dynasty": "宋",
        "collection_info": null
    },
    {
        "uuid": "b31824c1677f3de6ed65478beb5c2b63",
        "title": "伤胡少汲兵败",
        "author": "张表臣",
        "content": "还将他年重，作师此日难。\n伤心闵东道，白首戴南冠。",
        "dynasty": "宋",
        "collection_info": null
    },
    {
        "uuid": "6b1ea42b9e617c0e15b111b4cafea293",
        "title": "诗一首",
        "author": "张表臣",
        "content": "射飞何必捐金弹，抵鹊虚烦用夜光。\n切玉昆吾宁刺豕，断蛟干越岂刲羊。",
        "dynasty": "宋",
        "collection_info": null
    },
    {
        "uuid": "a593649de9c30837645f8f21d2dc4bb3",
        "title": "八陈图",
        "author": "张表臣",
        "content": "八陈功成妙用藏，木牛流马法俱亡。\n后来识得常山势，纵有桓温恐未详。",
        "dynasty": "宋",
        "collection_info": null
    },
    {
        "uuid": "6f82c0a13f4997255ba625f1f6917f7c",
        "title": "琵琶",
        "author": "张表臣",
        "content": "白鸽潜来入紫槽，朱鸾飞去唳青霄。\n江边塞上情何限，瀛府霓裳曲再调。\n漫道灵妃鼓瑶瑟，虚传仙子弄云璈。\n小怜破得春风恨，何似今宵月正高。",
        "dynasty": "宋",
        "collection_info": null
    },
    {
        "uuid": "1aa0f9493af0af639508a76c7e203d28",
        "title": "青田壶碧筩酒",
        "author": "张表臣",
        "content": "醸忆青田核，觞宜碧藕筩。\n直须千日醉，莫放一杯空。",
        "dynasty": "宋",
        "collection_info": null
    },
    {
        "uuid": "f51833da3ef21c1ee1c83384cbc7a391",
        "title": "婺州山中",
        "author": "张表臣",
        "content": "作畎捉檐卸，呼田欸乃侬。\n山塘莫车水，梅雨正分龙。",
        "dynasty": "宋",
        "collection_info": null
    },
    {
        "uuid": "555eed89f61012f296f60871a62480d3",
        "title": "句  其一",
        "author": "张表臣",
        "content": "已乘云气翳凤麟，六百余岁无斯民。\n想像璧月何当亲，虎头摩诘俱泯沦。\n谁其画者陆仲仁，远绍乃祖高无伦。",
        "dynasty": "宋",
        "collection_info": null
    },
    {
        "uuid": "12a530908f5c41e0933286b3a20dbe42",
        "title": "句  其二",
        "author": "张表臣",
        "content": "云移鸟灭没，风霁蝶飞翻。",
        "dynasty": "宋",
        "collection_info": null
    },
    {
        "uuid": "8581d79e421f0b7cf77add933dfb74eb",
        "title": "句  其三",
        "author": "张表臣",
        "content": "采玉应求破山剑，探珠仍遣水精奴。",
        "dynasty": "宋",
        "collection_info": null
    },
    {
        "uuid": "68079de7878b1b000c6d8c225c5f8db3",
        "title": "句  其四",
        "author": "张表臣",
        "content": "蛇蛟已尽定飞去，雷电欻惊重下来。",
        "dynasty": "宋",
        "collection_info": null
    },
    {
        "uuid": "37cfdfe632ea7f0f0542ce5aea06a6ca",
        "title": "句  其五",
        "author": "张表臣",
        "content": "床弩天诛韩闼览，剑锋神助宋将军。",
        "dynasty": "宋",
        "collection_info": null
    },
    {
        "uuid": "c6616302cd04178ab9812f00b1c5c3cf",
        "title": "句  其六",
        "author": "张表臣",
        "content": "碧藕连根丝不断，红蕖着子薏何多。",
        "dynasty": "宋",
        "collection_info": null
    }
]