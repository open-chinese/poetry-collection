[
    {
        "uuid": "862121ac9a96afc1c304c0791b0e8239",
        "title": "菩萨蛮 垂虹亭下扁舟住",
        "author": "张表臣",
        "content": "垂虹亭下扁舟住。\n松江烟雨长桥暮。\n白纻听吴歌。\n佳人泪脸波。\n劝倾金凿落。\n莫作思家恶。\n绿鸭与鲈鱼。\n如何可寄书。",
        "dynasty": "宋",
        "collection_info": null
    },
    {
        "uuid": "69d5a6d806e218889b5fb940b0e93b0d",
        "title": "蓦山溪 楼横北固",
        "author": "张表臣",
        "content": "楼横北固，尽日厌厌雨。\n欸乃数声歌，但渺漠、江山烟树。\n寂寥风物，三五过元宵，寻柳眼，觅花英，春色知何处。\n落梅呜咽，吹彻江城暮。\n脉脉数飞鸿，杳归期、东风凝伫。\n长安不见，烽起夕阳间，魂欲断、酒初醒，独下危梯去。",
        "dynasty": "宋",
        "collection_info": null
    },
    {
        "uuid": "1dd728daa3cff571295666ae9624b3d8",
        "title": "观高邮寺壁曹仁熙画水",
        "author": "张表臣",
        "content": "曹生画手信有神，毫端风雨生奫沄。\n波涛不合来翻屋，鲛鰐何须欲噬人。\n汤汤此水势方割，阳侯鬰怒冯夷搏。\n鼍掷鲸呿海岳惊，雾塞云昏光景薄。\n开元将军爱骅骝，拳奇灭没隘九州。\n时危此物岂易得，写此尚可销人忧。\n末有乃孙画乃水，逋客见之心欲死。\n雷奔电击走中原，鱼怖龙愁宁忍视。\n先生道眼高昆崙，聊将妙语破迷津。\n中流险绝待舟楫，四海浩荡须经纶。\n我生甘作淮海客，身脱垂涎头雪白。\n惊心未定畏漰湍，欲觅平波泛家宅。\n此身端的老江湖，雨笠烟蓑是所图。\n他年但饱扬州米，今日宁论甓社珠。",
        "dynasty": "宋",
        "collection_info": null
    },
    {
        "uuid": "1a3bef867a69ca16d4ab19cdcbb0b21a",
        "title": "金陵凤凰台",
        "author": "张表臣",
        "content": "骑鲸仙伯已凌凌，奈尔三山二水何。\n地老天荒成脉脉，凤凰台上独来过。",
        "dynasty": "宋",
        "collection_info": null
    },
    {
        "uuid": "a2bdf364e637037236af4f1a6d65fa39",
        "title": "题睢阳双庙二首  其一",
        "author": "张表臣",
        "content": "张许昭鸿烈，南雷贾共灵。\n无瑕双白璧，有曜五华星。\n怀哲音容在，伤时涕泪零。\n向来丹凤阙，犹带犬羊腥。",
        "dynasty": "宋",
        "collection_info": null
    },
    {
        "uuid": "cfefeec4594dee8658cc3b494c89ce09",
        "title": "题睢阳双庙二首  其二",
        "author": "张表臣",
        "content": "渔阳哭骑满关东，百战孤城挫贼锋。\n唐室兴亡繫公等，九原可作更谁从。",
        "dynasty": "宋",
        "collection_info": null
    },
    {
        "uuid": "c433fd689ca4b9f30370bad5fa801964",
        "title": "和陈叔易就晁以道求长松",
        "author": "张表臣",
        "content": "暂隐嵩高六六峰，未乘云气御飞龙。\n自餐白石求黄石，更采长松寄赤松。",
        "dynasty": "宋",
        "collection_info": null
    },
    {
        "uuid": "1140d526055c4e3e5a0f69273aebd2ed",
        "title": "和杨大年馆直诗",
        "author": "张表臣",
        "content": "翰林历历侵华盖，禁掖明明侍紫微。\n自昔词臣最清切，帝宸高拱借光辉。",
        "dynasty": "宋",
        "collection_info": null
    },
    {
        "uuid": "c022700fb74988d7796e3ee2647852a2",
        "title": "伤胡少汲兵败",
        "author": "张表臣",
        "content": "还将他年重，作师此日难。\n伤心闵东道，白首戴南冠。",
        "dynasty": "宋",
        "collection_info": null
    },
    {
        "uuid": "24a9ee22f299ce6d500b88c4817783cc",
        "title": "诗一首",
        "author": "张表臣",
        "content": "射飞何必捐金弹，抵鹊虚烦用夜光。\n切玉昆吾宁刺豕，断蛟干越岂刲羊。",
        "dynasty": "宋",
        "collection_info": null
    },
    {
        "uuid": "4b9df4e3e7eee1dda42a91f001293713",
        "title": "八陈图",
        "author": "张表臣",
        "content": "八陈功成妙用藏，木牛流马法俱亡。\n后来识得常山势，纵有桓温恐未详。",
        "dynasty": "宋",
        "collection_info": null
    },
    {
        "uuid": "3195753aef0fafac549b460c7a049796",
        "title": "琵琶",
        "author": "张表臣",
        "content": "白鸽潜来入紫槽，朱鸾飞去唳青霄。\n江边塞上情何限，瀛府霓裳曲再调。\n漫道灵妃鼓瑶瑟，虚传仙子弄云璈。\n小怜破得春风恨，何似今宵月正高。",
        "dynasty": "宋",
        "collection_info": null
    },
    {
        "uuid": "b0f41e45a72ae325279a28c6440de47d",
        "title": "青田壶碧筩酒",
        "author": "张表臣",
        "content": "醸忆青田核，觞宜碧藕筩。\n直须千日醉，莫放一杯空。",
        "dynasty": "宋",
        "collection_info": null
    },
    {
        "uuid": "ce9a7d272b4d68f320366e80d36ea917",
        "title": "婺州山中",
        "author": "张表臣",
        "content": "作畎捉檐卸，呼田欸乃侬。\n山塘莫车水，梅雨正分龙。",
        "dynasty": "宋",
        "collection_info": null
    },
    {
        "uuid": "1225664c45dd3602a723f43e5ec600a0",
        "title": "句  其一",
        "author": "张表臣",
        "content": "已乘云气翳凤麟，六百余岁无斯民。\n想像璧月何当亲，虎头摩诘俱泯沦。\n谁其画者陆仲仁，远绍乃祖高无伦。",
        "dynasty": "宋",
        "collection_info": null
    },
    {
        "uuid": "1baa34ff49ba138a85c15aa072e8c278",
        "title": "句  其二",
        "author": "张表臣",
        "content": "云移鸟灭没，风霁蝶飞翻。",
        "dynasty": "宋",
        "collection_info": null
    },
    {
        "uuid": "09393b85f6cd43a35adda60613bb952c",
        "title": "句  其三",
        "author": "张表臣",
        "content": "采玉应求破山剑，探珠仍遣水精奴。",
        "dynasty": "宋",
        "collection_info": null
    },
    {
        "uuid": "44590b0240abbe2390d481393577c059",
        "title": "句  其四",
        "author": "张表臣",
        "content": "蛇蛟已尽定飞去，雷电欻惊重下来。",
        "dynasty": "宋",
        "collection_info": null
    },
    {
        "uuid": "3a731f20f33c0bf4720172fa723fc00e",
        "title": "句  其五",
        "author": "张表臣",
        "content": "床弩天诛韩闼览，剑锋神助宋将军。",
        "dynasty": "宋",
        "collection_info": null
    },
    {
        "uuid": "b82974ed563d9890b8d26ae97c874b5e",
        "title": "句  其六",
        "author": "张表臣",
        "content": "碧藕连根丝不断，红蕖着子薏何多。",
        "dynasty": "宋",
        "collection_info": null
    }
]