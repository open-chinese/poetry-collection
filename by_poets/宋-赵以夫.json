[
    {
        "title": "万年歌 凤历开新",
        "author": "赵以夫",
        "content": "凤历开新，正微和乍转，丽景初晓。\n五荚蓂舒，光映玉阶瑶草。\n在在东风语笑。\n庆此日、虹流电绕。\n鲸波静，翠涌鳌山，嵩呼声动云表。\n绛节霓旌缥缈。\n望珠星灿烂，紫微深窈。\n琬液香浮，露湿蟠桃犹小。\n叠叠仙韶九奏，知春到、人间多少。\n蓬莱外，若木扶疏，万年枝上长好。",
        "dynasty": "宋",
        "collection_info": null
    },
    {
        "title": "大 正绿阴浓",
        "author": "赵以夫",
        "content": "正绿阴浓，莺声懒，庭院轻寒烟薄。\n天然花富贵，逞夭红殷紫，叠葩重萼。\n醉艳酣春，妍姿浥露，翠羽轻明如削。\n檀心鸦黄嫩，似离情愁绪，万丝交错。\n更银烛相辉，玉瓶微浸，宛然京洛。\n朝来风雨恶。\n拍僝僽、低张青油幕。\n便好倩、佳人插帽，贵客传笺，趁良辰、赏心行乐。\n四美难并也，须拼醉、莫辞杯勺。\n被花恼、情无着。\n长笛何处，一笑江头高阁。\n极暮水云漠漠。",
        "dynasty": "宋",
        "collection_info": null
    },
    {
        "title": "孤鸾 江南春早",
        "author": "赵以夫",
        "content": "江南春早。\n问江上寒梅，占春多少。\n自照疏星冷，祗许春风到。\n幽香不知甚处，但迢迢、满汀烟草。\n回首谁家竹外，有一枝斜好。\n记当年、曾共花前笑。\n念玉雪襟期，有谁知道。\n唤起罗浮梦，正参横月小。\n凄凉更吹塞管，漫相思，鬓华惊老。\n待觅西湖半曲，对霜天清晓。",
        "dynasty": "宋",
        "collection_info": null
    },
    {
        "title": "金盏子 得水能仙",
        "author": "赵以夫",
        "content": "得水能仙，似汉皋遗佩，碧波寒月。\n蓝玉暖生烟，称缟袂黄冠，素姿芳洁。\n亭亭独立风前，照冰壶澄彻。\n当时事，琴心妙处谁传，顿成愁绝。\n六出自天然，更一味清香浑胜雪。\n西湖秋菊寒泉，似坡老风流，至今人说。\n殷勤折伴梅边，听玉龙吹裂。\n丁宁道，百年兄弟，相看晚节。",
        "dynasty": "宋",
        "collection_info": null
    },
    {
        "title": "天香 蜀锦移芳",
        "author": "赵以夫",
        "content": "蜀锦移芳，巫云散彩，天孙翦取相寄。\n金屋看承，玉台凝盼，尚忆旧家风味。\n生香绝艳，说不尽、天然富贵。\n脸嫩浑疑看损，肌柔只愁吹起。\n花神为谁着意。\n把韶华、总归姝丽。\n可是老来心事，不成春思。\n却羡宫袍仙子。\n调曲曲清平似翻水。\n笑嘱东风，殷勤劝醉。",
        "dynasty": "宋",
        "collection_info": null
    },
    {
        "title": "探春慢 南国收寒",
        "author": "赵以夫",
        "content": "南国收寒，东郊放暖，条风初回台榭。\n小燕横钗，闹蛾低鬓，根底吴娃妖冶。\n纤手传生菜，向人道、新春来也。\n莫须沈醉樽前，这些风景无价。\n长记年年此日，迎着个牛儿，彩鞭羞打。\n飐飐金幡，星星华发，得似家山闲暇。\n都把心期事，待问讯、柳边花下。\n箫鼓声中，温存小楼深夜。",
        "dynasty": "宋",
        "collection_info": null
    },
    {
        "title": "探春慢 屑璐飘寒",
        "author": "赵以夫",
        "content": "屑璐飘寒，镂金献巧，妆成水晶亭榭。\n飞絮悠扬，散花零乱，绝胜翠娇红冶。\n粉艳嘻嘻道，尽飞上、使君鬚也。\n多情莫笑衰翁，旧时梁苑声价。\n窗外小梅羞涩，倩羯鼓尊前，慢敲轻打。\n鲸海停波，鹤谯宾月，赢得残年清暇。\n心事知谁会，但梦绕、越王城下。\n白玉青丝，且同醉吟春夜。",
        "dynasty": "宋",
        "collection_info": null
    },
    {
        "title": "探春慢 宝胜宾春",
        "author": "赵以夫",
        "content": "宝胜宾春，华灯照夜，穷冬浑然如客。\n炉焰鳞红，杯深翡翠，早减三分寒力。\n一笑团栾处，恰喜得、雪消风息。\n苔枝数蕊明珠，恍疑香麝初拆。\n懊恨东君无准，甚朝做重阴，暮还晴色。\n唤燕呼莺，雕花镂叶，机巧可曾休得。\n静里无穷意，漫看尽、纷纷红白。\n且听新腔，红牙玉纤低拍。",
        "dynasty": "宋",
        "collection_info": null
    },
    {
        "title": "龙山会 重整登高屐",
        "author": "赵以夫",
        "content": "重整登高屐。\n群玉峰头，万里秋无极。\n远山青欲滴。\n新雁过、飘缈孤云天北。\n烟入小桥低，水痕退、寒流澄碧。\n对佳辰，惊心客里，鬓丝堪摘。\n风流晋宋诸贤，骑台龙山，俯仰皆陈迹。\n凭阑看落日。\n嗟往事、唯有黄花如昔。\n醉袖舞西风，任教笑、参差凫舄。\n但回首、东篱久负，有谁知得。",
        "dynasty": "宋",
        "collection_info": null
    },
    {
        "title": "龙山会 九日无风雨",
        "author": "赵以夫",
        "content": "九日无风雨。\n一笑凭高，浩气横秋宇。\n群峰青可数。\n寒城小、一水萦回如缕。\n西北最关情，漫遥指、东徐南楚。\n黯销魂，斜阳冉冉，雁声悲苦。\n今朝黄菊依然，重上南楼，草草成欢聚。\n诗朋休浪赋。\n旧题处、俯仰已随尘土。\n莫放酒行疏，清漏短、凉蟾当午。\n也全胜、白衣未至，独醒凝伫。",
        "dynasty": "宋",
        "collection_info": null
    },
    {
        "title": "龙山会 佳节明朝九",
        "author": "赵以夫",
        "content": "佳节明朝九。\n彩舫凌虚，共醉西风酒。\n湖光蓝滴透。\n云浪碎、巧学波纹吹皱。\n碧落杳无边，但玉削，千峰寒瘦。\n留连久，秋容似洗，月华如昼。\n回头南楚东徐，暝霭苍烟，处处空刁斗。\n山公今健否。\n功名事、付与年时交旧。\n白发苦欺人，尚堪插、黄花盈首。\n归去也、东篱好在，觅渊明友。",
        "dynasty": "宋",
        "collection_info": null
    },
    {
        "title": "芙蓉月 黄叶舞碧空",
        "author": "赵以夫",
        "content": "黄叶舞碧空，临水处、照眼红苞齐吐。\n柔情媚态，伫立西风如诉。\n遥想仙家城阙，十万绿衣童女。\n云飘缈，玉娉婷，隐隐彩鸾飞舞。\n樽前更风度。\n记天香国色，曾占春暮。\n依然好在，还伴清霜凉露。\n一曲阑干敲遍，悄无语。\n空相顾。\n残月淡，酒阑时、满城钟鼓。",
        "dynasty": "宋",
        "collection_info": null
    },
    {
        "title": "夜飞鹊・夜飞鹊慢 微云拂斜月",
        "author": "赵以夫",
        "content": "微云拂斜月，万籁声沈。\n凉露暗坠桐阴。\n蛾眉乞得天孙巧，愔愔楼上穿针。\n佳期鹊相误，到年时此夕，欢浅愁深。\n人间儿女，说风流，直到如今。\n河汉几曾风浪，因景物牵情，自是人心。\n长记秋庭往事，钿花翦翠，钗股分金。\n道人无着，正萧然、竹枕綀衾。\n梦回时，天淡星稀，闲弄一曲瑶琴。",
        "dynasty": "宋",
        "collection_info": null
    },
    {
        "title": "秋蕊香 一夜金风",
        "author": "赵以夫",
        "content": "一夜金风，吹成万粟，枝头点点明黄。\n扶疏月殿影，雅澹道家装。\n阿谁倩、天女散浓香。\n十分熏透霓裳。\n徘徊处，玉绳低转，人静天凉。\n底事小山幽咏，浑未识清妍，空自情伤。\n忆佳人、执手诉离湘。\n招蟾魄、和酒吸秋光。\n碧云日暮何妨。\n惆怅久，瑶琴微弄，一曲清商。",
        "dynasty": "宋",
        "collection_info": null
    },
    {
        "title": "角招 晓风薄",
        "author": "赵以夫",
        "content": "晓风薄。\n苔枝上、翦成万点冰萼。\n暗香无处着。\n立马断魂，晴雪篱落。\n横溪略彴。\n恨寄驿、音书辽邈。\n梦绕扬州东阁。\n风流旧日何郎，想依然林壑。\n离索。\n引杯自酌。\n相看冷淡，一笑人如削。\n水云寒漠漠。\n底处群仙，飞来霜鹤。\n芳姿绰约。\n正月满、瑶台珠箔。\n徙倚阑干寂寞。\n尽分付，许多愁，城头角。",
        "dynasty": "宋",
        "collection_info": null
    },
    {
        "title": "征招 玉壶冻裂琅玕折",
        "author": "赵以夫",
        "content": "玉壶冻裂琅玕折，骎骎逼人衣袂。\n暖絮张空飞，失前山横翠。\n欲低还又起。\n似妆点、满园春意。\n记忆当时，剡中情味，一溪云水。\n天际。\n绝行人，高吟处，依稀灞桥邻里。\n更翦翦梅花，落云阶月地。\n化工真解事。\n强勾引、老来诗思。\n楚天暮，驿使不来，怅曲阑独倚。",
        "dynasty": "宋",
        "collection_info": null
    },
    {
        "title": "扬州慢 十里春风",
        "author": "赵以夫",
        "content": "十里春风，二分明月，蕊仙飞下琼楼。\n看冰花翦翦，拥碎玉成球。\n想长日、云阶伫立，太真肌骨，飞燕风流。\n敛群芳、清丽精神，都付扬州。\n雨窗数朵，梦惊回、天际香浮。\n似阆苑花神，怜人冷落，骑鹤来游。\n为问竹西风景，长空谈、烟水悠悠。\n又黄昏羌管，孤城吹起新愁。",
        "dynasty": "宋",
        "collection_info": null
    },
    {
        "title": "扬州慢 粱苑吟新",
        "author": "赵以夫",
        "content": "粱苑吟新，高阳饮散，玉容寂寞妆楼。\n故人应念我，折赠水晶球。\n不须倩、东风说与，吹箫云路，解佩江流。\n似天涯、邂逅相逢，低问东州。\n为花更醉，细挼香、酒面酥浮。\n记桥月同看，帘风共笑，仙枕曾游。\n无奈乍晴还雨，江天暮、飞絮悠悠。\n莫先教偷取，春归满地清愁。",
        "dynasty": "宋",
        "collection_info": null
    },
    {
        "title": "惜黄花 众芳凋谢",
        "author": "赵以夫",
        "content": "众芳凋谢。\n堪爱处、老圃寒花幽野。\n照眼如画。\n烂然满地金钱，买断金钱无价。\n古香逸韵似高人，更野服、黄冠潇洒。\n向霜夜。\n冷笑暖春，桃李夭冶。\n襟期问与谁同，记往昔、独自徘怀篱下。\n采采盈把。\n此时一段风流，赖得白衣陶写。\n而今为米负初心，且细摘、轻浮三雅。\n沈醉也。\n梦落故国茅舍。",
        "dynasty": "宋",
        "collection_info": null
    },
    {
        "title": "忆旧游慢 爱东湖六月",
        "author": "赵以夫",
        "content": "爱东湖六月，十里香风，翡翠铺平。\n误入红云里，似当年太乙，约我寻盟。\n叶舟荡漾寒碧，分得一襟冰。\n渐际晚轻阴，修蒲舞绿，倦柳梳青。\n娉婷。\n黯无语。\n想怨女三千，长日宫庭。\n六六阑干曲，有玉儿才貌，谁与看承。\n柔情一点无奈，频付酒杯行。\n到夜静人归，凉蟾自照鸥鹭汀。",
        "dynasty": "宋",
        "collection_info": null
    },
    {
        "title": "忆旧游慢 望红渠影里",
        "author": "赵以夫",
        "content": "望红渠影里，冉冉斜阳，十里堤平。\n唤起江湖梦，向沙鸥住处，细说前盟。\n水乡六月无暑，寒玉散清冰。\n笑老去心情，也将醉眼，镇为花青。\n亭亭。\n步明镜，似月浸华清，人在秋庭。\n照夜银河落，想粉香湿露，恩泽初承。\n十洲缥缈何许，风引彩舟行。\n尚忆得西施，馀情袅袅烟水汀。",
        "dynasty": "宋",
        "collection_info": null
    },
    {
        "title": "解语花 红香湿月",
        "author": "赵以夫",
        "content": "红香湿月，翠影停云，罗袜尘生步。\n并肩私语。\n知何事、暗遣玉容泣露。\n闲情最苦。\n任笑道、争妍似妒。\n倒银河，秋夜双星，不到佳期误。\n拟把江妃共赋。\n当时携手，烟水深处。\n明珠溅雨。\n凝脂滑、洗出一番铅素。\n凭谁说与。\n莫便化、彩鸾飞去。\n待玉童，双节来迎，为作芙蓉主。",
        "dynasty": "宋",
        "collection_info": null
    },
    {
        "title": "烛影摇红 乍冷还暄",
        "author": "赵以夫",
        "content": "乍冷还暄，小春时候今朝转。\n三分历日二分休，镜里清霜满。\n云幕低垂不展。\n矮窗明、红麟初暖。\n老来活计，浊酒三杯，黄庭一卷。\n万里关河，朔风吹到边声远。\n倚楼脉脉数归鸿，谁会愁深浅。\n最苦山寒日短。\n但梅花、相看岁晚。\n何人金屋，巧啭歌莺，慢调筝雁。",
        "dynasty": "宋",
        "collection_info": null
    },
    {
        "title": "薄媚 桂香消",
        "author": "赵以夫",
        "content": "桂香消，梧影瘦，黄菊迷深院。\n倚西风，看落日，长江东去如练。\n先生底事，有赋飘然。\n刚到为田园。\n独醒何为，持杯自劝。\n未能免。\n休把茱萸吟玩。\n但管年年健。\n千古事、几凭阑。\n吾生早、九十强半。\n欢娱终日，富贵何时，一笑醉乡宽。\n倒载归来，回廊月满。",
        "dynasty": "宋",
        "collection_info": null
    },
    {
        "title": "沁园春 秋入书帏",
        "author": "赵以夫",
        "content": "秋入书帏，漏箭初长，熏炉未灰。\n向酒边陶写，韩情杜思，案头料理，汉蠹秦煨。\n天有高情，世无慧眼，刚道先生是不斋。\n人都笑，这当行铺席，又不成开。\n忘怀。\n物外徘徊。\n与鸥鹭同盟两莫猜。\n似琉璃匣里，光涵牛斗，凤凰台上，声挟风雷。\n宝汞一钱，冰衔三字，浮利浮名安在哉。\n太平也，要泥金镂玉，除是公来。",
        "dynasty": "宋",
        "collection_info": null
    },
    {
        "title": "沁园春 客问吾年",
        "author": "赵以夫",
        "content": "客问吾年，吾将老矣，今五十三。\n似北海先生，过之又过，善财童子，参到无参。\n官路太行，世情沧海，何止嵇康七不堪。\n归来也，是休官令尹，有发瞿昙。\n千岩。\n秀色如蓝。\n新着个楼儿恰对南。\n看浮云自在，百般态度，长江无际，一碧虚涵。\n荔子江珧，莼羹鲈鲙，一曲春风酒半酣。\n凭阑处，正空流皓月，光满寒潭。",
        "dynasty": "宋",
        "collection_info": null
    },
    {
        "title": "沁园春 自笑声来",
        "author": "赵以夫",
        "content": "自笑声来，骨相无奇，壬三甲三。\n觉紫宸班里，都忘故步，维摩室内，添个新参。\n壮也不如，老之将至，今日将军战岂堪。\n江湖客，况诗肥贾岛，笔瘦王昙。\n纷纷纡紫脱蓝。\n送水北山人又水南。\n喜支离得佚，散材可寿，一丘自足，万象中涵。\n脍炙功名，膏盲富贵，举世黄梁梦正酣。\n知谁健，且茹芝商岭，饮菊胡潭。",
        "dynasty": "宋",
        "collection_info": null
    },
    {
        "title": "贺新郎 满酌蓬莱酒",
        "author": "赵以夫",
        "content": "满酌蓬莱酒。\n最苦是、中年作恶，送人时候。\n一夜朔风吹石裂，惊得梅花也瘦，更衣袂、严霜寒透。\n卷起潮头无丈尺，甚扁舟、拍上三江口。\n明月冷，载归否。\n分携欲折无垂柳。\n但层楼徙倚，两眉空皱。\n海阔天高无处问，万事不堪回首。\n况目断、孤鸿去后。\n玉样松鲈今正美，想子真、微笑还招手。\n且为我，饮三斗。",
        "dynasty": "宋",
        "collection_info": null
    },
    {
        "title": "贺新郎 葵扇秋来贱",
        "author": "赵以夫",
        "content": "葵扇秋来贱。\n阿谁知、初回轻暑，又教题遍。\n不是琵琶知音少，无限如簧巧啭。\n倩说似、长门休怨。\n莫把蛾眉与人妒，但疏梅、淡月深深院。\n临宝鉴，欲妆懒。\n少时声价倾粱苑。\n到中年，也曾落魄，雾收云卷。\n待入汉庭金马去，洒笔长江滚滚。\n好留取、才名久远。\n过眼荣华俱尘土，听关睢、盈耳离骚婉。\n歌不足，为嗟叹。",
        "dynasty": "宋",
        "collection_info": null
    },
    {
        "title": "贺新郎 载酒阳关去",
        "author": "赵以夫",
        "content": "载酒阳关去。\n正西湖、连天烟草，满堤晴絮。\n采翠撷芳游冶处，应和娇弦艳鼓。\n看柳外、画船无数。\n万倾琉璃浑镜净，陡风波、汹汹鱼龙舞。\n谈笑里，遽如许。\n流觞满引浇离绪。\n便东西、斜阳立马，绿波前浦。\n自是莼鲈高兴动，恰值春山杜宇。\n漫回首、软红香雾。\n咫尺佳人千里隔，望空江、明月横洲渚。\n清梦断，恨如缕。",
        "dynasty": "宋",
        "collection_info": null
    },
    {
        "title": "贺新郎 草色庭前绿",
        "author": "赵以夫",
        "content": "草色庭前绿。\n掩重门、国香伴我，画帘幽独。\n无奈熏风吹绿绮，闲理离骚旧曲。\n觉鼻观、微闻清馥。\n可是花神嫌冷淡，碧丛中、炯炯骈双玉。\n相对久，各欢足。\n冰姿带露如新沐。\n想当年、夷齐二子，独清孤竹。\n千古英雄尘土尽，凛凛西山云木。\n总付与、一尊醽醁。\n学得汉宫娇姊妹，便承恩、贮向黄金屋。\n终不似，在空谷。",
        "dynasty": "宋",
        "collection_info": null
    },
    {
        "title": "贺新郎 碾破长空绿",
        "author": "赵以夫",
        "content": "碾破长空绿。\n看银蟾、一轮似水，照人清独。\n缥缈风摇环佩碎，疑是英茎妙曲。\n忽散作、天花芬馥。\n帝子双双来洞户，炯肌肤、冰雪颜如玉。\n愁易老，意难足。\n楚江万顷疏汤沐。\n想佳人，依然携手，碧云修竹。\n葱蒨玲珑方寸许，清过千重夏木。\n速就我、同倾湘醁。\n追忆兰亭当日事，尽凄凉、也胜卢仝屋。\n应不到，羡金谷。",
        "dynasty": "宋",
        "collection_info": null
    },
    {
        "title": "贺新郎 春事浑如客",
        "author": "赵以夫",
        "content": "春事浑如客。\n趁新晴、花骢骄骏，纻衫轻窄。\n腊瓮初倾光欲动，笑把黄甘旋擘。\n更喜得、酒朋诗敌。\n陶写襟怀觞咏里，似风流、王谢当年集。\n忘尔汝，任争席。\n疏帘画舫梅妆白。\n看斜阳、波心镜面，照伊颜色。\n飘缈笙歌天上谱，一刻千金莫惜。\n谁信道、高楼占得。\n柳外暝烟人去也，但月钩、冷浸阑干湿。\n知过了，几寒食。",
        "dynasty": "宋",
        "collection_info": null
    },
    {
        "title": "汉宫春 投老归来",
        "author": "赵以夫",
        "content": "投老归来，记踏青堤上，三度逢君。\n寒窗冷淡活计，明月空尊。\n红红白白，又一番、春色撩人。\n谁信道，闲中天地，园林几见成尘。\n今夕偶无风雨，便满城箫鼓，来往纷纷。\n鳌山宝灯照夜，罗绮千门。\n珠帘尽卷，看娉婷、水上行云。\n应自笑，周郎少日，风流羽扇纶巾。",
        "dynasty": "宋",
        "collection_info": null
    },
    {
        "title": "暗香 冰花炯炯",
        "author": "赵以夫",
        "content": "冰花炯炯。\n记那回占断，春风鳌顶。\n独抱寒香，得意西湖酒初醒。\n为问玉堂富贵，争得似、山中深靓。\n向岁晚，竹翠松苍，闲伴一枝冷。\n南浦，水万顷。\n想月湿断矶，云弄疏影。\n粉英落尽。\n孤鹤长鸣夜方永。\n将见青青似豆，又迤逦、传黄风景。\n听报道、催去也，再调玉鼎。",
        "dynasty": "宋",
        "collection_info": null
    },
    {
        "title": "疏影 晴空漠膜",
        "author": "赵以夫",
        "content": "晴空漠膜。\n怪雪来底处，飘满篱落。\n元是花神，管领春风，幽香忽遍林壑。\n玉仙缓辔江城路，全不羡、扬州东阁。\n似天教、瑶佩琼裾，荐与翠尊冰勺。\n闻道儿童好语，丰年瑞覆斗，占取红萼。\n驿使飞驰，羹鼎安排，速趁良辰行乐。\n联镳一一清都客，也肯把、山翁同约。\n醉归来、梦断西窗，怕听丽谯悲角。",
        "dynasty": "宋",
        "collection_info": null
    },
    {
        "title": "尾犯 长啸蹑高寒",
        "author": "赵以夫",
        "content": "长啸蹑高寒，回首万山，空翠零乱。\n渺渺清秋，与斜阳天远。\n引光禄、清吟兴动，忆龙山、旧游梦断。\n夹衣初试，破帽多情，自笑霜蓬短。\n黄花长好在，一俯仰、节物惊换。\n紫蟹青橙，觅东篱幽伴。\n感今古、风凄霜冷，想关河、烟昏月淡。\n举杯相属，殷勤更把茱萸看。",
        "dynasty": "宋",
        "collection_info": null
    },
    {
        "title": "燕春台 绣地残英",
        "author": "赵以夫",
        "content": "绣地残英，画空飞絮，东风又送春归。\n雨足郊垧，相将翠密成帷。\n燕莺犹恋芳菲。\n向枝头、叶底依依。\n留春不住，绿波渺渺，碧草萋萋。\n锦帆开晓，彩仗迎熏，峰回路转，月淡天低。\n红云影里，群仙报道班齐。\n九奏箫韶，算人间、无此埙箎。\n步新堤。\n金鼎调羹也，梅子黄时。",
        "dynasty": "宋",
        "collection_info": null
    },
    {
        "title": "燕春台 锦里春回",
        "author": "赵以夫",
        "content": "锦里春回，玉墀天近，东风稳送雕鞯。\n祖帐移来，光流万斛金莲。\n十分香月娟娟。\n照人间、一点魁躔。\n此时新事，飞来双凤，催上甘泉。\n寻思京洛，少日芳游，柳遥禁雪，花淡宫烟。\n鳌山涌翠，通宵脆管繁弦。\n再见升平，想红云、飘缈群仙。\n看明年。\n金殿传柑宴，衮绣貂蝉。",
        "dynasty": "宋",
        "collection_info": null
    },
    {
        "title": "玉烛新 寒宽一雁落",
        "author": "赵以夫",
        "content": "寒宽一雁落。\n正万里相思，被渠惊觉。\n春风字字吹香雪，唤起西湖盟约。\n当时醉处，仿佛记、青楼珠箔。\n又不是，南国花迟，徘徊酒边慵酌。\n家山月色依然，想竹外横枝，玉明冰薄。\n而今话昨。\n空对景、怅望美人天角。\n清尊淡薄。\n便翠羽、殷勤难托。\n休品入、三叠琴心，教人瘦却。",
        "dynasty": "宋",
        "collection_info": null
    },
    {
        "title": "念奴娇 重门翠锁",
        "author": "赵以夫",
        "content": "重门翠锁，笑侯鲭断绝，又逢寒食。\n社瓮初开春浩荡，荠蕨漫山谁摘。\n榆火传新，柳绵吹老，愁绪空千忆。\n百花过了，游蜂将次成蜜。\n追思共醉西湖，诗朋馀几，俯仰成悲恻。\n月射波心光万丈，犹想当时颜色。\n黄鹄翩翩，白驹皎皎，莫待山灵勒。\n金貂箬笠，问渠还肯相易。",
        "dynasty": "宋",
        "collection_info": null
    },
    {
        "title": "念奴娇 尊前一笑",
        "author": "赵以夫",
        "content": "尊前一笑，问梅花消息，几枝开遍。\n咳唾随风人似玉，寒夜春生酒面。\n故里天遥，殊乡岁晚，忍对骊驹宴。\n无情潮汐，可能为我留恋。\n目断雪棹烟帆，匆匆轻别，岂是如鸿燕。\n要趁盘椒供燕喜，舞袖斓斑双旋。\n屈指重来，扬鞭催去，想在金銮殿。\n云萍无据，莫辞蘸甲深劝。",
        "dynasty": "宋",
        "collection_info": null
    },
    {
        "title": "念奴娇 梅花度曲",
        "author": "赵以夫",
        "content": "梅花度曲，被多情勾引，枝枝看遍。\n暗忆孤山今夜月，疏影横斜镜面。\n萼绿凌风，云英怯冷，未放瑶池宴。\n人间蜂蝶，也知无计迷恋。\n闻道管领多才，清词好句，泥落空梁燕。\n好换蕊珠供彩笔，莫待随风面旋。\n千岁蟠虬，双栖么凤，咫尺蓬莱殿。\n湖边春暗，料应日日酬劝。",
        "dynasty": "宋",
        "collection_info": null
    },
    {
        "title": "风流子 忆惜少年日",
        "author": "赵以夫",
        "content": "忆惜少年日，吴江上、长啸步垂虹。\n看飞出玉轮，十分端正，幻成冰壑，一碧澄空。\n当此际，醉魂游帝所，凉袂扬秋风。\n桂殿凤笙，妙音何处，莼羹鲈脍，清兴谁同。\n今宵欢娱地，千钧笔、模写拟付良工。\n无奈云沈顾兔，雨挂痴龙。\n误骚客宿吟，杯仙梦醉，负他佳节，戏我衰翁。\n毕竟孤光长在，后夜重逢。",
        "dynasty": "宋",
        "collection_info": null
    },
    {
        "title": "二郎神 一江渌净",
        "author": "赵以夫",
        "content": "一江渌净，算阅尽、燕鸿来去。\n便系日绳长，修蟾斧妙，教驻韶华未许。\n白白红红多多态，问底事、东皇无语。\n但碧草烟淡，落花流水，不堪回伫。\n晴雨。\n陡寒乍热，清阴庭户。\n任诗卷抛荒，棋秤休务，寂寞风帘舞絮。\n我酌君斟，我词君唱，谁似卿卿箫史。\n拼酩酊，断送春归，恰好听鸠呼妇。",
        "dynasty": "宋",
        "collection_info": null
    },
    {
        "title": "二郎神 野塘暗碧",
        "author": "赵以夫",
        "content": "野塘暗碧，渐点点、翠钿明镜。\n想昼永珠帘，人闲金屋，时倚妆台照影。\n睡起阑干凝思处，漫数尽、归鸦栖暝。\n知月下莺黄，云边蛾绿，为谁低整。\n曾倩。\n雁传鹊报，心期千定。\n奈柳絮浮云，桃花流水，长是参差不并。\n莫怨春归，莫愁柘老，蚕已三眠将醒。\n肠断句，枉费丹青，漠漠水遥烟回。",
        "dynasty": "宋",
        "collection_info": null
    },
    {
        "title": "木兰花慢 玉梅吹霁雪",
        "author": "赵以夫",
        "content": "玉梅吹霁雪，觉和气、满南州。\n更连夕晴光，一番小雨，朝霭全收。\n人情不知底事，但黄童白叟总追游。\n驾海千寻彩岫，涨空万点星球。\n风流。\n秀色明眸。\n金莲步、度轻柔。\n任往来燕席，香风引舞，清官随讴。\n何曾见痴太守，已登车、去也又迟留。\n人似多情皓月，十分照我当楼。",
        "dynasty": "宋",
        "collection_info": null
    },
    {
        "title": "满江红 倾国精神",
        "author": "赵以夫",
        "content": "倾国精神，娇无力、亭亭向谁。\n还知否，羞沈月姊，妒杀风姨。\n满地胭脂春欲老，平池翡翠水新肥。\n祗花王、富贵占韶光，真绝奇。\n香暗动，人未知。\n翻玉拍，度金衣。\n任轻红殷紫，对景偏宜。\n闻道洛阳夸此地，因思京国太平时。\n向沈香亭北按新词，乘醉归。",
        "dynasty": "宋",
        "collection_info": null
    },
    {
        "title": "摸鱼儿 古城阴、一川新浸",
        "author": "赵以夫",
        "content": "古城阴、一川新浸，天然尘外幽绝。\n谁家幻出千机锦，疑是蕊仙云织。\n环燕席。\n便纵有万花，此际无颜色。\n清风两腋。\n炯玉树森前，碧筒满注，共作醉乡客。\n长堤路，还忆西湖景物。\n游船曾点空碧。\n当时总负凌云气，俯仰顿成今昔。\n愁易极。\n更对景销凝，怅望天西北。\n归来日夕。\n但展转无眠，风櫺水馆，冷浸五更月。",
        "dynasty": "宋",
        "collection_info": null
    },
    {
        "title": "水龙吟 塞楼吹断梅花",
        "author": "赵以夫",
        "content": "塞楼吹断梅花，晓风瑟瑟添凄咽。\n关河万里，烟尘四野，眼前都别。\n击楫功名，椎锋意气，是人都说。\n问周郎何日，小乔到手，为君赋，酹江月。\n休把愁肠暗结。\n又相将、鲁云书节。\n锦围放密，金樽任满，歌声莫歇。\n赢得朝朝，半醒半醉，佯痴佯劣。\n尽瞢腾，深入无何，管甚须鬓成雪。",
        "dynasty": "宋",
        "collection_info": null
    },
    {
        "title": "水龙吟 谁家明镜飞空",
        "author": "赵以夫",
        "content": "谁家明镜飞空，海天绀碧浮秋霁。\n西风淡荡，纤云卷尽，小星疑坠。\n宇宙冰壶，襟怀玉界，飘然仙思。\n炯灵犀一点，蟾辉万丈，长相射、清清地。\n祗又桂花长好，照人间、几番荣悴。\n年年此夕，持杯嚼露，挥毫翻水。\n宝瑟凄清，玉箫飘缈，佩环声碎。\n唤谪仙起舞，古今同梦，不知何世。",
        "dynasty": "宋",
        "collection_info": null
    },
    {
        "title": "水调歌・水调 竞渡楚乡事",
        "author": "赵以夫",
        "content": "竞渡楚乡事，夸胜锦缠头。\n湖光渌净，转胜雪浪舞潜虬。\n刚道琉璃宝苑，移作水晶珠阙，鳌顶出中流。\n一钓惊天地，能动此心不。\n活千年，封万户，等虚舟。\n渺然身世，烟水浩荡一沙鸥。\n听得长淮风景，唤起离骚往恨，杜若满汀洲。\n相对老榕下，五月已先秋。",
        "dynasty": "宋",
        "collection_info": null
    },
    {
        "title": "双瑞莲 千机云锦里",
        "author": "赵以夫",
        "content": "千机云锦里。\n看并蒂新房，骈头芳蕊。\n清标艳态，两两翠裳霞袂。\n似是商量心事。\n倚绿叶、无言相对。\n天蘸水。\n彩舟过处，鸳鸯惊起。\n飘缈漾影摇香，对刘阮风流，双仙姝丽。\n闲情不断，犹恋人间欢会。\n莫待西风吹老，荐玉醴、碧筒拼醉。\n清露底。\n明月一襟归思。",
        "dynasty": "宋",
        "collection_info": null
    },
    {
        "title": "桂枝香 水天一色",
        "author": "赵以夫",
        "content": "水天一色。\n正四野秋高，千古愁极。\n多少黄花密意，付他欢伯。\n楼前马戏星球过，又依稀、东徐陈迹。\n一时豪俊，风流济济，酒朋诗敌。\n画不就、江东暮碧。\n想阅尽千帆，来往潮汐。\n烟草萋迷，此际为谁心恻。\n引杯抚剑凭高处，黯消魂、目断天北。\n至今人笑，新亭坐间，泪珠空滴。",
        "dynasty": "宋",
        "collection_info": null
    },
    {
        "title": "桂枝香 青霄望极",
        "author": "赵以夫",
        "content": "青霄望极。\n际万里月明，无点云色。\n一片冰壶世界，水乡先得。\n年年客里惊秋半，倚西风、鬓华吹白。\n觅闲无路，相逢且醉，好天凉夕。\n听曲曲、仙韶促拍。\n趁画舸飞空，雪浪翻激。\n行乐风流，暗省旧时京国。\n插空翠巇连星麓，但波痕、浮动金碧。\n不如归去，扁舟五湖，钓竿渔笛。",
        "dynasty": "宋",
        "collection_info": null
    },
    {
        "title": "永遇乐 云雁将秋",
        "author": "赵以夫",
        "content": "云雁将秋，露萤照夜，凉透窗户。\n星网珠疏，月奁金小，清绝无点暑。\n天孙河鼓，东西相望，隐隐光流华渚。\n妆楼上，青瓜玉果，多少呆儿痴女。\n金针暗度，珠丝密结，便有系人心处。\n经岁离思，霎时欢爱，愁绪空万缕。\n人间天上，一般情味，枉了锦笺嘱付。\n又何似，吹笙仙子，跨黄鹤去。",
        "dynasty": "宋",
        "collection_info": null
    },
    {
        "title": "鹊桥仙 翠绡心事",
        "author": "赵以夫",
        "content": "翠绡心事，红楼欢宴，深夜沈沈无暑。\n竹边荷外再相逢，又还是、浮云飞去。\n锦笺尚湿，珠香未歇，空惹闲愁千缕。\n寻思不似鹊桥人，犹自得、一年一度。",
        "dynasty": "宋",
        "collection_info": null
    },
    {
        "title": "虞美人 天凉来傍荷花饮",
        "author": "赵以夫",
        "content": "天凉来傍荷花饮。\n携手看云锦。\n城头玉漏已三更。\n耳畔微闻新雁、几声声。\n兰膏影里春山秀。\n久立还成皱。\n酒阑天外月华流。\n我醉欲眠、卿且去来休。",
        "dynasty": "宋",
        "collection_info": null
    },
    {
        "title": "虞美人 素娥冷淡愁无奈",
        "author": "赵以夫",
        "content": "素娥冷淡愁无奈。\n小作施朱态。\n霓裾霞佩下瑶台。\n一朵绿云围绕、送春来。\n玄霜捣尽丹砂就。\n拼醉长生酒。\n羡君幽壑狎流年。\n把住西风长对、广寒仙。",
        "dynasty": "宋",
        "collection_info": null
    },
    {
        "title": "荔枝香近・荔枝香 翡翠丛中",
        "author": "赵以夫",
        "content": "翡翠丛中，万点星球小。\n怪得鼻观香清，凉馆熏风透。\n冰盘快剥轻红，滑凝水晶皱。\n风姿，姑射仙人正年少。\n红尘一骑，曾博妃子笑。\n休比葡萄，也尽压江瑶倒。\n诗情放逸，更判琼浆和月酹。\n细度冰霜新调。",
        "dynasty": "宋",
        "collection_info": null
    },
    {
        "title": "西江月 几点垂垂北斗",
        "author": "赵以夫",
        "content": "几点垂垂北斗，一床悄悄西风。\n山河天地点尘空。\n月殿蟾蜍欲动。\n舌本琼浆甘彻，鼻端玉蕊香通。\n棋边切莫笑衰翁。\n个里本来空洞。",
        "dynasty": "宋",
        "collection_info": null
    },
    {
        "title": "一落索 露蕊香肌娇秀",
        "author": "赵以夫",
        "content": "露蕊香肌娇秀。\n燕脂微透。\n蕊宫仙子驾祥鸾，被风卷、霞衣皱。\n轻翦倩他红袖。\n簪来盈首。\n直须沈醉此花前，怕花到、明朝瘦。",
        "dynasty": "宋",
        "collection_info": null
    },
    {
        "title": "青玉案 水亭横枕荷花浦",
        "author": "赵以夫",
        "content": "水亭横枕荷花浦。\n觉水面、香来去。\n亭上佳人云态度。\n天然娇韵，十分撋就，唱尽黄金缕。\n耳边低道清无暑。\n我欲卿卿卿且住。\n自笑风情衰几许。\n一床明月，五更残梦，不到阳台路。",
        "dynasty": "宋",
        "collection_info": null
    },
    {
        "title": "小重山 一种分香自月宫",
        "author": "赵以夫",
        "content": "一种分香自月宫。\n人间清绝处，小山丛。\n谁将仙米掷虚空。\n丹砂碎，糁遍碧云中。\n好是窦家风。\n年年秋色里，又香浓。\n风流全在主人翁。\n青青鬓，相映脸潮红。",
        "dynasty": "宋",
        "collection_info": null
    },
    {
        "title": "谒金门 梅共雪",
        "author": "赵以夫",
        "content": "梅共雪。\n着个玉人三绝。\n醉倒醉乡无宝屑。\n照人些子月。\n催得花王先发。\n一曲阳春圆滑。\n疑是嵬坡留锦袜。\n至今香未歇。",
        "dynasty": "宋",
        "collection_info": null
    },
    {
        "title": "醉蓬莱 正三边月静",
        "author": "赵以夫",
        "content": "正三边月静，万国年丰，菊多梅小。\n吐玉擎香，蔼黄都清晓。\n龙驾徐驱，貂冠夹侍，天也和人笑。\n紫陌欢谣，如今事事，胜端平好。\n玉带垂虹，衮衣华日，秋水精神，臞仙容貌。\n长对凝旒，不羡商岩老。\n胸次干坤，掌中霖雨，造化知多少。\n便好重将，绛人甲子，数中书考。",
        "dynasty": "宋",
        "collection_info": null
    },
    {
        "title": "凤归云 正愁予",
        "author": "赵以夫",
        "content": "正愁予，可堪去马便骈骈。\n拟折一枝。\n堤上万垂丝。\n离思无边，离席易散，落日照清漪。\n苦是禁城催鼓，虚床难寐，梦魂无路归飞。\n陡寒还热，急雨随晴，化工无准，将息偏难，更向分携处、立多时。\n吟鬓凋霜，世味嚼蜡，病骨怯朝衣。\n我有一壶风月，荔丹芝紫，约君同话心期。",
        "dynasty": "宋",
        "collection_info": null
    },
    {
        "title": "芰荷香 倚晴空",
        "author": "赵以夫",
        "content": "倚晴空。\n爱湖光潋滟，楼影青红。\n彩丝金黍，水边还又相逢。\n怀沙人问，二千年、犹带酸风。\n骚人洒墨香浓。\n幽情要眇，雅调惺松。\n天上菖蒲五色，倩掺掺素手，分入雕锺。\n新欢往恨，一时付与歌童。\n斜阳正好，且留连、休要匆匆。\n应须倒尽郫筒。\n归鞭笑指，月挂苍龙。",
        "dynasty": "宋",
        "collection_info": null
    },
    {
        "title": "咏兰",
        "author": "赵以夫",
        "content": "一朵俄生几案光，尚如逸士气昂藏。\n秋风试与平章看，何似当时林下香。",
        "dynasty": "宋",
        "collection_info": null
    },
    {
        "title": "句",
        "author": "赵以夫",
        "content": "片云不隔梅花月。",
        "dynasty": "宋",
        "collection_info": null
    }
]