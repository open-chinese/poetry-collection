[
    {
        "title": "罗汉石",
        "author": "曾季貍",
        "content": "吾闻大幻师，种种示方便。\n虽于土石中，神力亦周遍。\n君看此翠琅，乃有罗汉面。\n殷勤作礼相，形质皆可辨。\n初观顶相殊，次观双足现。\n僧袍如轻绡，风举势转旋。\n得非方广尊，影落此石片。\n千年磨不尽，若坚金百炼。\n我来一瞻敬，赞叹未曾见。\n摩挲谛玩久，欲去反留恋。\n叮咛善守护，尊者俱神变。\n会当清夜阑，神光照金殿。",
        "dynasty": "宋",
        "collection_info": null
    },
    {
        "title": "灵谷山",
        "author": "曾季貍",
        "content": "旧闻伯子记，已得灵谷名。\n隠然望此州，奇胜称山灵。\n悬崖泻瀑布，如高屋建瓴。\n乔松数十丈，下有千岁苓。\n仄足行鸟道，势欲抟青冥。\n仙事虽渺茫，幽讨未忘情。\n高秋八月后，择胜来经行。\n黄冠两三人，淡然亦忘形。\n烟霞到几席，爽气来户庭。\n瘦笻閒指点，老瓦同注倾。\n惭非换鹅手，不敢临黄庭。\n或可联石鼎，未必让弥明。\n重阳无十日，黄菊渐向荣。\n佳哉此天气，一笑未易营。\n但愿脚力健，年年此寻盟。",
        "dynasty": "宋",
        "collection_info": null
    },
    {
        "title": "跃马泉",
        "author": "曾季貍",
        "content": "山灵从何来，崩腾跃万马。\n初疑夫差军，水犀光照夜。\n又疑阏于战，声撼武安马。\n森然毛骨竦，舌拄不能下。\n对此神骖姿，可以一战霸。",
        "dynasty": "宋",
        "collection_info": null
    },
    {
        "title": "五星泉",
        "author": "曾季貍",
        "content": "五星耀寒芒，直射入九渊。\n化为石泉眠，位置相联绵。\n相映璧月夜，上下争珠连。\n星光本游空，着地今何然。\n得非泉石癖，如我老不悛。",
        "dynasty": "宋",
        "collection_info": null
    },
    {
        "title": "宿正觉寺",
        "author": "曾季貍",
        "content": "正觉江边寺，风烟罨画然。\n庭罗合抱树，门泊钓鱼船。\n暮雨凉初过，中秋月正圆。\n无人来共赏，独自占江天。",
        "dynasty": "宋",
        "collection_info": null
    },
    {
        "title": "白水寺",
        "author": "曾季貍",
        "content": "暂假僧房憩，炎蒸觉顿忘。\n谁知六月雨，已似九秋凉。\n石径苔痕滑，稻花田水香。\n鸣蝉休聒耳，容我此徜徉。",
        "dynasty": "宋",
        "collection_info": null
    },
    {
        "title": "苦竹行",
        "author": "曾季貍",
        "content": "碧草送春晚，绿阴迎夏凉。\n轻风摇细麦，浅水出新秧。\n岁月催人老，田园引兴长。\n一廛如可办，吾亦学耕桑。",
        "dynasty": "宋",
        "collection_info": null
    },
    {
        "title": "金石台",
        "author": "曾季貍",
        "content": "江上岧峣百尺台，摩挲尘迹但徘徊。\n不辞浊酒三杯醉，坐对晴空万里开。\n楚泽风烟随处好，仙家桃李有谁栽。\n黄花过了梅花发，待我扶藜得復来。",
        "dynasty": "宋",
        "collection_info": null
    },
    {
        "title": "南湖",
        "author": "曾季貍",
        "content": "葛巾藜杖兴何长，为爱南湖六月凉。\n雨在山头作云气，风来水面散荷香。\n登临稍喜市声远，徙倚犹嫌归兴忙。\n后日重来携枕簟，不妨午梦到斜阳。",
        "dynasty": "宋",
        "collection_info": null
    },
    {
        "title": "积翠楼  其一",
        "author": "曾季貍",
        "content": "手扪霄汉摘天星，脚踏丹梯最上层。\n须信神仙足官府，能令鸡犬亦飞昇。",
        "dynasty": "宋",
        "collection_info": null
    },
    {
        "title": "积翠楼  其二",
        "author": "曾季貍",
        "content": "少日便怀丘壑情，看山看水饱曾经。\n如今积翠楼头望，看尽江南未了青。",
        "dynasty": "宋",
        "collection_info": null
    },
    {
        "title": "西隠寺",
        "author": "曾季貍",
        "content": "彷佛儿时住此间，重来不记旧山川。\n却因坐久僧相问，细数如今二十年。",
        "dynasty": "宋",
        "collection_info": null
    },
    {
        "title": "疏山道中",
        "author": "曾季貍",
        "content": "村深谷鸟近人鸣，暮霭收时雨又晴。\n极目春山随处好，笋舆穿尽绿阴行。",
        "dynasty": "宋",
        "collection_info": null
    },
    {
        "title": "苦竹舟行",
        "author": "曾季貍",
        "content": "船头触处浪花生，船尾随人山影行。\n一水到家能几许，顺流东下片时程。",
        "dynasty": "宋",
        "collection_info": null
    },
    {
        "title": "危全枫祠",
        "author": "曾季貍",
        "content": "香火颓然寄梵宫，精英不与众禅同。\n临川千古人心在，犹说当年保障功。",
        "dynasty": "宋",
        "collection_info": null
    },
    {
        "title": "疏山",
        "author": "曾季貍",
        "content": "来往疏山四十年，主人与客两华颠。\n此心不改澄河见，往事休论过鸟然。\n无復仙舟遗迹在，空余矮叔一灯传。\n危亭独上穷登眺，古木苍藤绕暮烟。",
        "dynasty": "宋",
        "collection_info": null
    },
    {
        "title": "杨源寺",
        "author": "曾季貍",
        "content": "落日郊原独杖藜，偶寻萧寺坐移时。\n下临稻垄如棋局，细数僧房似蜜脾。\n风裏长松能远韵，霜余残菊尚多姿。\n因吟竹院诗人语，笑我劳生力已疲。",
        "dynasty": "宋",
        "collection_info": null
    },
    {
        "title": "疏山三首  其一",
        "author": "曾季貍",
        "content": "江南九月未飞霜，木叶萧萧已半黄。\n行遍疏山山下路，满山唯有桂花香。",
        "dynasty": "宋",
        "collection_info": null
    },
    {
        "title": "疏山三首  其二",
        "author": "曾季貍",
        "content": "垍湖潭畔呼舟渡，苦竹林边策杖回。\n衣湿为穿山雨过，手香因折野梅来。",
        "dynasty": "宋",
        "collection_info": null
    },
    {
        "title": "疏山三首  其三",
        "author": "曾季貍",
        "content": "草封支径路欲断，雨洗野花山更寒。\n西岭东冈烟漠漠，南溪北涧水潺潺。",
        "dynasty": "宋",
        "collection_info": null
    },
    {
        "title": "鸣玉泉",
        "author": "曾季貍",
        "content": "何人邀我来，白昼朝钧天。\n千官正杂沓，佩有苍玉悬。\n衝牙互击触，远韵声泠然。\n律吕相应和，宫征更相宣。\n应笑居鄛人，玉斗空碎捐。",
        "dynasty": "宋",
        "collection_info": null
    },
    {
        "title": "梅花",
        "author": "曾季貍",
        "content": "桃李艷阳态，笑我不入时。\n松竹贫贱交，却是同襟期。",
        "dynasty": "宋",
        "collection_info": null
    },
    {
        "title": "桃花",
        "author": "曾季貍",
        "content": "衣裁缃缬态纤秾，犹在瑶池午醉中。\n嫌近清明时节令，趁渠新火一番红。",
        "dynasty": "宋",
        "collection_info": null
    },
    {
        "title": "秦女行",
        "author": "曾季貍",
        "content": "妾家家世居淮海，郎罢声名传海内。\n自从贬死古藤州，门户凋零三十载。\n可怜生长深闺裏，耳濡目染知文字。\n亦尝强学谢娘诗，未敢女子称博士。\n年长以来逢世乱，黄头鲜卑来入汉。\n妾身亦復堕兵间，往事不堪回首看。\n飘然一身逐胡儿，被驱不异犬与鸡。\n奔驰万里向沙漠，天长地久无还期。\n北风萧萧易水寒，雪花席地经燕山。\n千杯虏酒安能醉，一曲琵琶不忍弹。\n吞声饮恨从谁诉，偶然信口题诗句。\n眼前有路可还乡，马上无人容我去。\n诗成吟罢只茫然，岂意汉地能流传。\n当时情绪亦可想，至今闻者犹悲酸。\n忆昔中郎有女子，亦陷虏中垂一纪。\n暮年不料逢阿瞒，厚币赎之归故里。\n惜哉此女不得如，终竟老死留穹庐。\n空余诗话传悽恻，不减胡笳十八拍。",
        "dynasty": "宋",
        "collection_info": null
    },
    {
        "title": "雷公保国寺画壁",
        "author": "曾季貍",
        "content": "我游保国三十年，昔者童稚今华颠。\n僧非昔人屋亦改，仰视乔木皆参天。\n惟余画壁屹相向，尘封蛛网犹依然。\n空王龙钟曳杖立，弥勒游戏挑囊眠。\n不知寺已几兴废，独此经久无变迁。\n我来摩挲三太息，欲去不忍空留连。\n丁宁老僧为守护，慎勿破壁随云烟。\n作诗仍以示来者，此诗此画当俱传。",
        "dynasty": "宋",
        "collection_info": null
    },
    {
        "title": "憩雷公山",
        "author": "曾季貍",
        "content": "酒薄饮难醉，山寒梦不成。\n窗间残月影，枕上晓钟声。\n邱壑平生事，山林少日情。\n白头翁老矣，数亩未经营。",
        "dynasty": "宋",
        "collection_info": null
    },
    {
        "title": "金沙寺",
        "author": "曾季貍",
        "content": "古寺同真率，君家更秩筵。\n酒杯无算饮，橘树不论钱。\n胜日携佳客，曾来是去年。\n莫嫌频至此，直为主人贤。",
        "dynasty": "宋",
        "collection_info": null
    },
    {
        "title": "宿正觉寺",
        "author": "曾季貍",
        "content": "古寺荒凉甚，秋风更飒然。\n殿焚犹有础，僧老不知年。\n但可扶藜至，无因假榻眠。\n钟鱼久寂寞，谁施一囊钱。",
        "dynasty": "宋",
        "collection_info": null
    },
    {
        "title": "宝应寺",
        "author": "曾季貍",
        "content": "檀心素面水沉香，一架清阴满院凉。\n莫道春归无觅处，春归却在赞公房。",
        "dynasty": "宋",
        "collection_info": null
    },
    {
        "title": "宿正觉寺",
        "author": "曾季貍",
        "content": "月落僧窗暗，衾单客梦惊。\n鸡鸣催客起，犬吠恶人行。\n蓐食事已毕，膏车天未明。\n畏涂饥饿岁，哪得事宵征。",
        "dynasty": "宋",
        "collection_info": null
    },
    {
        "title": "相峰寺",
        "author": "曾季貍",
        "content": "一灯投宿阿兰若，雨过凉生夜气清。\n何许秋声惊客梦，檐间不断一铃鸣。",
        "dynasty": "宋",
        "collection_info": null
    },
    {
        "title": "陪张舍人出郊",
        "author": "曾季貍",
        "content": "官桠千寻大，清溪五尺流。\n眼看春事适，心与老农谋。\n节物年年好，田园事事幽。\n缓归陪皂盖，觅句待苏州。",
        "dynasty": "宋",
        "collection_info": null
    },
    {
        "title": "句  其一",
        "author": "曾季貍",
        "content": "悠悠造物何所为，贤愚共滞令人悲。\n男儿不恨功名晚，功名必在老大时。",
        "dynasty": "宋",
        "collection_info": null
    },
    {
        "title": "句  其二",
        "author": "曾季貍",
        "content": "好事不知谁尔汝，还能郭索到樽前。",
        "dynasty": "宋",
        "collection_info": null
    },
    {
        "title": "句  其三",
        "author": "曾季貍",
        "content": "甘餐不美鸩，毒终非可戒。",
        "dynasty": "宋",
        "collection_info": null
    },
    {
        "title": "句  其四",
        "author": "曾季貍",
        "content": "远及水中蟹，直以投葅醢。",
        "dynasty": "宋",
        "collection_info": null
    },
    {
        "title": "句  其五",
        "author": "曾季貍",
        "content": "故人怜我贫，走送不待买。",
        "dynasty": "宋",
        "collection_info": null
    },
    {
        "title": "句  其六",
        "author": "曾季貍",
        "content": "朝来蟹眼方新试，昨夜灯花早得知。",
        "dynasty": "宋",
        "collection_info": null
    },
    {
        "title": "句  其七",
        "author": "曾季貍",
        "content": "惟有山茶殊奈久，独能探月占春风。",
        "dynasty": "宋",
        "collection_info": null
    }
]