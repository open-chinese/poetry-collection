[
    {
        "uuid": "5ba290d92eeb176caba5bcf2ea70b45c",
        "title": "省题诗二十一首 天骥呈才",
        "author": "王棨",
        "content": "马知因圣出，才本自天生。\n驵骏何烦隐，权奇愿尽呈。\n电从双眼落，云向四蹄轻。\n过去王良喜，嘶来伯乐惊。\n绝尘惭逸步，曳练议能名。\n唯待金鞭下，春风紫陌情。",
        "dynasty": "唐",
        "collection_info": null
    },
    {
        "uuid": "11e85c1b827d3f67c36e08fd8124fe66",
        "title": "省题诗二十一首 上德不德",
        "author": "王棨",
        "content": "何从称上德，舍德德方全。\n圣者如非圣，贤者不自贤。\n海宁言我广，神岂谓予玄。\n伐善功难立，无为化易宣。\n[道]惟闻邃古，理亦愧先天。\n欲述犹龙旨，应忘得意筌。",
        "dynasty": "唐",
        "collection_info": null
    },
    {
        "uuid": "27edc29c4712382c84fa9955f65c0b99",
        "title": "省题诗二十一首 农祥晨正",
        "author": "王棨",
        "content": "玉律方移候，农祥已向晨。\n昭回当午地，皎洁向天津。\n北陆收残冻，东皋见早春。\n影浮佳气动，光射曙云新。\n千亩功将起，三推礼欲申。",
        "dynasty": "唐",
        "collection_info": null
    },
    {
        "uuid": "39773271ce29026db25dbdd502d9ebd7",
        "title": "省题诗二十一首 咏白",
        "author": "王棨",
        "content": "非青玄赤黄，正色配金方。\n鱼表周王德，麟呈汉帝祥。\n寒来边草远，春至岭梅芳。\n曳练闻良马，衔钩见瑞狼。\n张苍肥似瓠，潘岳鬓如霜。\n虚室能生后，方知守黑长。",
        "dynasty": "唐",
        "collection_info": null
    },
    {
        "uuid": "b9331042ebd6e1e360d012518a3186d2",
        "title": "省题诗二十一首 咏菊",
        "author": "王棨",
        "content": "秋来多野菊，节应[有]黄花。\n閒叶玉如栗，满藂金出沙。\n池边迷瑞鹄，洞裏悟仙牙。\n蘂散非红豓，香飘异[绮]葩。\n赠诗宜魏帝，泛酒称陶家。\n明日登高处，期君手不赊。",
        "dynasty": "唐",
        "collection_info": null
    },
    {
        "uuid": "cf90f58cf33e6c6a43dc04f78415c536",
        "title": "省题诗二十一首 咏清",
        "author": "王棨",
        "content": "洁澈浮天色，锵洋入乐声。\n露零金掌满，冰结玉壸盈。\n屏障排云母，帘栊动水精。\n南山秋雨霁，北牖晚风生。\n裴楷当年意，胡威近日名。\n未知尧舜化，寰宇一时清。\n。",
        "dynasty": "唐",
        "collection_info": null
    },
    {
        "uuid": "8961dbf2613c7f08501bfb70220701a2",
        "title": "省题诗二十一首 月前菊",
        "author": "王棨",
        "content": "秋菊近重阳，原头復道旁。\n藂滋寒露绿，花绽晚风黄。\n蘗染枝枝艳，星分处处芳。\n乍疑金散野，遥误叶经霜。\n篱下何人采，罇中满座香。\n唯应未归客，对此欲沾裳。",
        "dynasty": "唐",
        "collection_info": null
    },
    {
        "uuid": "5e93b30780727189bcb29a1b91985be6",
        "title": "省题诗二十一首 上巳日曲江锡宴羣臣",
        "author": "王棨",
        "content": "池散暮春景，君垂晞露恩。\n妙音迴舜乐，浓味降尧罇。\n诏出倾兰省，筵开对杏园。\n轻涟摇彩舰，芳草映华轩。\n禊事辉朝曲，欢声彻帝门。\n常陪观者列，低首望余暄。",
        "dynasty": "唐",
        "collection_info": null
    },
    {
        "uuid": "b1aebb41aae9268ebf3cbedda019f77a",
        "title": "省题诗二十一首 甸服耆旧望籍千亩",
        "author": "王棨",
        "content": "不展三推礼，如今已几年。\n郊畿春又至，父老颈空延。\n扶杖沟塍侧，倾心日月边。\n[望恩]情倍百，流目地方千。\n未覩公卿从，长愁犬马先。\n幸同黄耇意，因此愿闻天。",
        "dynasty": "唐",
        "collection_info": null
    },
    {
        "uuid": "58751b04fe725468ecce0c7f32e27ecd",
        "title": "省题诗二十一首 晓日禁林闻清漏",
        "author": "王棨",
        "content": "晓过宫垣侧，犹闻漏水频。\n清音传五夜，山影值三春。\n露碎金壶滴，风和玉佩振。\n依稀连鳯沼，髣髴辨鸡人。\n温树初凝雾，彤闱渐向晨。\n若非鸳鹭伴，谁此继香尘。",
        "dynasty": "唐",
        "collection_info": null
    },
    {
        "uuid": "1e32398109dc122d7fbbf078e5eb0faf",
        "title": "省题诗二十一首 未明求衣",
        "author": "王棨",
        "content": "夙夜宁无准，忧勤事万机。\n良宵犹未曙，深殿早求衣。\n长乐钟纔动，华胥梦已归。\n丝纶传紫禁，黼黻进彤闱。\n被处烛仍在，垂时星始稀。\n岂（一作「恭」）惟汉文帝，因此致巍巍。\n。",
        "dynasty": "唐",
        "collection_info": null
    },
    {
        "uuid": "46a96e7ea2cdc9074441a6c769f88b10",
        "title": "省题诗二十一首 寒雨滴空阶",
        "author": "王棨",
        "content": "霏霏飘永夜，滴滴落空阶。\n自有路歧恨，那堪离别怀。\n檐前声乍碎，枕畔梦全乖。\n远与岩泉杂，微将漏水谐。\n天涯思旧友，法上忆閒斋。\n坐到空庭晓，残云带石崖。",
        "dynasty": "唐",
        "collection_info": null
    },
    {
        "uuid": "2780e96ea707b87325c649a5cae7da1e",
        "title": "省题诗二十一首 山明松雪",
        "author": "王棨",
        "content": "高树录轩晓，长松带雪明。\n景疑残月在，林似野云横。\n密叶缘多亚，修条被压倾。\n曙空连嶂白，寒气到檐清。\n影杂青牛重，光迷皓鹤惊。\n披衣凝望久，无限剡溪情。",
        "dynasty": "唐",
        "collection_info": null
    },
    {
        "uuid": "1047e76062d28a5a061627e01751503c",
        "title": "省题诗二十一首 元日端门肆赦",
        "author": "王棨",
        "content": "史官开圣历，天子御层楼。\n寿[域]（城）南山色，恩波东海流。\n绕栏生杞梓，当槛簇貔貅。\n日月祥光近，山河喜气浮。\n兆人瞻鳯扆，万里御皇猷。\n欲识春生处，鸡竿最上头。",
        "dynasty": "唐",
        "collection_info": null
    },
    {
        "uuid": "7ec8a2bac602474e09cdc8850c47482b",
        "title": "省题诗二十一首 原隰荑绿柳",
        "author": "王棨",
        "content": "晴郊浮淑气，疎柳发柔荑。\n嫩翠原头徧，巨丝隰畔低。\n和烟方郁郁，伴草欲萋萋。\n叶少眉难短，条新带未齐。\n离人心已醉，游客步初迷。\n无限迁乔意，芳菲正好栖。",
        "dynasty": "唐",
        "collection_info": null
    },
    {
        "uuid": "ca488e2d910a91cefa93e5927064b21f",
        "title": "省题诗二十一首 风中琴",
        "author": "王棨",
        "content": "虚檐来晓吹，横榻有瑶琴。\n暗报青苹叶，潜生绿绮音。\n数声随籁去，余响人堂深。\n徽假大王按，弦因少女吟。\n如筝飘阁上，似瑟鼓江浔。\n若与钟期会，还知天地心。",
        "dynasty": "唐",
        "collection_info": null
    },
    {
        "uuid": "5ed5d07c234136e7988fe07700a0c51c",
        "title": "省题诗二十一首 文不加点",
        "author": "王棨",
        "content": "娱宾初命赋，摛翰已堪夸。\n思发才无滞，文成点不加。\n笔端舒锦绣，手下走龙蛇。\n罢益银钩势，休添丽泽华。\n误蝇宁復见，倚马未为嘉。\n有愧当明试，含毫到日斜。",
        "dynasty": "唐",
        "collection_info": null
    },
    {
        "uuid": "232a73004d12c7c04e4401781d7ee7a3",
        "title": "省题诗二十一首 曲江春望",
        "author": "王棨",
        "content": "暇日来南陌，春晴望曲江。\n地方骈绮席，城过拂霓幢。\n宝塔摇铃铎，云楼闢璅窗。\n落风花片片，掠水燕双双。\n游女红银䡝，王孙白玉缸。\n莫论仙禁裏，祗此见雄邦。",
        "dynasty": "唐",
        "collection_info": null
    },
    {
        "uuid": "19bb88c4c18472067cef6aed63fe3f15",
        "title": "省题诗二十一首 边城晓角",
        "author": "王棨",
        "content": "十年抛故国，五夜在边城。\n月照沙千里，风吹角一声。\n清音飘远戍，残韵落荒营。\n背雪征鸿报，眠霜[老鹤惊]。\n李陵应下泪，蔡琰岂胜情。\n直是吴儿听，[乡关梦不成]。",
        "dynasty": "唐",
        "collection_info": null
    },
    {
        "uuid": "81dfcbb49b050d203f97cb7994810647",
        "title": "省题诗二十一首 三峡闻猿",
        "author": "王棨",
        "content": "扁舟韎楚峡，孤棹下巫云。\n正值三声断，仍教五夜闻。\n凄凄流洞壑，杳杳透烟氛。\n滟滪秋归尽，阳台曙欲分。\n何人悲失计，几度恨离羣。\n听后盈巾泪，家山接海濆。",
        "dynasty": "唐",
        "collection_info": null
    },
    {
        "uuid": "e902c7a24cf05ebcc4f2d0114abe2894",
        "title": "省题诗二十一首 寒梧鳯栖",
        "author": "王棨",
        "content": "本向高冈植，宁将众木齐。\n虽随杨柳落，长待鳯凰栖。\n井上枝微亚，窗前影乍低。\n九苞和月立，六律带霜飞。\n秦女含吹管，周王罢翦珪。\n既同丹穴树，那肯宿羣鸡。\n（以上各诗均见《麟角集》。\n）（此组长诗原有缺误，据《天壤阁丛书》本《麟角集》校补。\n）（〖1〗《麟角集》原署「唐水部郎中福唐王棨辅之着」，《省题诗》二十一首为该集附录。\n原书云：「宋绍兴乙卯，八代孙苹任着作左郎，于馆阁校雠，见先郎中省题诗，录附之。\n」）。",
        "dynasty": "唐",
        "collection_info": null
    }
]