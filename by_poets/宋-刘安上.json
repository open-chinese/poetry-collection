[
    {
        "uuid": "f505e95c96b144950d713bd5bc932539",
        "title": "方潭展墓示子侄",
        "author": "刘安上",
        "content": "旧庵在山顶，去此五里余。\n创谋自吾祖，迁就今所居。\n往时僧不多，苟且完室庐。\n至于五十载，风雨荒榛芜。\n先人乐溪山，每到尝踌躇。\n深怜栋宇弊，缔构新是图。\n凿岩闢幽径，开门揖清虚。\n高堂闳且深，三山列庭隅。\n或禅或教律，济济跄衣裾。\n先茔旧所卜，乃在西南隅。\n松筠老且茂，云气时卷舒。\n政和甲午岁，予解寿春符。\n宽恩得真祠，展省来郊墟。\n清酹奠墓隧，诰轴焚金朱。\n报效未云讫，涕泗徒涟如。\n朅来就堂宇，会饮族属俱。\n夜深灯火明，山静竹柏疏。\n翻思昔日营，似为今所须。\n先人笃好善，雅志在诗书。\n于公有阴德，高大其门闾。\n虞诩名升卿，其后果不诬。\n嗟余忝厥修，覆败良可虞。\n作诗以自警，其无迷厥初。",
        "dynasty": "宋",
        "collection_info": null
    },
    {
        "uuid": "d8ca2bac795ded6bdaca4ee005f79795",
        "title": "岁寒亭",
        "author": "刘安上",
        "content": "兹亭予所作，再到异畴昔。\n江梅老半枯，桧柏春逾碧。\n易名为岁寒，表此苍翠色。\n森然一径幽，步屧时取适。",
        "dynasty": "宋",
        "collection_info": null
    },
    {
        "uuid": "75829ab2ccbae8a94a4915301253a709",
        "title": "清涟亭泛舟",
        "author": "刘安上",
        "content": "高树环清池，波平春正绿。\n移舟近南崖，倒影见华屋。\n危梁属修径，幽思生远目。\n更登狎鸥亭，可以忘宠辱。",
        "dynasty": "宋",
        "collection_info": null
    },
    {
        "uuid": "d52e52d8fa93e5b09017da55c5b05e64",
        "title": "西斋杂咏六首 葵花",
        "author": "刘安上",
        "content": "物性不可夺，葵藿倾太阳。\n为臣兹取节，万古有余芳。",
        "dynasty": "宋",
        "collection_info": null
    },
    {
        "uuid": "922bea242242214940560d37e6adce8c",
        "title": "西斋杂咏六首 桧",
        "author": "刘安上",
        "content": "蔚蔚傲霜叶，亭亭绿池畔。\n莫言盈尺材，要是凌云干。",
        "dynasty": "宋",
        "collection_info": null
    },
    {
        "uuid": "78c549eee4db42b1189fe4572a4443c3",
        "title": "西斋杂咏六首 竹",
        "author": "刘安上",
        "content": "繁枝喜删除，劲节见独立。\n灌溉未逾浃，新笋已戢戢。",
        "dynasty": "宋",
        "collection_info": null
    },
    {
        "uuid": "cbe0473418872d734b800d499e6d0702",
        "title": "西斋杂咏六首 冬青",
        "author": "刘安上",
        "content": "得名固不诬，对植近庭庑。\n叶绿带寒烟，花繁泣微雨。",
        "dynasty": "宋",
        "collection_info": null
    },
    {
        "uuid": "bf1f3ed5c9ae52d5ae3787a8a7320595",
        "title": "西斋杂咏六首 菊",
        "author": "刘安上",
        "content": "移根近轩墀，不使众草没。\n会见黄金英，泛我杯中物。",
        "dynasty": "宋",
        "collection_info": null
    },
    {
        "uuid": "3819cdaa7b02c34f8f5388cd1d866b4a",
        "title": "西斋杂咏六首 石斛",
        "author": "刘安上",
        "content": "凿石空其中，贮水凡几斛。\n渊渟或可鉴，童子慎毋触。",
        "dynasty": "宋",
        "collection_info": null
    },
    {
        "uuid": "ddde135e7fedcabe8d8c7a7826a6a9d8",
        "title": "万田道中",
        "author": "刘安上",
        "content": "水阔疑无路，云深仅有山。\n儿童划小艇，出没稻塍间。",
        "dynasty": "宋",
        "collection_info": null
    },
    {
        "uuid": "eb990481c00302aa2824fc486f6fe7c4",
        "title": "方潭",
        "author": "刘安上",
        "content": "饭饱云岩粟，茶甘碧涧泉。\n我来无一事，危坐听山蝉。",
        "dynasty": "宋",
        "collection_info": null
    },
    {
        "uuid": "bae83726b5dc22dbf5153916620f0c86",
        "title": "花靥镇二首  其一",
        "author": "刘安上",
        "content": "下蔡嬉游地，春风万杏繁。\n谁家堪繫马，青壁竹篱门。",
        "dynasty": "宋",
        "collection_info": null
    },
    {
        "uuid": "aebb55dd6ae5858cd002fddfbfa23de6",
        "title": "花靥镇二首  其二",
        "author": "刘安上",
        "content": "花靥谁名镇，梅装自古传。\n家家小儿女，满额点花钿。",
        "dynasty": "宋",
        "collection_info": null
    },
    {
        "uuid": "09b5dcf76e27c2e1cba2f4d61a23828a",
        "title": "长溪建善寺四首 绣谷堂",
        "author": "刘安上",
        "content": "山谷谁能绣，华堂得此名。\n春风无辙迹，红紫自敷荣。",
        "dynasty": "宋",
        "collection_info": null
    },
    {
        "uuid": "2c1bcd8b91cf21a2e84184b14135c976",
        "title": "长溪建善寺四首 龙湫亭",
        "author": "刘安上",
        "content": "亭下一杯水，澄泓如有容。\n不因求得雨，那信有神龙。",
        "dynasty": "宋",
        "collection_info": null
    },
    {
        "uuid": "b3fdf8442a326a7b4a6579bb07de765e",
        "title": "长溪建善寺四首 燕庵",
        "author": "刘安上",
        "content": "已涉艰危地，方能处燕安。\n人间不可忽，须向静中看。",
        "dynasty": "宋",
        "collection_info": null
    },
    {
        "uuid": "05660f2d6dc48d09ff3abcf3b0b6b2c7",
        "title": "长溪建善寺四首 白莲堂",
        "author": "刘安上",
        "content": "潇洒献公房，幽深古道旁。\n山形半环小，池面一奁方。",
        "dynasty": "宋",
        "collection_info": null
    },
    {
        "uuid": "9d516ee5c5b316ffc95b2b9e0d0a4e3a",
        "title": "长溪建善寺四首 仙岩庄",
        "author": "刘安上",
        "content": "山势从东转，河流自北来。\n地幽饶水竹，山迥少尘埃。\n城郭居何远，舟船暮可回。\n此中栖息稳，怀抱一时开。",
        "dynasty": "宋",
        "collection_info": null
    },
    {
        "uuid": "7287b2e3a4654cff3a00323d5a1a1dee",
        "title": "重九宴集天柱间",
        "author": "刘安上",
        "content": "皖国逢重九，登临摇落天。\n盍簪追往事，吹帽想前贤。\n入眼吴萸紫，开觞邓菊鲜。\n五云亭最好，争奈近灵仙。",
        "dynasty": "宋",
        "collection_info": null
    },
    {
        "uuid": "e12216f79bf50344ab1a92aa8ef965e1",
        "title": "和胡子文游山寺值雨",
        "author": "刘安上",
        "content": "偷闲出城府，聊以洗尘心。\n自得林泉趣，何妨雨雾深。\n野亭连竹色，古寺想潮音。\n幸接高人论，清风满素襟。",
        "dynasty": "宋",
        "collection_info": null
    },
    {
        "uuid": "d7fa176a0837d4f0d8093a46ee9f2fff",
        "title": "忆鸂鶒二首  其一",
        "author": "刘安上",
        "content": "鸂鶒知何许，南园春水多。\n稻粱随分有，烟雨想无他。\n世上贪毛羽，湖边足网罗。\n池塘栖息稳，慎勿厌风波。",
        "dynasty": "宋",
        "collection_info": null
    },
    {
        "uuid": "b504b77a04201541ad523d6ec13dbdcc",
        "title": "忆鸂鶒二首  其二",
        "author": "刘安上",
        "content": "幸有春池阔，双双戏晚晖。\n庭闲宜对立，翅短莫高飞。\n寇贼已闻熄，主人行且归。\n相将芰荷畔，看汝浴红衣。",
        "dynasty": "宋",
        "collection_info": null
    },
    {
        "uuid": "b6691d842f76a53d04fd7557e7da0bd0",
        "title": "独游竹阁",
        "author": "刘安上",
        "content": "极目尽天际，风烟杳霭间。\n水光清滉日，野色远连山。\n白鹿今何在，高僧此独闲。\n我今无伴侣，乘兴一跻攀。",
        "dynasty": "宋",
        "collection_info": null
    },
    {
        "uuid": "be54b80a77975a1cc4c227bd73fa1721",
        "title": "宿方潭",
        "author": "刘安上",
        "content": "山中何所有，一味静难名。\n暗谷流泉响，疏林落叶声。\n夜深寒月白，霜重晓钟清。\n早出松间路，衣裘空翠凝。",
        "dynasty": "宋",
        "collection_info": null
    },
    {
        "uuid": "0a30e0b207a0dcd90e9d0d926a25812b",
        "title": "赠释达夫",
        "author": "刘安上",
        "content": "云房依古城，阒静户常扃。\n苦行人难及，高吟鬼亦听。\n望余秋水远，定起暮山青。\n世谛都无念，逢人自说经。",
        "dynasty": "宋",
        "collection_info": null
    },
    {
        "uuid": "c6c2ea57e5937808adf7bde21fa9b633",
        "title": "和少伊同左经臣湖上作",
        "author": "刘安上",
        "content": "共访招提去，轻舟漾晓风。\n水光云影裏，山色酒樽中。\n边戍今休卒，吾生免转蓬。\n兹游惜不与，犹喜一篇同。",
        "dynasty": "宋",
        "collection_info": null
    },
    {
        "uuid": "74c8fb838a3750531d99a281f60c4dfb",
        "title": "小饮",
        "author": "刘安上",
        "content": "南窗闲徙倚，风露已秋深。\n晚色兼凉至，浮云带日阴。\n池荷欺碧玉，篱菊暗黄金。\n时序将遒尽，翻惊壮士心。",
        "dynasty": "宋",
        "collection_info": null
    },
    {
        "uuid": "e607897d628ed9665300cffca2e856aa",
        "title": "茶院紫翠阁",
        "author": "刘安上",
        "content": "小阁面空阔，下临寒水清。\n前山挂锦绣，日落转分明。\n沙际小舟远，云间归翅轻。\n我来看不厌，伫立独含情。",
        "dynasty": "宋",
        "collection_info": null
    },
    {
        "uuid": "66ecb3b448ff4dc68d7dc7bf6afe6826",
        "title": "便斋",
        "author": "刘安上",
        "content": "芙蓉已过菊花残，独有松筠耐岁寒。\n一榻萧然无箇事，坐看红日上栏干。",
        "dynasty": "宋",
        "collection_info": null
    },
    {
        "uuid": "c293b867e85fc4ca312662173f5af903",
        "title": "登炼丹山三绝句  其一",
        "author": "刘安上",
        "content": "攀沿绝壁上高峰，下瞰尘寰杳霭中。\n未饮刀圭跨鸾鹤，已如身世脱樊笼。",
        "dynasty": "宋",
        "collection_info": null
    },
    {
        "uuid": "dccddda6d46634a710e99407e7872737",
        "title": "登炼丹山三绝句  其二",
        "author": "刘安上",
        "content": "神仙已往遗基在，丹井凄清绝点埃。\n归去漏残初睡醒，恍疑身到洞天来。",
        "dynasty": "宋",
        "collection_info": null
    },
    {
        "uuid": "acc2a947989d49e687ff83df94acc482",
        "title": "登炼丹山三绝句  其三",
        "author": "刘安上",
        "content": "羣峰耸拔更迴环，鹤驾分明缥渺间。\n金鼎丹成人不见，但留名字镇空山。",
        "dynasty": "宋",
        "collection_info": null
    },
    {
        "uuid": "1e5c6dd01b0f7b72786543d97dc566ba",
        "title": "德翚梅轩月下小酌",
        "author": "刘安上",
        "content": "疏影横斜落酒樽，谁知寒月上梅轩。\n昔年山相栖真地，我亦全家寄此村。",
        "dynasty": "宋",
        "collection_info": null
    },
    {
        "uuid": "6ae79b12d103d784932fcda2cf0fe830",
        "title": "宿栖林三首  其一",
        "author": "刘安上",
        "content": "谁知踪迹到桐山，頼有禅僧数往还。\n溪路水深行未得，小窗幽阁总跻攀。",
        "dynasty": "宋",
        "collection_info": null
    },
    {
        "uuid": "6eeeb1bd624a7c3015644b678e34acc8",
        "title": "宿栖林三首  其二",
        "author": "刘安上",
        "content": "回首江乡路渺瀰，雨天行色倍迟迟。\n最怜山寺留连日，恰是清明禁火时。",
        "dynasty": "宋",
        "collection_info": null
    },
    {
        "uuid": "4bd64a6a6bc598226cfc19090b6c71a7",
        "title": "宿栖林三首  其三",
        "author": "刘安上",
        "content": "征鞍终日雨霏霏，投宿栖林旋燎衣。\n天意似怜行客倦，放将红日出岩扉。",
        "dynasty": "宋",
        "collection_info": null
    },
    {
        "uuid": "08a1cd75cf8d1913ce5ceb9f918cec39",
        "title": "建善即事三首  其一",
        "author": "刘安上",
        "content": "绣岭峰高插晚空，雨余烟雾淡朦胧。\n琼枝细叶知多少，最爱团栾竹一丛。",
        "dynasty": "宋",
        "collection_info": null
    },
    {
        "uuid": "66ec9a123faa72d295d81768ed434051",
        "title": "建善即事三首  其二",
        "author": "刘安上",
        "content": "春归枝上余花少，转午浓阴绿满蹊。\n何事黄鹂语音好，慇懃飞傍粉墙啼。",
        "dynasty": "宋",
        "collection_info": null
    },
    {
        "uuid": "d5481e698236f95c4bd6c85fe5cb0107",
        "title": "建善即事三首  其三",
        "author": "刘安上",
        "content": "箨龙亭下知谁种，旋见新篁破绿苔。\n到此不知纔几日，抽梢今已过墙来。",
        "dynasty": "宋",
        "collection_info": null
    },
    {
        "uuid": "9aebc27241c7127974b9f3e234496383",
        "title": "玄沙二首  其一",
        "author": "刘安上",
        "content": "轩窗高下傍岩隈，花木层层取次栽。\n谁道山深春色晚，等闲桃李已齐开。",
        "dynasty": "宋",
        "collection_info": null
    },
    {
        "uuid": "56c4f3634a95a2ed39cf74197886631a",
        "title": "玄沙二首  其二",
        "author": "刘安上",
        "content": "飞山彷佛如天竺，环合峰峦一径通。\n何日再来亭上宿，静听猿叫月明中。",
        "dynasty": "宋",
        "collection_info": null
    },
    {
        "uuid": "3e66223a0cd2ecbaad4fc5aeec824dfd",
        "title": "大中西庵",
        "author": "刘安上",
        "content": "借得西庵不似庵，宛如蜗舍住城南。\n晚来一盏亮功酒，更荐栖林八寸柑。",
        "dynasty": "宋",
        "collection_info": null
    },
    {
        "uuid": "44839938826856ae5ac1e619fb03b2d0",
        "title": "硖石相对有项羽庙",
        "author": "刘安上",
        "content": "乘閒驱马向高原，楚汉遗基尚宛然。\n堪怜项羽成何事，占得淮边屋数椽。",
        "dynasty": "宋",
        "collection_info": null
    },
    {
        "uuid": "2170148b871e6a338678290fb33f8d38",
        "title": "江村渔舍",
        "author": "刘安上",
        "content": "江边茅屋被风掀，雨打疏窗夜小眠。\n催唤儿童五更起，重添篾缆繫渔船。",
        "dynasty": "宋",
        "collection_info": null
    },
    {
        "uuid": "09cac2e44bd3e85dea116fe5d772555e",
        "title": "晚步",
        "author": "刘安上",
        "content": "秋半凄然客思清，杖藜何处畅幽情。\n晚天风雨莓苔活，閒傍栏干取次行。",
        "dynasty": "宋",
        "collection_info": null
    },
    {
        "uuid": "9159c427a6005cf8de9be1fef1c10cfb",
        "title": "出局纪怀",
        "author": "刘安上",
        "content": "国尔忘家是所先，如何交构竞争权。\n霜台白简真可畏，一日五公俱左迁。",
        "dynasty": "宋",
        "collection_info": null
    },
    {
        "uuid": "6e155b9c2ac5f0ed8b6cec91bcb3af94",
        "title": "蜡梅",
        "author": "刘安上",
        "content": "双成送我蜡梅花，夜静幽香自一家。\n疑是素娥乘月下，淡黄衣袂紫云车。",
        "dynasty": "宋",
        "collection_info": null
    },
    {
        "uuid": "9d7d3dab3aa62f403c8541953054cc18",
        "title": "宿桐城驿二首  其一",
        "author": "刘安上",
        "content": "大农遗爱在桐川，血食于今几百年。\n应想岁丰秋赛日，送迎歌舞独喧阗。",
        "dynasty": "宋",
        "collection_info": null
    },
    {
        "uuid": "0376229dfb72f4a19931bb74abd42b86",
        "title": "宿桐城驿二首  其二",
        "author": "刘安上",
        "content": "桐溪古驿闻来久，我到梅黄雨细时。\n砌下流泉无復有，空余松柏覆檐垂。",
        "dynasty": "宋",
        "collection_info": null
    },
    {
        "uuid": "6fcba7aba06ad314fc481f18244f793f",
        "title": "即事",
        "author": "刘安上",
        "content": "江烟淡淡日落后，山雨纤纤潮上初。\n黄鶑引雏过林杪，羣鸡就食喧阶除。",
        "dynasty": "宋",
        "collection_info": null
    },
    {
        "uuid": "399e4cc1c4bb93f76d95c6591d01e269",
        "title": "澄源堂落梅如茵",
        "author": "刘安上",
        "content": "落英迴旋雪飞余，谁向庭中细细铺。\n借与翠娥相应舞，绝胜西蜀锦氍毹。",
        "dynasty": "宋",
        "collection_info": null
    },
    {
        "uuid": "ebbf8b36ec03cd2db4d45aea0e21ee80",
        "title": "安丰道中",
        "author": "刘安上",
        "content": "陂渠积水与田通，彷佛江乡意趣同。\n引起三吴耕钓兴，小舟来往藕花中。",
        "dynasty": "宋",
        "collection_info": null
    },
    {
        "uuid": "4d2c733cbb7160036d85366ffeb97b20",
        "title": "甘露亭二首  其一",
        "author": "刘安上",
        "content": "涵碧轩前甘露亭，暑天凉夕此闲行。\n琅玕一亩森如玉，影入池心彻底清。",
        "dynasty": "宋",
        "collection_info": null
    },
    {
        "uuid": "757affbd444d10985735603369c004db",
        "title": "甘露亭二首  其二",
        "author": "刘安上",
        "content": "水斛安排镜面平，菰蒲初种已齐生。\n晚来雨过浮萍少，看见鱼儿作队行。",
        "dynasty": "宋",
        "collection_info": null
    },
    {
        "uuid": "0446f4d8a7aa3fdfbaff29e6158e738b",
        "title": "舒州西门送客亭",
        "author": "刘安上",
        "content": "拂云亭外竹千竿，静听清声戛玉寒。\n却忆谢公岩下路，水风凉处战檀栾。",
        "dynasty": "宋",
        "collection_info": null
    },
    {
        "uuid": "ddea98b68a071f348ad73ddc3a1dc65e",
        "title": "友人新居",
        "author": "刘安上",
        "content": "门向平湖静处开，雨余山色入帘来。\n连云竞秀千岩竹，隔水飘香一径梅。\n观裏紫芝元不老，柱头玄鹤几时回。\n此峰信是神仙窟，子晋吹箫有旧台。",
        "dynasty": "宋",
        "collection_info": null
    },
    {
        "uuid": "3c0d709031b29330a3025c319a20ec04",
        "title": "登谢公楼分韵得心字",
        "author": "刘安上",
        "content": "高峙危楼压翠岑，登临遥想昔贤心。\n人随岁月有兴废，名逐江山无古今。\n残日汀边生晚思，断云帘外捲晴阴。\n清风凛凛今何在，芳草池塘恨独深。",
        "dynasty": "宋",
        "collection_info": null
    },
    {
        "uuid": "ffc1316e367cc7b1354d54a961335b44",
        "title": "即事",
        "author": "刘安上",
        "content": "未寻南郭旧生涯，且向淮堧太守家。\n西圃学栽陶令菊，后园时种邵平瓜。\n民淳讼少看空圄，吏散庭空听报衙。\n更得岁丰多乐事，宦游谁復问年华。",
        "dynasty": "宋",
        "collection_info": null
    },
    {
        "uuid": "cefea3c0df10603723b2e26ffe4de70a",
        "title": "寄叔静",
        "author": "刘安上",
        "content": "频年京阙暗胡尘，窃发桐庐更骇闻。\n食尽犬羊还自毙，火炎蝼蚁却须焚。\n中原已有汾阳将，二浙谁驱下濑军。\n州郡虽严防守计，可将知略佐忠勤。",
        "dynasty": "宋",
        "collection_info": null
    },
    {
        "uuid": "381d53a069c9ae20086cdb15a24b6b0b",
        "title": "和左经臣见过",
        "author": "刘安上",
        "content": "为爱端居上郡章，里闾何幸得徜徉。\n买田郭外春耕早，筑室湖滨野趣长。\n且把旧书遮病眼，了无尘事扰中肠。\n故人访我留佳句，应笑年来两鬓苍。",
        "dynasty": "宋",
        "collection_info": null
    },
    {
        "uuid": "0e9cab10d9baeed0199d12ab113ed646",
        "title": "荆溪有怀",
        "author": "刘安上",
        "content": "自从南郭得三椽，怕趁荆溪半夜船。\n每望白云惊岁月，空将清梦遶林泉。\n虽因追远时来此，又见登高意惨然。\n极目不知多少恨，一声孤雁夕阳天。",
        "dynasty": "宋",
        "collection_info": null
    },
    {
        "uuid": "955bc7f2504dc73dda4efd086eb72298",
        "title": "圣泉",
        "author": "刘安上",
        "content": "闻道东山有圣泉，杖藜侵晓到山前。\n一泓寒玉流无尽，万顷良田大有年。\n茶鼎晓煎云脚嫩，斋厨夜引溜声圆。\n我来一酌磁瓯去，终日余甘齿颊边。",
        "dynasty": "宋",
        "collection_info": null
    },
    {
        "uuid": "557545cdc4c1b63f5d9b3639923a7f3b",
        "title": "四月一日寿阳楼遇雨",
        "author": "刘安上",
        "content": "黑云滃蔚自西来，伫立危楼亦壮哉。\n远壑烟生千里雨，寒潭龙起数声雷。\n田畴坐看还丰岁，里巷遥欣弭旱灾。\n惭愧外官逃吏责，归鞍何惮踏泥回。",
        "dynasty": "宋",
        "collection_info": null
    },
    {
        "uuid": "28366ed44a9fe27d28e0198f498d3bdc",
        "title": "和冯中丞中秋夜月",
        "author": "刘安上",
        "content": "捲尽浮云见碧虚，初传更漏滴铜壶。\n入秋爽气迥然别，此地冰轮何处无。\n共想姮娥依桂魄，独怜飞鹊遶庭梧。\n西园饮散归来早，不用红纱照路隅。",
        "dynasty": "宋",
        "collection_info": null
    },
    {
        "uuid": "a33fb7e301c7cf46b1777c80cbadf603",
        "title": "又和十六夜月",
        "author": "刘安上",
        "content": "云头依旧尚团圆，未觉清光有两般。\n自是人心重佳节，故将今夕不同看。\n望中银汉祇如昨，坐久园亭又更寒。\n莫把盈亏妄分别，一杯到手且须干。",
        "dynasty": "宋",
        "collection_info": null
    },
    {
        "uuid": "81527e07e75ac5516c9f6e0be39ee079",
        "title": "天柱峰",
        "author": "刘安上",
        "content": "天柱峰头星斗红，月明秋殿玉玲珑。\n仙人夜半来吹笛，骑着吴江小赤龙。",
        "dynasty": "宋",
        "collection_info": null
    }
]