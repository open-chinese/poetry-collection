[
    {
        "uuid": "7e421bfccee2a5325c760c5c97d7c29a",
        "title": "挽东莱先生  其一",
        "author": "邵度",
        "content": "雨化三吴士，风行万古书。\n石渠功不细，凤阁位方虚。\n梁木何摧地，泉台欲驾舆。\n来观自燕者，顽懦亦欷歔。",
        "dynasty": "宋",
        "collection_info": null
    },
    {
        "uuid": "4692fcce6ab17c635390accdbc098961",
        "title": "挽东莱先生  其二",
        "author": "邵度",
        "content": "玉石明胸次，风云在笔端。\n教常先慷慨，门不弃蹒跚。\n籍湜疑培植，房陈似羽翰。\n中兴依日月，遗像圣王叹。",
        "dynasty": "宋",
        "collection_info": null
    },
    {
        "uuid": "f6c6580bab2805bb6b5c214224267b63",
        "title": "挽东莱先生  其三",
        "author": "邵度",
        "content": "岐嶷称前辈，渊源便老成。\n及门多兑说，在寝已蒙亨。\n麟笔空遗恨，笺诗正用情。\n谁知两楹梦，湖海哭书生。",
        "dynasty": "宋",
        "collection_info": null
    },
    {
        "uuid": "0fe23bda7b9f4ca86b17b3c9f3bbf544",
        "title": "挽东莱先生  其四",
        "author": "邵度",
        "content": "鼻祖雍熙政，三传寿国医。\n至今称巨室，有子号宗师。\n白璧埋黄壤，朱门罢素丝。\n脊令临祖道，无计驻灵輀。",
        "dynasty": "宋",
        "collection_info": null
    },
    {
        "uuid": "d2398379c3fc626149422b1f06fcc18e",
        "title": "挽东莱先生  其五",
        "author": "邵度",
        "content": "名士闻风起，英声逐电飞。\n卜邻谯子至，闲道洛人依。\n共叹斯人疾，何心入揖归。\n七分书策在，马鬣向斜晖。",
        "dynasty": "宋",
        "collection_info": null
    },
    {
        "uuid": "12fae10aa765c53537d2472d0321ccb8",
        "title": "挽东莱先生  其六",
        "author": "邵度",
        "content": "鼓箧胶庠日，公方属外艰。\n抠衣天不遇，攻玉理应难。\n问我好何学，逢人察所安。\n由今无拂士，孤陋入心酸。",
        "dynasty": "宋",
        "collection_info": null
    }
]