[
    {
        "uuid": "0b78b8b2dbc3fe298aa7639fae3eed4e",
        "title": "满江红 春玉苍山",
        "author": "游子蒙",
        "content": "春玉苍山，屏星暖、佳辰难得。\n看柳眼梅金，全似海沂春色。\n和气欢声俄尔许，祥烟瑞霭今何夕。\n是风流、儒雅黑头公，悬弧日。\n福不尽，贵无敌。\n愿岁岁，见华席。\n捧霞觞称寿，寿如南极。\n见说蟠桃花正发，柔风暖日瑶池碧。\n待他年、结子欲成时，留君摘。",
        "dynasty": "宋",
        "collection_info": null
    },
    {
        "uuid": "8ccf8c64d2c0f6ef9a7bb424c534d8d1",
        "title": "满江红 雪坞霜林",
        "author": "游子蒙",
        "content": "雪坞霜林，一夜报、春归消息。\n看是处、春回柳眼，粉匀梅额。\n和气已欣回北陆，寿星更喜明南极。\n问四井、节物奉谁欢，辽东客。\n熊梦旦，非常日。\n珠履闹，金钗密。\n指双溪千顷，共斟琼液。\n不用殷勤千岁祝，姓名已上神仙籍。\n但时从、王母借蟠桃，躬亲摘。",
        "dynasty": "宋",
        "collection_info": null
    }
]