[
    {
        "title": "箴仲殊",
        "author": "孚禅师",
        "content": "大道久凌迟，正风还陊隳。\n无人整颓纲，目乱空伤悲。\n卓有出世士，蔚为人天师。\n文章通造化，动与王公知。\n囊括十洲香，名翼四海驰。\n肆意放山水，洒脱无羁縻。\n云轻三事衲，瓶锡天下之。\n诗曲相间作，百纸顷刻为。\n藻思洪泉泻，翰墨清且奇。\n惜哉大手笔，胡为幽柔词。\n愿师持此才，奋起革浇漓。\n骛彼东山嵩，图祖进丰碑。\n再续辅教编，高步凌丹墀。\n它日僧史上，万世为蓍龟。\n迦叶闻琴舞，终被习气随。\n伊予浮薄人，赠言增忸怩。\n倘能循我言，佛日重光离。",
        "dynasty": "宋",
        "collection_info": null
    }
]