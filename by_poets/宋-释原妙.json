[
    {
        "uuid": "ea1d0742edd098c254cf475e7f4eb943",
        "title": "偈颂六十七首  其一",
        "author": "释原妙",
        "content": "谈玄谈妙，说性说心。\n攒花簇锦，巧妙尖新。\n如麻似粟，从古至今。\n莫不皆是乘虚接响底汉，倚草附木精灵。\n山僧虽是他家种草，决定不向遮裏藏身。",
        "dynasty": "宋",
        "collection_info": null
    },
    {
        "uuid": "c8dc384975794b414db5438f386fbf88",
        "title": "偈颂六十七首  其二",
        "author": "释原妙",
        "content": "有一物，明历历。\n佛祖觑不破，大地无人识。\n常在舌头尖，尽力吐不出。\n吐得出，也是胡餠裏呷汁。",
        "dynasty": "宋",
        "collection_info": null
    },
    {
        "uuid": "8fd12ff0095466294969395052a7949a",
        "title": "偈颂六十七首  其三",
        "author": "释原妙",
        "content": "有句无句，金乌吞玉兔。\n如藤倚树，癞马繫枯椿。\n树倒藤解，一冬烧不尽。\n句归何处，石虎当途踞。\n呵呵大笑，龙头蛇尾。\n捺倒烂泥裏，刚刀不斩无罪之人。",
        "dynasty": "宋",
        "collection_info": null
    },
    {
        "uuid": "0c07788ad8cf2257bcb4079ed2ff260f",
        "title": "偈颂六十七首  其四",
        "author": "释原妙",
        "content": "千岭万山雪，五湖四海冰。\n清光成一片，物物尽皆明。",
        "dynasty": "宋",
        "collection_info": null
    },
    {
        "uuid": "14daaf439a2c84aa67022ce77c72ec76",
        "title": "偈颂六十七首  其五",
        "author": "释原妙",
        "content": "百年难遇岁朝春，姹女梳粧越样新。\n惟有东村王大姐，依前满面是埃尘。",
        "dynasty": "宋",
        "collection_info": null
    },
    {
        "uuid": "4bd769ad602d941b2f3097a733f82100",
        "title": "偈颂六十七首  其六",
        "author": "释原妙",
        "content": "万里不挂片云，虚空突出一窍。\n双髻峰𨁝跳上三十三天，拄杖子向十字街头扬声大叫。\n炎炎六月火生冰，夜半日轮当午照。",
        "dynasty": "宋",
        "collection_info": null
    },
    {
        "uuid": "2528e6bd6b17d9f3f7eef869aba4915e",
        "title": "偈颂六十七首  其七",
        "author": "释原妙",
        "content": "一夏九十日，看看又将半。\n面门无位人，急着眼睛看。\n冷地蓦相逢，脚跟红线断。\n掌内握干坤，翻身游碧汉。\n堪笑当年老瑞岩，惺惺石上重呼唤。",
        "dynasty": "宋",
        "collection_info": null
    },
    {
        "uuid": "4373690cef68bbdf99506bfb3d963ff4",
        "title": "偈颂六十七首  其八",
        "author": "释原妙",
        "content": "五湖春色十分肥，正是功圆果满时。\n玉蝶穿花零碎锦，黄鶑掷柳乱垂丝。\n灵云打失娘生眼，备老重添八字眉。\n无限水边林下客，谩将竹杖度须弥。",
        "dynasty": "宋",
        "collection_info": null
    },
    {
        "uuid": "88e65fa65a1ebe9a6caf60bb0282a401",
        "title": "偈颂六十七首  其九",
        "author": "释原妙",
        "content": "归宗拭却眼睛，二祖安心断臂。\n云门拶折一足，玄沙𡎺破脚指。\n遮一伙随搂搜汉，蚤知有遮般消息，免见血淋满地。",
        "dynasty": "宋",
        "collection_info": null
    },
    {
        "uuid": "92a367e04d8d747b25f094ff3ee897ef",
        "title": "偈颂六十七首  其一○",
        "author": "释原妙",
        "content": "新年头，行新令。\n露柱灯笼，急着眼听。\n竈头西南角有片方砖，惺惺伶俐，伶俐惺惺。\n念兹在兹，必恭必敬。\n因甚如此，徐十三郎行年本命。",
        "dynasty": "宋",
        "collection_info": null
    },
    {
        "uuid": "97f05402a38e0539b2f0ce9fdc5eefe6",
        "title": "偈颂六十七首  其一一",
        "author": "释原妙",
        "content": "爱之欲其生，恶之欲其死。\n爱恶两重关，总向遮裏起。\n直饶识得根源，更买草鞋行脚三十年，何曾踏着遮裏。",
        "dynasty": "宋",
        "collection_info": null
    },
    {
        "uuid": "18af02aca40e05f7e4dd8d9deaaada35",
        "title": "偈颂六十七首  其一二",
        "author": "释原妙",
        "content": "师子窟，师子吼。\n师子儿，无前后。\n蓦然直下翻身，便解人前开口。",
        "dynasty": "宋",
        "collection_info": null
    },
    {
        "uuid": "ff0d5724f2fcc73741c3cf521a4dba9b",
        "title": "偈颂六十七首  其一三",
        "author": "释原妙",
        "content": "大限九旬，小限七日。\n粗中有细，细中有密。\n密密无间，纤尘不立。\n正恁么时，银山铁壁。\n进则无门，退之则失。\n如堕万丈深坑，四面悬崖荆棘。\n切须猛烈英雄，直要翻身跳出。\n若还一念迟疑，佛亦救你不得。\n此是最上玄门，普请大家着力。\n山僧虽则不管閒非，越例与诸人通箇消息。",
        "dynasty": "宋",
        "collection_info": null
    },
    {
        "uuid": "31631e20e2c9db9603dc7f605992be3a",
        "title": "偈颂六十七首  其一四",
        "author": "释原妙",
        "content": "指天指地展戈矛，直至如今战不休。\n假使羣灵都杀尽，一身还有一身愁。",
        "dynasty": "宋",
        "collection_info": null
    },
    {
        "uuid": "6c80777ecf3606fe47e371f7863fe088",
        "title": "偈颂六十七首  其一五",
        "author": "释原妙",
        "content": "天关久锁不开容，日夜滂沱鼓黑风。\n愤性一槌俱击碎，顶门迸出一轮红。",
        "dynasty": "宋",
        "collection_info": null
    },
    {
        "uuid": "81431a251510e7369fdc0250b031d68f",
        "title": "偈颂六十七首  其一六",
        "author": "释原妙",
        "content": "忘却当年密授句，枉教一众吃辛苦。\n夜来枕上忽忆着，年年五月黄梅雨。",
        "dynasty": "宋",
        "collection_info": null
    },
    {
        "uuid": "bea1d33f00a1717061466610e28322b8",
        "title": "偈颂六十七首  其一七",
        "author": "释原妙",
        "content": "一叶落，天下秋。\n一尘起，大地收。\n有意气时添意气，不风流处也风流。",
        "dynasty": "宋",
        "collection_info": null
    },
    {
        "uuid": "6837a100c30b33c731867fbad7c23204",
        "title": "偈颂六十七首  其一八",
        "author": "释原妙",
        "content": "海底泥牛衔月走，岩前石虎抱儿眠。\n铁蛇钻入金刚眼，昆崙骑象鹭鸶牵。",
        "dynasty": "宋",
        "collection_info": null
    },
    {
        "uuid": "3ea7520ae1376c525bf34cb3970e2f72",
        "title": "偈颂六十七首  其一九",
        "author": "释原妙",
        "content": "阴向鼻端灭，阳从眼裏生。\n会得箇中意，更参三十年。",
        "dynasty": "宋",
        "collection_info": null
    },
    {
        "uuid": "f24b754dc7fb96216fe9d1dddad56c65",
        "title": "偈颂六十七首  其二○",
        "author": "释原妙",
        "content": "禅不在参，道不须悟。\n动转施为，山岳鼓舞。\n孟八郎汉便恁么去，争似西峰搬石运土。",
        "dynasty": "宋",
        "collection_info": null
    },
    {
        "uuid": "7a964ef9b541dc9c9b1b251630f05399",
        "title": "偈颂六十七首  其二一",
        "author": "释原妙",
        "content": "水中咸味，色裏胶青。\n决定是有，不见其形。\n见其形，失却山前一村人眼睛。",
        "dynasty": "宋",
        "collection_info": null
    },
    {
        "uuid": "260567f912f0b686568a543a21af5180",
        "title": "偈颂六十七首  其二二",
        "author": "释原妙",
        "content": "八十日中，千说万喻。\n说也说到无说时，闻也闻到无闻处。\n既是无说又无闻，功成果满凭何举。\n吹龙笛，击鼍鼓。\n皓齿歌，细腰舞。\n桃花乱落如红雨。",
        "dynasty": "宋",
        "collection_info": null
    },
    {
        "uuid": "08acc52b3c6d21508ccaba305d394101",
        "title": "偈颂六十七首  其二三",
        "author": "释原妙",
        "content": "大海无鱼，大地无草。\n大富无粮，大悟无道。",
        "dynasty": "宋",
        "collection_info": null
    },
    {
        "uuid": "6347c954946466d54f5815f4f1ba3125",
        "title": "偈颂六十七首  其二四",
        "author": "释原妙",
        "content": "布袋头开，餧馿餧马。\n要骑便骑，要下便下。\n若到江西湖南，撞着焦尾大虫，切莫道在西峰度夏。",
        "dynasty": "宋",
        "collection_info": null
    },
    {
        "uuid": "8094f77f77f682379b6e81f2684dbf63",
        "title": "偈颂六十七首  其二五",
        "author": "释原妙",
        "content": "吃粥了也，洗钵盂去。\n矢上加尖，一场败露。\n西峰今日忍俊不禁，却要向鹭鸶腿上割股。",
        "dynasty": "宋",
        "collection_info": null
    },
    {
        "uuid": "a0f35054cfa0ea8e04e44e7d02769715",
        "title": "偈颂六十七首  其二六",
        "author": "释原妙",
        "content": "一阳来復，万物咸新。\n恭惟盲龟跛鼈，鬼怪妖精。\n莫问前长后短，大家扶起破沙盆。",
        "dynasty": "宋",
        "collection_info": null
    },
    {
        "uuid": "2b4025fc3ee7d866f669c657484ff4ee",
        "title": "偈颂六十七首  其二七",
        "author": "释原妙",
        "content": "黄面瞿昙，夜半成道。\n正是唤奴作郎，赢得一场好笑。\n山僧恁么告报，也是细姑嫌嫂。",
        "dynasty": "宋",
        "collection_info": null
    },
    {
        "uuid": "5f9a2eb7f212f72fa99671a180664146",
        "title": "偈颂六十七首  其二八",
        "author": "释原妙",
        "content": "参须实参，悟须实悟。\n动转施为，辉今耀古。\n若是操心不正，悟处不真，粧粧点点，斗斗钉钉，被人轻轻拶着，未免唤灯笼作露柱。",
        "dynasty": "宋",
        "collection_info": null
    },
    {
        "uuid": "19d0386f5461f733b850a512ee6711a8",
        "title": "偈颂六十七首  其二九",
        "author": "释原妙",
        "content": "低头觅天，仰面寻地。\n波波挈挈，远之远矣。\n蓦然撞着徐十三郎，嗄，元来只在遮裏。\n在遮裏，腊月三十日到来，也是开眼见鬼。",
        "dynasty": "宋",
        "collection_info": null
    },
    {
        "uuid": "812cf3a3699cc4adda27a3c9b418d1cc",
        "title": "偈颂六十七首  其三○",
        "author": "释原妙",
        "content": "洞彻是非如梦幻，转身未免堕深坑。\n须知别有通霄路，不许时人造次行。",
        "dynasty": "宋",
        "collection_info": null
    },
    {
        "uuid": "cd993f02bfcc6b3a4e267c9ead86e2ee",
        "title": "偈颂六十七首  其三一",
        "author": "释原妙",
        "content": "昔年瞎却我眼，今朝穿却你鼻。\n冤冤相报无休，莫若克己復礼。\n非惟和尚同尘，免得递相钝置。",
        "dynasty": "宋",
        "collection_info": null
    },
    {
        "uuid": "23d7441b332d3dfa37a70b85046a189f",
        "title": "偈颂六十七首  其三二",
        "author": "释原妙",
        "content": "一年已减五日，光影如驹过隙。\n直须如救头然，切莫随情放逸。\n夜来一雨雪消镕，万迭青山如洗出。",
        "dynasty": "宋",
        "collection_info": null
    },
    {
        "uuid": "fa9090063c604c4fe1614e006a71e9bc",
        "title": "偈颂六十七首  其三三",
        "author": "释原妙",
        "content": "参禅须是铁汉，着手心头便判。\n只如雪覆千山，孤峰不白，作么生判。\n上元定是正月半。",
        "dynasty": "宋",
        "collection_info": null
    },
    {
        "uuid": "4cac1d7eb13ef7a427aab7cb1f0c4cf7",
        "title": "偈颂六十七首  其三四",
        "author": "释原妙",
        "content": "周行七步犹成迹，椁示双趺岂易收。\n微雨洒花千点泪，淡烟笼竹一堆愁。",
        "dynasty": "宋",
        "collection_info": null
    },
    {
        "uuid": "82024def98147b5f90a44fd10fdd9899",
        "title": "偈颂六十七首  其三五",
        "author": "释原妙",
        "content": "身贫道贫，无法可亲。\n一味盲枷瞎棒，闻者见者莫不生嗔。\n黄金自有黄金价，终不和沙卖与人。",
        "dynasty": "宋",
        "collection_info": null
    },
    {
        "uuid": "8faa0a00b42f0eb0b7f1dd13b26400b4",
        "title": "偈颂六十七首  其三六",
        "author": "释原妙",
        "content": "西峰今年结夏，全然不成保社。\n一日两头薄粥，大家忍饥无暇。\n虽有真如佛性，菩提涅槃，权且扬在师子岩下。",
        "dynasty": "宋",
        "collection_info": null
    },
    {
        "uuid": "4bab1629ffaad9a317c8bbd27a730d63",
        "title": "偈颂六十七首  其三七",
        "author": "释原妙",
        "content": "日正暄，春已暮，落花片片随流去。\n拄杖枝头一点红，馨香徧界无人顾。",
        "dynasty": "宋",
        "collection_info": null
    },
    {
        "uuid": "fdeebbdbdcc1a4b69cbafee293e7fad3",
        "title": "偈颂六十七首  其三八",
        "author": "释原妙",
        "content": "一夏以来，诸人懡㦬，山僧亦懡㦬。\n懡㦬逢懡㦬，彼此无空过。\n今朝圣制告圆，不免更说些懡㦬禅，赢得大家俱懡㦬。\n如何是懡㦬禅，咄，猛火着油煎。",
        "dynasty": "宋",
        "collection_info": null
    },
    {
        "uuid": "1576ae3d366c28b2d2fb02ca7c51b5ef",
        "title": "偈颂六十七首  其三九",
        "author": "释原妙",
        "content": "一年三百六十日，看看逗到今宵毕。\n十箇有五双，参禅禅又不知，学道道亦不识。\n只遮不知不识四字，正是三世诸佛骨髓。",
        "dynasty": "宋",
        "collection_info": null
    },
    {
        "uuid": "7d50e14179b5962430e6059ba1ceb3dd",
        "title": "偈颂六十七首  其四○",
        "author": "释原妙",
        "content": "封却拄杖头，结却布袋头。\n大家团栾头，赤眼火柴头。\n嗄，正是冤家共聚头，不妨头上更安头。",
        "dynasty": "宋",
        "collection_info": null
    },
    {
        "uuid": "300ad8c137b77947f97475e939c8136b",
        "title": "偈颂六十七首  其四一",
        "author": "释原妙",
        "content": "前四十五日何处去，焦尾大虫入闹市。\n后四十五日何处来，三脚馿子上高台。\n俊鹰快鹞便合乘时，跛鼈盲龟徒劳𨁝跳。",
        "dynasty": "宋",
        "collection_info": null
    },
    {
        "uuid": "cadb5bfa7f5dae4399942bfadbdac00f",
        "title": "偈颂六十七首  其四二",
        "author": "释原妙",
        "content": "巴陵设忌三转语，西峰单单只一句。\n聻，逢人切忌错举。",
        "dynasty": "宋",
        "collection_info": null
    },
    {
        "uuid": "c57801f23ad3048e59ab395037c888cc",
        "title": "偈颂六十七首  其四三",
        "author": "释原妙",
        "content": "指天指地，一棒打杀。\n鸩屎砒霜，合造毒药。\n扬在三千世界中，不知那箇亲遭着。",
        "dynasty": "宋",
        "collection_info": null
    },
    {
        "uuid": "f7cea3a6532e76a24fc71ada1e78bf7a",
        "title": "偈颂六十七首  其四四",
        "author": "释原妙",
        "content": "西峰结制不寻常，谷满仓兮僧满堂。\n既得遮些根蒂固，大家摇扇取风凉。",
        "dynasty": "宋",
        "collection_info": null
    },
    {
        "uuid": "6944d72777a86b2260f28251f2701ee7",
        "title": "偈颂六十七首  其四五",
        "author": "释原妙",
        "content": "三千世界作炉，百亿须弥为炭。\n生铁铸就禅和，炙得通身红烂。",
        "dynasty": "宋",
        "collection_info": null
    },
    {
        "uuid": "ebc55781939e2cd01aa4d41efa2e20c3",
        "title": "偈颂六十七首  其四六",
        "author": "释原妙",
        "content": "十五日已前，{毛畏}{毛畏}𣯧𣯧，魍魍魉魉。\n十五日已后，巍巍堂堂，炜炜煌煌。\n正当十五日，虚空为鼓。\n须弥为槌，轻轻击动，佛祖攒眉。\n若将耳听应难会，眼处闻声方始知。",
        "dynasty": "宋",
        "collection_info": null
    },
    {
        "uuid": "383dbcdf801b63a327079068e64066cf",
        "title": "偈颂六十七首  其四七",
        "author": "释原妙",
        "content": "入我法中，不论凡圣。\n动转施为，咸遵旧令。",
        "dynasty": "宋",
        "collection_info": null
    },
    {
        "uuid": "2f1ab812dbe7bbbbf9452943ca3be313",
        "title": "偈颂六十七首  其四八",
        "author": "释原妙",
        "content": "九旬把定重关，今朝放开一线。\n顶门具眼衲僧，自合知机识变。\n依旧平分局面。",
        "dynasty": "宋",
        "collection_info": null
    },
    {
        "uuid": "0c9383902f3ec4c6b84ac1df78d2baa4",
        "title": "偈颂六十七首  其四九",
        "author": "释原妙",
        "content": "一不成，二不是。\n红底桃，白底李。\n红红白白不相瞒，因甚达磨大师被流支三藏打落当门齿。",
        "dynasty": "宋",
        "collection_info": null
    },
    {
        "uuid": "fadfaa89a5a77a82733d71b1b7eb1997",
        "title": "偈颂六十七首  其五○",
        "author": "释原妙",
        "content": "裁蜀锦，翦吴绫。\n披白玉，间黄金。\n打成一片时，针札不入。\n罗纹结角处，线路难寻。\n天香影散莓苔石，五叶花开薝卜林。",
        "dynasty": "宋",
        "collection_info": null
    },
    {
        "uuid": "9c991d1bc62af3a37cd5fd3e34c7e7da",
        "title": "偈颂六十七首  其五一",
        "author": "释原妙",
        "content": "一百禅和三十州，无绳自缚万山头。\n谁是护生谁是杀，白云影裏铁船浮。",
        "dynasty": "宋",
        "collection_info": null
    },
    {
        "uuid": "34c01948b877b2e7560bf87eb0f89504",
        "title": "偈颂六十七首  其五二",
        "author": "释原妙",
        "content": "万法归一，一归何处。\n狭路相逢，两手分付。\n逴得便行，黄河三千年一度清。",
        "dynasty": "宋",
        "collection_info": null
    },
    {
        "uuid": "4faceede763b517d2dee80c196f1925c",
        "title": "偈颂六十七首  其五三",
        "author": "释原妙",
        "content": "意句不到，宗说不通，盲龟跛鼈。\n意句俱到，宗说俱通，盲龟跛鼈。",
        "dynasty": "宋",
        "collection_info": null
    },
    {
        "uuid": "d6529cec1cdd3557137f8a0c364b402f",
        "title": "偈颂六十七首  其五四",
        "author": "释原妙",
        "content": "呱声未绝便称尊，搅得三千海岳昏。\n恶水一年浇一度，知他雪屈是酬恩。",
        "dynasty": "宋",
        "collection_info": null
    },
    {
        "uuid": "93a0c2bd26be9c20366ee000afef7723",
        "title": "偈颂六十七首  其五五",
        "author": "释原妙",
        "content": "工夫不到不方圆，宽着程途急着鞭。\n但得此心常不昧，从教沧海变桑田。",
        "dynasty": "宋",
        "collection_info": null
    },
    {
        "uuid": "2df0790f198db16143120a41f0db2b6a",
        "title": "偈颂六十七首  其五六",
        "author": "释原妙",
        "content": "识得拄杖子，被拄杖子缚。\n不识拄杖子，亦被拄杖子缚。\n不是弄潮人，徒劳遭点额。",
        "dynasty": "宋",
        "collection_info": null
    },
    {
        "uuid": "a08b994522dc0094033b922981c8d866",
        "title": "偈颂六十七首  其五七",
        "author": "释原妙",
        "content": "咄哉老贼，偷心未息。\n石灰布袋，到处成迹。\n若谓子为父隠，毕竟曲不藏直。\n今日因斋庆讚，未免乘时拈出。",
        "dynasty": "宋",
        "collection_info": null
    },
    {
        "uuid": "f104309d6d22e44b8af3aaccc97d9299",
        "title": "偈颂六十七首  其五八",
        "author": "释原妙",
        "content": "一年又过一月，今日又从头起。\n循环乌兔如梭，百年光阴有几。\n诸上座，休瞌睡。\n直饶火急翻身，四大海水早已倾在汝耳裏。",
        "dynasty": "宋",
        "collection_info": null
    },
    {
        "uuid": "c3880a427f8feabba0b8cffc130de152",
        "title": "偈颂六十七首  其五九",
        "author": "释原妙",
        "content": "今年龙象颇多，权作三堂结夏。\n虽然名字不同，是法本无高下。",
        "dynasty": "宋",
        "collection_info": null
    },
    {
        "uuid": "e4f2d875b78f8a8f26dcafb47a982d28",
        "title": "偈颂六十七首  其六○",
        "author": "释原妙",
        "content": "资生贵图求富，参禅贵图求悟。\n求悟若学资生，箇箇成佛作祖。\n咄，甜瓜彻蒂甜，苦瓠连根苦。",
        "dynasty": "宋",
        "collection_info": null
    },
    {
        "uuid": "5222ec46d75f916dd461097a875bd73a",
        "title": "偈颂六十七首  其六一",
        "author": "释原妙",
        "content": "千疑万疑，祇是一疑。\n若能决此一疑，免教节上生枝。",
        "dynasty": "宋",
        "collection_info": null
    },
    {
        "uuid": "d4a1ccffc20c77096e1e7161df5ff5e0",
        "title": "偈颂六十七首  其六二",
        "author": "释原妙",
        "content": "打开布袋头，放出百千牛。\n纵随芳草去，终不被人收。\n一日归来重会面，半含容笑半含羞。",
        "dynasty": "宋",
        "collection_info": null
    },
    {
        "uuid": "d8eff01694da6757b9de98731183427d",
        "title": "偈颂六十七首  其六三",
        "author": "释原妙",
        "content": "今朝八月一，行脚禅和出。\n不识自家珍，却向途中觅。\n直饶走徧一百一十城，参见五十三善知识，功超十地三乘，位等释迦弥勒。\n若还来到西峰，未免一棒打折你馿脊。",
        "dynasty": "宋",
        "collection_info": null
    },
    {
        "uuid": "96fb71861ded82cc95a2d299246e6cdb",
        "title": "偈颂六十七首  其六四",
        "author": "释原妙",
        "content": "急水滩头泊小舟，切须牢把遮绳头。\n蓦然绳断难迴避，直到通身血迸流。",
        "dynasty": "宋",
        "collection_info": null
    },
    {
        "uuid": "d3e49af5fcea80245acab7d4f7a875ef",
        "title": "偈颂六十七首  其六五",
        "author": "释原妙",
        "content": "参禅一着莫迟疑，念念如同救火时。\n烈燄亘天浑不顾，翻身直造万重围。\n一朝火灭烟消后，鼻孔依前向下垂。",
        "dynasty": "宋",
        "collection_info": null
    },
    {
        "uuid": "076a753389261dc35c5951379e5fbe71",
        "title": "偈颂六十七首  其六六",
        "author": "释原妙",
        "content": "万法归一一何归，只贵惺惺着意疑。\n疑到情忘心绝处，金乌夜半彻天飞。",
        "dynasty": "宋",
        "collection_info": null
    },
    {
        "uuid": "5b2dde5f9900c4fc699e1e8e10334610",
        "title": "偈颂六十七首  其六七",
        "author": "释原妙",
        "content": "红尘堆裏学山居，寂灭身心道有余。\n但得胸中憎爱尽，不参禅亦是工夫。",
        "dynasty": "宋",
        "collection_info": null
    },
    {
        "uuid": "b1601b71c0c76c730572172eef7bd740",
        "title": "颂古三十一首  其一",
        "author": "释原妙",
        "content": "灵山拈出一枝花，百万都来是作家。\n惟有饮光犹未瞥，那堪眼裏又添沙。",
        "dynasty": "宋",
        "collection_info": null
    },
    {
        "uuid": "8f3b4e7b3323adaad8231cb62035cf2c",
        "title": "颂古三十一首  其二",
        "author": "释原妙",
        "content": "两两成羣罪莫穷，谩将鼠伎逞英雄。\n当时若作今时世，纵使瞿昙也不中。",
        "dynasty": "宋",
        "collection_info": null
    },
    {
        "uuid": "089709fb8663587c605955973b276dd8",
        "title": "颂古三十一首  其三",
        "author": "释原妙",
        "content": "死款都来一口供，情穷理极卒难容。\n若将皮髓论高下，争见花开五叶红。",
        "dynasty": "宋",
        "collection_info": null
    },
    {
        "uuid": "2bd0627bfc07f7dfd021367df67c51c1",
        "title": "颂古三十一首  其四",
        "author": "释原妙",
        "content": "祖师不会禅，夫子不识字。\n棒打石人头，嚗嚗论实事。",
        "dynasty": "宋",
        "collection_info": null
    },
    {
        "uuid": "315a7a35f2a04b827031584f17fec9cc",
        "title": "颂古三十一首  其五",
        "author": "释原妙",
        "content": "攒花簇锦绝纤尘，一度拈来一度新。\n啼得血流无用处，不如缄口过残春。",
        "dynasty": "宋",
        "collection_info": null
    },
    {
        "uuid": "1a93ddd18357138c405c6c6e17f99485",
        "title": "颂古三十一首  其六",
        "author": "释原妙",
        "content": "杀人犹可恕，再犯岂能容。\n贬向无生国，千圣不知踪。",
        "dynasty": "宋",
        "collection_info": null
    },
    {
        "uuid": "dbe1a091c83cc66b8eb16da91cfb6071",
        "title": "颂古三十一首  其七",
        "author": "释原妙",
        "content": "眉毛罅裏积山岳，鼻孔中藏师子儿。\n南北东西无限意，此心能有几人知。",
        "dynasty": "宋",
        "collection_info": null
    },
    {
        "uuid": "81d54b75ad60c3748fcabbc99cbe906a",
        "title": "颂古三十一首  其八",
        "author": "释原妙",
        "content": "绿树阴浓夏日长，楼台倒影入池塘。\n水晶帘动微风起，满架蔷薇一院香。",
        "dynasty": "宋",
        "collection_info": null
    },
    {
        "uuid": "894c92d3a84948b086fea62ed430392b",
        "title": "颂古三十一首  其九",
        "author": "释原妙",
        "content": "幸然无事鼓风涛，激起洪波万丈高。\n直得浑家都浸杀，至今平地浪滔滔。",
        "dynasty": "宋",
        "collection_info": null
    },
    {
        "uuid": "e0b6bbb8f56287294fdd860f13077ff0",
        "title": "颂古三十一首  其一○",
        "author": "释原妙",
        "content": "自小丹青画不成，年来始觉艺方精。\n等闲掷笔成龙去，换却时人眼裏睛。",
        "dynasty": "宋",
        "collection_info": null
    },
    {
        "uuid": "1f53bdc64d30bcaf7672e412ad0f21fd",
        "title": "颂古三十一首  其一一",
        "author": "释原妙",
        "content": "泥佛不度水，毗岚风忽起。\n大地黑漫漫，衲僧争敢视。",
        "dynasty": "宋",
        "collection_info": null
    },
    {
        "uuid": "eed729ecb76f69542449ca0212352f66",
        "title": "颂古三十一首  其一二",
        "author": "释原妙",
        "content": "金佛不度炉，铁裹夜明珠。\n一槌俱粉碎，清光何处无。",
        "dynasty": "宋",
        "collection_info": null
    },
    {
        "uuid": "906ce3289b9983ca4848f3175c379f1f",
        "title": "颂古三十一首  其一三",
        "author": "释原妙",
        "content": "木佛不度火，掣开金殿锁。\n内外绝遮栏，时人犹懡㦬。",
        "dynasty": "宋",
        "collection_info": null
    },
    {
        "uuid": "db3a3c072ee16e18ff67b8832d9b97e0",
        "title": "颂古三十一首  其一四",
        "author": "释原妙",
        "content": "赵州狗子佛性无，十分春色播江湖。\n几多摘叶寻枝客，空使洛阳花满途。",
        "dynasty": "宋",
        "collection_info": null
    },
    {
        "uuid": "737a500b0758139030f142890c612939",
        "title": "颂古三十一首  其一五",
        "author": "释原妙",
        "content": "礼佛修行不较多，何须特地起干戈。\n直饶打得回头后，兔子何曾离得窠。",
        "dynasty": "宋",
        "collection_info": null
    },
    {
        "uuid": "2883549a182fe17176c76ff0a208c7bb",
        "title": "颂古三十一首  其一六",
        "author": "释原妙",
        "content": "四面洪波万丈深，上天无路地无门。\n箇中有理应难诉，不是愁人也断魂。",
        "dynasty": "宋",
        "collection_info": null
    },
    {
        "uuid": "ab713a37fdad9ce2feab9e0e06bcc4a3",
        "title": "颂古三十一首  其一七",
        "author": "释原妙",
        "content": "吞而復吐冷烟浮，月落寒山犹未休。\n重把丝纶轻一掣，岂知元只在鈎头。",
        "dynasty": "宋",
        "collection_info": null
    },
    {
        "uuid": "2441b28487302024fa13d14fa20c9f1a",
        "title": "颂古三十一首  其一八",
        "author": "释原妙",
        "content": "猛虎深藏浅草窠，几回明月入烟萝。\n顶门纵有金刚眼，未免当头蹉过他。",
        "dynasty": "宋",
        "collection_info": null
    },
    {
        "uuid": "7ae01689830ba3901947fc579e0ca5a6",
        "title": "颂古三十一首  其一九",
        "author": "释原妙",
        "content": "飒飒秋风满院凉，芬芳篱菊半经霜。\n可怜不遇攀花手，狼籍枝头多少香。",
        "dynasty": "宋",
        "collection_info": null
    },
    {
        "uuid": "612ed7b1161c0fed1c0df7dc749ff7e8",
        "title": "颂古三十一首  其二○",
        "author": "释原妙",
        "content": "饥火炎炎烧断肠，亲逢王膳不能尝。\n可怜併逐溪流去，百亿沧溟透底香。",
        "dynasty": "宋",
        "collection_info": null
    },
    {
        "uuid": "0b72c08b629628cf88375175da22141a",
        "title": "颂古三十一首  其二一",
        "author": "释原妙",
        "content": "国师塔样最尖新，觌面拈来不露文。\n却被耽源添一线，至今描邈乱纷纷。",
        "dynasty": "宋",
        "collection_info": null
    },
    {
        "uuid": "39f992aaba335367c15a601593b4e9a5",
        "title": "颂古三十一首  其二二",
        "author": "释原妙",
        "content": "杨柳溪边垂绿线，黄鶑枝上声声啭。\n几多贪玩不知春，空使落花千万片。",
        "dynasty": "宋",
        "collection_info": null
    },
    {
        "uuid": "3583bc1ec9e756ba3bb930cf5c204f76",
        "title": "颂古三十一首  其二三",
        "author": "释原妙",
        "content": "三十年来在梦中，生涯丧尽绝行踪。\n自惭一见桃花后，依旧漫天鼓黑风。",
        "dynasty": "宋",
        "collection_info": null
    },
    {
        "uuid": "27b63c9b345e89c14af4894ae3e447c5",
        "title": "颂古三十一首  其二四",
        "author": "释原妙",
        "content": "落花台上重铺锦，玛瑙阶前布赤沙。\n情义尽从贫处断，世人偏向有钱家。",
        "dynasty": "宋",
        "collection_info": null
    },
    {
        "uuid": "abb3e30827dd279b8eb1750da51a0c8d",
        "title": "颂古三十一首  其二五",
        "author": "释原妙",
        "content": "红轮杲杲正当空，昨日今朝事不同。\n尽谓古今都坐断，谁知贼过后张弓。",
        "dynasty": "宋",
        "collection_info": null
    },
    {
        "uuid": "f8013750f870db4a0b8dc97b71d1db9a",
        "title": "颂古三十一首  其二六",
        "author": "释原妙",
        "content": "滞货多年要脱身，巧粧绮语说诸人。\n及乎拈出当场卖，索价辽天谁敢亲。",
        "dynasty": "宋",
        "collection_info": null
    },
    {
        "uuid": "8b9722183f6d3514760281a78d322fbe",
        "title": "颂古三十一首  其二七",
        "author": "释原妙",
        "content": "弓絃走马蓦相逢，觌面全提未见功。\n拈出轮王三寸铁，直教血溅梵天红。",
        "dynasty": "宋",
        "collection_info": null
    },
    {
        "uuid": "98d29086674a0065553121820112320c",
        "title": "颂古三十一首  其二八",
        "author": "释原妙",
        "content": "银蟾出海照无私，处处分明是阿谁。\n见面不须重问讯，从教日炙与风吹。",
        "dynasty": "宋",
        "collection_info": null
    },
    {
        "uuid": "87821a0586339da3859ab247bc1e3e5b",
        "title": "颂古三十一首  其二九",
        "author": "释原妙",
        "content": "不动尊，提不起，茫茫宇宙谁能委。\n秋江清夜月澄辉，鹭鸶飞入芦花裏。",
        "dynasty": "宋",
        "collection_info": null
    },
    {
        "uuid": "a87a41836e7e495ca854462285d30c74",
        "title": "颂古三十一首  其三○",
        "author": "释原妙",
        "content": "逆风吹又顺风吹，铁眼铜睛争敢窥。\n万古碧潭空界月，再三捞摝始应知。",
        "dynasty": "宋",
        "collection_info": null
    },
    {
        "uuid": "870031206cb9b93be7d283c870e71fe8",
        "title": "颂古三十一首  其三一",
        "author": "释原妙",
        "content": "佛手馿脚与生缘，鬼面人头有许般。\n云散碧天孤月朗，澄潭彻底影团团。",
        "dynasty": "宋",
        "collection_info": null
    },
    {
        "uuid": "3b900460c1f783fd9e3e3b7d76d61935",
        "title": "颂古三十一首  其三二",
        "author": "释原妙",
        "content": "无端平地起干戈，争似属牛人更多。\n满面惭惶无着处，低头依旧入烟萝。",
        "dynasty": "宋",
        "collection_info": null
    },
    {
        "uuid": "72d720f4f8bdd61f8bd931a639a4d929",
        "title": "颂古三十一首  其三三",
        "author": "释原妙",
        "content": "一二三四五六圈，心肝粉碎髑髅穿。\n若将方木投圆窍，丑姥争教得少年。",
        "dynasty": "宋",
        "collection_info": null
    },
    {
        "uuid": "ace8e3690f3c9def608a57173e4212f2",
        "title": "颂赵州无字示陈太尉",
        "author": "释原妙",
        "content": "澄潭千载毒龙蟠，倒岳倾湫谁解看。\n直下一刀成两段，虚空粉碎髑髅干。",
        "dynasty": "宋",
        "collection_info": null
    },
    {
        "uuid": "140d2ce3aeb030d22eadcb169ad7fb5a",
        "title": "示如法禅人  其一",
        "author": "释原妙",
        "content": "识得根源认得伊，全身犹堕在尘围。\n纵然和座都掀倒，尚有烟霞遶翠微。",
        "dynasty": "宋",
        "collection_info": null
    },
    {
        "uuid": "be944fb778801315b94e70e3c70fc147",
        "title": "示如法禅人  其二",
        "author": "释原妙",
        "content": "直造悬崖上上关，白云影裏转身难。\n箇中若使能通变，夺食驱耕总是閒。",
        "dynasty": "宋",
        "collection_info": null
    },
    {
        "uuid": "39dd9747d4c6b6bdc7debb6b44849749",
        "title": "示如法禅人  其三",
        "author": "释原妙",
        "content": "如如不动法中王，举足无非是道场。\n不到水穷云尽处，争知觌面是檀郎。",
        "dynasty": "宋",
        "collection_info": null
    },
    {
        "uuid": "30e4a73a6f33d173716b4a9d39ae0989",
        "title": "示如梦禅人行脚",
        "author": "释原妙",
        "content": "閒处休居静莫住，转入转深转幽固。\n纵至深深尽底时，更须知有那一步。\n昔日曹溪亲到来，今时往往多差互。\n若非丧尽目前机，倒岳倾湫无觅处。",
        "dynasty": "宋",
        "collection_info": null
    },
    {
        "uuid": "cc3424da5b6b60505e9c614276cf668b",
        "title": "山中四威仪供佛鑑师翁韵  其一",
        "author": "释原妙",
        "content": "山中行，步高身尽轻。\n拟飞去，惟恐世人惊。",
        "dynasty": "宋",
        "collection_info": null
    },
    {
        "uuid": "7279baf53b3287f81e5357b9ccd339b5",
        "title": "山中四威仪供佛鑑师翁韵  其二",
        "author": "释原妙",
        "content": "山中住，黯淡云无数。\n誓相期，共守无生路。",
        "dynasty": "宋",
        "collection_info": null
    },
    {
        "uuid": "29141e92ab302a0ba64a0fb46d657e06",
        "title": "山中四威仪供佛鑑师翁韵  其三",
        "author": "释原妙",
        "content": "山中坐，静看空花堕。\n问何为，待结团栾果。",
        "dynasty": "宋",
        "collection_info": null
    },
    {
        "uuid": "9d414281c531e518afc486125c497164",
        "title": "山中四威仪供佛鑑师翁韵  其四",
        "author": "释原妙",
        "content": "山中卧，月落猿啼过。\n正堪眠，石定从教破。",
        "dynasty": "宋",
        "collection_info": null
    },
    {
        "uuid": "eca0550639b087d5668652622043ea95",
        "title": "云庵",
        "author": "释原妙",
        "content": "或淡或浓拖雨去，半舒半捲逆风来。\n为怜途路无栖泊，却把柴扉永夜开。",
        "dynasty": "宋",
        "collection_info": null
    },
    {
        "uuid": "b66a021704c50c5868958fd56da13f61",
        "title": "示徒  其一",
        "author": "释原妙",
        "content": "学道如初莫变心，千魔万难愈惺惺。\n直须敲出虚空髓，拔却金刚脑后钉。",
        "dynasty": "宋",
        "collection_info": null
    },
    {
        "uuid": "0cd37c242cbea9aeb8d6cfe023cbcb4c",
        "title": "示徒  其二",
        "author": "释原妙",
        "content": "学道之心似镜明，纤尘纔染便忘形。\n廓然照出娘生面，一簇青烟锁翠屏。",
        "dynasty": "宋",
        "collection_info": null
    },
    {
        "uuid": "d7658bcde89bf84a3882fa5626ea3271",
        "title": "示徒  其三",
        "author": "释原妙",
        "content": "学道如撑逆水舟，篙篙着力莫随流。\n忽然失脚翻身去，踏断寒江月一鈎。",
        "dynasty": "宋",
        "collection_info": null
    },
    {
        "uuid": "9512fc75d5515f132a55658780b8f378",
        "title": "又示徒",
        "author": "释原妙",
        "content": "工夫果的有真疑，动静寒暄总不知。\n枕子蓦然开口笑，钵盂𨁝跳上须弥。",
        "dynasty": "宋",
        "collection_info": null
    },
    {
        "uuid": "cd8092ffa293c0f9d8bc38061dafbf12",
        "title": "示淳谦首座持钵",
        "author": "释原妙",
        "content": "千家万家，总是维摩丈室。\n十斛百斛，无非达磨眼睛。\n若向遮裏会得，何劳向外经营。\n其或未然，咄，酒肆淫坊休放过，龙宫虎穴要亲临。",
        "dynasty": "宋",
        "collection_info": null
    },
    {
        "uuid": "5b9436ab609b437b8a7b337d04bac567",
        "title": "示徒三戒  其一",
        "author": "释原妙",
        "content": "开口动舌，无益于人，戒之莫言。",
        "dynasty": "宋",
        "collection_info": null
    },
    {
        "uuid": "7dd8baad87efff61a6b5e8c67800ffe4",
        "title": "示徒三戒  其二",
        "author": "释原妙",
        "content": "举心动念，无益于人，戒之莫起。",
        "dynasty": "宋",
        "collection_info": null
    },
    {
        "uuid": "8935feb080ded2fef3a2aa75f92ff212",
        "title": "示徒三戒  其三",
        "author": "释原妙",
        "content": "举足动步，无益于人，戒之莫行。",
        "dynasty": "宋",
        "collection_info": null
    },
    {
        "uuid": "45994e01f714a8fd88ed64c025e50d46",
        "title": "辞世",
        "author": "释原妙",
        "content": "来不入死关，去不出死关。\n铁蛇钻入海，撞倒须弥山。",
        "dynasty": "宋",
        "collection_info": null
    },
    {
        "uuid": "5acfeb2edb75af45c5770f7ba695b888",
        "title": "观音大士赞",
        "author": "释原妙",
        "content": "大海波心，盘陀石上。\n真观浄观，是相非相。\n如月在天，无水不现。\n水月俱捐，如何瞻仰。\n咄，切忌妄想。",
        "dynasty": "宋",
        "collection_info": null
    },
    {
        "uuid": "05c52955974b179e79d4fa63f0d7fe55",
        "title": "达磨祖师赞  其一",
        "author": "释原妙",
        "content": "开旗展阵入梁邦，未覩天颜早已降。\n纵有神通难转款，翩翩一苇渡长江。",
        "dynasty": "宋",
        "collection_info": null
    },
    {
        "uuid": "e01e41f1de0eaac750fcd37be022de54",
        "title": "达磨祖师赞  其二",
        "author": "释原妙",
        "content": "未离西干，恶声已布。\n面壁九年，一场败露。\n咦，不知赚却多少儿孙，直至如今钉桩摇橹。",
        "dynasty": "宋",
        "collection_info": null
    },
    {
        "uuid": "9099682dec92672ddc06941e4c776e02",
        "title": "师子院明初院主请",
        "author": "释原妙",
        "content": "鼻无两窍，眼露双睛。\n十分无面目，一味得人憎。\n将正续三世之业，等閒籍没。\n向白云千峰之上，特地掀腾。\n坐断死关，幸自恶声难掩。\n那更被伊描邈，转见可怜生。\n呵呵呵，三十年后，宁无人路见不平。",
        "dynasty": "宋",
        "collection_info": null
    },
    {
        "uuid": "cc0a1cfe07e4afad7ee2b5b64b560338",
        "title": "大觉禅师祖雍长老请",
        "author": "释原妙",
        "content": "中大仰毒，奋师子威。\n平生负重病，举世无良医。\n向莲峰插一茎草，为少室发千钧机。\n舌头无骨，额下生眉。\n唤作开山即错，不唤作开山犹非，从教后代乱针锥。",
        "dynasty": "宋",
        "collection_info": null
    },
    {
        "uuid": "4a9b9e03f214f36effb588bb94b141b4",
        "title": "西隠接待师立山主请",
        "author": "释原妙",
        "content": "乌豆眼睛生铁面，直向孤峰顶上。\n将无米饭塞断天下衲子咽喉，固是家常，因甚更教人参箇一归何处。\n吽，忆着江南三月天，马塍西畔春无数。",
        "dynasty": "宋",
        "collection_info": null
    },
    {
        "uuid": "3b61ac336e09da33c070f65cba227d16",
        "title": "双髻禅庵请",
        "author": "释原妙",
        "content": "恣无明，逞人我。\n诽释迦，駡达磨。\n虽是赤心，返成话堕。\n六年坐铺卖不行，至今被人唤作滞货。",
        "dynasty": "宋",
        "collection_info": null
    },
    {
        "uuid": "acb7e1931a6dbb58c72daff3c26d3c41",
        "title": "禅人请赞  其一",
        "author": "释原妙",
        "content": "遮箇村僧，只好闻名。\n尾巴纔露，天下人憎。",
        "dynasty": "宋",
        "collection_info": null
    },
    {
        "uuid": "7800b53fe70615582373832d2dc8fc94",
        "title": "禅人请赞  其二",
        "author": "释原妙",
        "content": "不识岩头密启处，刚言悟得仰山禅。\n遮场败露难遮盖，留与儿孙万世传。",
        "dynasty": "宋",
        "collection_info": null
    },
    {
        "uuid": "841b47cd8a4ec7d37188693660ef62df",
        "title": "偈颂十二首  其一",
        "author": "释原妙",
        "content": "欲明种子因，熟读上大人。\n若到可知礼，盲龟跛鼈亲。",
        "dynasty": "宋",
        "collection_info": null
    },
    {
        "uuid": "8f35fa1e586d7f5665e3ecfd64048b64",
        "title": "偈颂十二首  其二",
        "author": "释原妙",
        "content": "皮穿肉烂，筋断骨折。\n具无碍辩，横说竖说。\n若谓向上一关，敢保老兄未彻。\n直须虚空粉碎，大海枯竭。\n透顶透底，内外澄澈。\n正恁么时，犹是眼中着屑。",
        "dynasty": "宋",
        "collection_info": null
    },
    {
        "uuid": "93ca89fef0e89cd16686b4d3a1375f4f",
        "title": "偈颂十二首  其三",
        "author": "释原妙",
        "content": "此心清凈本无瑕，只为贪求被物遮。\n突出眼睛全体露，山河大地是空华。",
        "dynasty": "宋",
        "collection_info": null
    },
    {
        "uuid": "3022878854b61102fbfb994d21708f1f",
        "title": "偈颂十二首  其四",
        "author": "释原妙",
        "content": "东西十万，南北八千。\n纤尘不立，寸草不生。\n往来无碍，妙用纵横。\n直饶亲到者裏，正是弃本逐末，引祸招殃。\n且道如何是本，抛出轮王三寸铁，分明遍界是刀鎗。",
        "dynasty": "宋",
        "collection_info": null
    },
    {
        "uuid": "304c162ae7b054ab327a7e9232049673",
        "title": "偈颂十二首  其五",
        "author": "释原妙",
        "content": "五阴山中，魔强法弱。\n战之不胜，休拟议着。\n宝剑全提，莫问生杀。\n奋不顾身，星飞火撒。\n有功者赏，无功者罚。",
        "dynasty": "宋",
        "collection_info": null
    },
    {
        "uuid": "e54b14cdb9b587201f0b66b8db157fe5",
        "title": "偈颂十二首  其六",
        "author": "释原妙",
        "content": "有时热鬨鬨，有时冷冰冰。\n有时如牵馿入井，有时如顺水张帆。",
        "dynasty": "宋",
        "collection_info": null
    },
    {
        "uuid": "4dab314e03df1874e0e4cc0ac0b3b944",
        "title": "偈颂十二首  其七",
        "author": "释原妙",
        "content": "一二三四，四三二一。\n鈎锁连环，银山铁壁。\n觑得破，跳得出。\n大千沙界海中沤，一切圣贤如电拂。\n若是觑不破跳不出，切须翻天覆地离巢越窟。",
        "dynasty": "宋",
        "collection_info": null
    },
    {
        "uuid": "e90797df02430720a811d389e654ab02",
        "title": "偈颂十二首  其八",
        "author": "释原妙",
        "content": "腊月三十日，时节看看至。\n露柱与灯笼，休更打瞌睡。\n觌面当机提，当机觌面觑。\n蓦然触瞎眼睛，照顾烂泥裏有刺。",
        "dynasty": "宋",
        "collection_info": null
    },
    {
        "uuid": "b7c617d9c30447ba691b0ddf0f869ee1",
        "title": "偈颂十二首  其九",
        "author": "释原妙",
        "content": "封却拄杖头，结却布袋口。\n禁在铁围山，枷上重增杻。\n有中拷出无，无中拷出有。\n痛楚百千般，不离者窠臼。",
        "dynasty": "宋",
        "collection_info": null
    },
    {
        "uuid": "a3cc884071acb8c77d061cc20b25739d",
        "title": "偈颂十二首  其一○",
        "author": "释原妙",
        "content": "若论此事，正如傍墙逼狗。\n逼来逼去，逼至尖角落头，未免翻身遭他一口。",
        "dynasty": "宋",
        "collection_info": null
    },
    {
        "uuid": "a943f4723cc29b429062878a84bb8f82",
        "title": "偈颂十二首  其一一",
        "author": "释原妙",
        "content": "学道如初不变心，千魔万难愈惺惺。\n直须敲出虚空髓，拔却金刚脑后钉。",
        "dynasty": "宋",
        "collection_info": null
    },
    {
        "uuid": "07af59de961e6e852728900d69ba4222",
        "title": "偈颂十二首  其一二",
        "author": "释原妙",
        "content": "不得者箇，争得那箇。\n既得那箇，忘却者箇。",
        "dynasty": "宋",
        "collection_info": null
    },
    {
        "uuid": "17ff736b2037c68427ffb7798af1feff",
        "title": "室中三关  其一",
        "author": "释原妙",
        "content": "杲日当空，无所不照，因甚被片云遮却。",
        "dynasty": "宋",
        "collection_info": null
    },
    {
        "uuid": "450691ed747e7b4009036fca03d1a025",
        "title": "室中三关  其二",
        "author": "释原妙",
        "content": "人人有箇影子，寸步不离，因甚踏不着。",
        "dynasty": "宋",
        "collection_info": null
    },
    {
        "uuid": "31086051582d3e14921726365b85b124",
        "title": "室中三关  其三",
        "author": "释原妙",
        "content": "尽大地是箇火坑，得何三昧，不被烧却。",
        "dynasty": "宋",
        "collection_info": null
    },
    {
        "uuid": "e5f67cfe84fc9ac010f99387e49f29a9",
        "title": "颂古五首  其一",
        "author": "释原妙",
        "content": "涅槃地狱本无差，只为从来被眼遮。\n三脚瞎馿纔𨁝跳，镬汤垆炭即吾家。",
        "dynasty": "宋",
        "collection_info": null
    },
    {
        "uuid": "c8d04796de60c54e4b3f15b489a5a18c",
        "title": "颂古五首  其二",
        "author": "释原妙",
        "content": "剖尽枯肠丧尽机，通身不挂一毫丝。\n清风步步随身转，明月谁分上下池。",
        "dynasty": "宋",
        "collection_info": null
    },
    {
        "uuid": "7289e8c7a6bbc0883fba81f83fb87722",
        "title": "颂古五首  其三",
        "author": "释原妙",
        "content": "滴滴通身是烂脓，更无一点落西东。\n若言不是知音者，未免风吹别调中。",
        "dynasty": "宋",
        "collection_info": null
    },
    {
        "uuid": "b9111bb6aed2ee2b74a0b2a7232a4d77",
        "title": "颂古五首  其四",
        "author": "释原妙",
        "content": "水出高原浪拍天，四维上下绝尘烟。\n分明好箇真消息，未必时人到那边。",
        "dynasty": "宋",
        "collection_info": null
    },
    {
        "uuid": "57d3bee1528f33d5b0a34bfb74b5c242",
        "title": "颂古五首  其五",
        "author": "释原妙",
        "content": "等闲放出这牛儿，头角分明举似谁。\n若向尾巴尖上会，新罗鹞子过多时。",
        "dynasty": "宋",
        "collection_info": null
    }
]