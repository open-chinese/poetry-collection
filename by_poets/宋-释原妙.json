[
    {
        "uuid": "ae13aae7acc9050bea4e31b33a09045f",
        "title": "偈颂六十七首  其一",
        "author": "释原妙",
        "content": "谈玄谈妙，说性说心。\n攒花簇锦，巧妙尖新。\n如麻似粟，从古至今。\n莫不皆是乘虚接响底汉，倚草附木精灵。\n山僧虽是他家种草，决定不向遮裏藏身。",
        "dynasty": "宋",
        "collection_info": null
    },
    {
        "uuid": "c21b85ebdfe5d5a0b1434a440eeadceb",
        "title": "偈颂六十七首  其二",
        "author": "释原妙",
        "content": "有一物，明历历。\n佛祖觑不破，大地无人识。\n常在舌头尖，尽力吐不出。\n吐得出，也是胡餠裏呷汁。",
        "dynasty": "宋",
        "collection_info": null
    },
    {
        "uuid": "872d4f9c8d258800721a7a509fca5b11",
        "title": "偈颂六十七首  其三",
        "author": "释原妙",
        "content": "有句无句，金乌吞玉兔。\n如藤倚树，癞马繫枯椿。\n树倒藤解，一冬烧不尽。\n句归何处，石虎当途踞。\n呵呵大笑，龙头蛇尾。\n捺倒烂泥裏，刚刀不斩无罪之人。",
        "dynasty": "宋",
        "collection_info": null
    },
    {
        "uuid": "9e85e08f0db71e52057c1e94d749f1a5",
        "title": "偈颂六十七首  其四",
        "author": "释原妙",
        "content": "千岭万山雪，五湖四海冰。\n清光成一片，物物尽皆明。",
        "dynasty": "宋",
        "collection_info": null
    },
    {
        "uuid": "0b535e1f68a7e3169c52316ae783db7e",
        "title": "偈颂六十七首  其五",
        "author": "释原妙",
        "content": "百年难遇岁朝春，姹女梳粧越样新。\n惟有东村王大姐，依前满面是埃尘。",
        "dynasty": "宋",
        "collection_info": null
    },
    {
        "uuid": "3f34ad5758e50e9f2be8811482a050b0",
        "title": "偈颂六十七首  其六",
        "author": "释原妙",
        "content": "万里不挂片云，虚空突出一窍。\n双髻峰𨁝跳上三十三天，拄杖子向十字街头扬声大叫。\n炎炎六月火生冰，夜半日轮当午照。",
        "dynasty": "宋",
        "collection_info": null
    },
    {
        "uuid": "2371312096c4317fd673534ec8a3fe5c",
        "title": "偈颂六十七首  其七",
        "author": "释原妙",
        "content": "一夏九十日，看看又将半。\n面门无位人，急着眼睛看。\n冷地蓦相逢，脚跟红线断。\n掌内握干坤，翻身游碧汉。\n堪笑当年老瑞岩，惺惺石上重呼唤。",
        "dynasty": "宋",
        "collection_info": null
    },
    {
        "uuid": "1343369d44f1225cee222a40885eb5c3",
        "title": "偈颂六十七首  其八",
        "author": "释原妙",
        "content": "五湖春色十分肥，正是功圆果满时。\n玉蝶穿花零碎锦，黄鶑掷柳乱垂丝。\n灵云打失娘生眼，备老重添八字眉。\n无限水边林下客，谩将竹杖度须弥。",
        "dynasty": "宋",
        "collection_info": null
    },
    {
        "uuid": "4bcba722a15996828e5cef5bff1d17a3",
        "title": "偈颂六十七首  其九",
        "author": "释原妙",
        "content": "归宗拭却眼睛，二祖安心断臂。\n云门拶折一足，玄沙𡎺破脚指。\n遮一伙随搂搜汉，蚤知有遮般消息，免见血淋满地。",
        "dynasty": "宋",
        "collection_info": null
    },
    {
        "uuid": "ad8d4e88abcd91cc95e5b6f62460f293",
        "title": "偈颂六十七首  其一○",
        "author": "释原妙",
        "content": "新年头，行新令。\n露柱灯笼，急着眼听。\n竈头西南角有片方砖，惺惺伶俐，伶俐惺惺。\n念兹在兹，必恭必敬。\n因甚如此，徐十三郎行年本命。",
        "dynasty": "宋",
        "collection_info": null
    },
    {
        "uuid": "ef28e7833dc9112f2b588aba66fc1203",
        "title": "偈颂六十七首  其一一",
        "author": "释原妙",
        "content": "爱之欲其生，恶之欲其死。\n爱恶两重关，总向遮裏起。\n直饶识得根源，更买草鞋行脚三十年，何曾踏着遮裏。",
        "dynasty": "宋",
        "collection_info": null
    },
    {
        "uuid": "450fd2912583b0290e6b7e53472105af",
        "title": "偈颂六十七首  其一二",
        "author": "释原妙",
        "content": "师子窟，师子吼。\n师子儿，无前后。\n蓦然直下翻身，便解人前开口。",
        "dynasty": "宋",
        "collection_info": null
    },
    {
        "uuid": "18c995111fcca7783fdfb19aa48a25dd",
        "title": "偈颂六十七首  其一三",
        "author": "释原妙",
        "content": "大限九旬，小限七日。\n粗中有细，细中有密。\n密密无间，纤尘不立。\n正恁么时，银山铁壁。\n进则无门，退之则失。\n如堕万丈深坑，四面悬崖荆棘。\n切须猛烈英雄，直要翻身跳出。\n若还一念迟疑，佛亦救你不得。\n此是最上玄门，普请大家着力。\n山僧虽则不管閒非，越例与诸人通箇消息。",
        "dynasty": "宋",
        "collection_info": null
    },
    {
        "uuid": "643bc8f0938f111cae5f15ae3cac6c9e",
        "title": "偈颂六十七首  其一四",
        "author": "释原妙",
        "content": "指天指地展戈矛，直至如今战不休。\n假使羣灵都杀尽，一身还有一身愁。",
        "dynasty": "宋",
        "collection_info": null
    },
    {
        "uuid": "4623a6ff84f5d79dd7da44abbf9086a9",
        "title": "偈颂六十七首  其一五",
        "author": "释原妙",
        "content": "天关久锁不开容，日夜滂沱鼓黑风。\n愤性一槌俱击碎，顶门迸出一轮红。",
        "dynasty": "宋",
        "collection_info": null
    },
    {
        "uuid": "57a22f21a72676f9cf3fb3c0cef414e9",
        "title": "偈颂六十七首  其一六",
        "author": "释原妙",
        "content": "忘却当年密授句，枉教一众吃辛苦。\n夜来枕上忽忆着，年年五月黄梅雨。",
        "dynasty": "宋",
        "collection_info": null
    },
    {
        "uuid": "203b25507fca90b7fd4fc11fd09457a2",
        "title": "偈颂六十七首  其一七",
        "author": "释原妙",
        "content": "一叶落，天下秋。\n一尘起，大地收。\n有意气时添意气，不风流处也风流。",
        "dynasty": "宋",
        "collection_info": null
    },
    {
        "uuid": "7b870112c58a5793dd996f0db3b1ca31",
        "title": "偈颂六十七首  其一八",
        "author": "释原妙",
        "content": "海底泥牛衔月走，岩前石虎抱儿眠。\n铁蛇钻入金刚眼，昆崙骑象鹭鸶牵。",
        "dynasty": "宋",
        "collection_info": null
    },
    {
        "uuid": "27ae816c42fea01c50b71f5b800f56d9",
        "title": "偈颂六十七首  其一九",
        "author": "释原妙",
        "content": "阴向鼻端灭，阳从眼裏生。\n会得箇中意，更参三十年。",
        "dynasty": "宋",
        "collection_info": null
    },
    {
        "uuid": "5e1ac3a8132b12cb940435834751ac2b",
        "title": "偈颂六十七首  其二○",
        "author": "释原妙",
        "content": "禅不在参，道不须悟。\n动转施为，山岳鼓舞。\n孟八郎汉便恁么去，争似西峰搬石运土。",
        "dynasty": "宋",
        "collection_info": null
    },
    {
        "uuid": "5cae54b5592f1bc502ddd96371710ce8",
        "title": "偈颂六十七首  其二一",
        "author": "释原妙",
        "content": "水中咸味，色裏胶青。\n决定是有，不见其形。\n见其形，失却山前一村人眼睛。",
        "dynasty": "宋",
        "collection_info": null
    },
    {
        "uuid": "b5b0f2ee513096826a083a4d46a7b125",
        "title": "偈颂六十七首  其二二",
        "author": "释原妙",
        "content": "八十日中，千说万喻。\n说也说到无说时，闻也闻到无闻处。\n既是无说又无闻，功成果满凭何举。\n吹龙笛，击鼍鼓。\n皓齿歌，细腰舞。\n桃花乱落如红雨。",
        "dynasty": "宋",
        "collection_info": null
    },
    {
        "uuid": "9793e32dd74e4c2062a4d0ef67481a6f",
        "title": "偈颂六十七首  其二三",
        "author": "释原妙",
        "content": "大海无鱼，大地无草。\n大富无粮，大悟无道。",
        "dynasty": "宋",
        "collection_info": null
    },
    {
        "uuid": "7c19a91c0c685cf042b7187c4fb7320d",
        "title": "偈颂六十七首  其二四",
        "author": "释原妙",
        "content": "布袋头开，餧馿餧马。\n要骑便骑，要下便下。\n若到江西湖南，撞着焦尾大虫，切莫道在西峰度夏。",
        "dynasty": "宋",
        "collection_info": null
    },
    {
        "uuid": "4a2a3c6e01fb7e4c72a93a647e3d3a05",
        "title": "偈颂六十七首  其二五",
        "author": "释原妙",
        "content": "吃粥了也，洗钵盂去。\n矢上加尖，一场败露。\n西峰今日忍俊不禁，却要向鹭鸶腿上割股。",
        "dynasty": "宋",
        "collection_info": null
    },
    {
        "uuid": "49df8994b3b8984d0042cf32b7af455a",
        "title": "偈颂六十七首  其二六",
        "author": "释原妙",
        "content": "一阳来復，万物咸新。\n恭惟盲龟跛鼈，鬼怪妖精。\n莫问前长后短，大家扶起破沙盆。",
        "dynasty": "宋",
        "collection_info": null
    },
    {
        "uuid": "c5c9fd97226d202623af1f2d7bdee782",
        "title": "偈颂六十七首  其二七",
        "author": "释原妙",
        "content": "黄面瞿昙，夜半成道。\n正是唤奴作郎，赢得一场好笑。\n山僧恁么告报，也是细姑嫌嫂。",
        "dynasty": "宋",
        "collection_info": null
    },
    {
        "uuid": "4a5eca089c3394465796186ec45f1eb3",
        "title": "偈颂六十七首  其二八",
        "author": "释原妙",
        "content": "参须实参，悟须实悟。\n动转施为，辉今耀古。\n若是操心不正，悟处不真，粧粧点点，斗斗钉钉，被人轻轻拶着，未免唤灯笼作露柱。",
        "dynasty": "宋",
        "collection_info": null
    },
    {
        "uuid": "3d031e17825b60e60b2aa1befae339ba",
        "title": "偈颂六十七首  其二九",
        "author": "释原妙",
        "content": "低头觅天，仰面寻地。\n波波挈挈，远之远矣。\n蓦然撞着徐十三郎，嗄，元来只在遮裏。\n在遮裏，腊月三十日到来，也是开眼见鬼。",
        "dynasty": "宋",
        "collection_info": null
    },
    {
        "uuid": "426fab4fe5ce78bad6387a29062a6b2a",
        "title": "偈颂六十七首  其三○",
        "author": "释原妙",
        "content": "洞彻是非如梦幻，转身未免堕深坑。\n须知别有通霄路，不许时人造次行。",
        "dynasty": "宋",
        "collection_info": null
    },
    {
        "uuid": "f0c3463ea9fbd58c4d4236a0d413ef87",
        "title": "偈颂六十七首  其三一",
        "author": "释原妙",
        "content": "昔年瞎却我眼，今朝穿却你鼻。\n冤冤相报无休，莫若克己復礼。\n非惟和尚同尘，免得递相钝置。",
        "dynasty": "宋",
        "collection_info": null
    },
    {
        "uuid": "160748c2df019cdc1a219ecde9e95277",
        "title": "偈颂六十七首  其三二",
        "author": "释原妙",
        "content": "一年已减五日，光影如驹过隙。\n直须如救头然，切莫随情放逸。\n夜来一雨雪消镕，万迭青山如洗出。",
        "dynasty": "宋",
        "collection_info": null
    },
    {
        "uuid": "b50117a132922cf455736c1d4fb67542",
        "title": "偈颂六十七首  其三三",
        "author": "释原妙",
        "content": "参禅须是铁汉，着手心头便判。\n只如雪覆千山，孤峰不白，作么生判。\n上元定是正月半。",
        "dynasty": "宋",
        "collection_info": null
    },
    {
        "uuid": "2daa0e0e149f98bd0b1b46dd87bac781",
        "title": "偈颂六十七首  其三四",
        "author": "释原妙",
        "content": "周行七步犹成迹，椁示双趺岂易收。\n微雨洒花千点泪，淡烟笼竹一堆愁。",
        "dynasty": "宋",
        "collection_info": null
    },
    {
        "uuid": "336593e2b7c51faffab1f41176085501",
        "title": "偈颂六十七首  其三五",
        "author": "释原妙",
        "content": "身贫道贫，无法可亲。\n一味盲枷瞎棒，闻者见者莫不生嗔。\n黄金自有黄金价，终不和沙卖与人。",
        "dynasty": "宋",
        "collection_info": null
    },
    {
        "uuid": "3a7bf9b5f01b16208d213a4c1b161c14",
        "title": "偈颂六十七首  其三六",
        "author": "释原妙",
        "content": "西峰今年结夏，全然不成保社。\n一日两头薄粥，大家忍饥无暇。\n虽有真如佛性，菩提涅槃，权且扬在师子岩下。",
        "dynasty": "宋",
        "collection_info": null
    },
    {
        "uuid": "0df5ff041889512a74f90fea8cb7ee25",
        "title": "偈颂六十七首  其三七",
        "author": "释原妙",
        "content": "日正暄，春已暮，落花片片随流去。\n拄杖枝头一点红，馨香徧界无人顾。",
        "dynasty": "宋",
        "collection_info": null
    },
    {
        "uuid": "0362d0dc62aa32c93976500eacaa00c0",
        "title": "偈颂六十七首  其三八",
        "author": "释原妙",
        "content": "一夏以来，诸人懡㦬，山僧亦懡㦬。\n懡㦬逢懡㦬，彼此无空过。\n今朝圣制告圆，不免更说些懡㦬禅，赢得大家俱懡㦬。\n如何是懡㦬禅，咄，猛火着油煎。",
        "dynasty": "宋",
        "collection_info": null
    },
    {
        "uuid": "09d931671e318df37b55d492c3428533",
        "title": "偈颂六十七首  其三九",
        "author": "释原妙",
        "content": "一年三百六十日，看看逗到今宵毕。\n十箇有五双，参禅禅又不知，学道道亦不识。\n只遮不知不识四字，正是三世诸佛骨髓。",
        "dynasty": "宋",
        "collection_info": null
    },
    {
        "uuid": "30e88fd7969b37adc970e679a90d9fee",
        "title": "偈颂六十七首  其四○",
        "author": "释原妙",
        "content": "封却拄杖头，结却布袋头。\n大家团栾头，赤眼火柴头。\n嗄，正是冤家共聚头，不妨头上更安头。",
        "dynasty": "宋",
        "collection_info": null
    },
    {
        "uuid": "c70d2c0223df4641394d315547867b05",
        "title": "偈颂六十七首  其四一",
        "author": "释原妙",
        "content": "前四十五日何处去，焦尾大虫入闹市。\n后四十五日何处来，三脚馿子上高台。\n俊鹰快鹞便合乘时，跛鼈盲龟徒劳𨁝跳。",
        "dynasty": "宋",
        "collection_info": null
    },
    {
        "uuid": "c4bbe5c184ec51dafe703c4fc7c7d94d",
        "title": "偈颂六十七首  其四二",
        "author": "释原妙",
        "content": "巴陵设忌三转语，西峰单单只一句。\n聻，逢人切忌错举。",
        "dynasty": "宋",
        "collection_info": null
    },
    {
        "uuid": "9085e145c7670d854afcf059768f7e09",
        "title": "偈颂六十七首  其四三",
        "author": "释原妙",
        "content": "指天指地，一棒打杀。\n鸩屎砒霜，合造毒药。\n扬在三千世界中，不知那箇亲遭着。",
        "dynasty": "宋",
        "collection_info": null
    },
    {
        "uuid": "9f0ebb7021a31f5bd28b352bd5ed90c7",
        "title": "偈颂六十七首  其四四",
        "author": "释原妙",
        "content": "西峰结制不寻常，谷满仓兮僧满堂。\n既得遮些根蒂固，大家摇扇取风凉。",
        "dynasty": "宋",
        "collection_info": null
    },
    {
        "uuid": "3bf8548b17f84aa6e86a4eee21b6001b",
        "title": "偈颂六十七首  其四五",
        "author": "释原妙",
        "content": "三千世界作炉，百亿须弥为炭。\n生铁铸就禅和，炙得通身红烂。",
        "dynasty": "宋",
        "collection_info": null
    },
    {
        "uuid": "9284d284b1d256f48872f116ee4bd6b1",
        "title": "偈颂六十七首  其四六",
        "author": "释原妙",
        "content": "十五日已前，{毛畏}{毛畏}𣯧𣯧，魍魍魉魉。\n十五日已后，巍巍堂堂，炜炜煌煌。\n正当十五日，虚空为鼓。\n须弥为槌，轻轻击动，佛祖攒眉。\n若将耳听应难会，眼处闻声方始知。",
        "dynasty": "宋",
        "collection_info": null
    },
    {
        "uuid": "475c8ad97d0643824f592ee22f92c7fe",
        "title": "偈颂六十七首  其四七",
        "author": "释原妙",
        "content": "入我法中，不论凡圣。\n动转施为，咸遵旧令。",
        "dynasty": "宋",
        "collection_info": null
    },
    {
        "uuid": "c7670f81b86fef2fa7e631c57a840be4",
        "title": "偈颂六十七首  其四八",
        "author": "释原妙",
        "content": "九旬把定重关，今朝放开一线。\n顶门具眼衲僧，自合知机识变。\n依旧平分局面。",
        "dynasty": "宋",
        "collection_info": null
    },
    {
        "uuid": "155f856fa699b1a774a46269cc034863",
        "title": "偈颂六十七首  其四九",
        "author": "释原妙",
        "content": "一不成，二不是。\n红底桃，白底李。\n红红白白不相瞒，因甚达磨大师被流支三藏打落当门齿。",
        "dynasty": "宋",
        "collection_info": null
    },
    {
        "uuid": "22a3193787603db98d9255d7bea3ee55",
        "title": "偈颂六十七首  其五○",
        "author": "释原妙",
        "content": "裁蜀锦，翦吴绫。\n披白玉，间黄金。\n打成一片时，针札不入。\n罗纹结角处，线路难寻。\n天香影散莓苔石，五叶花开薝卜林。",
        "dynasty": "宋",
        "collection_info": null
    },
    {
        "uuid": "32a0472f881b21da08ad5c714d2497fd",
        "title": "偈颂六十七首  其五一",
        "author": "释原妙",
        "content": "一百禅和三十州，无绳自缚万山头。\n谁是护生谁是杀，白云影裏铁船浮。",
        "dynasty": "宋",
        "collection_info": null
    },
    {
        "uuid": "25269f4c9cc29b0dc129f0bf788ac671",
        "title": "偈颂六十七首  其五二",
        "author": "释原妙",
        "content": "万法归一，一归何处。\n狭路相逢，两手分付。\n逴得便行，黄河三千年一度清。",
        "dynasty": "宋",
        "collection_info": null
    },
    {
        "uuid": "7095079351982ec7d4ea6d0655d68ae8",
        "title": "偈颂六十七首  其五三",
        "author": "释原妙",
        "content": "意句不到，宗说不通，盲龟跛鼈。\n意句俱到，宗说俱通，盲龟跛鼈。",
        "dynasty": "宋",
        "collection_info": null
    },
    {
        "uuid": "c97faefe7a502577cbe9d9ed22e66f49",
        "title": "偈颂六十七首  其五四",
        "author": "释原妙",
        "content": "呱声未绝便称尊，搅得三千海岳昏。\n恶水一年浇一度，知他雪屈是酬恩。",
        "dynasty": "宋",
        "collection_info": null
    },
    {
        "uuid": "b64542ee20511dbc05f4ce0d181de0d4",
        "title": "偈颂六十七首  其五五",
        "author": "释原妙",
        "content": "工夫不到不方圆，宽着程途急着鞭。\n但得此心常不昧，从教沧海变桑田。",
        "dynasty": "宋",
        "collection_info": null
    },
    {
        "uuid": "240ac76718119b05848723993a3b1337",
        "title": "偈颂六十七首  其五六",
        "author": "释原妙",
        "content": "识得拄杖子，被拄杖子缚。\n不识拄杖子，亦被拄杖子缚。\n不是弄潮人，徒劳遭点额。",
        "dynasty": "宋",
        "collection_info": null
    },
    {
        "uuid": "44ad3aa743223e2fcf2f4418fadb4ad6",
        "title": "偈颂六十七首  其五七",
        "author": "释原妙",
        "content": "咄哉老贼，偷心未息。\n石灰布袋，到处成迹。\n若谓子为父隠，毕竟曲不藏直。\n今日因斋庆讚，未免乘时拈出。",
        "dynasty": "宋",
        "collection_info": null
    },
    {
        "uuid": "42bac35690f89ee5374ba64f5ceab011",
        "title": "偈颂六十七首  其五八",
        "author": "释原妙",
        "content": "一年又过一月，今日又从头起。\n循环乌兔如梭，百年光阴有几。\n诸上座，休瞌睡。\n直饶火急翻身，四大海水早已倾在汝耳裏。",
        "dynasty": "宋",
        "collection_info": null
    },
    {
        "uuid": "047a9bf52a2d2a9e16dadc7c9e441799",
        "title": "偈颂六十七首  其五九",
        "author": "释原妙",
        "content": "今年龙象颇多，权作三堂结夏。\n虽然名字不同，是法本无高下。",
        "dynasty": "宋",
        "collection_info": null
    },
    {
        "uuid": "3da54d0d7212d02e8de5d5fb8b7a6c58",
        "title": "偈颂六十七首  其六○",
        "author": "释原妙",
        "content": "资生贵图求富，参禅贵图求悟。\n求悟若学资生，箇箇成佛作祖。\n咄，甜瓜彻蒂甜，苦瓠连根苦。",
        "dynasty": "宋",
        "collection_info": null
    },
    {
        "uuid": "990e1e5622278cce5b53e41d54b024ca",
        "title": "偈颂六十七首  其六一",
        "author": "释原妙",
        "content": "千疑万疑，祇是一疑。\n若能决此一疑，免教节上生枝。",
        "dynasty": "宋",
        "collection_info": null
    },
    {
        "uuid": "b3bb817a77161093f2c8b27419f5d84c",
        "title": "偈颂六十七首  其六二",
        "author": "释原妙",
        "content": "打开布袋头，放出百千牛。\n纵随芳草去，终不被人收。\n一日归来重会面，半含容笑半含羞。",
        "dynasty": "宋",
        "collection_info": null
    },
    {
        "uuid": "202618025beae4b3efb7ef1e1393a80e",
        "title": "偈颂六十七首  其六三",
        "author": "释原妙",
        "content": "今朝八月一，行脚禅和出。\n不识自家珍，却向途中觅。\n直饶走徧一百一十城，参见五十三善知识，功超十地三乘，位等释迦弥勒。\n若还来到西峰，未免一棒打折你馿脊。",
        "dynasty": "宋",
        "collection_info": null
    },
    {
        "uuid": "3eeb385f1b3ec78009c533444d056e7b",
        "title": "偈颂六十七首  其六四",
        "author": "释原妙",
        "content": "急水滩头泊小舟，切须牢把遮绳头。\n蓦然绳断难迴避，直到通身血迸流。",
        "dynasty": "宋",
        "collection_info": null
    },
    {
        "uuid": "491bcff3fb4762aa9b39b3dfb75935c4",
        "title": "偈颂六十七首  其六五",
        "author": "释原妙",
        "content": "参禅一着莫迟疑，念念如同救火时。\n烈燄亘天浑不顾，翻身直造万重围。\n一朝火灭烟消后，鼻孔依前向下垂。",
        "dynasty": "宋",
        "collection_info": null
    },
    {
        "uuid": "f41833f0e73f2abe38855ed319c4de0d",
        "title": "偈颂六十七首  其六六",
        "author": "释原妙",
        "content": "万法归一一何归，只贵惺惺着意疑。\n疑到情忘心绝处，金乌夜半彻天飞。",
        "dynasty": "宋",
        "collection_info": null
    },
    {
        "uuid": "80c32b64ec279780c7750245adc91f9b",
        "title": "偈颂六十七首  其六七",
        "author": "释原妙",
        "content": "红尘堆裏学山居，寂灭身心道有余。\n但得胸中憎爱尽，不参禅亦是工夫。",
        "dynasty": "宋",
        "collection_info": null
    },
    {
        "uuid": "bec6cca9bcca29efcf5235a51583c19f",
        "title": "颂古三十一首  其一",
        "author": "释原妙",
        "content": "灵山拈出一枝花，百万都来是作家。\n惟有饮光犹未瞥，那堪眼裏又添沙。",
        "dynasty": "宋",
        "collection_info": null
    },
    {
        "uuid": "92ea8a7a8b6b8c9af6b66f459620a9c9",
        "title": "颂古三十一首  其二",
        "author": "释原妙",
        "content": "两两成羣罪莫穷，谩将鼠伎逞英雄。\n当时若作今时世，纵使瞿昙也不中。",
        "dynasty": "宋",
        "collection_info": null
    },
    {
        "uuid": "38350b0d7a9d95a9b7e8147acfb41647",
        "title": "颂古三十一首  其三",
        "author": "释原妙",
        "content": "死款都来一口供，情穷理极卒难容。\n若将皮髓论高下，争见花开五叶红。",
        "dynasty": "宋",
        "collection_info": null
    },
    {
        "uuid": "a60f730a76e65200b7d7c03ab1cd7e6b",
        "title": "颂古三十一首  其四",
        "author": "释原妙",
        "content": "祖师不会禅，夫子不识字。\n棒打石人头，嚗嚗论实事。",
        "dynasty": "宋",
        "collection_info": null
    },
    {
        "uuid": "aa4909b604cde5db3bebc5183647c7e6",
        "title": "颂古三十一首  其五",
        "author": "释原妙",
        "content": "攒花簇锦绝纤尘，一度拈来一度新。\n啼得血流无用处，不如缄口过残春。",
        "dynasty": "宋",
        "collection_info": null
    },
    {
        "uuid": "ede559a976896b39f21e904b5abc6611",
        "title": "颂古三十一首  其六",
        "author": "释原妙",
        "content": "杀人犹可恕，再犯岂能容。\n贬向无生国，千圣不知踪。",
        "dynasty": "宋",
        "collection_info": null
    },
    {
        "uuid": "e336835fd5ba0553eb4cc7e8a454ef2c",
        "title": "颂古三十一首  其七",
        "author": "释原妙",
        "content": "眉毛罅裏积山岳，鼻孔中藏师子儿。\n南北东西无限意，此心能有几人知。",
        "dynasty": "宋",
        "collection_info": null
    },
    {
        "uuid": "f81b89e37ab293922c2d67d4028ab0f6",
        "title": "颂古三十一首  其九",
        "author": "释原妙",
        "content": "幸然无事鼓风涛，激起洪波万丈高。\n直得浑家都浸杀，至今平地浪滔滔。",
        "dynasty": "宋",
        "collection_info": null
    },
    {
        "uuid": "56143fef873d5372f306cae94adf5d8d",
        "title": "颂古三十一首  其一○",
        "author": "释原妙",
        "content": "自小丹青画不成，年来始觉艺方精。\n等闲掷笔成龙去，换却时人眼裏睛。",
        "dynasty": "宋",
        "collection_info": null
    },
    {
        "uuid": "2d81ae61081599b4ebc220b7d1e19421",
        "title": "颂古三十一首  其一一",
        "author": "释原妙",
        "content": "泥佛不度水，毗岚风忽起。\n大地黑漫漫，衲僧争敢视。",
        "dynasty": "宋",
        "collection_info": null
    },
    {
        "uuid": "47be8dd99a381e5ad6dde7d3c7bebd02",
        "title": "颂古三十一首  其一二",
        "author": "释原妙",
        "content": "金佛不度炉，铁裹夜明珠。\n一槌俱粉碎，清光何处无。",
        "dynasty": "宋",
        "collection_info": null
    },
    {
        "uuid": "cda2dd578c49c93bc2052729c265ce77",
        "title": "颂古三十一首  其一三",
        "author": "释原妙",
        "content": "木佛不度火，掣开金殿锁。\n内外绝遮栏，时人犹懡㦬。",
        "dynasty": "宋",
        "collection_info": null
    },
    {
        "uuid": "b22fa7e3f1407535a2b367d76febaa2e",
        "title": "颂古三十一首  其一四",
        "author": "释原妙",
        "content": "赵州狗子佛性无，十分春色播江湖。\n几多摘叶寻枝客，空使洛阳花满途。",
        "dynasty": "宋",
        "collection_info": null
    },
    {
        "uuid": "2783d9c6985c12cd593a13d7144d616d",
        "title": "颂古三十一首  其一五",
        "author": "释原妙",
        "content": "礼佛修行不较多，何须特地起干戈。\n直饶打得回头后，兔子何曾离得窠。",
        "dynasty": "宋",
        "collection_info": null
    },
    {
        "uuid": "6b43f0015165b44f5d4cc2c21a79d566",
        "title": "颂古三十一首  其一六",
        "author": "释原妙",
        "content": "四面洪波万丈深，上天无路地无门。\n箇中有理应难诉，不是愁人也断魂。",
        "dynasty": "宋",
        "collection_info": null
    },
    {
        "uuid": "1043d5da95b082b69b51dd47a51887af",
        "title": "颂古三十一首  其一七",
        "author": "释原妙",
        "content": "吞而復吐冷烟浮，月落寒山犹未休。\n重把丝纶轻一掣，岂知元只在鈎头。",
        "dynasty": "宋",
        "collection_info": null
    },
    {
        "uuid": "39cd45debeb7784a87d847a2297fb1a0",
        "title": "颂古三十一首  其一八",
        "author": "释原妙",
        "content": "猛虎深藏浅草窠，几回明月入烟萝。\n顶门纵有金刚眼，未免当头蹉过他。",
        "dynasty": "宋",
        "collection_info": null
    },
    {
        "uuid": "a06965a36abc23c787232d7ede53b33e",
        "title": "颂古三十一首  其一九",
        "author": "释原妙",
        "content": "飒飒秋风满院凉，芬芳篱菊半经霜。\n可怜不遇攀花手，狼籍枝头多少香。",
        "dynasty": "宋",
        "collection_info": null
    },
    {
        "uuid": "2175d736fe5ac13316fda1307cdf1774",
        "title": "颂古三十一首  其二○",
        "author": "释原妙",
        "content": "饥火炎炎烧断肠，亲逢王膳不能尝。\n可怜併逐溪流去，百亿沧溟透底香。",
        "dynasty": "宋",
        "collection_info": null
    },
    {
        "uuid": "774740bbb1bd5f0cbc19e0ac085c60a8",
        "title": "颂古三十一首  其二一",
        "author": "释原妙",
        "content": "国师塔样最尖新，觌面拈来不露文。\n却被耽源添一线，至今描邈乱纷纷。",
        "dynasty": "宋",
        "collection_info": null
    },
    {
        "uuid": "48bfb005d4e1ec7b33a95d8a69a1e617",
        "title": "颂古三十一首  其二二",
        "author": "释原妙",
        "content": "杨柳溪边垂绿线，黄鶑枝上声声啭。\n几多贪玩不知春，空使落花千万片。",
        "dynasty": "宋",
        "collection_info": null
    },
    {
        "uuid": "a11d00c31523be0ab9da27d924a4fdd2",
        "title": "颂古三十一首  其二三",
        "author": "释原妙",
        "content": "三十年来在梦中，生涯丧尽绝行踪。\n自惭一见桃花后，依旧漫天鼓黑风。",
        "dynasty": "宋",
        "collection_info": null
    },
    {
        "uuid": "80d6c4f90d9f0c28458ef57fbfebc8e0",
        "title": "颂古三十一首  其二四",
        "author": "释原妙",
        "content": "落花台上重铺锦，玛瑙阶前布赤沙。\n情义尽从贫处断，世人偏向有钱家。",
        "dynasty": "宋",
        "collection_info": null
    },
    {
        "uuid": "df4c188c0b24d500c7685b9ed5eb15af",
        "title": "颂古三十一首  其二五",
        "author": "释原妙",
        "content": "红轮杲杲正当空，昨日今朝事不同。\n尽谓古今都坐断，谁知贼过后张弓。",
        "dynasty": "宋",
        "collection_info": null
    },
    {
        "uuid": "f761575aad1042811fcb35a7eec3416f",
        "title": "颂古三十一首  其二六",
        "author": "释原妙",
        "content": "滞货多年要脱身，巧粧绮语说诸人。\n及乎拈出当场卖，索价辽天谁敢亲。",
        "dynasty": "宋",
        "collection_info": null
    },
    {
        "uuid": "b99d6a785d5142fce4601509e6e6eeb0",
        "title": "颂古三十一首  其二七",
        "author": "释原妙",
        "content": "弓絃走马蓦相逢，觌面全提未见功。\n拈出轮王三寸铁，直教血溅梵天红。",
        "dynasty": "宋",
        "collection_info": null
    },
    {
        "uuid": "060806a9cfc94ad4bfdd8f364b39c72c",
        "title": "颂古三十一首  其二八",
        "author": "释原妙",
        "content": "银蟾出海照无私，处处分明是阿谁。\n见面不须重问讯，从教日炙与风吹。",
        "dynasty": "宋",
        "collection_info": null
    },
    {
        "uuid": "14d7175a4ff70140300b2d7fbfd4f4e0",
        "title": "颂古三十一首  其二九",
        "author": "释原妙",
        "content": "不动尊，提不起，茫茫宇宙谁能委。\n秋江清夜月澄辉，鹭鸶飞入芦花裏。",
        "dynasty": "宋",
        "collection_info": null
    },
    {
        "uuid": "01d2e87e3022a1d20d5930febf72bbe4",
        "title": "颂古三十一首  其三○",
        "author": "释原妙",
        "content": "逆风吹又顺风吹，铁眼铜睛争敢窥。\n万古碧潭空界月，再三捞摝始应知。",
        "dynasty": "宋",
        "collection_info": null
    },
    {
        "uuid": "3b9ec657ba5a0fcb0149fe3a962a86f5",
        "title": "颂古三十一首  其三一",
        "author": "释原妙",
        "content": "佛手馿脚与生缘，鬼面人头有许般。\n云散碧天孤月朗，澄潭彻底影团团。",
        "dynasty": "宋",
        "collection_info": null
    },
    {
        "uuid": "b29a8d2761dee71dcfd037320236f4bf",
        "title": "颂古三十一首  其三二",
        "author": "释原妙",
        "content": "无端平地起干戈，争似属牛人更多。\n满面惭惶无着处，低头依旧入烟萝。",
        "dynasty": "宋",
        "collection_info": null
    },
    {
        "uuid": "397d78cadaec41961b1842198621debc",
        "title": "颂古三十一首  其三三",
        "author": "释原妙",
        "content": "一二三四五六圈，心肝粉碎髑髅穿。\n若将方木投圆窍，丑姥争教得少年。",
        "dynasty": "宋",
        "collection_info": null
    },
    {
        "uuid": "dfa40bedbbba888a024c64cd5d7ec95b",
        "title": "颂赵州无字示陈太尉",
        "author": "释原妙",
        "content": "澄潭千载毒龙蟠，倒岳倾湫谁解看。\n直下一刀成两段，虚空粉碎髑髅干。",
        "dynasty": "宋",
        "collection_info": null
    },
    {
        "uuid": "216ef12e1540e434c085b9b2c3c7ad3a",
        "title": "示如法禅人  其一",
        "author": "释原妙",
        "content": "识得根源认得伊，全身犹堕在尘围。\n纵然和座都掀倒，尚有烟霞遶翠微。",
        "dynasty": "宋",
        "collection_info": null
    },
    {
        "uuid": "da167991f76d9a7e20692df5c3b25665",
        "title": "示如法禅人  其二",
        "author": "释原妙",
        "content": "直造悬崖上上关，白云影裏转身难。\n箇中若使能通变，夺食驱耕总是閒。",
        "dynasty": "宋",
        "collection_info": null
    },
    {
        "uuid": "95a295b2a6a6210b17fcaf16453fb567",
        "title": "示如法禅人  其三",
        "author": "释原妙",
        "content": "如如不动法中王，举足无非是道场。\n不到水穷云尽处，争知觌面是檀郎。",
        "dynasty": "宋",
        "collection_info": null
    },
    {
        "uuid": "5a4db519faa7500262bdf0c57af4b813",
        "title": "示如梦禅人行脚",
        "author": "释原妙",
        "content": "閒处休居静莫住，转入转深转幽固。\n纵至深深尽底时，更须知有那一步。\n昔日曹溪亲到来，今时往往多差互。\n若非丧尽目前机，倒岳倾湫无觅处。",
        "dynasty": "宋",
        "collection_info": null
    },
    {
        "uuid": "6f13b0b822283bac23f963a708a78485",
        "title": "山中四威仪供佛鑑师翁韵  其一",
        "author": "释原妙",
        "content": "山中行，步高身尽轻。\n拟飞去，惟恐世人惊。",
        "dynasty": "宋",
        "collection_info": null
    },
    {
        "uuid": "c6ac503154fb3ea2b6c9564d7698dc30",
        "title": "山中四威仪供佛鑑师翁韵  其二",
        "author": "释原妙",
        "content": "山中住，黯淡云无数。\n誓相期，共守无生路。",
        "dynasty": "宋",
        "collection_info": null
    },
    {
        "uuid": "6a0566171852cc8a4d11693b13be0196",
        "title": "山中四威仪供佛鑑师翁韵  其三",
        "author": "释原妙",
        "content": "山中坐，静看空花堕。\n问何为，待结团栾果。",
        "dynasty": "宋",
        "collection_info": null
    },
    {
        "uuid": "69b3bf239afdd089b391ac4156ee1bbb",
        "title": "山中四威仪供佛鑑师翁韵  其四",
        "author": "释原妙",
        "content": "山中卧，月落猿啼过。\n正堪眠，石定从教破。",
        "dynasty": "宋",
        "collection_info": null
    },
    {
        "uuid": "738c7622cf06a9405f54f3353da73f05",
        "title": "云庵",
        "author": "释原妙",
        "content": "或淡或浓拖雨去，半舒半捲逆风来。\n为怜途路无栖泊，却把柴扉永夜开。",
        "dynasty": "宋",
        "collection_info": null
    },
    {
        "uuid": "d28cfc10f0c16ae39f730169b20f0757",
        "title": "示徒  其一",
        "author": "释原妙",
        "content": "学道如初莫变心，千魔万难愈惺惺。\n直须敲出虚空髓，拔却金刚脑后钉。",
        "dynasty": "宋",
        "collection_info": null
    },
    {
        "uuid": "219a4b27cbc5b69eb7828f764c9804da",
        "title": "示徒  其二",
        "author": "释原妙",
        "content": "学道之心似镜明，纤尘纔染便忘形。\n廓然照出娘生面，一簇青烟锁翠屏。",
        "dynasty": "宋",
        "collection_info": null
    },
    {
        "uuid": "329fca2d8922dd526ca2dd7e7a5fc72e",
        "title": "示徒  其三",
        "author": "释原妙",
        "content": "学道如撑逆水舟，篙篙着力莫随流。\n忽然失脚翻身去，踏断寒江月一鈎。",
        "dynasty": "宋",
        "collection_info": null
    },
    {
        "uuid": "8a473a70802f4edad728be91ff557a31",
        "title": "又示徒",
        "author": "释原妙",
        "content": "工夫果的有真疑，动静寒暄总不知。\n枕子蓦然开口笑，钵盂𨁝跳上须弥。",
        "dynasty": "宋",
        "collection_info": null
    },
    {
        "uuid": "af8e0e9568b80c972f14f1b51f5e2da9",
        "title": "示淳谦首座持钵",
        "author": "释原妙",
        "content": "千家万家，总是维摩丈室。\n十斛百斛，无非达磨眼睛。\n若向遮裏会得，何劳向外经营。\n其或未然，咄，酒肆淫坊休放过，龙宫虎穴要亲临。",
        "dynasty": "宋",
        "collection_info": null
    },
    {
        "uuid": "aa074ee7a16253a679d389b5dde11e8c",
        "title": "示徒三戒  其一",
        "author": "释原妙",
        "content": "开口动舌，无益于人，戒之莫言。",
        "dynasty": "宋",
        "collection_info": null
    },
    {
        "uuid": "4ffb86cfd4c3a53f99bef68783ed127e",
        "title": "示徒三戒  其二",
        "author": "释原妙",
        "content": "举心动念，无益于人，戒之莫起。",
        "dynasty": "宋",
        "collection_info": null
    },
    {
        "uuid": "2f443b6a145c23942bf2ec48d9b051e6",
        "title": "示徒三戒  其三",
        "author": "释原妙",
        "content": "举足动步，无益于人，戒之莫行。",
        "dynasty": "宋",
        "collection_info": null
    },
    {
        "uuid": "3d36b98a8775008dda20060663781e7c",
        "title": "辞世",
        "author": "释原妙",
        "content": "来不入死关，去不出死关。\n铁蛇钻入海，撞倒须弥山。",
        "dynasty": "宋",
        "collection_info": null
    },
    {
        "uuid": "c40140340a1e59579d2dc4775151144f",
        "title": "观音大士赞",
        "author": "释原妙",
        "content": "大海波心，盘陀石上。\n真观浄观，是相非相。\n如月在天，无水不现。\n水月俱捐，如何瞻仰。\n咄，切忌妄想。",
        "dynasty": "宋",
        "collection_info": null
    },
    {
        "uuid": "f2abc0efd1f5b14d6e8af5dce44d9577",
        "title": "达磨祖师赞  其一",
        "author": "释原妙",
        "content": "开旗展阵入梁邦，未覩天颜早已降。\n纵有神通难转款，翩翩一苇渡长江。",
        "dynasty": "宋",
        "collection_info": null
    },
    {
        "uuid": "1fd045dbdd6750abe52f606cabe27217",
        "title": "达磨祖师赞  其二",
        "author": "释原妙",
        "content": "未离西干，恶声已布。\n面壁九年，一场败露。\n咦，不知赚却多少儿孙，直至如今钉桩摇橹。",
        "dynasty": "宋",
        "collection_info": null
    },
    {
        "uuid": "c3d6a13233b9f07758d4db351d7b3a74",
        "title": "师子院明初院主请",
        "author": "释原妙",
        "content": "鼻无两窍，眼露双睛。\n十分无面目，一味得人憎。\n将正续三世之业，等閒籍没。\n向白云千峰之上，特地掀腾。\n坐断死关，幸自恶声难掩。\n那更被伊描邈，转见可怜生。\n呵呵呵，三十年后，宁无人路见不平。",
        "dynasty": "宋",
        "collection_info": null
    },
    {
        "uuid": "86ff3afa8f3978d6fddb3fd421c37909",
        "title": "大觉禅师祖雍长老请",
        "author": "释原妙",
        "content": "中大仰毒，奋师子威。\n平生负重病，举世无良医。\n向莲峰插一茎草，为少室发千钧机。\n舌头无骨，额下生眉。\n唤作开山即错，不唤作开山犹非，从教后代乱针锥。",
        "dynasty": "宋",
        "collection_info": null
    },
    {
        "uuid": "9ea743857914ec87cbc6e1d7203a877e",
        "title": "西隠接待师立山主请",
        "author": "释原妙",
        "content": "乌豆眼睛生铁面，直向孤峰顶上。\n将无米饭塞断天下衲子咽喉，固是家常，因甚更教人参箇一归何处。\n吽，忆着江南三月天，马塍西畔春无数。",
        "dynasty": "宋",
        "collection_info": null
    },
    {
        "uuid": "c3012e9a0e27178a1516b8a7c097c756",
        "title": "双髻禅庵请",
        "author": "释原妙",
        "content": "恣无明，逞人我。\n诽释迦，駡达磨。\n虽是赤心，返成话堕。\n六年坐铺卖不行，至今被人唤作滞货。",
        "dynasty": "宋",
        "collection_info": null
    },
    {
        "uuid": "fda6fc64f40143bcdd512bd60a157362",
        "title": "禅人请赞  其一",
        "author": "释原妙",
        "content": "遮箇村僧，只好闻名。\n尾巴纔露，天下人憎。",
        "dynasty": "宋",
        "collection_info": null
    },
    {
        "uuid": "f264f7b1532cc7600e304c3fa935cda1",
        "title": "禅人请赞  其二",
        "author": "释原妙",
        "content": "不识岩头密启处，刚言悟得仰山禅。\n遮场败露难遮盖，留与儿孙万世传。",
        "dynasty": "宋",
        "collection_info": null
    },
    {
        "uuid": "89f8e5fc4d96fa040b6874ed5373aca9",
        "title": "偈颂十二首  其一",
        "author": "释原妙",
        "content": "欲明种子因，熟读上大人。\n若到可知礼，盲龟跛鼈亲。",
        "dynasty": "宋",
        "collection_info": null
    },
    {
        "uuid": "c40d0e84264251789a5289529d81ef3b",
        "title": "偈颂十二首  其二",
        "author": "释原妙",
        "content": "皮穿肉烂，筋断骨折。\n具无碍辩，横说竖说。\n若谓向上一关，敢保老兄未彻。\n直须虚空粉碎，大海枯竭。\n透顶透底，内外澄澈。\n正恁么时，犹是眼中着屑。",
        "dynasty": "宋",
        "collection_info": null
    },
    {
        "uuid": "f7377b546ab2c3ec1e766b312dcae4f0",
        "title": "偈颂十二首  其三",
        "author": "释原妙",
        "content": "此心清凈本无瑕，只为贪求被物遮。\n突出眼睛全体露，山河大地是空华。",
        "dynasty": "宋",
        "collection_info": null
    },
    {
        "uuid": "216839c4bd75191e533f06c8d0f1e3a9",
        "title": "偈颂十二首  其四",
        "author": "释原妙",
        "content": "东西十万，南北八千。\n纤尘不立，寸草不生。\n往来无碍，妙用纵横。\n直饶亲到者裏，正是弃本逐末，引祸招殃。\n且道如何是本，抛出轮王三寸铁，分明遍界是刀鎗。",
        "dynasty": "宋",
        "collection_info": null
    },
    {
        "uuid": "503f9fe54a5a0923434efea89a9a9680",
        "title": "偈颂十二首  其五",
        "author": "释原妙",
        "content": "五阴山中，魔强法弱。\n战之不胜，休拟议着。\n宝剑全提，莫问生杀。\n奋不顾身，星飞火撒。\n有功者赏，无功者罚。",
        "dynasty": "宋",
        "collection_info": null
    },
    {
        "uuid": "f756ffa5ec24e9fa563c11b95a601606",
        "title": "偈颂十二首  其六",
        "author": "释原妙",
        "content": "有时热鬨鬨，有时冷冰冰。\n有时如牵馿入井，有时如顺水张帆。",
        "dynasty": "宋",
        "collection_info": null
    },
    {
        "uuid": "d32ea621e5f9a6e913263c11ff133c2a",
        "title": "偈颂十二首  其七",
        "author": "释原妙",
        "content": "一二三四，四三二一。\n鈎锁连环，银山铁壁。\n觑得破，跳得出。\n大千沙界海中沤，一切圣贤如电拂。\n若是觑不破跳不出，切须翻天覆地离巢越窟。",
        "dynasty": "宋",
        "collection_info": null
    },
    {
        "uuid": "691bf88fafd71d2045ff29d328f9898c",
        "title": "偈颂十二首  其八",
        "author": "释原妙",
        "content": "腊月三十日，时节看看至。\n露柱与灯笼，休更打瞌睡。\n觌面当机提，当机觌面觑。\n蓦然触瞎眼睛，照顾烂泥裏有刺。",
        "dynasty": "宋",
        "collection_info": null
    },
    {
        "uuid": "aa66d017cf142853f6d7b2b1ce3686f9",
        "title": "偈颂十二首  其九",
        "author": "释原妙",
        "content": "封却拄杖头，结却布袋口。\n禁在铁围山，枷上重增杻。\n有中拷出无，无中拷出有。\n痛楚百千般，不离者窠臼。",
        "dynasty": "宋",
        "collection_info": null
    },
    {
        "uuid": "305d6f7af3167bbe7f147f16461b79e4",
        "title": "偈颂十二首  其一○",
        "author": "释原妙",
        "content": "若论此事，正如傍墙逼狗。\n逼来逼去，逼至尖角落头，未免翻身遭他一口。",
        "dynasty": "宋",
        "collection_info": null
    },
    {
        "uuid": "b2146c5c0660792161ffe6086f63298e",
        "title": "偈颂十二首  其一一",
        "author": "释原妙",
        "content": "学道如初不变心，千魔万难愈惺惺。\n直须敲出虚空髓，拔却金刚脑后钉。",
        "dynasty": "宋",
        "collection_info": null
    },
    {
        "uuid": "fd8e71ee43c52b79817174f3cb159530",
        "title": "偈颂十二首  其一二",
        "author": "释原妙",
        "content": "不得者箇，争得那箇。\n既得那箇，忘却者箇。",
        "dynasty": "宋",
        "collection_info": null
    },
    {
        "uuid": "629b6a3546315d1853c2a0a6889a564e",
        "title": "室中三关  其一",
        "author": "释原妙",
        "content": "杲日当空，无所不照，因甚被片云遮却。",
        "dynasty": "宋",
        "collection_info": null
    },
    {
        "uuid": "c55493b289f8ed8a5774afb9cf6365d2",
        "title": "室中三关  其二",
        "author": "释原妙",
        "content": "人人有箇影子，寸步不离，因甚踏不着。",
        "dynasty": "宋",
        "collection_info": null
    },
    {
        "uuid": "f3c00b471346cfe092a1f54f8c9d8e16",
        "title": "室中三关  其三",
        "author": "释原妙",
        "content": "尽大地是箇火坑，得何三昧，不被烧却。",
        "dynasty": "宋",
        "collection_info": null
    },
    {
        "uuid": "5c025bd8a590d5e0e0f90f71a6f09bf9",
        "title": "颂古五首  其一",
        "author": "释原妙",
        "content": "涅槃地狱本无差，只为从来被眼遮。\n三脚瞎馿纔𨁝跳，镬汤垆炭即吾家。",
        "dynasty": "宋",
        "collection_info": null
    },
    {
        "uuid": "8c591d0df111fe154e18b4cd8751a4a2",
        "title": "颂古五首  其二",
        "author": "释原妙",
        "content": "剖尽枯肠丧尽机，通身不挂一毫丝。\n清风步步随身转，明月谁分上下池。",
        "dynasty": "宋",
        "collection_info": null
    },
    {
        "uuid": "e3f0807c18ea98095acaaaa717a42135",
        "title": "颂古五首  其三",
        "author": "释原妙",
        "content": "滴滴通身是烂脓，更无一点落西东。\n若言不是知音者，未免风吹别调中。",
        "dynasty": "宋",
        "collection_info": null
    },
    {
        "uuid": "ca59d1783573269eb7976cf7ae5653fb",
        "title": "颂古五首  其四",
        "author": "释原妙",
        "content": "水出高原浪拍天，四维上下绝尘烟。\n分明好箇真消息，未必时人到那边。",
        "dynasty": "宋",
        "collection_info": null
    },
    {
        "uuid": "7cbf54e2389aaa3158243e9dccd2c66b",
        "title": "颂古五首  其五",
        "author": "释原妙",
        "content": "等闲放出这牛儿，头角分明举似谁。\n若向尾巴尖上会，新罗鹞子过多时。",
        "dynasty": "宋",
        "collection_info": null
    }
]