[
    {
        "uuid": "9a2d372e32e1b469fc1c3ad0dce62c24",
        "title": "为被虏妇作  其一",
        "author": "潘文虎",
        "content": "交交桑扈，交交桑扈，桑满墙阴三月暮。\n去年蚕时处深闺，今年蚕时涉远路。\n路傍忽闻人采桑，恨不相与携倾筐。\n一身不蚕甘冻死，祇忆儿女无衣裳。",
        "dynasty": "宋",
        "collection_info": null
    },
    {
        "uuid": "f1cd9a0ef6eec808705f1f9f9d8a6fb8",
        "title": "为被虏妇作  其二",
        "author": "潘文虎",
        "content": "不如归去，不如归去，家在浙江东畔住。\n离家一程远一程，饮食不同言语异。\n今之眷聚昔寇仇，开口强笑心怀忧。\n家乡欲归归未得，不如狐死犹首丘。",
        "dynasty": "宋",
        "collection_info": null
    },
    {
        "uuid": "89c177ba3bb458df90439d8907f6b86d",
        "title": "为被虏妇作  其三",
        "author": "潘文虎",
        "content": "泥滑滑，泥滑滑，脱了绣鞋脱罗袜。\n前营上马忙起行，后队搭驼疾催发。\n行来数里日已低，北望燕京在天末。\n朝来传令更可怪，落后行迟都砍杀。",
        "dynasty": "宋",
        "collection_info": null
    },
    {
        "uuid": "40417b680e44c6a677b7636a11449e99",
        "title": "为被虏妇作  其四",
        "author": "潘文虎",
        "content": "鹁鸪鸪，鹁鸪鸪，帐房徧野相喧呼。\n阿姊含羞对阿妹，大嫂挥泪看小姑。\n一家不幸俱被虏，犹幸同处为妻孥。\n愿言相怜莫相妬，这箇不是亲丈夫。",
        "dynasty": "宋",
        "collection_info": null
    }
]