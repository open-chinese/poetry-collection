[
    {
        "title": "九仙岩",
        "author": "阮之武",
        "content": "野老相传有九仙，尝游此地忽昇天。\n霓旌鹤驭今何在，千古空岩锁暮烟。",
        "dynasty": "宋",
        "collection_info": null
    },
    {
        "title": "汉遗爱庙碑",
        "author": "阮之武",
        "content": "楚续光辉存简策，汉碑突兀锁期思。\n风云会合当年事，箫鼓喧阗此日祠。\n弱嗣负薪廉节着，怪蛇膏剑德名垂。\n庙封又见标遗爱，子产英灵想已知。",
        "dynasty": "宋",
        "collection_info": null
    },
    {
        "title": "愚溪",
        "author": "阮之武",
        "content": "亭溪山号悉从吾，占得声光万古无。\n不似零陵柳司马，贬他好景乱名愚。",
        "dynasty": "宋",
        "collection_info": null
    },
    {
        "title": "夕阳岩",
        "author": "阮之武",
        "content": "晋人僊去莫知春，依旧空岩锁暮云。\n西照满前无限景，有谁能此忆瞿君。",
        "dynasty": "宋",
        "collection_info": null
    },
    {
        "title": "紫云岩",
        "author": "阮之武",
        "content": "石磴萝梯隠翠微，坐间时有紫云飞。\n纷纷郁郁来还去，难问瞿仙几日归。",
        "dynasty": "宋",
        "collection_info": null
    },
    {
        "title": "石塘寺",
        "author": "阮之武",
        "content": "洗开无用木，放出自然屏。\n一簇冈峦势，多般人物形。\n金坚性难坏，玉润色常青。\n得地生禅剎，休嗟在大垧。",
        "dynasty": "宋",
        "collection_info": null
    }
]