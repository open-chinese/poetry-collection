[
    {
        "uuid": "92998dbef61d334d3bce27631087f42c",
        "title": "游碧落洞",
        "author": "王陶",
        "content": "寻幽碧落外，此境真洞天。\n乳窦穿碧涧，葆树蒙塞烟。\n迹与氛𡏖绝，身亡名利缠。\n日暮懒回首，迟拍洪崖肩。",
        "dynasty": "宋",
        "collection_info": null
    },
    {
        "uuid": "9ca94953e440076fb795671541b3cd7f",
        "title": "相公行",
        "author": "王陶",
        "content": "已枯断竹钧私被，既没贤公帝念深。\n仆木偃禾如不起，至今谁识大忠心。",
        "dynasty": "宋",
        "collection_info": null
    },
    {
        "uuid": "221bf56dd2e84f685e02ede86941a24c",
        "title": "异服",
        "author": "王陶",
        "content": "辛有嘆被髪，赵灵喜胡服。\n遂成陆浑戎，终有沙丘辱。\n用夷反变夏，亡礼以从俗。\n先王仁义术，讵用此求福。\n齐桓九合功，不以兵车毂。\n仲尼嘆微管，几为左衽属。\n尔来豪侠儿，往往异装束。\n耀武何必然，御戎有前躅。\n余敢告司关，异服宜禁肃。",
        "dynasty": "宋",
        "collection_info": null
    },
    {
        "uuid": "2cf8aed6f3d85e88e1fb4d7da219bfa9",
        "title": "有窦復者世居镇戎能道边事",
        "author": "王陶",
        "content": "君不见镇戎德顺弓箭手，耕种官田自防守。\n相团置堡御蕃军，下视贼庭殊不有。\n杀羊取骨燃艾炙，试卜赋兵知拾寇。\n都校招呼入堡居，堡外重围百里余。\n墙低城小不难破，贼箭如棚城上过。\n堡中不及数十人，且斗且骂且欣欣。\n登陴斫门谓平取，应弦死伤已无数。\n窗间定箭射酋豪，一箭已闻哭声举。\n争将锦囊裹贼尸，鸣金收众唯恐迟。\n不唯城堡依然固，吾众不伤毫与釐。\n自从干戈动四鄙，覆军杀将曾无耻。\n朝廷未省遗边功，何事此勋不闻记。\n安得天兵百万众，尽如此辈坚且勇。",
        "dynasty": "宋",
        "collection_info": null
    },
    {
        "uuid": "9252e7f1b0e36cfc844e8c8b4ae73e39",
        "title": "明智寺",
        "author": "王陶",
        "content": "邃壑重峦十里过，天围佛境隐岩阿。\n傥来功业忘情久，暂到山林结意多。",
        "dynasty": "宋",
        "collection_info": null
    },
    {
        "uuid": "447f6d338eea9ca63d399973ece25846",
        "title": "佛光寺",
        "author": "王陶",
        "content": "五台山上白云浮，云散台高境自幽。\n历代珠幡悬法界，累朝金剎列峰头。\n风雷激烈龙池夜，草木凄凉雁塞秋。\n世路忙忙名利客，尘机到此尽应休。",
        "dynasty": "宋",
        "collection_info": null
    }
]