[
    {
        "uuid": "7ac998127415550e14a89bfd5b371eb7",
        "title": "兰亭序墨本",
        "author": "罗颂",
        "content": "文皇嗜好非声色，偶爱兰亭亦其癖。\n河南犹恐后来闻，竟使昭陵隠真蹟。\n世閒能悟知几人，墨本珍传意愈勤。\n有似春云隠明月，光影还到千江分。\n法曹得此深恨晚，有客携从大梁远。\n多言南渡罕曾见，大胜薛家蝉翼本。\n嗟我学书从少年，较计点画分媸妍。\n老拈撅笔万事懒，忽见锦轴心凄然。\n真行姿媚公所取，篆隶何妨更兼有。\n退之但作石鼓歌，谈笑讥诃换鹅手。",
        "dynasty": "宋",
        "collection_info": null
    }
]