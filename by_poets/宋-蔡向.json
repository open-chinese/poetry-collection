[
    {
        "uuid": "02aeaabe2b5014de1336271176214091",
        "title": "题隠真宫",
        "author": "蔡向",
        "content": "福地流传号隠真，麻姑曾款蔡翁门。\n臼舂云子自堪饱，井溢丹泉便可吞。\n山露五峯疑指爪，溪盘百迭想裙痕。\n我来既蹑灵踪后，知是仙家第几孙。",
        "dynasty": "宋",
        "collection_info": null
    },
    {
        "uuid": "953089344d3bdce2b71cb6b8304d54cf",
        "title": "题张子正观察溪风亭  其一",
        "author": "蔡向",
        "content": "雅致园林景特奇，綵亭斜跨水沦漪。\n影摇碎日浮霜簟，声触危栏倚钓丝。\n岸帻不妨横醉榻，萦眉时復度新词。\n溪山风月年年好，长与高人啸咏期。",
        "dynasty": "宋",
        "collection_info": null
    },
    {
        "uuid": "f93358263df3cbedce775397d95e8e42",
        "title": "题张子正观察溪风亭  其二",
        "author": "蔡向",
        "content": "西山蚤擅三明誉，东淛真成九老游。\n水阁风亭忘岁月，岩花涧草度春秋。\n季鹰自足莼鲈兴，平子宁甘都邑留。\n圯上一编今在否，向来专为赤松谋。",
        "dynasty": "宋",
        "collection_info": null
    },
    {
        "uuid": "8249973f84d5f6f8bf4ed20f00a44f54",
        "title": "题张子正观察溪风亭  其三",
        "author": "蔡向",
        "content": "忆昨从游鄞水边，星霜荏苒几经年。\n里居梁宋正连接，侨寓海山相后先。\n别墅岂堪陪谢傅，后堂那復醉彭宣。\n自惭憔悴成疏懒，浪许赓吟池上篇。",
        "dynasty": "宋",
        "collection_info": null
    },
    {
        "uuid": "db62b5ce52b31602e7adfbc19b0b270b",
        "title": "留题授上人曲肱斋",
        "author": "蔡向",
        "content": "莫笑此斋小，曲肱聊度年。\n玉楼容十二，世界纳三千。\n亦可罗尊俎，何妨散简编。\n戏余留岁月，墙远不能前。",
        "dynasty": "宋",
        "collection_info": null
    },
    {
        "uuid": "e4570820e240c916bbaea518a5fba0c2",
        "title": "题洪景伯分绣阁",
        "author": "蔡向",
        "content": "杰阁横空爽气收，一时胜槩压岩幽。\n要将绣岭匿峰色，分入霞城栖月楼。\n雌霓挂檐供彩笔，雄风拂面快金瓯。\n才华便合冲霄去，应为看云却少留。",
        "dynasty": "宋",
        "collection_info": null
    },
    {
        "uuid": "33ce42c9a723369b1c991ccd29422653",
        "title": "赠幽谷老人",
        "author": "蔡向",
        "content": "芒鞋踏破两淮尘，梦断邯郸迹未陈。\n唳鹤啼猿犹有恨，岩花涧草总相亲。\n三生顿悟旧缘在，一笑还惊熟处新。\n瓶钵剩添风月满，与君同是再来人。",
        "dynasty": "宋",
        "collection_info": null
    }
]