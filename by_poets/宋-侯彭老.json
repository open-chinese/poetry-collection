[
    {
        "uuid": "a9eb8b75ce2458d091ce7a14ac5a9ab2",
        "title": "踏莎行 十二封章",
        "author": "侯彭老",
        "content": "十二封章，三千里路。\n当年走遍东西府。\n时人莫讶出都忙，官家送我归乡去。\n三诏出山，一言悟主。\n古人料得皆虚语。\n太平朝野总多欢，江湖幸有宽闲处。",
        "dynasty": "宋",
        "collection_info": null
    },
    {
        "uuid": "b52e6375f541dc54f69d9c0f281db53c",
        "title": "建炎丞相成国吕忠穆公退老堂  其一",
        "author": "侯彭老",
        "content": "姓名已冠凌烟阁，杖屦初临退老堂。\n任重晋公游绿野，放怀忠献醉安阳。\n园林选胜规模远，丘壑偷闲气味长。\n借箸更资恢復策，始应归此乐时康。",
        "dynasty": "宋",
        "collection_info": null
    },
    {
        "uuid": "047a9c46e7e7cde274dc1ab9bb674750",
        "title": "建炎丞相成国吕忠穆公退老堂  其二",
        "author": "侯彭老",
        "content": "扶出离明一洗光，懔然忠义合穹苍。\n天教世祖中兴汉，人服汾阳再造唐。\n道大耕莘同至乐，功成钓渭踵遗芳。\n身为天下安危寄，未许清闲事退藏。",
        "dynasty": "宋",
        "collection_info": null
    },
    {
        "uuid": "cf6cd4e0c4152f4f2cb0fefa07fa6060",
        "title": "人日立春",
        "author": "侯彭老",
        "content": "朝来煮菜往鞭牛，已觉江边雪意休。\n习习东风收雨脚，暄暄晓日绽云头。\n尊前未放梅花老，鬓上先看柳带柔。\n及取春花时一醉，莫教沈瘦更清秋。",
        "dynasty": "宋",
        "collection_info": null
    },
    {
        "uuid": "da5e9dd0998463ff4a8cbcf5ddbd5234",
        "title": "句",
        "author": "侯彭老",
        "content": "清绝洗妖氛。",
        "dynasty": "宋",
        "collection_info": null
    }
]