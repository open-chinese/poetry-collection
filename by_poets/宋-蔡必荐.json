[
    {
        "title": "采薇图",
        "author": "蔡必荐",
        "content": "西山有薇，美人不移。\n西山无薇，美人不归。\n采薇采薇，山是人非。\n薇满西山，不生夷齐。",
        "dynasty": "宋",
        "collection_info": null
    },
    {
        "title": "观葵有感",
        "author": "蔡必荐",
        "content": "昨日一花开，今日一花开。\n今日花正好，昨日花已老。\n始知人老不如花，可惜落花君莫扫。\n人生不得长少年，莫负床头沽酒钱。\n得钱向酒家，君不见，戎葵花。",
        "dynasty": "宋",
        "collection_info": null
    },
    {
        "title": "寓意漫成",
        "author": "蔡必荐",
        "content": "东邻老翁富鉅万，每日关门常独饭。\n西邻少年居钱不满百，每日开筵延上客。\n老翁回头问少年，君家宾客何骈阗。\n少年答曰翁不知，人生许得几何时。\n翁看日月如流水，牢锁黄金与阿谁。",
        "dynasty": "宋",
        "collection_info": null
    }
]