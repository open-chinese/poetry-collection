[
    {
        "title": "题金鳌山如画轩  其一",
        "author": "潘朝英",
        "content": "古木摇阴绿插空，梵宫寂寞草髼松。\n可怜昔日掀天事，曾对君王跨六龙。",
        "dynasty": "宋",
        "collection_info": null
    },
    {
        "title": "题金鳌山如画轩  其二",
        "author": "潘朝英",
        "content": "春潮暮落海门山，百艇齐飞牡蛎滩。\n分得鱼虾归野市，满江鸥鹭夕阳閒。",
        "dynasty": "宋",
        "collection_info": null
    },
    {
        "title": "题金鳌山如画轩  其三",
        "author": "潘朝英",
        "content": "乱壑收云接涨澜，一天风露夜漫漫。\n金鳌不动涵坤轴，海月腾空万宇寒。",
        "dynasty": "宋",
        "collection_info": null
    },
    {
        "title": "题金鳌山如画轩  其四",
        "author": "潘朝英",
        "content": "倦客登临力已疲，高僧故索小窗诗。\n江山最好君知否，春去秋来烟雨时。",
        "dynasty": "宋",
        "collection_info": null
    }
]