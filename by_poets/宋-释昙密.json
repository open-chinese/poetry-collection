[
    {
        "uuid": "06c84192ac7929aed8c2cc4d5edce51b",
        "title": "偈颂十首  其一",
        "author": "释昙密",
        "content": "一二三四五，金木水火土。\n拾得语寒山，丰干骑老虎。\n报君知，莫莽卤。\n从来保福四谩人，不似禾山解打鼓。",
        "dynasty": "宋",
        "collection_info": null
    },
    {
        "uuid": "52d3822697ef3b956c33e394dc341564",
        "title": "偈颂十首  其二",
        "author": "释昙密",
        "content": "五祖箇老翁，从来多指注。\n不是不知归，忘却来时路。",
        "dynasty": "宋",
        "collection_info": null
    },
    {
        "uuid": "b8a4da83bddfed59e9a5fa3c779fdc25",
        "title": "偈颂十首  其三",
        "author": "释昙密",
        "content": "连绵雨不晴，谷子多损失。\n二麦未入泥，忧心常惕惕。\n来岁不饥荒，未敢相委悉。\n启告梵天帝释天玉皇大帝天，且放日头出。",
        "dynasty": "宋",
        "collection_info": null
    },
    {
        "uuid": "c280d0f55b9da72e76a235b2a88bd16f",
        "title": "偈颂十首  其四",
        "author": "释昙密",
        "content": "春日晴，黄鶑鸣，更听断崖流水声。\n青山迭翠，款步作程，归来烟岛有谁争。",
        "dynasty": "宋",
        "collection_info": null
    },
    {
        "uuid": "bad523ead0344d983bf29e254cf8c737",
        "title": "偈颂十首  其五",
        "author": "释昙密",
        "content": "即心即佛，非心非佛。\n不是心，不是佛，不是物，半夜虚空揣出骨。\n十分描摸画难成，试问诸人是何物。\n阿呵呵，咄咄咄。\n拶倒门前大案山，搏风放出辽天鹘。",
        "dynasty": "宋",
        "collection_info": null
    },
    {
        "uuid": "4e64a3ab0df697df85379e2a07b90367",
        "title": "偈颂十首  其六",
        "author": "释昙密",
        "content": "一身浪宕无拘捡，闹市门头恣意游。\n汉地不收秦不管，不风流处也风流。\n健则坐，困则休，信任从教雪满头。\n寄语宣和政和元和佛陀，张僧伽李达磨，老聃孔丘，照顾沩山水牯牛。",
        "dynasty": "宋",
        "collection_info": null
    },
    {
        "uuid": "6e8425a339bb567c9bc1141c1477500a",
        "title": "偈颂十首  其七",
        "author": "释昙密",
        "content": "岂弟张夫子，遗我径寸璧。\n中有数箇字，字字无人识。",
        "dynasty": "宋",
        "collection_info": null
    },
    {
        "uuid": "04ca7cc3cb847ae16ea15c65535c3427",
        "title": "偈颂十首  其八",
        "author": "释昙密",
        "content": "菩提妙心作么发，日应万机元不差。\n回首瞥然轻觑着，大千沙界是皇家。",
        "dynasty": "宋",
        "collection_info": null
    },
    {
        "uuid": "def0c8c059678d51d1c25442851781d3",
        "title": "偈颂十首  其九",
        "author": "释昙密",
        "content": "咄这花木瓜，苦涩无以加。\n蓦然嚼得碎，清风生齿牙。\n种性恶，不堪夸。\n杨岐老馿三隻脚，蹋人无数满天涯。",
        "dynasty": "宋",
        "collection_info": null
    },
    {
        "uuid": "ce8dd0ca6736afac03f560957804d490",
        "title": "偈颂十首  其一○",
        "author": "释昙密",
        "content": "湖山迭乱青，湖水漾虚碧。\n断岸蓼花红，疎林秋露滴。\n良哉观世音，处处失弥勒。",
        "dynasty": "宋",
        "collection_info": null
    },
    {
        "uuid": "8905a110aea5c2784470d11628f91e79",
        "title": "颂古二首  其一",
        "author": "释昙密",
        "content": "塞北平沙阔，黄河衮底流。\n征帆纔及岸，蛮狄一时收。",
        "dynasty": "宋",
        "collection_info": null
    },
    {
        "uuid": "e0cf60c57a773850f4e8989c7e2b5e79",
        "title": "颂古二首  其二",
        "author": "释昙密",
        "content": "汲水僧归林下寺，待船人立渡头沙。\n澄江渺渺烟波窄，云静一天星斗斜。",
        "dynasty": "宋",
        "collection_info": null
    },
    {
        "uuid": "832d3ae0324b84fc89436287e8fee780",
        "title": "数珠",
        "author": "释昙密",
        "content": "百八摩尼颗颗圆，辽天鼻孔一时穿。\n恒河沙数佛菩萨，日日呼来跳一圈。",
        "dynasty": "宋",
        "collection_info": null
    },
    {
        "uuid": "06c99af864e80911a114d925a6278038",
        "title": "颂古",
        "author": "释昙密",
        "content": "平地摝鱼虾，辽天射飞鹗。\n跛脚老云门，千错与万错。",
        "dynasty": "宋",
        "collection_info": null
    },
    {
        "uuid": "20b7f437b332759041334c517e91100b",
        "title": "颂古",
        "author": "释昙密",
        "content": "崔颢曾题黄鹤楼，长沙拈起当风流。\n大千国土俱家业，诸佛何曾有地头。",
        "dynasty": "宋",
        "collection_info": null
    }
]