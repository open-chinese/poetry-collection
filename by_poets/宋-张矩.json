[
    {
        "uuid": "c4f4259b72ad3801dac920eced778ff0",
        "title": "摸鱼儿 又吴尘、暗斑吟袖",
        "author": "张矩",
        "content": "又吴尘、暗斑吟袖，西湖深处能浣。\n晴云片片平波影，飞趁棹歌声远。\n回首唤。\n仿佛记、春风共载斜阳岸。\n轻携分短。\n怅柳密藏桥，烟浓断径，隔水语音换。\n思量遍。\n前度高阳酒伴。\n离踪悲事何限。\n双峰塔露书空颖，情共暮鸦盘转。\n归兴懒。\n悄不似、留眠水国莲香畔。\n灯帘晕满。\n正蠹帙逢迎，沈煤半冷，风雨闭宵馆。",
        "dynasty": "宋",
        "collection_info": null
    },
    {
        "uuid": "e81e683da9ac534bb971a5564c694b18",
        "title": "应天长 曙林带暝",
        "author": "张矩",
        "content": "曙林带暝，晴霭弄霏，莺花未认游客。\n草色旧迎雕辇，蒙茸暗香陌。\n秋千架，闲晓索。\n正露洗、绣鸳痕窄。\n费人省，隔夜浓欢，酲处先觉。\n重过涌金楼，画舫红旌，催向段桥泊。\n又怕晚天无准，东风妒芳约。\n垂杨岸，今胜昨。\n水院近、占先春酌。\n恁时候，不道归来，香断灯落。",
        "dynasty": "宋",
        "collection_info": null
    },
    {
        "uuid": "9ac6429b8dfd3805467351157a8442ee",
        "title": "应天长 候蛩探暝",
        "author": "张矩",
        "content": "候蛩探暝，书雁寄寒，西风暗剪绡织。\n报道凤城催钥，笙歌散无迹。\n冰轮驾，天纬逼。\n渐款引、素娥游历。\n夜妆靓，独展菱花，淡绚秋色。\n人在涌金楼，漏迥绳低，光重袖香滴。\n笑语又惊栖鹊，南飞傍林阒。\n孤山影，波共碧。\n向此际、隐逋如识。\n梦仙游，倚遍霓裳，何处闻笛。",
        "dynasty": "宋",
        "collection_info": null
    },
    {
        "uuid": "0accb18f67bea8a4fefd3a569e8033e1",
        "title": "应天长 甃澌冱晓",
        "author": "张矩",
        "content": "甃澌冱晓，篙水涨漪，孤山渐卷云簇。\n又见岸容舒腊，菱花照新沐。\n横斜树，香未北。\n倩点缀、数梢疏玉。\n断肠处，日影轻消，休怨霜竹。\n帘上涌金楼，酒滟酥融，金缕试春曲，最好半残鳷鹊，登临快心目。\n瑶台梦，春未足。\n更看取、洒窗填屋。\n灞桥外，柳下吟鞭，归趁游烛。",
        "dynasty": "宋",
        "collection_info": null
    },
    {
        "uuid": "453eae907cb13e940a33f618b1ce785e",
        "title": "应天长 磬圆树杪",
        "author": "张矩",
        "content": "磬圆树杪，舟乱柳津，斜阳又满东角。\n可是暮情堪剪，平分付烟郭。\n西风影，吹易薄。\n认满眼、脆红先落。\n算惟有，塔起金轮，千载如昨。\n谁信涌金楼，此际凭阑，人共楚天约。\n准拟换樽陪月，缯空卷尘幕。\n飞鸿倦，低未泊。\n斗倒指、数来还错。\n笑声里，立尽黄昏，刚道秋恶。",
        "dynasty": "宋",
        "collection_info": null
    },
    {
        "uuid": "06d5823203637a45ea3daf58c7e75b95",
        "title": "应天长 换桥度舫",
        "author": "张矩",
        "content": "换桥度舫，添柳护堤，坡仙题欠今续。\n四面水窗如染，香波酿春曲。\n田田处，成暗绿。\n正万羽、背风斜矗。\n乱鸥去，不信双鸳，午睡犹熟。\n还记涌金楼，共抚雕阑，低度浣沙曲。\n自与故人轻别，荣枯换凉燠。\n亭亭影，惊艳目。\n忍到手、又成轻触。\n悄无语，独拈花须，心事曾卜。",
        "dynasty": "宋",
        "collection_info": null
    },
    {
        "uuid": "c9c7c4a6af64d19f1109c370a2b60820",
        "title": "应天长 岸容浣锦",
        "author": "张矩",
        "content": "岸容浣锦，波影堕红，纤鳞巧避凫唼。\n禹浪未成头角，吞舟胆犹怯。\n湖山外，江海匝。\n怕自有、暗泉流接。\n楚天远，尺素无期，枉误停楫。\n四望涌金楼，带草帟烟，缥缈际城堞。\n渐见暮榔敲月，轻舫乱如叶。\n濠梁兴，归未惬。\n记旧伴、袖携留摺。\n指鱼水，总是心期，休怨三叠。",
        "dynasty": "宋",
        "collection_info": null
    },
    {
        "uuid": "2fc4a77216932e75235cd31b0a3a0d49",
        "title": "应天长 翠屏对晚",
        "author": "张矩",
        "content": "翠屏对晚，鸟榜占堤，钟声又敛春色。\n几度半空敲月，山南应山北。\n欢娱地，空浪迹。\n谩记省、五更闻得。\n洞天晓，夹柳桥疏，稳纵香勒。\n前度涌金楼，笑傲东风，鸥鹭半相识。\n暗数院僧归尽，长虹卧深碧。\n花间恨，犹记忆。\n正素手、暗携轻拆。\n夜深后，不道人来，灯细窗隙。",
        "dynasty": "宋",
        "collection_info": null
    },
    {
        "uuid": "7255eb30c4b12ab43f126c8ea905fc96",
        "title": "应天长 翠迷倦舞",
        "author": "张矩",
        "content": "翠迷倦舞，红驻老妆，流莺怕与春别。\n过了禁烟寒食，东风颤环铁。\n游人恨，柔带结。\n更唤醒、羽喉宫舌。\n画桥远，不认绵蛮，晚棹空歇。\n争似涌金楼，燕燕归来，钩转暮帘揭。\n对语画梁消息，香泥砌花屑。\n昆明事，休更说。\n费梦绕、建章宫阙。\n晓啼处，稳击金狨，双灯笼月。",
        "dynasty": "宋",
        "collection_info": null
    },
    {
        "uuid": "0818870e9761815d10b1261a56c3acbd",
        "title": "应天长 桂轮逼采",
        "author": "张矩",
        "content": "桂轮逼采，菱沼漾金，潜虬暗动鲛室。\n水路乍疑霜雪，明眸洗春色。\n年时事，还记忆。\n对万顷，葑痕龟坼。\n旧游处，不认三潭，此际曾识。\n今度涌金楼，素练萦窗，频照庾侯席。\n自与影娥人约，移舟弄空碧。\n宵风悄，签漏滴。\n早未许、睡魂相觅。\n有时恨，月被云妨，天也拚得。",
        "dynasty": "宋",
        "collection_info": null
    },
    {
        "uuid": "9c8871c0f7f19feaa2ebd59e94b909b9",
        "title": "应天长 暮屏翠冷",
        "author": "张矩",
        "content": "暮屏翠冷，秋树赭疏，双峰对起南北。\n好与霁天相接，浮图现西极。\n苕峣处，云共碧。\n漫费尽、少年游屐。\n故乡近，一望空遥，水断烟隔。\n闲凭涌金楼，潋滟波心，如洗梦淹笔。\n唤醒睡龙苍角，盘空壮商翼。\n西湖路，成倦客。\n待倩写、素缣千尺。\n便归去，酒底花边，犹自看得。",
        "dynasty": "宋",
        "collection_info": null
    },
    {
        "uuid": "101766ba1cd70e7cb695a3340e8ac7b5",
        "title": "梅子黄时雨 云宿江楼",
        "author": "张矩",
        "content": "云宿江楼，爱留人夜语，频断灯炷。\n奈倦情如醉，黑甜清午。\n谩道迎熏何曾是，簟纹成浪衣成雨。\n茶瓯注。\n新期竹院，残梦莲渚。\n应误。\n重帘凄伫。\n记并刀剪翠，秋扇留句。\n信那回轻道，而今归否。\n十二曲阑随意凭，楚天不放斜阳暮。\n沉吟处。\n池草暗喧蛙鼓。",
        "dynasty": "宋",
        "collection_info": null
    }
]