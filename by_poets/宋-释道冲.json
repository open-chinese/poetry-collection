[
    {
        "uuid": "c504bcc91b1d1002184975b5d4ca0572",
        "title": "偈颂五十一首  其一",
        "author": "释道冲",
        "content": "我此一门，全无肯路。\n是汝诸人，如何进步。",
        "dynasty": "宋",
        "collection_info": null
    },
    {
        "uuid": "c1273d15d5a0f303b620cb24cbbbdb8c",
        "title": "偈颂五十一首  其二",
        "author": "释道冲",
        "content": "孰名为佛，礼者是谁。\n设或未辨端倪，看四棱塌地。",
        "dynasty": "宋",
        "collection_info": null
    },
    {
        "uuid": "15cf6eb433e7e87731f4652bf7291b44",
        "title": "偈颂五十一首  其三",
        "author": "释道冲",
        "content": "拄杖头边宇宙空，去留千圣觅无踪。\n直饶未举知端的，犹隔白云千万重。",
        "dynasty": "宋",
        "collection_info": null
    },
    {
        "uuid": "379036ab3f847fd0a5a4c2b7d618696f",
        "title": "偈颂五十一首  其四",
        "author": "释道冲",
        "content": "十字街头，有条活路。\n没量大人，不知落处。\n无落处，拟欲追踪，西天此土。",
        "dynasty": "宋",
        "collection_info": null
    },
    {
        "uuid": "c50235ecf484b3b599f41c834a8dc69a",
        "title": "偈颂五十一首  其五",
        "author": "释道冲",
        "content": "今日中秋节，拄杖为人切。\n拨开千嶂云，放出一轮月。\n光未生时荐得亲，依然眼裏重添屑。",
        "dynasty": "宋",
        "collection_info": null
    },
    {
        "uuid": "b2b056a4bd86da29dab8cc4d65b13062",
        "title": "偈颂五十一首  其六",
        "author": "释道冲",
        "content": "凡所有相，皆是虚妄。\n怀州牛吃禾，益州马腹胀。\n若见诸相非相，即见如来。\n一切难舍，无过己财。",
        "dynasty": "宋",
        "collection_info": null
    },
    {
        "uuid": "5ff5e66f40fe5dd515546009af1102b1",
        "title": "偈颂五十一首  其七",
        "author": "释道冲",
        "content": "一不得向，二不得背。\n丝毫及不尽，古镜生瑕颣。\n拈起铁蒺蔾，一时俱击碎。\n从教大地黑漫漫，它家自有通人会。",
        "dynasty": "宋",
        "collection_info": null
    },
    {
        "uuid": "9d2858371e2c382c1703ddbfc37bdf8c",
        "title": "偈颂五十一首  其八",
        "author": "释道冲",
        "content": "要入此门，初无方便。\n须是诸人，脚尖具眼。\n苟或未然，客情步步随人转。",
        "dynasty": "宋",
        "collection_info": null
    },
    {
        "uuid": "0be4b58d149920e873e472190d0854f6",
        "title": "偈颂五十一首  其九",
        "author": "释道冲",
        "content": "古释迦不先，今弥勒不后。\n礼拜烧香一线通，从教笑破衲僧口。",
        "dynasty": "宋",
        "collection_info": null
    },
    {
        "uuid": "6f1060270de62d67aa76d66511c9840a",
        "title": "偈颂五十一首  其一○",
        "author": "释道冲",
        "content": "摩竭提国，亲行此令。\n尽大地人，丧身失命。",
        "dynasty": "宋",
        "collection_info": null
    },
    {
        "uuid": "0f7d8faa1188effb2c893d0725b82729",
        "title": "偈颂五十一首  其一一",
        "author": "释道冲",
        "content": "坐断毗卢顶，踏翻千差路。\n须弥灯王，无插足处。",
        "dynasty": "宋",
        "collection_info": null
    },
    {
        "uuid": "d1717b5e79dd54363e43938bb0914722",
        "title": "偈颂五十一首  其一二",
        "author": "释道冲",
        "content": "瓶锡当年寄此间，山云冉冉水潺湲。\n而今重到经行处，一会水云犹俨然。",
        "dynasty": "宋",
        "collection_info": null
    },
    {
        "uuid": "a4ddc943cc407af718ca11420bab443d",
        "title": "偈颂五十一首  其一三",
        "author": "释道冲",
        "content": "圆悟一关天下险，宝山有宝世间稀。\n透得关来探得宝，犹落吾家第二机。",
        "dynasty": "宋",
        "collection_info": null
    },
    {
        "uuid": "d2b1d48d5352fb90345addf43e9c3b37",
        "title": "偈颂五十一首  其一四",
        "author": "释道冲",
        "content": "振法雷，击法皷，布慈云兮洒甘露。\n只将此法为全提，世世愿为诸佛母。",
        "dynasty": "宋",
        "collection_info": null
    },
    {
        "uuid": "81f7115cb5ebaf4bb6a9f1db4b7ad789",
        "title": "偈颂五十一首  其一五",
        "author": "释道冲",
        "content": "须弥可裂，海水可竭。\n若论此事，宁可截舌。",
        "dynasty": "宋",
        "collection_info": null
    },
    {
        "uuid": "abf6632076e53f1d4f19a8cd7a2fe816",
        "title": "偈颂五十一首  其一六",
        "author": "释道冲",
        "content": "方丈屋损，寝处不得。\n常住乏粮，着众不得。\n旧逋积如海，无钱还不得。\n大道在目前，有口说不得。\n若人透此四重关，堪与诸方为轨则。\n赵州亲见老南泉，观音院裏有弥勒。",
        "dynasty": "宋",
        "collection_info": null
    },
    {
        "uuid": "9ab225473f1752b471d639611024fc1c",
        "title": "偈颂五十一首  其一七",
        "author": "释道冲",
        "content": "枯木龙吟，一切音响俱绝。\n髑髅眼活，一切色相皆空。\n觑着即瞎，听着即聋。\n堪笑观音大士，无端也证圆通。",
        "dynasty": "宋",
        "collection_info": null
    },
    {
        "uuid": "4aa29f3da4f754dd57f0a1c86a20f547",
        "title": "偈颂五十一首  其一八",
        "author": "释道冲",
        "content": "是着即错，不是犹乖，一击万重关锁开。\n老卢不会转身句，便道明镜亦非台。",
        "dynasty": "宋",
        "collection_info": null
    },
    {
        "uuid": "e792e5c806d18603c531e8220de7ae5c",
        "title": "偈颂五十一首  其一九",
        "author": "释道冲",
        "content": "我与释迦老子，有不共戴天之雠。\n今日为什么烧香礼拜，不是冤家不聚头。",
        "dynasty": "宋",
        "collection_info": null
    },
    {
        "uuid": "feeee5d55ee9f2dc0d692751401c3e86",
        "title": "偈颂五十一首  其二○",
        "author": "释道冲",
        "content": "祖师门下绝人行，深险过于万丈坑。\n垂手不能空费力，任佗堂上绿苔生。",
        "dynasty": "宋",
        "collection_info": null
    },
    {
        "uuid": "f00fe6acecb532bf111924b816b07b85",
        "title": "偈颂五十一首  其二一",
        "author": "释道冲",
        "content": "高抛不至天，低掷不到地，南北东西无处避。\n带累雪峰老人，唤作南山鳖鼻。",
        "dynasty": "宋",
        "collection_info": null
    },
    {
        "uuid": "35e0b44979db1c1d1b310c84c54fb96d",
        "title": "偈颂五十一首  其二二",
        "author": "释道冲",
        "content": "佛高一丈，魔高一丈。\n月落寒潭，云生碧嶂。\n不识慈氏如来，唤作布袋和尚。",
        "dynasty": "宋",
        "collection_info": null
    },
    {
        "uuid": "d7a211687236043620ce8c092220f399",
        "title": "偈颂五十一首  其二三",
        "author": "释道冲",
        "content": "衲僧家，不着佛求，不着法求。\n然虽如是，在佗烟焰裏，争敢不低头。",
        "dynasty": "宋",
        "collection_info": null
    },
    {
        "uuid": "3a9ca166dff96d0db67daf3701d25c39",
        "title": "偈颂五十一首  其二四",
        "author": "释道冲",
        "content": "德山棒如雨点，一棒棒痛彻骨髓。\n临济喝似雷奔，一喝喝轰破髑髅。",
        "dynasty": "宋",
        "collection_info": null
    },
    {
        "uuid": "ef6784e494960c8b4e311a0c68ec1f7f",
        "title": "偈颂五十一首  其二五",
        "author": "释道冲",
        "content": "天童用底，来育王用不着。\n育王用底，归天童用不着。\n用不着处用有余，一箭双鵰随手落。",
        "dynasty": "宋",
        "collection_info": null
    },
    {
        "uuid": "635b111a1740f28831d152a464389032",
        "title": "偈颂五十一首  其二六",
        "author": "释道冲",
        "content": "摩竭掩室，浄名杜口。\n天网恢恢，疎而不漏。\n是汝诸人，作么生透。",
        "dynasty": "宋",
        "collection_info": null
    },
    {
        "uuid": "77b739ecce515a97d87acd6059847275",
        "title": "偈颂五十一首  其二七",
        "author": "释道冲",
        "content": "坐断十方国土，天上天下独尊底，一步也行不得。\n口吞三世诸佛，世出世间俱透底，一句也说不得。\n堪与衲僧为轨则。\n普化何似一头馿，临济未是白拈贼。",
        "dynasty": "宋",
        "collection_info": null
    },
    {
        "uuid": "b8323b5f654ad30f850dc6c30f72d39f",
        "title": "偈颂五十一首  其二八",
        "author": "释道冲",
        "content": "有一物，名不得，状不得，取不得，舍不得。\n突出天童拄杖头，倒用横拈无轨则。\n戳瞎达磨鬼眼睛，靠倒临济白拈贼。",
        "dynasty": "宋",
        "collection_info": null
    },
    {
        "uuid": "a9cf9b0aaf43a602286a6fcb33d10100",
        "title": "偈颂五十一首  其二九",
        "author": "释道冲",
        "content": "心随万境转，转处实能幽。\n汉地不收秦不管，不风流处也风流。",
        "dynasty": "宋",
        "collection_info": null
    },
    {
        "uuid": "f0876571d1a7c0282212a2a1be3b549e",
        "title": "偈颂五十一首  其三○",
        "author": "释道冲",
        "content": "一径直，二周遮。\n辽天射飞鹗，平地摝鱼虾。\n堪笑秘魔岩不会，见人一味只擎叉。",
        "dynasty": "宋",
        "collection_info": null
    },
    {
        "uuid": "e5d84df7a6a5e152952866def60a8925",
        "title": "偈颂五十一首  其三一",
        "author": "释道冲",
        "content": "从上佛祖无法与人传，后代儿孙会得是障碍。\n碍不碍，竹山铁鹞刺天飞，笑倒明州憨布袋。",
        "dynasty": "宋",
        "collection_info": null
    },
    {
        "uuid": "6a2f3b5604d6fef60dc184ab60ef500c",
        "title": "偈颂五十一首  其三二",
        "author": "释道冲",
        "content": "面皮擘破，喝散钟山之云。\n拄杖横挑，穷尽天台之境。\n玲珑岩下忽相逢，一笑令人发深省。",
        "dynasty": "宋",
        "collection_info": null
    },
    {
        "uuid": "fb8f04fa07d5f380cc9051298b81724d",
        "title": "偈颂五十一首  其三三",
        "author": "释道冲",
        "content": "正法眼，破沙盆。\n贵时倾国不换，贱时不直分文。\n不作贵，不作贱。\n分付石溪老子，共结佛祖深冤。",
        "dynasty": "宋",
        "collection_info": null
    },
    {
        "uuid": "7b13d0dadabf568b308c9ef08cd332fe",
        "title": "偈颂五十一首  其三四",
        "author": "释道冲",
        "content": "圆觉伽蓝，尘尘有路。\n坐断去来，顿空今古。\n那裏十三，这边十五，后先不差毫髮许。\n可笑黄面瞿昙，至今不知落处。",
        "dynasty": "宋",
        "collection_info": null
    },
    {
        "uuid": "6bf60ddfdd7a8e482f19b55086b385b4",
        "title": "偈颂五十一首  其三五",
        "author": "释道冲",
        "content": "羣阴剥尽，一阳来復。\n万彙咸亨承化育，拄杖机轮转辘辘。\n转天关，回地轴。\n百亿分身遍剎尘，应时纳佑从人欲。",
        "dynasty": "宋",
        "collection_info": null
    },
    {
        "uuid": "eed06c6783a9d2a318674cf85f2e54e3",
        "title": "偈颂五十一首  其三六",
        "author": "释道冲",
        "content": "秘魔擎杈，赵州吃茶。\n禾山打皷，归宗斩蛇。\n惯钓鲸鲵沉巨浸，却嗟蛙步𩥇泥沙。",
        "dynasty": "宋",
        "collection_info": null
    },
    {
        "uuid": "72ae8f61790ce996f44d31362fc01c60",
        "title": "偈颂五十一首  其三七",
        "author": "释道冲",
        "content": "龙床一绕定纲宗，四海从兹信息通。\n但见皇风成一片，不知何处是疆封。",
        "dynasty": "宋",
        "collection_info": null
    },
    {
        "uuid": "7ced87a5e70658cd815e030c7a2065ff",
        "title": "偈颂五十一首  其三八",
        "author": "释道冲",
        "content": "释迦出世拏空塞空，达磨西来将错就错。\n带累后代儿孙，一例随处卜度。\n休卜度，四海浪平，百川潮落。",
        "dynasty": "宋",
        "collection_info": null
    },
    {
        "uuid": "a1897333482bf682bdfc7d31f7c30d64",
        "title": "偈颂五十一首  其三九",
        "author": "释道冲",
        "content": "欲去不去被去碍，欲住不住被住碍。\n元不碍，十洲三岛鹤干坤，四海五湖龙世界。",
        "dynasty": "宋",
        "collection_info": null
    },
    {
        "uuid": "908266dc49703f8627c1d800d5ede1cd",
        "title": "偈颂五十一首  其四○",
        "author": "释道冲",
        "content": "此门深固幽远，无人能到。\n如能到，脚头脚底长安道。",
        "dynasty": "宋",
        "collection_info": null
    },
    {
        "uuid": "5f3b797bb5f7646170bc16d772df0abe",
        "title": "偈颂五十一首  其四一",
        "author": "释道冲",
        "content": "闲地三寸刃锋铓，匝地风霜定纪纲。\n若是丈夫真意气，任君敲磕振风光。",
        "dynasty": "宋",
        "collection_info": null
    },
    {
        "uuid": "c6c27f89efa8299e4bf0a6f5dd3b37b8",
        "title": "偈颂五十一首  其四二",
        "author": "释道冲",
        "content": "好事不出门，恶事行千里。\n好恶不到处，总不在这裏。\n不是俊流，徒劳侧耳。",
        "dynasty": "宋",
        "collection_info": null
    },
    {
        "uuid": "6a8f7ef976e930f425e52421983922a7",
        "title": "偈颂五十一首  其四三",
        "author": "释道冲",
        "content": "相国亲传黄蘗心，移山新作古丛林。\n大千沙界针锋许，十二峰峦岩壑深。\n此道明明元不古，清风浩浩至于今。\n禅流不负王臣意，行看祇园侧布金。",
        "dynasty": "宋",
        "collection_info": null
    },
    {
        "uuid": "34fdf61ad98e54ff9aba8e62e670ec5e",
        "title": "偈颂五十一首  其四四",
        "author": "释道冲",
        "content": "天无门，地无户，可中自有凌霄路。\n普请诸人，进这一步。",
        "dynasty": "宋",
        "collection_info": null
    },
    {
        "uuid": "3558a421e93eebc0c277b2c8553b3282",
        "title": "偈颂五十一首  其四五",
        "author": "释道冲",
        "content": "佛佛是何物，天上人间遭诳惑。\n不辞礼拜烧香，只向这裏雪屈。",
        "dynasty": "宋",
        "collection_info": null
    },
    {
        "uuid": "62ad83f561862ec130a938e743f9f0b7",
        "title": "偈颂五十一首  其四六",
        "author": "释道冲",
        "content": "耳聋眼暗步龙钟，毕竟凭何住五峰。\n天网恢恢无避处，不妨随分展家风。",
        "dynasty": "宋",
        "collection_info": null
    },
    {
        "uuid": "c961e1692b0b88280e17a86982f2a62e",
        "title": "偈颂五十一首  其四七",
        "author": "释道冲",
        "content": "国王大臣，有力檀那。\n以佛为心，助佛扬化。\n灵山一会俨然存，正法眼藏增高价。",
        "dynasty": "宋",
        "collection_info": null
    },
    {
        "uuid": "1dd92f3ba43a583ebb5cac2d22a96794",
        "title": "偈颂五十一首  其四八",
        "author": "释道冲",
        "content": "若论此事，青天白日。\n情与无情，俱无得失，自是诸人不委悉。\n山僧住持事繁，也要为人拈出，今朝十一月初一。",
        "dynasty": "宋",
        "collection_info": null
    },
    {
        "uuid": "91fe28565f1350cd371611db853de92e",
        "title": "偈颂五十一首  其四九",
        "author": "释道冲",
        "content": "四九三十六，夜眠如露宿。\n冻杀无位真人，走入冰池裏浴。",
        "dynasty": "宋",
        "collection_info": null
    },
    {
        "uuid": "eef7146f6ac6f7da45211aca64866eb9",
        "title": "偈颂五十一首  其五○",
        "author": "释道冲",
        "content": "四海一国土，干坤一圣人。\n只凭这箇法，仰祝万年春。",
        "dynasty": "宋",
        "collection_info": null
    },
    {
        "uuid": "4b4f2f9b63bd604547a717c51e2796b3",
        "title": "偈颂五十一首  其五一",
        "author": "释道冲",
        "content": "五日风，十日雨。\n君圣臣贤，歌谣满路。",
        "dynasty": "宋",
        "collection_info": null
    },
    {
        "uuid": "35327112417507a9523ca82010b20a45",
        "title": "出山相",
        "author": "释道冲",
        "content": "天上星，眼中睛。\n星无悟人之意，睛无瞩物之情。\n以理而会，自诚而明，究竟何曾有道成。",
        "dynasty": "宋",
        "collection_info": null
    },
    {
        "uuid": "822d5e1f7406dfd1bc906e4432640c12",
        "title": "观音大士讚",
        "author": "释道冲",
        "content": "一切音声相，是人听以耳。\n我圜通大士，唯以眼而听。\n非特以眼听，六根互为用。\n当其互用时，根境不相杂。\n譬如帝珠网，交光相融摄。\n即此融摄相，各各住自位。\n以此三昧力，普施于一切。\n俾不离声色，透出声色海。\n眼处若闻声，耳处得解脱。\n共证十方空，同名观自在。\n我作如是赞，定招妄语罪。\n既招妄语罪，画者亦是妄。\n画者既是妄，此相非真实。\n于非真实处，此相常现前。\n应作如是观，是真法供养。",
        "dynasty": "宋",
        "collection_info": null
    },
    {
        "uuid": "a2e48d053c5711344107fb9304e66832",
        "title": "达磨大师讚  其一",
        "author": "释道冲",
        "content": "杨子江心，波涛鼎沸。\n一苇可航，如履平地。\n盖亦暂时之游戏，岂足以尽此老十万里西来之本意。",
        "dynasty": "宋",
        "collection_info": null
    },
    {
        "uuid": "976370bac079a5b3e3d41de704c766f9",
        "title": "达磨大师讚  其二",
        "author": "释道冲",
        "content": "人皆有心，人皆作佛。\n胡为西来，递相诳惑。\n心在何处，佛是何物。\n带累神光无处寻，后代儿孙厮淈𣸩。",
        "dynasty": "宋",
        "collection_info": null
    },
    {
        "uuid": "c6a8dc4630a944397b173b9cb58b942f",
        "title": "曹源和尚讚  其一",
        "author": "释道冲",
        "content": "遭密庵駡，恨入骨髓。\n此恨难忘，充塞天地。\n四海五湖无处避，能有几人着它底。\n着它底，冤冤相报无穷已。",
        "dynasty": "宋",
        "collection_info": null
    },
    {
        "uuid": "5d78b59585fbf691dcaf62fc36a8c4b1",
        "title": "曹源和尚讚  其二",
        "author": "释道冲",
        "content": "父曹源，祖密庵。\n碧落碑，无贋本。\n破沙盆，正法眼。\n清庙瑟有遗音，坐者立者，以心印心。\n不肖之子，作如是讚。\n非特旌于往古，亦乃诏于来今。",
        "dynasty": "宋",
        "collection_info": null
    },
    {
        "uuid": "e3f2a605896b69bb1b4e86e140b676e8",
        "title": "丙辰年别龟峰曹源和尚  其一",
        "author": "释道冲",
        "content": "葛溪深处定宗纲，一任干坤大地荒。\n但得棒头明似日，可无临济解承当。",
        "dynasty": "宋",
        "collection_info": null
    },
    {
        "uuid": "8832b591c745774b4dc6b7215489d487",
        "title": "丙辰年别龟峰曹源和尚  其二",
        "author": "释道冲",
        "content": "拚命来经蛊毒家，不尝滴水丧生涯。\n尚余穷相一双手，要向诸方痒处爬。",
        "dynasty": "宋",
        "collection_info": null
    },
    {
        "uuid": "4bc3dc7ef9d32c4bb2125a588900e998",
        "title": "丙辰年别龟峰曹源和尚  其三",
        "author": "释道冲",
        "content": "破袱从东挟过西，何时再上恶钳锤。\n怒雷一吼聋三日，自有怨憎会苦时。",
        "dynasty": "宋",
        "collection_info": null
    },
    {
        "uuid": "b7feed813187d741f2c77e4ae40e998a",
        "title": "戊午在灵隠闻曹源和尚讣音兼小师举老为开语录  其一",
        "author": "释道冲",
        "content": "杖藜随处是干坤，迦叶峰前便垛根。\n贪看烟峦三十二，到头不识老曹源。",
        "dynasty": "宋",
        "collection_info": null
    },
    {
        "uuid": "5c985b84b553cea06f16dfb3a16535a7",
        "title": "戊午在灵隠闻曹源和尚讣音兼小师举老为开语录  其二",
        "author": "释道冲",
        "content": "悔不当初放拍盲，烂椎一顿快平生。\n近闻活陷阿鼻狱，抚掌呵呵乐太平。",
        "dynasty": "宋",
        "collection_info": null
    },
    {
        "uuid": "13fccd9986f6d1eb92291ef409611f6d",
        "title": "戊午在灵隠闻曹源和尚讣音兼小师举老为开语录  其三",
        "author": "释道冲",
        "content": "三处移场定纪纲，曾无一字落诸方。\n破家种草痴狂甚，丑恶无端向外扬。",
        "dynasty": "宋",
        "collection_info": null
    },
    {
        "uuid": "77ae268734fd870f306d6c076bb12549",
        "title": "看相扑",
        "author": "释道冲",
        "content": "拳来踢去疾如飞，毕竟输赢是阿谁。\n闹裏有人能着眼，未曾交辊已先知。",
        "dynasty": "宋",
        "collection_info": null
    },
    {
        "uuid": "8de99f807fc56a731e2c57d2acf0947f",
        "title": "上尖竿",
        "author": "释道冲",
        "content": "百尺琅玕摩碧空，四方八面绝罗笼。\n等闲进得竿头步，千圣齐教立下风。",
        "dynasty": "宋",
        "collection_info": null
    },
    {
        "uuid": "665c1691c22d6c7b329b5f13d8b5fe19",
        "title": "退灵隠京尹节斋大资相公坚挽辞免",
        "author": "释道冲",
        "content": "丛林虚得誉，无一补宗门。\n有误王臣鑑，徒霑圣主恩。\n岂堪持鈯斧，只合傍云根。\n默感始终惠，此生难尽言。",
        "dynasty": "宋",
        "collection_info": null
    },
    {
        "uuid": "ffb5eed21635443ac55fdae08da3e82f",
        "title": "佛成道",
        "author": "释道冲",
        "content": "正觉山前失眼睛，是凡是圣尽盲生。\n至今夜夜明星现，谁肯向伊行处行。",
        "dynasty": "宋",
        "collection_info": null
    },
    {
        "uuid": "8fa91f08d276bedeeb6a299e48b3115d",
        "title": "佛涅槃",
        "author": "释道冲",
        "content": "山花如锦水如蓝，触目熙熙春正酣。\n若谓双林曾灭度，分明蹉过老瞿昙。",
        "dynasty": "宋",
        "collection_info": null
    },
    {
        "uuid": "111b5f9ab4e09ea7409648de04ae47cc",
        "title": "二祖赞",
        "author": "释道冲",
        "content": "隻臂冷随霜刃落，雪花分坠立齐腰。\n觅心无得安心竟，行到穷源逢断桥。",
        "dynasty": "宋",
        "collection_info": null
    },
    {
        "uuid": "31e4793852a9ecc5a05a6871490d4ed4",
        "title": "三祖赞  其一",
        "author": "释道冲",
        "content": "了知罪性本来无，绝后何曾得载苏。\n元是从前风恙病，被佗断臂强涂糊。",
        "dynasty": "宋",
        "collection_info": null
    },
    {
        "uuid": "d4f8f1ecdff0aa8a851ab91d749e40b5",
        "title": "三祖赞  其二",
        "author": "释道冲",
        "content": "通身是病骨粘皮，举世无人识得伊。\n纵使罪根都忏了，依前失却两茎眉。",
        "dynasty": "宋",
        "collection_info": null
    },
    {
        "uuid": "8411ec5592d4e1e0e85443ccbb3b8e71",
        "title": "四祖赞  其一",
        "author": "释道冲",
        "content": "抹过从前解脱坑，双溪路上绝人行。\n衣盂至老无分付，逼得栽松死復生。",
        "dynasty": "宋",
        "collection_info": null
    },
    {
        "uuid": "4f9ccb3041e44e65b24419a2f6ee3919",
        "title": "四祖赞  其二",
        "author": "释道冲",
        "content": "破头峰顶掩禅关，三却天书不下山。\n究竟全无些气息，有何面目见龙颜。",
        "dynasty": "宋",
        "collection_info": null
    },
    {
        "uuid": "c4b43af66a538188b126da3a3bd6a8ff",
        "title": "五祖赞",
        "author": "释道冲",
        "content": "万本青松手自栽，老来无復强追陪。\n可怜溪畔周家女，也被渠侬脱赚来。",
        "dynasty": "宋",
        "collection_info": null
    },
    {
        "uuid": "a810c3a6ae27a783a416b2740bfb0d60",
        "title": "六祖赞  其一",
        "author": "释道冲",
        "content": "七百高僧总会禅，眼空四海鼻辽天。\n黄梅若也无私曲，有甚衣盂到汝传。",
        "dynasty": "宋",
        "collection_info": null
    },
    {
        "uuid": "0582991d902a973011279d62d70f1c5c",
        "title": "六祖赞  其二",
        "author": "释道冲",
        "content": "菱花扑碎已誵讹，夜半传衣事转多。\n从此曹溪玄路绝，无风夜起拍天波。",
        "dynasty": "宋",
        "collection_info": null
    },
    {
        "uuid": "e02ed8b1445058be80e088ebf35512fb",
        "title": "谈命",
        "author": "释道冲",
        "content": "无位真人赤骨律，面门出入有谁知。\n太虚元与渠同寿，庚申凭君子细推。",
        "dynasty": "宋",
        "collection_info": null
    },
    {
        "uuid": "5e1ad9e5f6d72478ba2543da3bc9613c",
        "title": "省亲",
        "author": "释道冲",
        "content": "娘生面目既分明，远不疎兮近不亲。\n试向途中问归客，不知谁是倚门人。",
        "dynasty": "宋",
        "collection_info": null
    },
    {
        "uuid": "d94b63c910eb8ec5595ab83b22872759",
        "title": "水灯",
        "author": "释道冲",
        "content": "万里烟波接素秋，银缸耿耿泛中流。\n自从一点光明后，逐浪随波未肯休。",
        "dynasty": "宋",
        "collection_info": null
    },
    {
        "uuid": "6c96b2d8567eb6368a6964a7ed0305c9",
        "title": "宗派图",
        "author": "释道冲",
        "content": "列派分宗定此图，绳绳相贯兹联珠。\n不知佛祖未兴日，还有许多消息无。",
        "dynasty": "宋",
        "collection_info": null
    },
    {
        "uuid": "f8ffc5940875859fb1b20fbdec8c477c",
        "title": "苕菷",
        "author": "释道冲",
        "content": "五藴山头脱得身，草茆因此不同伦。\n几番信手拈来用，大地从教绝点尘。",
        "dynasty": "宋",
        "collection_info": null
    },
    {
        "uuid": "b093f9bd3ec2fc085417f67debad6f72",
        "title": "面桶",
        "author": "释道冲",
        "content": "做时不费工夫，用处全无渗漏。\n任是鼻孔辽天，未免低头相就。",
        "dynasty": "宋",
        "collection_info": null
    },
    {
        "uuid": "7b7e22df2670616aedfcdf554ad47e43",
        "title": "临终偈",
        "author": "释道冲",
        "content": "末后一句，无可商量。\n只要箇人，直下承当。",
        "dynasty": "宋",
        "collection_info": null
    },
    {
        "uuid": "837e2ed97935d6b345c68df850c9b3d2",
        "title": "颂古六首  其一",
        "author": "释道冲",
        "content": "正觉山前失眼睛，是凡是圣尽生盲。\n至今夜夜明星现，谁肯向伊行处行。",
        "dynasty": "宋",
        "collection_info": null
    },
    {
        "uuid": "3d57447138291dd738a7a33f260838f0",
        "title": "颂古六首  其二",
        "author": "释道冲",
        "content": "平生罪性觅无踪，直得干坤大地空。\n天地依然高突兀，潜溪一派自朝宗。",
        "dynasty": "宋",
        "collection_info": null
    },
    {
        "uuid": "8b146c6d85c007751ef4567a5029e8dc",
        "title": "颂古六首  其三",
        "author": "释道冲",
        "content": "掀翻解脱脱巢窠，从此缦天布网罗。\n落赚小儿犹自可，一枝横出转譊讹。",
        "dynasty": "宋",
        "collection_info": null
    },
    {
        "uuid": "480c222c55477a9d56bbdb55a9e7cc34",
        "title": "颂古六首  其四",
        "author": "释道冲",
        "content": "汝蒸饭时吾着火，汝行益时吾展钵。\n寻常恁么老婆心，自是你侬机不活。\n机若活，夹山本无奇特事，百川倒流闹聒聒。",
        "dynasty": "宋",
        "collection_info": null
    },
    {
        "uuid": "1e51c819bd2605e49a7b7d96041c34e2",
        "title": "颂古六首  其五",
        "author": "释道冲",
        "content": "宾主机先有路通，笔端不是判虚空。\n筯头再运回天力，千圣齐教立下风。",
        "dynasty": "宋",
        "collection_info": null
    },
    {
        "uuid": "754ba9f5e932172a6bb2729e1cbd5adc",
        "title": "颂古六首  其六",
        "author": "释道冲",
        "content": "到与不到，一得一失。\n不是砒霜，便是石蜜。\n舌端无眼如何吃，侍者刚要询端的。\n莫怪同坑无异土，闪电未收轰霹雳。",
        "dynasty": "宋",
        "collection_info": null
    },
    {
        "uuid": "38333e0e6c5f6f1aafc2ad4f972d40b4",
        "title": "淳佑辛酉立秋后一日游鼓山",
        "author": "释道冲",
        "content": "野径斜连石涧傍，草根昵昵语寒螀。\n郊原经雨多秋意，庭院无人自夕阳。\n风捲暮云归碧嶂，叶随野水入寒塘。\n数家篱落枫林外，枳殻垂青菊绽黄。",
        "dynasty": "宋",
        "collection_info": null
    }
]