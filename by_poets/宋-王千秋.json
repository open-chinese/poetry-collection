[
    {
        "uuid": "0bb93eff667de68c9e52d2dee15d74ae",
        "title": "贺新郎 吊古城头去",
        "author": "王千秋",
        "content": "吊古城头去。\n正高秋、霜晴木落，路通洲渚。\n欲问紫髯分鼎事，只有荒祠烟树。\n巫觋去、久无箫鼓。\n霸业荒凉遗堞坠，但苍崖、日阅征帆渡。\n兴与废，几今古。\n夕阳细草空凝伫。\n试追思、当时子敬，用心良误。\n要约刘郎铜雀醉，底事遽争荆楚。\n遂但见、吴蜀烽举。\n致使五官伸脚睡，唤诸儿、昼取长陵土。\n遗此恨，欲谁语。",
        "dynasty": "宋",
        "collection_info": null
    },
    {
        "uuid": "d372b4b78f8de40b2c7dd179f0d4ad34",
        "title": "沁园春 豆蔻娇春",
        "author": "王千秋",
        "content": "豆蔻娇春，烟花羞暖，物华渐嘉。\n也不须莺怨，桃封绛萼，也不须蜂恨，兰郁金芽。\n料是东君，都将和气，分付清丰诗礼家。\n充闾庆，有青毡事业，丹凤才华。\n乘槎。\n早上云霞。\n侍祠甘泉瞻羽车。\n试笑凭熊轼，嘉禾合穗，进思鱼钥，菡萏骈花。\n萧寇勋名，龚黄模样，入拜行趋堤上沙。\n今宵里，且觥船满棹，醉帽敧斜。",
        "dynasty": "宋",
        "collection_info": null
    },
    {
        "uuid": "766d4e00cf309328408088f3054c6feb",
        "title": "风流子 夜久烛花暗",
        "author": "王千秋",
        "content": "夜久烛花暗，仙翁醉、丰颊缕红霞。\n正三行钿袖，一声金缕，卷茵停舞，侧火分茶。\n笑盈盈，溅汤温翠碗，折印启缃纱。\n玉笋缓摇，云头初起，竹龙停战，雨脚微斜。\n清风生两腋，尘埃尽，留白雪、长黄芽。\n解使芝眉长秀，潘鬓休华。\n想竹宫异日，衮衣寒夜，小团分赐，新样金花。\n还记玉麟春色，曾在仙家。",
        "dynasty": "宋",
        "collection_info": null
    },
    {
        "uuid": "f9572d4be84a01820ec1a65b7718b66c",
        "title": "醉蓬莱 正歌尘惊夜",
        "author": "王千秋",
        "content": "正歌尘惊夜，斗乳回甘，暂醒还醉。\n再煮银瓶，试长松风味。\n玉手磨香，镂金檀舞，在寿星光里。\n翠袖微揎，冰瓷对捧，神仙标致。\n记得拈时，吉祥曾许，一饮须教，百年千岁。\n况有阴功在，遍江东桃李。\n紫府春长，凤池天近，看提携云耳。\n积善堂前，年年笑语，玉簪珠履。",
        "dynasty": "宋",
        "collection_info": null
    },
    {
        "uuid": "b5cd220a26c9df9a04387c6a3a45533f",
        "title": "西江月 心事几多白发",
        "author": "王千秋",
        "content": "心事几多白发，客情无数青山。\n廉纤细雨褪馀寒。\n正是花期酒限。\n一自瓶簪信杳，空留钿带香残。\n我今多病寄江干。\n瘦似东阳也惯。",
        "dynasty": "宋",
        "collection_info": null
    },
    {
        "uuid": "98b8e663a49d7e91c28dce3c8af39df7",
        "title": "西江月 老去频惊节物",
        "author": "王千秋",
        "content": "老去频惊节物，乱来依旧江山。\n清明雨过杏花寒。\n红紫芳菲何限。\n春病无人消遣，芳心有酒摧残。\n此情拍手问阑干。\n为甚多愁我惯。",
        "dynasty": "宋",
        "collection_info": null
    },
    {
        "uuid": "d7137a8fee5d2a44d974636fac7c5b1c",
        "title": "南歌子 鹊起惊红雨",
        "author": "王千秋",
        "content": "鹊起惊红雨，潮生涨碧澜。\n水晶城馆月方圆。\n谁唤骑鲸仙伯、下三山。\n笔势翔鸾媚，词锋射斗寒。\n向来文价重贤关。\n便合批风支月、紫薇间。",
        "dynasty": "宋",
        "collection_info": null
    },
    {
        "uuid": "990cc9c3141baad35dca2b4f444e0f4d",
        "title": "虞美人 流苏斗帐泥金额",
        "author": "王千秋",
        "content": "流苏斗帐泥金额。\n我亦花前客。\n谪仙标韵胜琼枝。\n一咏一觞、常是得追随。\n自从风借云帆便。\n冷落青楼宴。\n石桥风月也应猜。\n过尽中秋、不见晚归来。",
        "dynasty": "宋",
        "collection_info": null
    },
    {
        "uuid": "4b2c78724903d3af444655fba3a99500",
        "title": "念奴娇 扁舟东下",
        "author": "王千秋",
        "content": "扁舟东下，正岁华将晚，江湖清绝。\n万点寒鸦高下舞，凝住一天云叶。\n映筱渔村，衡茅酒舍，淅沥鸣飞雪。\n壮怀兴感，悔将钗凤轻别。\n遥望杰阁层楼，明眸秾艳，许把同心结。\n东畎西倾浑未定，终恐前盟虚设。\n爇兽炉温，分霞酒满，此夕欢应狎。\n多情言语，又还知共谁说。",
        "dynasty": "宋",
        "collection_info": null
    },
    {
        "uuid": "7fb8bd02610ca4ca2fbe197f50d0eb85",
        "title": "青玉案 雪堂不远临皋路",
        "author": "王千秋",
        "content": "雪堂不远临皋路。\n怅仙伯、骑鲸去。\n燕麦桃花更几度。\n横桥虽在，种松无有，谁是关心处。\n解鞍君到冬虽暮。\n传语无忘晒蓑句。\n起手栽花花定许。\n艺香披翠，灌红疏绿，趁取清明雨。",
        "dynasty": "宋",
        "collection_info": null
    },
    {
        "uuid": "ab88860c1fa50e5183447a0167e64789",
        "title": "水调歌头 迟日江山好",
        "author": "王千秋",
        "content": "迟日江山好，老去倦遨游。\n好天良夜，自恨无地可销忧。\n岂意绮窗朱户，深锁双双玉树，桃扇避风流。\n未暇泛沧海，直欲老温柔。\n解檀槽，敲玉钏，泛清讴。\n画楼十二，梁尘惊坠彩云留。\n座上骑鲸仙友，笑我胸中磊磈，取酒为浇愁。\n一举千觞尽，来日判扶头。",
        "dynasty": "宋",
        "collection_info": null
    },
    {
        "uuid": "22c7f1d1476aafb0fdc041bb2b1ce42c",
        "title": "减字木兰花 阴檐雪在",
        "author": "王千秋",
        "content": "阴檐雪在。\n小雨廉纤寒又㬠。\n莫上危楼。\n楼迥空低雁更愁。\n一杯浊酒。\n万事世间无不有。\n待早归田。\n欲买田无使鬼钱。",
        "dynasty": "宋",
        "collection_info": null
    },
    {
        "uuid": "bcc59901aaf2a362250199cc7a7e214f",
        "title": "风流子 同云垂六幕",
        "author": "王千秋",
        "content": "同云垂六幕，啼乌静、风御玉妃寒。\n渐声入钓蓑，色侵书幌，似花如絮，结阵成团。\n倦游客，一番诗思苦，无算酒肠宽。\n黄竹调悲，绮衾人马，岂堪梅蕊，索笑巡檐。\n一杯知谁劝，空搔首、远是忆旧青毡。\n问素娥早晚，光射江干。\n待醉披鹤氅，高吟冰柱，剡溪何妨，乘兴空还。\n只恐橹声咿轧，栖鸟难安。",
        "dynasty": "宋",
        "collection_info": null
    },
    {
        "uuid": "06ac50df8415384f686d372b041d20a6",
        "title": "忆秦娥 云破碧",
        "author": "王千秋",
        "content": "云破碧。\n作霜天气西风急。\n西风急。\n一行征雁，数声横笛。\n挑灯试问今何夕。\n柔肠底事愁如织。\n愁如织。\n紫苔庭院，悄无人迹。",
        "dynasty": "宋",
        "collection_info": null
    },
    {
        "uuid": "be51cb1f86ac64a1c7c17100a8ce4f88",
        "title": "忆秦娥 云叶舞",
        "author": "王千秋",
        "content": "云叶舞。\n寒林浅淡围烟雨。\n围烟雨。\n三三两两，雁投沙渚。\n征帆暂落知何所。\n短篷静听舟人语。\n舟人语。\n夜寒如许，客能眠否。",
        "dynasty": "宋",
        "collection_info": null
    },
    {
        "uuid": "bf6436f30f8974ecc62b9694decd6a16",
        "title": "清平乐 吹花何处",
        "author": "王千秋",
        "content": "吹花何处。\n桃叶江头路。\n碧锦障泥冲暮雨。\n一霎峭寒如许。\n归来索酒浇春。\n潮红秋水增明。\n却自不禁春恼，偎人低度歌声。",
        "dynasty": "宋",
        "collection_info": null
    },
    {
        "uuid": "ce095d0d4d1a6d22b033314f4b9c671c",
        "title": "贺新郎 短艇横烟渚",
        "author": "王千秋",
        "content": "短艇横烟渚。\n梦惊回、凄凉尚记，缘蓑鸣雨。\n拍塞愁怀人不解，只有黄鹂能语。\n复拟待、乘槎重去。\n无奈东君刚留客，张碧油、缓按香红舞。\n生怕我，顿遐举。\n故溪冉冉春光度。\n想晚来、杨花云际，白苹无数。\n竹里樵青应是怪，目断鸣榔去路。\n料为我、羞烦鳞羽。\n好趁小蛮针线在，按纶巾、归唤松江渡。\n重系缆，醉眠处。",
        "dynasty": "宋",
        "collection_info": null
    },
    {
        "uuid": "efc2be37585df71d91c2e34a60bd2521",
        "title": "好事近 六幕冻云凝",
        "author": "王千秋",
        "content": "六幕冻云凝，谁翦玉花为雪。\n寒入竹窗茅舍，听琴弦声绝。\n从他拂面去寻梅，香吐是时节。\n归晚楚天不夜，抹墙腰横日。",
        "dynasty": "宋",
        "collection_info": null
    },
    {
        "uuid": "09e1f58648a12aaebd196d5ec69ef218",
        "title": "好事近 明日发骊驹",
        "author": "王千秋",
        "content": "明日发骊驹，共起为传杯绿。\n十岁女儿娇小，倚琵琵翻曲。\n绝怜啄木欲飞时，弦响颤鸣玉。\n虽是未知离恨，亦晴峰微蹙。",
        "dynasty": "宋",
        "collection_info": null
    },
    {
        "uuid": "1887fe5ed35c84641aec8f2c5838235c",
        "title": "虞美人 琵琵弦畔春风面",
        "author": "王千秋",
        "content": "琵琵弦畔春风面。\n曾向尊前见。\n彩云初散燕空楼。\n萧寺相逢各认、两眉愁。\n旧时曲谱曾翻否。\n好在曹纲手。\n老来心绪怯么弦。\n出塞移船莫遣、到愁边。",
        "dynasty": "宋",
        "collection_info": null
    },
    {
        "uuid": "e4971392824e71bcd6a2ebe78b41df4c",
        "title": "水调歌头 壮日遇重九",
        "author": "王千秋",
        "content": "壮日遇重九，跃马□欢游。\n如今何事多感，双鬓不禁秋。\n目断五陵台路，无复临高千骑，鼓吹簇轻裘。\n霜露下南国，淮汉绕神州。\n钓松鲈，斟郢酒，听吴讴。\n壮心铄尽，今夕重见紫茱羞。\n月落笳鸣沙碛，烽静人耕榆塞，此志恐悠悠。\n拟欲堕清泪，生怕菊花愁。",
        "dynasty": "宋",
        "collection_info": null
    },
    {
        "uuid": "962eabbffc259c11664887415925449a",
        "title": "菩萨蛮 流莺不许青春住",
        "author": "王千秋",
        "content": "流莺不许青春住。\n催得春归花亦去。\n何物慰侬怀。\n荼䕷最后开。\n青衫冰雪面。\n细雨斜桥见。\n莫浪送香来。\n等闲蜂蝶猜。",
        "dynasty": "宋",
        "collection_info": null
    },
    {
        "uuid": "07eb7f0bc3159d4d3132d765d555db91",
        "title": "蓦山溪 清明池馆",
        "author": "王千秋",
        "content": "清明池馆。\n侧卧帘初卷。\n还是海棠开，睡未足、馀酲满面。\n低头不语，浑似怨东风，心始吐，又惊飞，交现垂杨眼。\n少陵情浅。\n花草题评遍。\n赋得恶因缘，没一字、聊通缱绻。\n黄昏时候，凝伫怯春寒，笼翠袖，减丰肌，脉脉情何限。",
        "dynasty": "宋",
        "collection_info": null
    },
    {
        "uuid": "395cfdd1110725757bc04ee075180a44",
        "title": "渔家傲 黄栗留鸣春已暮",
        "author": "王千秋",
        "content": "黄栗留鸣春已暮。\n西园无着清阴处。\n昨日骤寒风又雨。\n花良苦。\n信缘吹落谁家去。\n病起日长无意绪。\n等闲还与春相负。\n魏紫姚黄无恙否。\n栽培取。\n开时我欲听金缕。",
        "dynasty": "宋",
        "collection_info": null
    },
    {
        "uuid": "8183b6ccca554ea97b40275fd5fff0a1",
        "title": "念奴娇 开花借水",
        "author": "王千秋",
        "content": "开花借水，信天姿高胜，都无俗格。\n玉陇娟娟黄点小，依约西湖清魄。\n绿带垂腰，碧簪篸髻，索句撩元白。\n西清微笑，为渠模写香色。\n常记月底风前，水沈肌骨，瘦不禁怜惜。\n生怕因循纷委地，仙去难寻踪迹。\n缥槛深栽，彤帏密护，不肯轻抛释。\n等差休问，未容梅品悬隔。",
        "dynasty": "宋",
        "collection_info": null
    },
    {
        "uuid": "a2e567bc00aada4eea7629c4e931b15f",
        "title": "生查子 枝垂云碧长",
        "author": "王千秋",
        "content": "枝垂云碧长，心展鹅黄嫩。\n无力倚阑时，扫尽漫山杏。\n玲珑影结阴，蕴藉香成阵。\n谁为祝东风，更莫催花信。",
        "dynasty": "宋",
        "collection_info": null
    },
    {
        "uuid": "c9584a72d43ae79e3988945c3b56f20a",
        "title": "生查子 花飞锦绣香",
        "author": "王千秋",
        "content": "花飞锦绣香，茗碾枪旗嫩。\n是处绿连云，又摘斑斑杏。\n愁来苦酒肠，老去闲花阵。\n燕子不知人，尚说行云信。",
        "dynasty": "宋",
        "collection_info": null
    },
    {
        "uuid": "4a2db105f37191def10fa8cd0eb55864",
        "title": "生查子 莺声恰恰娇",
        "author": "王千秋",
        "content": "莺声恰恰娇，草色纤纤嫩。\n诗鬓已惊霜，镜叶慵拈杏。\n因何积恨山，着底攻愁阵。\n春事到荼䕷，还是无音信。",
        "dynasty": "宋",
        "collection_info": null
    },
    {
        "uuid": "3e67f85cb8a1858ab9ddf82124cc317c",
        "title": "生查子 睡起髻云松",
        "author": "王千秋",
        "content": "睡起髻云松，枕印香腮嫩。\n愁思到眉尖，齿软尝新杏。\n都无鱼雁书，又过莺花阵。\n宽尽缕金衣，说与伊争信。",
        "dynasty": "宋",
        "collection_info": null
    },
    {
        "uuid": "2c8afccf2449ade68b25efa9240406d3",
        "title": "生查子 春江波面浑",
        "author": "王千秋",
        "content": "春江波面浑，春岸芦芽嫩。\n不见木兰舟，羞带骈枝杏。\n轻绡搵泪痕，急雨冲花阵。\n暗祷紫姑神，觅个巴陵信。",
        "dynasty": "宋",
        "collection_info": null
    },
    {
        "uuid": "b09169a42a4a3a75b13af52cb84731d1",
        "title": "生查子 雄姿画麒麟",
        "author": "王千秋",
        "content": "雄姿画麒麟，朽骨分蝼蚁。\n争似及生前，常为莺花醉。\n云山静有情，天地宽无际。\n且放两眉开，万事非人意。",
        "dynasty": "宋",
        "collection_info": null
    },
    {
        "uuid": "f79dd4c53084d488f022684b0e1aab94",
        "title": "生查子 功名竹上鱼",
        "author": "王千秋",
        "content": "功名竹上鱼，富贵槐根蚁。\n三万六千场，排日扶头醉。\n高怀隘世间，壮气横天际。\n常是惜春残，不会东君意。",
        "dynasty": "宋",
        "collection_info": null
    },
    {
        "uuid": "0d97f17c636da4d70d8b95c53cd0d30e",
        "title": "解佩令 花儿不大",
        "author": "王千秋",
        "content": "花儿不大，叶儿不美。\n只一段、风流标致。\n淡淡梳妆，已赛过、骚人兰芷。\n古龙涎、怎敢□气。\n开时无奈，风斜雨细。\n坏得来、零零碎碎。\n着意收拾，安顿在、胆瓶儿里。\n且图教梦魂旖旎。",
        "dynasty": "宋",
        "collection_info": null
    },
    {
        "uuid": "d4c0e3424075a687fc70fcd45675a740",
        "title": "清平乐 唤云且住",
        "author": "王千秋",
        "content": "唤云且住。\n莫作龙池舞。\n五月人间须好雨。\n为扫无边烦暑。\n畦秧针绿重生。\n壶天表里俱清。\n林外桔槔闲挂，省渠多少心情。",
        "dynasty": "宋",
        "collection_info": null
    },
    {
        "uuid": "6315ecb10c2bca193e3e1cf08b4bab52",
        "title": "忆秦娥 阑干侧",
        "author": "王千秋",
        "content": "阑干侧。\n当时我亦凝香客。\n凝香客。\n而今老大，鬓苍头白。\n扬州梦觉浑无迹。\n旧游英俊今南北。\n今南北。\n断鸿沈鲤，更无消息。",
        "dynasty": "宋",
        "collection_info": null
    },
    {
        "uuid": "c5f844f11333e2b4940656f8992fdb51",
        "title": "西江月 梦幻影泡有限",
        "author": "王千秋",
        "content": "梦幻影泡有限，风花雪月无涯。\n莫分粗俗与精华。\n日醉石间松下。\n菜尽邻家解与，杯空稚子能赊。\n通幽即步尽横斜。\n不问墩犹姓谢。",
        "dynasty": "宋",
        "collection_info": null
    },
    {
        "uuid": "76558c8225dc2e579071e1425c21e828",
        "title": "临江仙 者也之乎真太错",
        "author": "王千秋",
        "content": "者也之乎真太错，甘心吞棘吞蓬。\n有无俱尽见真空。\n炉锥难自荐，关捩只心通。\n野鹤孤云元自在。\n刚论隐豹冥鸿。\n此身今在幻人宫。\n要将驴佛我，分付马牛风。",
        "dynasty": "宋",
        "collection_info": null
    },
    {
        "uuid": "a490014e51c24f5457dc4bd96b704deb",
        "title": "浣溪沙 殢玉偎香倚翠屏",
        "author": "王千秋",
        "content": "殢玉偎香倚翠屏。\n当年常唤在凝春。\n岂知云雨散逡巡。\n不止恨伊唯准拟，也先伤我太因循。\n而今头过总休论。",
        "dynasty": "宋",
        "collection_info": null
    },
    {
        "uuid": "639c6567415b47b1b2aad919501c97dc",
        "title": "浣溪沙 亲染柔毛擘彩笺",
        "author": "王千秋",
        "content": "亲染柔毛擘彩笺。\n自怜探得恶因缘。\n一尊重许笑凭肩。\n往事已同花屡褪，新欢闻似月常圆。\n休休休更苦萦牵。",
        "dynasty": "宋",
        "collection_info": null
    },
    {
        "uuid": "caa6f3b8ef0fe17fd632186ca9c09b90",
        "title": "瑞鹤仙 征鸿翻塞影",
        "author": "王千秋",
        "content": "征鸿翻塞影。\n怅悲秋人老，浑无佳兴。\n鸣蛩问酒病。\n更堆积愁肠，摧残诗鬓。\n起寻芳径。\n菊羞人、依丛半隐。\n又岂知、虚度重阳，浪阔渺无归恨。\n无定。\n登高人远、戏马台闲，怨歌谁听。\n香肩醉凭。\n镇常是、笑得醒。\n到如今何在，西风凝伫，冠也无人为正。\n看他门、对插茱萸，恨长怨永。",
        "dynasty": "宋",
        "collection_info": null
    },
    {
        "uuid": "71d3f4b4511a24999b435c13536880ec",
        "title": "瑞鹤仙 红消梅雨润",
        "author": "王千秋",
        "content": "红消梅雨润。\n正榴花照眼，荷香成阵。\n炉熏炷芳烬。\n记于门今日，长庚占庆。\n文摛艳锦。\n笑班扬、用字未稳。\n果青云、快上黄扉，地□誉高英俊。\n名盛。\n都期持橐，却借乘轺，布宣宽政。\n除书已进。\n归宠异，侍严近。\n且金船满酌，云翘低祝，□此椿龄更永。\n任月斜、未放笙歌，翠桐转影。",
        "dynasty": "宋",
        "collection_info": null
    },
    {
        "uuid": "7337375798e1ad7e865b7cb67b8dbc67",
        "title": "满江红 楼压层城",
        "author": "王千秋",
        "content": "楼压层城，斜阳敛、帆收南浦。\n最好是、长江澄练，远山新雨。\n□□留连邀皓月，一堂高敞祛隆暑。\n问从来、佳赏有谁同，应难数。\n舟横渡，车阗路。\n催酒进，麾灯去。\n放姮娥照座，不烦帘阻。\n已见天清无屏翳，更须潮上喧阗鼓。\n看波光、撩乱上樯竿，龙蛇舞。",
        "dynasty": "宋",
        "collection_info": null
    },
    {
        "uuid": "58f50eac310e2ee6037ebdfdafc8ca4d",
        "title": "感皇恩 天气过烧灯",
        "author": "王千秋",
        "content": "天气过烧灯，初闲人倦。\n晓色曈昽绣帘卷。\n聚星歌扇，一簇雪香琼软。\n寿杯争要把，从他满。\n低低笑祝，年龄遐远。\n息驾无由遂公愿。\n东风吹喜，又做眉黄一点。\n便参鹓鹭入，常朝殿。",
        "dynasty": "宋",
        "collection_info": null
    },
    {
        "uuid": "53ab51ba47cbac56a2c576f9b58acfab",
        "title": "青玉案 鸣鼍欲引鱼龙戏",
        "author": "王千秋",
        "content": "鸣鼍欲引鱼龙戏。\n先自作、长江擂。\n头管一声天外起。\n群仙俱上，有人殊丽。\n认得分明是。\n欲相问劳来无计。\n但隔炉烟屡凝睇。\n掷我胸前方寸纸。\n拥翘欲去。\n颦蛾还住。\n不尽徘徊意。",
        "dynasty": "宋",
        "collection_info": null
    },
    {
        "uuid": "0f4f0e594f812a627b2f7042fd68ce40",
        "title": "醉落魄・一斛珠 惊鸥扑蔌",
        "author": "王千秋",
        "content": "惊鸥扑蔌。\n萧萧卧听鸣幽屋。\n窗明怪得鸡啼速。\n墙角烂斑，一半露松绿。\n歌楼管竹谁翻曲。\n丹唇冰面喷馀馥。\n遗珠满地无人掬。\n归着红靴，踏碎一街玉。",
        "dynasty": "宋",
        "collection_info": null
    },
    {
        "uuid": "0bf5ab248a1d123d1315e8b4484d323a",
        "title": "桃源忆故人 移灯背月穿金缕",
        "author": "王千秋",
        "content": "移灯背月穿金缕。\n合色鞋儿初做。\n却被阿谁将去。\n鹦鹉能言语。\n朝来半作凌波步。\n可惜孤鸾□侣。\n若念玉纤辛苦。\n早与成双取。",
        "dynasty": "宋",
        "collection_info": null
    },
    {
        "uuid": "63eb1a0e4c01c89e38111fbe65a9f565",
        "title": "水调歌头 披锦泛江客",
        "author": "王千秋",
        "content": "披锦泛江客，横槊赋诗人。\n气吞宇宙，当拥千骑静胡尘。\n何事折腰执版，久在泛莲幕府，深觉负平生。\n踉蹡众人底，欲语复吞声。\n庆垂弧，期赐杖，酒深倾。\n愿君大耐，碧眸丹颊百千龄。\n用即经纶天下，不用归谋三径，一笑友渊明。\n出处两俱得，��鷃亦鵾鹏。",
        "dynasty": "宋",
        "collection_info": null
    },
    {
        "uuid": "e00918e3bb8007d7f0d60080857e02b7",
        "title": "鹧鸪天 翠勺银锅飨夜游",
        "author": "王千秋",
        "content": "翠勺银锅飨夜游。\n万灯初上月当楼。\n溶溶琥珀流匙滑，璨璨蠙珠着面浮。\n香入手，暖生瓯。\n依然京国旧风流。\n翠娥且放杯行缓，甘味虽浓欲少留。",
        "dynasty": "宋",
        "collection_info": null
    },
    {
        "uuid": "ba52fac6e4bb163dca48140e7618ef42",
        "title": "鹧鸪天 比屋烧灯作好春",
        "author": "王千秋",
        "content": "比屋烧灯作好春。\n先须歌舞赛蚕神。\n便将簇上如霜样，来饷尊前似玉人。\n丝馅细，粉肌匀。\n从它犀箸破花纹。\n殷勤又作梅羹送，酒力消除笑语新。",
        "dynasty": "宋",
        "collection_info": null
    },
    {
        "uuid": "ac0d93e99d7bd2a2ce6ca882b99a8ea8",
        "title": "浣溪沙 买市宣和预赏时",
        "author": "王千秋",
        "content": "买市宣和预赏时。\n流苏垂盖宝灯围。\n小铛烹玉鼓声随。\n金弹玲珑今夕是，鳌山缥缈昔游非。\n马行遗老想沾衣。",
        "dynasty": "宋",
        "collection_info": null
    },
    {
        "uuid": "33868744ed8f9a89b9a56f9b7743a0b0",
        "title": "浣溪沙 灯火阑珊欲晓时",
        "author": "王千秋",
        "content": "灯火阑珊欲晓时。\n夜游人倦总思归。\n更须冰蛹替挼丝。\n玉篆古文光灿烂，花垂零露影参差。\n月寒烟淡最相宜。",
        "dynasty": "宋",
        "collection_info": null
    },
    {
        "uuid": "e4543dd31eebcb1e6b5378652833b60a",
        "title": "好事近 人物又无双",
        "author": "王千秋",
        "content": "人物又无双，馀事锦机闲织。\n□就两都新赋，笑一生联缉。\n来年秋色起鹏程，一举上晴碧。\n须洗玉荷为寿，助穿杨飞的。",
        "dynasty": "宋",
        "collection_info": null
    },
    {
        "uuid": "06da0e48c77fe92163ffa273e5b1f10e",
        "title": "喜迁莺 春前腊尾",
        "author": "王千秋",
        "content": "春前腊尾。\n问谁会开解，幽人心里。\n映竹精神，凌风标致，姑射昔闻今是。\n试妆竞看吹面，寄驿胜传缄纸。\n迥潇洒，更香来林表，枝横溪底。\n谁为。\n停征骑。\n评蕙品兰，俱恐非同里。\n天意深怜，花神偏巧，持为翦冰裁水。\n拟唤绿衣来舞，只许苍官相倚。\n醉眠稳，尽参横月落，留连行李。",
        "dynasty": "宋",
        "collection_info": null
    },
    {
        "uuid": "d9c463c02424ef57eb7f345bda401bcb",
        "title": "喜迁莺 玉龙垂尾",
        "author": "王千秋",
        "content": "玉龙垂尾。\n望阙角岹峣，如侵云里。\n明璧榱题，白银阶陛，平日世间无是。\n静久声鸣槛竹，夜半色侵窗纸。\n最奇处，尽巧妆枝上，低飞檐底。\n当为。\n呼游骑。\n嗾犬擎苍，腰箭随邻里。\n藉草烹鲜，枯枝煎茗，点化玉花为水。\n未挹瑶台风露，且借琼林栖倚。\n眩银海，待斜披鹤氅，骑鲸寻李。",
        "dynasty": "宋",
        "collection_info": null
    },
    {
        "uuid": "1970e8ce9a3edf1db2d2a23c3bf84f87",
        "title": "满庭芳 蕊小雕琼",
        "author": "王千秋",
        "content": "蕊小雕琼，花明熔蜡，天交一旦俱芳。\n丰臞虽异，皆熨水沈香。\n应笑纷红堕紫，初未识、调粉涂黄。\n凭肩处，金细玉珥，不数寿阳妆。\n思量。\n谁比似，酥裁笋指，密翦蜂房。\n又何须酣酒，重暖瑶觞。\n且放侧堆金缕，骊山冷、来浴温汤。\n谁题品，青枝绿萼，俱未许升堂。",
        "dynasty": "宋",
        "collection_info": null
    },
    {
        "uuid": "bda9912d360e51d299d6b0f2a2a0e3e2",
        "title": "诉衷情 二分浓绿一分红",
        "author": "王千秋",
        "content": "二分浓绿一分红。\n春事若为穷。\n醉袖罥香沾粉，公挽我、我扶公。\n敧短帽，吐长虹。\n拟凌风。\n布金堆里，叠翠屏中，云月轻笼。",
        "dynasty": "宋",
        "collection_info": null
    },
    {
        "uuid": "be499b3b8e02692bbac7c2d427028037",
        "title": "临江仙 柳巷莺啼春未晓",
        "author": "王千秋",
        "content": "柳巷莺啼春未晓，画堂环佩珊珊。\n熏炉烘暖鹧鸪斑。\n寿杯须斗酌，舞袖正弓弯。\n未说珥貂横玉事，勋名且勒燕然。\n归来方卜五湖闲。\n年年花月夜，沈醉绮罗间。",
        "dynasty": "宋",
        "collection_info": null
    },
    {
        "uuid": "8ebbb9a54f80c8e7e7cb9ae05adcbe54",
        "title": "浣溪沙 叠雪裁霜越纻匀",
        "author": "王千秋",
        "content": "叠雪裁霜越纻匀。\n美人亲翦称腰身。\n暑天宁数越罗春。\n两臂轻笼燕玉腻，一胸斜露塞酥温。\n不教香汗湿歌尘。",
        "dynasty": "宋",
        "collection_info": null
    },
    {
        "uuid": "fd3b1b75e78103c5cbe1ec4de0b4906a",
        "title": "西江月 四俊乡书荐鹗",
        "author": "王千秋",
        "content": "四俊乡书荐鹗，一夔漕府登贤。\n明年春晚柳如烟。\n看取胪传金殿。\n册府牙签昼阅，词垣紫诰宵传。\n青楼买酒定无缘。\n且放金杯潋滟。",
        "dynasty": "宋",
        "collection_info": null
    },
    {
        "uuid": "64aac119b6784ae3bea62d10c65bf3a0",
        "title": "醉落魄・一斛珠 能歌善谑",
        "author": "王千秋",
        "content": "能歌善谑。\n精神堆下人难学。\n疏帘清……。",
        "dynasty": "宋",
        "collection_info": null
    },
    {
        "uuid": "0519c2f4d835c673ecb0fe2395d1bf44",
        "title": "虞美人 风花南北知何据",
        "author": "王千秋",
        "content": "风花南北知何据。\n常是将春负。\n海棠开尽野棠开。\n匹马崎岖、还入乱山来。\n尊前人物胜前度。\n谁记桃花句。\n老来情事不禁浓。\n玉佩行云、切莫易丁东。",
        "dynasty": "宋",
        "collection_info": null
    },
    {
        "uuid": "a2b5380f46d4d7a8f8d0e444e82b3363",
        "title": "虞美人 要津去去无由据",
        "author": "王千秋",
        "content": "要津去去无由据。\n已分平生负。\n拟将怀抱向谁开。\n万水千山、聊为借书来。\n玄都昼永闲难度。\n欲正书中句。\n黄琮丹璧已磨浓。\n发箧烦君、早送过桥东。",
        "dynasty": "宋",
        "collection_info": null
    },
    {
        "uuid": "09663404aa5c67eae912940873125718",
        "title": "谒金门 春漠漠",
        "author": "王千秋",
        "content": "春漠漠。\n闲尽绮窗云幕。\n悔不车轮生四角。\n却成缘分薄。\n想画鸦儿方学。\n小蹙恨人无托。\n不道月明谁共酌。\n这般情味恶。",
        "dynasty": "宋",
        "collection_info": null
    },
    {
        "uuid": "37144465f57eed5ce4d913810a6f65ca",
        "title": "谒金门 春漠漠",
        "author": "王千秋",
        "content": "春漠漠。\n何处养花张幕。\n佩冷香残天一角。\n忍看罗袖薄。\n两两鸳鸯难学。\n六六锦鳞空托。\n趁有馀妍须细酌。\n东风情性恶。",
        "dynasty": "宋",
        "collection_info": null
    },
    {
        "uuid": "a1cb95228c5c78b76eeb339699940096",
        "title": "点绛唇 玉立霞升",
        "author": "王千秋",
        "content": "玉立霞升，纵谈刘尹高支许。\n待为霖雨。\n小驻红莲府。\n鹤健松坚，鸿宝初非误。\n玄都路。\n桃花栽取。\n来看千千度。",
        "dynasty": "宋",
        "collection_info": null
    },
    {
        "uuid": "b74a6e2b68f9c46bb76e0e4eb346db07",
        "title": "点绛唇 何处春来",
        "author": "王千秋",
        "content": "何处春来，试烦君向垂杨看。\n万条轻线。\n已借鹅黄染。\n弄日摇风，按舞知谁见。\n阳关远。\n一杯休劝。\n且放修眉展。",
        "dynasty": "宋",
        "collection_info": null
    },
    {
        "uuid": "62c7f7079f412685f80ee62945e6d6d7",
        "title": "点绛唇 何处春来",
        "author": "王千秋",
        "content": "何处春来，试烦君向梅梢看。\n寿阳妆面。\n漏泄春何限。\n冷蕊疏枝，似恨春犹浅。\n收羌管。\n莫惊香散。\n留副□和愿。",
        "dynasty": "宋",
        "collection_info": null
    },
    {
        "uuid": "cc596691fb52eae5e550c79ec2be710a",
        "title": "点绛唇 何处春来",
        "author": "王千秋",
        "content": "何处春来，试烦君向钗头看。\n舞翻飞燕。\n已拂春风面。\n白玉圆钿，酌酒殷勤劝。\n深深愿。\n愿长□健。\n岁与春相见。",
        "dynasty": "宋",
        "collection_info": null
    },
    {
        "uuid": "49e00f98e28665a9503232d37a5cddf7",
        "title": "点绛唇 何处春来",
        "author": "王千秋",
        "content": "何处春来，试烦君向盘中看。\n韭黄犹短。\n玉指呵寒翦。\n犀箸调匀，更为双双卷。\n情何限。\n怕寒须暖。\n先酌黄金盏。",
        "dynasty": "宋",
        "collection_info": null
    },
    {
        "uuid": "c001992fd96fe9baad08a50e2f32d60f",
        "title": "水调歌头 笔力卷鲸海",
        "author": "王千秋",
        "content": "笔力卷鲸海，人物冠麟台。\n向来朱邸千字，不省有惊雷。\n人似曲江风韵，刚要重来持节，不道玉堂开。\n草诏坐扛鼎，琐屑扫尊罍。\n金错落，貂掩映，玉崔嵬。\n看公谈笑，长河千里静氛埃。\n散马昼闲榆塞，辫发春趋瑶陛，都出济川才。\n老子尚顽健，东阁亦时来。",
        "dynasty": "宋",
        "collection_info": null
    },
    {
        "uuid": "29d83c5f30669d1aeabeba9e7c8188c3",
        "title": "瑞鹤仙 夷吾在江左",
        "author": "王千秋",
        "content": "夷吾在江左。\n罄毡裘俱砻，笑清边琐。\n遗民冀巾裹。\n个规模欲继，外人谁可。\n一花两果。\n晚占熊、材能更伙。\n试颁春、便有欢谣，声接月鞍烟柂。\n馺娑。\n已传丹诏，催上文石，□论炙輠。\n橐弓□笴。\n□九域，措安妥。\n待缁衣重咏，履封光继，绿野从教昼锁。\n问黑头、当日三公，可能似我。",
        "dynasty": "宋",
        "collection_info": null
    },
    {
        "uuid": "aedbf1ce3f092247b0f72968f9202842",
        "title": "满江红 水满方塘",
        "author": "王千秋",
        "content": "水满方塘，三日雨、晓来方足。\n阑干外、锦䙀初脱，新篁森玉。\n沃叶未干鸠妇去，馀花时坠蜂儿逐。\n认去年、乳燕又双双，飞华屋。\n红豆恨，归谁促。\n青鸾梦，惊难续。\n想多情犹记，碧笺新曲。\n白发欺人虽已老，短襟搵黛存馀馥。\n且如今、一笑总休论，杯行速。",
        "dynasty": "宋",
        "collection_info": null
    },
    {
        "uuid": "beb5e56df59b15af620c353080267de0",
        "title": "西江月 璀璨雕笼洒笔",
        "author": "王千秋",
        "content": "璀璨雕笼洒笔，联翩荐鹗飞书。\n翻阶红药试妆梳。\n管取不言温树。\n容我一杯为寿，看君九万鹏图。\n髻鬟人小串珠玑。\n岁岁绿窗朱户。",
        "dynasty": "宋",
        "collection_info": null
    },
    {
        "uuid": "d1f46030ba666b6754bf507326eb5c34",
        "title": "无题二首  其一",
        "author": "王千秋",
        "content": "雄姿画麒麟，朽骨分蝼蚁。\n争似及生前，常为鶑花醉。\n云山静有情，天地宽无际。\n且放两眉开，万事非人意。",
        "dynasty": "宋",
        "collection_info": null
    }
]