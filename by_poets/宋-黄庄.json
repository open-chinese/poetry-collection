[
    {
        "title": "诗美校书郎彭方迥",
        "author": "黄庄",
        "content": "庐陵间气欧阳公，宗主文脉魁兰宫。\n给札诏来简眷浓，职居馆阁誉望隆。\n圣明天子是仁宗，拔贤招俊萃羣工。\n希文何为去匆匆，谏官不言祗蔽蒙。\n惟公壁立秉精忠，独抱鯾论心忡忡。\n显责若讷极匪躬，飘然夷陵凛高风。\n高风凛冽谁能同，地灵人杰国不空。\n魁名自见六一翁，翱翔天禄名尤崇。\n忠肝义胆何其雄，愤彼阴邪后内讧。\n崇论宏议要力攻，责彼谏者达四聪。\n摧姦击佞深有功，吁嗟众目昏如蒙。\n划然见此光瞳瞳，吁嗟众耳塞如聋。\n轰然闻此声沨沨，丹心一片对穹窿。\n名齐欧老压岱宗，頼有谏臣鉴由中。\n贤相意与公议融，全名不作夷陵穷。\n公心岂计穷与通，使我跃起激懦衷。\n贤哉两魁硕且洪，仁山突兀文水淙。",
        "dynasty": "宋",
        "collection_info": null
    }
]