[
    {
        "uuid": "f68e81b20ef9cd1295403537ac4d7ca1",
        "title": "满庭芳 红杏香中",
        "author": "赵良玉",
        "content": "红杏香中，绿杨影里，画桥春水泠泠。\n深沉院满，风送卖花声。\n又是清明近也，粉墙畔，时有迁莺。\n当此际，人传天上，特降玉麒麟。\n风云。\n今会遇，名邦坐抚，入侍严宸。\n更儿孙兰玉，都是宁馨。\n脆管繁弦竞奏，蕙炉袅，沉水烟轻。\n华筵罢，江城回首，一点寿星明。",
        "dynasty": "宋",
        "collection_info": null
    }
]