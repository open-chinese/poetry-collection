[
    {
        "uuid": "d5a2e1fb94f2c10959a923aa7525eb6c",
        "title": "谢太守答诗莱州",
        "author": "郑侠",
        "content": "闲斋掩昼扉，疏竹间风韵。\n兀坐无所为，仰高方苦峻。\n闗闗两喜鹊，如以？来献。\n疑其喜过常，精爽抑何顿。\n谓当有嘉宾，结驷问原宪。\n不然亲交书，万里来问讯。\n何意二千石，新书烂盈卷。\n使者入衡门，红光十余仭。\n衣冠出蓬室，再拜望城阃。\n开缄列宿动，芒角相辉焕。\n捧读未终篇，钦降已三嘆。\n譬如涉春波，渺不知涯岸。\n又若惊雷霆，但觉目眩转。\n谁言匹夫穷，陋巷一箪饭。\n箧有无价珍，贵于青玉案。\n昨者鄙俚辞，惟求指瑕舋。\n敢期明月珠，倾泻殊不悋。\n重重借褒誉，许与良过分。\n酷爱愚且直，还怜贫且困。\n惟人最难知，圣哲其犹恨。\n自非明如日，安得物无遁。\n程孔昔中涂，邂逅适所愿。\n倾盖毕所懐，日西不知倦。\n圣贤欣道合，万古直一瞬。\n凄凉千载余，此道谁復振。\n未闻似今日，曾不拜公面。\n顾遇过所亲，思知久弥浚。\n重念樗散材，平生慕忠顺。\n青衫百僚末，言责固所逭。\n若其爱君心，岂以爵禄辨。\n谓宜为民上，必与同喜愠。\n谓宜食君禄，宁当復私狥。\n刀斧且满前，斯诚岂磨磷。\n千载幸一时，岩廊拱尧舜。\n夔皋岂无人，共鲧偶未窜。\n眷委一失真，聪明不无乱。\n出令以便民，动皆为深患。\n疲羸死饥冻，重负遭囚绊。\n奔逃苟自活，父子潜分散。\n以天征不义，如以雨苏旱。\n箪食迎王师，东征西夷怨。\n未闻百万帅，戈鋋日持玩。\n南取十数洞，西开五六郡。\n府库为一空，白骨成龙断。\n大臣弄权柄，生杀在顾盼。\n威福不有归，佞邪尚何惮。\n公忠获罪咎，正直招诃谴。\n幽恚鬰不伸，变异以频见。\n阴阳为之沴，淫潦仍干暵。\n方且颂太平，长歌事赓赞。\n天子九重门，深居拱閒燕。\n人人懐欺匿，比周相引荐。\n以侠观此时，纲维一何紊。\n滔滔恐皆溺，心窃拟手援。\n是以屡上章，指陈几欲徧。\n初虽蒙嘉纳，终不离谗间。\n弃逐来穷陬，星霜两经闰。\n簮绅满朝着，大半嗟排摈。\n谁为悯穷褐，粟帛推余羡。\n谁为念孤独，齿牙借余论。\n重伤弃逐久，不敢略自辩。\n高堂有单亲，日久庭闱恋。\n同时得罪人，一赦皆从便。\n惟兹尚远斥，不许归宁觐。\n拟扣阊阖门，明扬紫宸殿。\n恨无可言路，勇决固所断。\n嗟嗟道云亡，丈夫儿女懦。\n势利同险巇，风云借余便。\n谁非顾金钱，谁非思达宦。\n孳孳顾理义，恻恻念寒畯。\n如公今几人，百世绍休闻。",
        "dynasty": "宋",
        "collection_info": null
    },
    {
        "uuid": "105c35a10fd505569d5bbde5542a0496",
        "title": "谢曹公",
        "author": "郑侠",
        "content": "蝼蚁有统治，羽鳞知所宗。\n是知君臣初，直与太极同。\n子之于其父，成性天所钟。\n因其亲爱心，以飬日益恭。\n平居竭勤瘁，患难忘厥躬。\n不择艰与易，那知通与穷。\n至于事其君，是乃孝之中。\n未闻君父间，诚敬有卑崇。\n孔子故有言，移孝斯为忠。\n谷黍不离草，蚕鱼其类虫。\n皆能衣食人，生世曾不空。\n矧乃备万物，阴阳资粹冲。\n学问必唐虞，侪軰皆朱熊。\n于世乃无补，将何辨蟊螽。\n五帝道尊极，三王化醇醲。\n皆由诸大臣，汲引相追踪。\n惜哉物僞炽，慧巧为心蓬。\n谗邪丑正直，党与交讥攻。\n上者以翕訿，下焉滋鞠讻。\n鸾凤远遁伏，鹰隼摩苍穹。\n人神共愁嘆，寒暑迷秋冬。\n一人念忠直，百志懐兵戎。\n利口鋭戈矛，危机峻临衝。\n贤正欲自保，孤羊豢狼丛。\n邦家欲常宁，西驾而求东。\n圣宋会明良，盈成绍熙隆。\n寖寖逾百年，稍稍追古风。\n嘉鱼烝罩汕，鳬鹥在亹潨。\n中间忽纷更，新进争锋铓。\n岂顾君与民，致身惟穹窿。\n己酉乙丑间，羣类何夣夣。\n有蔽过重云，其毒如虿蜂。\n谁敢正一议，洒兹谋犹卭。\n公诚社稷臣，识见何瞳瞳。\n端方屹以立，千峦一危峰。\n幽林馥猗兰，雪霜茂长松。\n侠以疏拙身，趋时良戅舂。\n向者有所陈，狂言几怙终。\n所犯斧钺诛，寛仁赖天衷。\n未几遽昭雪，还归禄更丰。\n毫釐未禆报，已愧羔羊缝。\n矧乃素鄙贱，无阶望门墉。\n未委何所长，能如粲投邕。\n星车未鞅脱，鹗荐俄天通。\n朝廷嘉谠言，固已可公奏。\n秩满禆再陈，推恩非独后。\n盖以歴任浅，欲进难为骤。\n譬如升阶梯，等级言无缪。\n且以罪累人，顿此无愆咎。\n有禄幸及亲，非徒飬体口。\n端然坐屏序，无復事奔走。\n虽曰去亲膝，曾不远廛亩。\n坦途五短驿，安问连旦昼。\n如此奉温凊，不殊居左右。\n平生最知幸，获附诸儒后。\n学问虽不深，是非幸无瞀。\n知心在所飬，御欲如御寇。\n耳目诸玩好，常如对尘垢。\n惟有学问心，终年忧不售。\n今兹足优游，永日诗书囿。\n人固有通塞，誉亦随美丑。\n惟有片纯诚，于身可长久。\n平生所游歴，昭如认星斗。\n吉凶繫行违，成毁由慵懋。\n于心既不疑，人来为明剖。\n十中一二悟，亦足长福佑。\n况兹山水清，人物多奇秀。\n加以託下风，长如饮醇酎。\n人之于子弟，亲爱闗慈友。\n至于力维持，未必能再復。\n乃知大贤心，生成即高厚。\n知其远方归，偏亲已皓首。\n不忍重违去，誓甘老藜糗。\n又以家素贫，无田事耕耨。\n四弟三云亡，若身无足肘。\n聚指几四百，居前半孤幼。\n委曲为之虑，过其自营构。\n士之所大患，志与时不偶。\n时与志两得，百中而一有。\n盖以世惑深，真僞相纷纠。\n簧丝在口舌，巧令工迎凑。\n攘臂视听下，非明孰能究。\n门下无寸武，踪迹非素狃。\n一旦洊论拔，如射之有彀。\n惟以向所为，期以劝绅绶。\n天下本无事，欲治多纷揉。\n惟是举措颠，嘉苗不如莠。\n履舄以尊戴，冠簮斯践蹂。\n助天繫宠绥，宜民惟在宥。\n人如公用心，劝不由赏购。\n有冽甘井泉，清深玉其甃。\n未观繘长绠，大施如川溜。\n区区一方部，不几幕其收。\n于嗟鬰舆望，无路达旒黈。\n作诗道尊光，庶几传不朽。",
        "dynasty": "宋",
        "collection_info": null
    },
    {
        "uuid": "e21fb202105e23d7819bc9c783c33980",
        "title": "观孔义甫与谢致仕诗有感",
        "author": "郑侠",
        "content": "人生足清闲，天下第一福。\n惜哉声与利，举世方逐逐。\n君子耀轩裳，小人腴口腹。\n霜雪满颐颔，驰竞心更速。\n谁如东山后，清风千载续。\n仁孝实天成，聪明乃几烛。\n弱冠揖高科，声华光煜煜。\n骐骥驾夷途，千里在举足。\n岁未再周天，官先上应宿。\n皇华屡更指，间请分符竹。\n端介奉高明，慈仁抚茕独。\n施设妙通神，欢讴道相属。\n一旦遽上章，幡然谢羁束。\n古人莅官政，五十曰艾服。\n公年未五十，恳请竟从欲。\n缅彼伋与轲，进退遗佳躅。\n三揖就恩荣，一辞託岩谷。\n由公仕以观，其庶无愧恧。\n东皋我田园，负郭予室屋。\n儿侄几百人，图史逾千轴。\n亲旧既周旋，闺门更雍穆。\n宾来酒一樽，兴来棋一局。\n吟啸动烟云，诗书到僮仆。\n宁知地有仙，但见人如玉。\n乃觉世间人，为生何局促。\n譬如方汚垢，对之独熏沐。\n孔公当代贤，宜其钦爱酷。\n慷慨出长篇，情殷语重复。\n日日动归思，浩浩见林麓。\n何意蒙鄙人，幸兹一观瞩。\n当筵顿忘味，如听箫韶曲。\n平生粗意气，自初得书读。\n每见古圣贤，心常自程督。\n知身是罪根，每每自锄斸。\n如彼善稼穑，去草茂嘉谷。\n深嘉远世网，有若囚脱梏。\n惟兹素艰贫，事与心反覆。\n历官二纪周，一纪投南隩。\n归时异去时，圣主恩霂霂。\n方欣到家乡，足觉愁虑簇。\n高堂皓垂白，甘旨不饶沃。\n四弟两背亡，未言他骨肉。\n继又丧一弟，三房等穷蹙。\n不数姆与婢，孤孀十有六。\n薄业支半年，十饭犹五菽。\n萧然夏秋际，甚者日食粥。\n人惟有父子，恩亲家室睦。\n惟其有君臣，礼义朝廷肃。\n二者苟有违，三灵共诛戮。\n况兹生圣辰，熙隆遇尧喾。\n艰虞免兵革，少小游庠塾。\n青春被恩擢，名姓粗扬暴。\n孰非累圣德，师诲而君牧。\n中间更狂妄，天听常轻渎。\n云云不少已，竟致御史鞫。\n所负鼎镬轻，敢意尚收録。\n日月忽中天，湛恩俄濯浴。\n父子实再逢，君臣亦敦復。\n新恩胡为报，旧过云何赎。\n父母教子勤，羽括而砺镞。\n朝夕望乃成，荣显被亲属。\n慈乌于反哺，知以报生鞠。\n学术不寸施，犹之玉韫椟。\n千载遘明良，不能少负辐。\n是生天地间，曾不如草木。\n以此望明公，云中一鸿鹄。",
        "dynasty": "宋",
        "collection_info": null
    },
    {
        "uuid": "a95781498e8b71479ef8937980a86b1c",
        "title": "送陈守仁入太学",
        "author": "郑侠",
        "content": "父子本天性，至恩无比伦。\n矧公之尊府，子舍公一身。\n料从少小来，迨兹壮有室。\n未甞越旬月，远去慈亲膝。\n借问今何之，千里具行装。\n荅言为道艺，愤悱趋上庠。\n有客前献言，惟道若大路。\n驾子天神明，贤圣在举步。\n幽堂列坟典，周孔以为师。\n学成名亦遂，且不离庭闱。\n荅云子言善，在予非不知。\n父母生我身，劬劳靡不为。\n垂髫俾之学，外不与毫丝。\n乃今有室家，儿女髪已束。\n分寸无所立，何以酬顾復。\n如彼甲与乙，名高髦俊科。\n又若丙与丁，禄位今嵳峨。\n是皆予亲友，予独无所就。\n是以不宁居，忙于贾求售。\n昔者三千徒，负笈洙泗濵。\n孟轲远游学，母老仍家贫。\n尚违晨昏侍，以就德业新。\n盖以慈爱心，惟期已成达。\n男子四方志，安能恋房闼。\n客前贺曰都，事固无必非。\n子志乃如此，顾予安得知。\n在家事多夺，远大非可必。\n大孝在显亲，为子觧羁馽。\n日月如逝波，无方可维絷。\n陶侃惜分阴，仲尼犹不及。\n自古力道业，寸晷重琳璆。\n子今道所出，处处足浇浮。\n阳和达京辇，士女方春游。\n百宝粧楼台，歌喉珠宛转。\n恼乱巧迎逢，偏能伺方便。\n平生足持守，到此总不见。\n又有非軰流，频频甚鷽斯。\n顾盼借颜色，谈咲懐奸欺。\n从容樽酒间，留连棊局上。\n英豪俊杰心，鲜不由此放。\n子今志者大，思虑宜蚤正。\n慎子之朋侪，力与光阴竞。\n由此期显亲，昊天其斯应。",
        "dynasty": "宋",
        "collection_info": null
    },
    {
        "uuid": "83772f42d995d3383c58c7b74aa83f9b",
        "title": "腊月十八日呈子京",
        "author": "郑侠",
        "content": "岁去如奔马，残日十有三。\n侄为当嫁女，甥是未婚男。\n丛然猥俗併，殊非力所堪。\n嗟予本支离，尘事素不参。\n东床书一架，西榻经一凾。\n如是岁月深，吻舌如縢缄。\n惟有陶渊明，常欲共清谈。\n床头酒盈壶，亦欲同醺酣。\n二十一二间，烦事如扫芟。\n期使堂下空，宴笑同所耽。\n清尊酌宜深，古语交崭岩。\n夜久灯荧荧，金波忽东南。\n岁宴独优游，庶几为不凡。",
        "dynasty": "宋",
        "collection_info": null
    },
    {
        "uuid": "92ec2cea6c388878dcb4d6038c23361b",
        "title": "示潮州吴宅三甥",
        "author": "郑侠",
        "content": "大郎性纯淑，至宝受磨琢。\n二郎姿秀美，白璧光闪烁。\n三郎神照藏，宛若雏在殻。\n五彩翔凤翰，参差见斑駮。\n三人吾令甥，亦尝从吾学。\n昊穹有显通，报应无舛错。\n未有祖庆厚，而招子孙薄。\n二亲又善教，曾不闲饮啄。\n甥虽多似舅，三子自超卓。\n为文要根理，览古务详愽。\n不惟子三人，万世同矩彟。\n慎勿学舅痴，直指世奸恶。\n心虽在规益，世谁受忠谔。\n立身既不危，青云在挐攫。",
        "dynasty": "宋",
        "collection_info": null
    },
    {
        "uuid": "638710dd82cdd894eec3062d73f9511d",
        "title": "示女子",
        "author": "郑侠",
        "content": "吾生鲜儿女，汝次今居首。\n柔惠少语言，天性非矫揉。\n女生必有适，二亲非终守。\n既嫁又他州，安能长相就。\n幸然汝夫贤，纯淑真汝偶。\n出门天其夫，礼律其来久。\n汝姑吾之妹，姑夫为汝舅。\n事舅如事父，事姑如事母。\n三者无所阙，汝则无大咎。\n门内有尊亲，门外有亲友。\n岁时或馈助，祭祀合奔走。\n一一无间言，乃可逃父丑。\n治家在勤俭，临财戒多取。\n诵经味其理，圣心良可究。\n即事念慈和，无但劳吻咮。\n善看育与蟾，二子吾珠锫。\n汝嫁既违乡，吾迁又远趣。\n东去十八程，西来二十九。\n三四千里间，吾视堂犹牖。\n人生否与泰，正若夜随昼。\n但当道无亏，不媿载与覆。\n忆昨汝初生，时吾心有负。\n以为臣事君，即是子事父。\n闺门有危难，谁不在惸疚。\n推其爱父心，谁不得前剖。\n幸为男儿身，许国自结绶。\n安能冷眼看，终不一开口。\n封章重十上，夫岂避鼎斧。\n南州虽谴逐，万死蒙恩宥。\n行行出国门，母马吾徒步。\n汝生未三月，正当时褓乳。\n雪片落鹅毛，霜檐悬冻溜。\n汝母敛汝身，寒风裂双肘。\n驱驰仅逾时，麄粝不敢吐。\n残春到贬所，岁卯俄及丑。\n汝时年十二，稍稍近针缕。\n是岁真龙跃，重明登九五。\n湛恩被遐荒，渐渍到枯朽。\n拜命走亲庭，便道从海浦。\n既见汝姑贤，汝乃吴氏妇。\n我乃缘他人，谴斥循其旧。\n人皆念再逐，道路或攅皱。\n我以臣子心，等视如荣授。\n人生无患难，愤励亦何有。\n况兹寻前道，復见迎贤堠。\n旬月得相聚，天与幸诚厚。\n君命不可缓，病已斯驰骤。\n南北出靡常，惟祈各宁寿。\n举足念其身，行幽如白昼。\n又当夙夜间，警戒其君子。\n神灵依正直，惟仁孝是佑。\n书信或往来，知汝无病苦。\n为妇洎为母，皆不处人后。\n定当举家欢，相庆酌大斗。\n胜彼泪滂沱，临期一杯缶。",
        "dynasty": "宋",
        "collection_info": null
    },
    {
        "uuid": "92dcbe5a6b37f425101419b564ec4344",
        "title": "六镮助潮士钟平仲纳官輙辞赠以诗",
        "author": "郑侠",
        "content": "掲阳繁富州，钟子闬城闬。\n怡然保清操，不与世俗换。\n豪家富廪庾，鼠雀嫌陈烂。\n钟子无田园，斗籴供晡旦。\n甲第闢公门，奴僮立如雁。\n钟子无使令，其子供靧盥。\n无妻备组紃，无婢奉炊爨。\n市屋十数椽，廛商是隣畔。\n暝阴滋蠧蚀，飞屑落几案。\n炎蒸鬰不通，挥扇尚流汗。\n絃诵不辍音，学海穷瀰漫。\n文章有星斗，胸臆藏璀璨。\n何殊盛衣冠，而坐于涂炭。\n下药百十包，虫腐皆逾半。\n经年无人顾，蛛网潜滋蔓。\n苦李十数株，采摘亦素干。\n此外乃一无，儿女不蔽骭。\n固非人所堪，随分亦侃侃。\n何意官物租，添输告踰贯。\n太守为学校，芹茆思乐泮。\n买田垂万年，供给期无岸。\n谁人不乐输，我独无计办。\n此时私愁忧，几至方寸乱。\n我身困长途，脱身自投窜。\n闻此心恻然，不觉潜浩嘆。\n六镮聊助君，鹭股难广献。\n聊欲分子忧，使免频勾唤。\n知子谓子贫，不知谓矜慢。\n斯则朋游愆，此时那可断。\n子犹重辞让，揖拜如战汗。\n急取慎勿辞，六镮如六万。",
        "dynasty": "宋",
        "collection_info": null
    },
    {
        "uuid": "070ff200dcfab716b6632354a215777e",
        "title": "再到吴子野岁寒堂",
        "author": "郑侠",
        "content": "再到岁寒堂，仍登岁寒阁。\n阁上与堂前，物物皆如昨。\n铁干偃虬龙，云峰自岩壑。\n文章有神力，璧笥光彩错。\n主人岁寒翁，古意何淡薄。\n山肴具樽酒，忻喜为我酌。\n高论冩胞懐，千弩射鲸鳄。\n速悟有宝龟，灵通非火灼。\n辩议恣酬荅，亦以资笑谑。\n想翁宾去后，前扄徐徐钥。\n万卷罗目前，舒卷良自若。\n盛暑一榻风，祁寒一炉药。\n翛然去与来，一个无住着。\n我亦淡泊人，世味聊咀嚼。\n无种不取尝，毕竟何美恶。\n但闻岁寒风，便觉世龌龊。\n今兹翁如龙，看彼皆尺蠖。\n今兹翁如鸿，视彼皆笼缚。\n故愿岁寒翁，高收岁寒脚。\n踞坐百千年，看春华秋落。\n无令木石心，长笑人脆弱。",
        "dynasty": "宋",
        "collection_info": null
    },
    {
        "uuid": "21a968b70a71902747e36cb1bcf41331",
        "title": "和孔义甫送谢丈致仕",
        "author": "郑侠",
        "content": "公本神仙人，眸子如点漆。\n少年富词学，胸府罗星日。\n千邻告饥籴，靡不售所乞。\n清时登膴仕，直以名驾实。\n非若势利徒，志意随缨绂。\n舜立皋益来，文兴闳泰出。\n辽辽天地间，千载兹会一。\n神皇真圣神，羣策期尽屈。\n何意羣虑卑，惟思进身疾。\n然否差毫厘，愁寃腾万室。\n天聪竟下听，罪已逾帝乙。\n公时如巨龙，盘泊虾蠏窟。\n孰不念泽施，天人共欣怿。\n宁知未艾服，恳恳乞骸骨。\n不免使众疑，为高至遗物。\n应思世役役，耽狥穷终没。\n寕殊鸡与鹜，一饱归罝罻。\n囗囗闻风清，是甘守圭荜。",
        "dynasty": "宋",
        "collection_info": null
    },
    {
        "uuid": "2ea5d3899cc8f0a4d96e3c713381ad86",
        "title": "古交行",
        "author": "郑侠",
        "content": "大海有时竭，此心沥不干。\n厚地有时坼，此心无裂文。\n持此以相照，百炼青铜昏。\n用此以相惠，贝璧黄金盘。\n觌面有余欢，背面无间言。\n德义以相高，庆誉以相先。\n千古似一日，万里如同筵。\n此为金石交，谁与知者论。",
        "dynasty": "宋",
        "collection_info": null
    },
    {
        "uuid": "9a1db5d64902c524428116756bdc1b23",
        "title": "教子孙读书",
        "author": "郑侠",
        "content": "水在盘盂中，可以鑑毛髪。\n盘盂若动揺，星日亦不察。\n镜在台架上，可以照颜面。\n台架若动揺，眉目不可辨。\n精神在人身，水镜为拟伦。\n身定则神凝，明于乌兎轮。\n是以学道者，要先安其身。\n坐欲安如山，行若畏动尘。\n目不妄动视，口不妄谈论。\n俨然望而畏，暴慢不得亲。\n淡然虗而一，志虑则不分。\n眼见口即诵，耳识潜自闻。\n神焉黙省记，如口味甘珍。\n一遍胜十遍，不令人艰辛。",
        "dynasty": "宋",
        "collection_info": null
    },
    {
        "uuid": "3c95dd369136cd9aeb767820c96d4ce2",
        "title": "次韵种道行衙赏莲花",
        "author": "郑侠",
        "content": "城中势利如聚蛙，聒聒鼓闹穷两衙。\n忽闻携樽命真赏，如见地涌金莲花。\n况兹危亭跨高爽，极目四顾穷天涯。\n红蕖缭遶几数亩，盛粧翠盖相撑拏。\n舆肩不换足已到，咫尺异彼穷幽遐。\n居之自可换凡骨，不必饮露餐朝霞。\n堂堂露衢不户牖，非此非彼无追赊。\n幸时有酒共酩酊，不尔一啜先春茶。\n楸枰小小较胜负，往往笑语成讙譁。\n归来清风恐飘帽，月影已向西楼斜。\n长舒两脚就枕簟，一觉已听清晨笳。",
        "dynasty": "宋",
        "collection_info": null
    },
    {
        "uuid": "d67486ceae83653af1d8d1c5ab22ec63",
        "title": "赋公悦席上事送周如京",
        "author": "郑侠",
        "content": "逢世路分归洛阳，有客邂逅樵溪曲。\n高谈倾盖万珠玑，相对崇朝惟不足。\n武阳太守山简徒，喜贤乐事天下无。\n为客留公驻斯须，精庖馔玉歌贯珠。\n坐中宾客皆豪杰，凛凛清风生頬舌。\n性情浩浩谈云云，不待酒味既凛冽。\n逡巡行幕如风翻，二姝新出屏帏间。\n一人捧心余故态，对客悄悄眉峰攅。\n一人襜裾半云雾，仙袂应曲飘飘举。\n解作阳闗意外声，旧人只把花卿数。\n此宵嘉会世所稀，席上更览周侯诗。\n雕金有格但闻说，不览新集那得知。\n侠于周侯非甚旧，朋友十辈识公九。\n此公惜别事如何，反覆清篇还执手。\n龙韬虎略何处藏，却向吟笔呈锋铓。\n堪作太平祥瑞録，将军白首弄篇章。",
        "dynasty": "宋",
        "collection_info": null
    },
    {
        "uuid": "d400405ac3dbfaa9cb2b21248bf55a27",
        "title": "赠云门居士",
        "author": "郑侠",
        "content": "云门山口云徘徊，居士道与山崔嵬。\n清时肥遁古亦有，惊猿怨鹤今谁偕。\n居士高卧白云堆，山门时为猿鹤开。\n溪花野屮自春色，云芝石笋宁须栽。\n软蒸抱石倾新醅，麋鹿惯我还无猜。\n宁知玉署思贤切，御手调羮待客来。",
        "dynasty": "宋",
        "collection_info": null
    },
    {
        "uuid": "50ef0f4844264cbc591abc72d4aa9914",
        "title": "送声父",
        "author": "郑侠",
        "content": "罗浮主人袁公发，伟才逸气千人杰。\n二子轩昻有父风，妙年趣向天然别。\n邑之子弟亦好儒，远来迎子求师模。\n子非往教求即应，龟筮有决前光孚。\n春风正好偕行乐，子如健翮摩天鹗。\n秋闱从此卜亨途，回谢卑污翥寥廓。\n为我殷勤问袁君，夺人所好非前闻。",
        "dynasty": "宋",
        "collection_info": null
    },
    {
        "uuid": "4970d61b04991fc4a58b382e66726059",
        "title": "谢太守惠酒",
        "author": "郑侠",
        "content": "重阴未肯避阳明，飘风骤雨加震凌。\n正月已缺二月近，滴水成冻威棱棱。\n帝虽乘震利发生，令犹行冬重严凝。\n鸎皆迁乔忽入谷，鱼已弄暖翻藏冰。\n此时草木亦成愁，祗恐不得违其萌。\n吁嗟羁穷影弔形，安得恝然如无情。\n明良会合千载遇，乃以罪弃投荒荆。\n单亲万里头应雪，不得朝晚奉甘馨。\n闽岭之南方弄兵，杀气殊与生成争。\n既不能辅助圣时使咸若，又不能慷慨帝前效昔人之请缨。\n诗书满腹浪自饱，一句不得推而行。\n身虽兀坐心惕惊，愁绪忽起填胸膺。\n但听旷野深林调调刁刁，如有神号鬼泣声。\n真江太守真慈明，惠施每每先单茕。\n眼前突兀双玉瓶，满贮玉液清冷冷。\n拜公之赐未敢倾，不觉失笑三闾生。\n不学憔悴思独醒，哺糟啜醨随其朋。\n往往一饮一石、五斗解酲，被人呼作生刘伶。\n虽然遇酒而酩酊，心不汝醉神亦宁。\n开樽又饮太守德，和气坐觉生檐楹。\n不知凝冽自何去，至于愁思皆自澄。\n乃知春功亦不远，缄封祗在瓶与罂。\n安得遽尔披重云，划见白日临青冥。\n和气习习扇九壤，枯枝朽质争敷荣。\n风雨时，泰阶平，圣君万寿寰海清。\n细草轻烟日邉路，凤管龙丝细可听。\n有耳不闻鼙与钲，有目不识旗与旌，圣功浩荡不可名。",
        "dynasty": "宋",
        "collection_info": null
    },
    {
        "uuid": "09d689058fdcb80cf714a1d17fe34d16",
        "title": "上曹大夫",
        "author": "郑侠",
        "content": "客从南英到掲阳，十有五年困长道。\n囊资空竭奴仆愁，气象尘埃颜貎老。\n天矜穷悴幸有缘，太守曹公看客好。\n孤舟薄舣即趋门，一笑相迎见懐抱。\n道途险易人佚劳，俄顷咨询无不到。\n旌轩雍容屈临顾，袖出缄封相燕劳。\n舍舟东溪宅西湖，西湖风光画不如。\n是日佳筵在连理，宾从翕集何舒徐。\n大斗所酌真醍醐，珍肴异果琼瑶铺。\n巨觞？灔巡数劝，惟恐不醉非宾娱。\n别有芙蕖对芳席，五干十花图在壁。\n万龙齐干玉森森，回看华轩笼翠碧。\n熙熙台上柳青青，众乐亭前松植植。\n尔乃盘桓四十日，尊罍时展情无斁。\n不知海内为主人，几人似公真好客。\n观公政治诚有伦，合居廊庙居海濵。\n子厚在桺南蛮欣，文翁在蜀西鄙驯。\n天心帝意诚念远，故为远俗迂良臣。\n愿公不日居陶钧，大开东阁罗冠绅。\n烹庖鼍龙脯麒麟，布被底下卧平津，天涯地角尽阳春。",
        "dynasty": "宋",
        "collection_info": null
    },
    {
        "uuid": "ef7cdd0a13a5498770c63aede591be91",
        "title": "醉翁行赠黎师醇",
        "author": "郑侠",
        "content": "金峰醉翁七十九，行步龙钟面黧垢。\n惟有满腹奇文章，日月争新无老丑。\n頬舌锵洋言不苟，咳唾成珠须信有。\n两眼如星照耀人，见客偏明俨如旧。\n问翁壮年爱棊酒，迩日还如昔时否。\n曰予不战犹好看，日饮常能倾一斗。\n因持棊酒前就翁，明日壶浆復予就。\n朱君贫苦亦好奇，接续携持穷清昼。\n城中遑遑竞趋走，觌面草草忘亲友。\n几人尊爼暂从容，笑傲松篁弄花柳。\n宁知北郭予三人，继日相从辰到酉。\n龎眉皓髪常温然，相见妙龄眉目秀。\n惜哉才高命蹇成遗滞，四十余年州县吏。\n弃之林野混渔樵，徒使知音动嗟喟。\n愚闻天道高远不容人测度，无奈人能乐其乐。\n故有鼓琴重围，行歌遗穟。\n浩然充塞，不以世俗琐屑累寥廓。\n愚观翁之子孙诜诜绳绳，此其后庆为不薄。\n世俗母以翁老生轻心，须知此翁头白面黮而英心义气，天地不得而销铄。",
        "dynasty": "宋",
        "collection_info": null
    },
    {
        "uuid": "11b6bf9c2ed0ba98d4937efeea411e93",
        "title": "江亭与程瞿二君邂逅小饮太守送酒因成",
        "author": "郑侠",
        "content": "苍翠擎天江上山，淙琤泻玉亭前水。\n邂逅相逢坐上人，倾盖论心何俊伟。\n凉风飒飒来几筵，似与清谈相表裏。\n程瞿轩轩古遗义，悯我羁穷见辞气。\n以为此时无一杯，直恐江山解相鄙。\n旋呼奴僮涤铛勺，豆肉盘蔬随所峙。\n三杯五杯復七杯，清兴悠悠殊未已。\n復向行舟寻果饵，鱻薧拟欲求诸市。\n丰殽佳馔来使庖，臣囗长鱐间珍脆。\n逡巡长呵下云际，传以报谒迂千骑。\n薄闻江浒清饮欢，归去琼浆遽来赐。\n大哉何公古循吏，易俗移风有深致。\n人之所背公所趋，正以敦薄醇醨为已事。\n连英二城接疆理，旧绩新庸满人耳。\n道涂赓载尽欢謡，冠佩清言有余美。",
        "dynasty": "宋",
        "collection_info": null
    },
    {
        "uuid": "b740389720b14dbb821aa6f3b56ee509",
        "title": "送杜靖国知连州",
        "author": "郑侠",
        "content": "杜氏世德光无前，声华行实相辉鲜。\n蒉之职也在刀匕，亲举罚爵平公筵。\n预之闻见合左氏，春秋大法因粲然。\n诗为郡守称杜母，南阳之人今尚传。\n如晦作相犹民天，忠诚蹇蹇终始全。\n能令大君思不已，辍瓜奠祭情拳拳。\n子美大雅三千篇，昭昭劝戒日月悬。\n其人骨朽邈千祀，至今闻望犹当年。\n我宋龙兴抚嘉运，杜家孙子随飞奋。\n坤马承干禁掖清，傅霖苏旱华夷润。\n迩来文武百羣中，诜诜杜姓多翘俊。\n靖国少年即奇绝，雄文常倍千人杰。\n投书天府一不意，却扫雁荡不復出。\n懐材抱道良自珍，售以连城为折阅。\n中年不忍自弃置，以荫调官南海尉。\n手提顽馘授州将，海盗为之潜丧气。\n尘埃从此免低颜，倏忽十年今拥旆。\n忆昨建康临市征，公于吾父为交承。\n儿童不敢求见面，卓荦但听驰英声。\n尔后驰驱逾半纪，投荒乃得亲君子。\n孤舟抵岸即登门，见我有悲兼有喜。\n所悲窜逐万里来，豺狼得路忠信埋。\n长？为我意怆恻，吾未振汝良悠哉。\n所喜谓我一门吏，一年三黜刚愈鋭。\n投身汤火何所求，所忧为君不为已。\n况復吾为汝父执，世契不浅汝吾侄。\n此邦人物粗熙熙，职司慈明州守德。\n汝虽投窜实汝福，天子神圣终汝直。\n丈夫秉德贵不回，穷达自天非汝职。\n公言令人益慷慨，一接已见真颜色。\n韶光波逝不暂停，年华两见新尧歴。\n可怜情义如一朝，向人睠睠终无极。\n外台差注重求材，天子急人方旰昃。\n丹书凤口下九霄，捧诏治行何烜赫。\n昨日红蕖醉幕宾，今朝皂盖贤州伯。\n官虽衙尉丞，位乃二千石。\n羁人无以报恩知，请为使君申八德。\n一曰公，心与衡鑑无情同。\n朔方裴侠号独立，背公之私无髪容。\n青州赵琰绝嘱託，贵要书来投水中。\n二曰寛，量须江海为盎盏。\n并州陈泰但懐抚，未尝愠怒形于颜。\n南阳刘寛抑又甚，蒲鞭示耻犯者难。\n三曰信，舌端常与心相印。\n九江宋君每听政，平旦日中犹不紊。\n并州郭伋舍野亭，为与羣儿期到郡。\n四曰惠，有如雨露时沾渍。\n光州元忠尝赈贷，二十五万恢天施。\n蜀郡廉范不禁夜，一襦五袴惟民利。\n五曰清，玉壶在堂中有冰。\n武昌何远思律贪，汲井投钱非买名。\n合浦孟尝亦无欲，还珠碧渊清所征。\n六曰正，端如标表行非径。\n北海朱邑虽笃旧，至于枉曲终无听。\n东莱杨震畏四知，行不欺幽此为盛。\n七曰明，昭如日月东西行。\n冀州贾琮去帷裳，百姓闻之政自行。\n雍士李惠善审断，弹燕坐知禽鸟情。\n八曰毅，镇浮静躁温而厉。\n汴州齐澣非肆刑，清严自我人皆治。\n濠州张福不可犯，以重自持人自畏。\n此之八德人有一，鸣絃按堵皆千室。\n能于八者具有之，使君之才非世出。\n使君有政教，必本之学校。\n蜀人夷陋卑已甚，文翁之化于今好。\n使君有诗笔，莫咏闲风月。\n追还雅颂声太平，吟咏性情思补阙。\n使君有车马，莫赏闲山水。\n时行郊外问樵耕，民间利病须详委。\n莫轻喜，莫轻怒，轻喜于人火上冰，轻怒于人镜前雾。\n莫狐疑，莫轻信，狐疑多至败良谋，轻信定令姦小进。\n大凡当局常多迷，使君临事其慎之。\n倘记愚言用有时，微尘积岳终有禆。\n苍生旱渇天欲雨，异时经济非公谁。",
        "dynasty": "宋",
        "collection_info": null
    },
    {
        "uuid": "f7c603f1f293adeb6813c126c24e3ebd",
        "title": "纪连守植道傍木",
        "author": "郑侠",
        "content": "道傍木，夹道参参如合屋。\n种之毫末成合抱，太守慈仁辅生育。\n古来善政盖有数，道路开通亦其目。\n芟除翳秽平险阻，坚固桥梁便舻舳。\n何为万柯随曲直，化此长龙被崖谷。\n由吾太守爱民深，孜孜利民惟不足。\n以为烈日长道难，加兹岭外炎暑酷。\n黄茅欎蒸之烈气，重岚固结之浓毒。\n不得清阴萦且纡，何处憇息而踯躅。\n令如源泉下斯行，长原太山秀可掬。\n桐榕枫果随所遇，惟其茂密佳荫速。\n何公之心父母心，后人当如子孙续。\n勿剪勿拜勿抝斸，蠧朽便可添新緑。",
        "dynasty": "宋",
        "collection_info": null
    },
    {
        "uuid": "e47225b02633aa515e4e2aa403af2bca",
        "title": "示庐山寺老胜师",
        "author": "郑侠",
        "content": "离乡十九年，日有如年久。\n归来山水亦依然，人物存亡半非旧。\n庐阜之前我舅宅，此寺如我东西家。\n每来舅家必到此，粤自齿稚今疏牙。\n庾岭闽山四千里，青衫谪逐自我始。\n筑台东望几悽凉，亲故满前争不喜。\n林下相逢真实人，非戚非疏非故新。\n执手之言行处亲，是以还家一百二十日，五回松下问禅因。\n此身非我身，有君有父，有神有民。\n俯仰回环知有待，古之人居不黔突，行不已轮。\n师住无住，我动非动。\n来不须迎，去不须送。\n聚散会离，百年一梦。\n大千沙界等閒言，寻常只把毫端弄。",
        "dynasty": "宋",
        "collection_info": null
    },
    {
        "uuid": "f3e98fd5f5d361c31bf7a4b487e4ed4f",
        "title": "次韵子发劝酒",
        "author": "郑侠",
        "content": "子真依前家谷口，无地栽禾只栽柳。\n否亨千态古难常，与物浮沉儿女诟。\n鵾鹏海伏而天飞，鹪鹩林栖惟一枝。\n迂谈阔论偶相识，千世一遇非为迟。\n君看大旱希云霓，又看朝隮雷雨随。\n天之神力岂不大，若丰若约无定姿。\n况夫人物在宇宙，无异蝇蚁停杯巵。\n生亡尚非已主宰，滋味得不随醇醨。\n是以众人察察日不足，我独闷闷顽无知。\n方吾醺酣以盂杯为小，正见沧海如池沼。\n子又作诗劝我醉如泥，得非亦以惽惽为胜晓。",
        "dynasty": "宋",
        "collection_info": null
    },
    {
        "uuid": "19f9b16a9b23aa92d0f2ee23ebb5134f",
        "title": "赠余纯臣通判",
        "author": "郑侠",
        "content": "清人如玉如兰荃，元是水晶宫裏仙。\n贰车海阳未期月，士庶一口咸称贤。\n请言清人所以贤，清人貎庄神凛然。\n中扄恬夷已自得，志意高洁凌云天。\n犀珠焜煌照天地，清人不为迂其视。\n金钟球磬杂管絃，清人不以劳其耳。\n惟视与听尚不为，岂肯为彼回其意。\n是焉神照无不通，岂特视明而听聪。\n是非毁誉不立已，轻重黙与权衡同。\n上誾誾兮下侃侃，和以不同惠而断。\n自然民物被休赐，芬馥不驰而自远。\n闽山下士狂且恫，二十八年如萍蓬。\n遇公于兹心胆空，教诲怜念皆深衷。\n大论时闻鍧霹雳，健句每惊争化工。\n听言观事潜欣悦，不见累旬如岁月。\n作歌笥中时一阅，如对岩岩冰蘖节。\n愿公保此清人躬，古来大任求明哲。",
        "dynasty": "宋",
        "collection_info": null
    },
    {
        "uuid": "68c6d64080d1143722b0779691db1567",
        "title": "和李天与秀才",
        "author": "郑侠",
        "content": "西塘老人唤回翁，愚惷无他生所钟。\n簧鼓不闻非耳聋，形器不涉非无踪。\n尽伤万类物所蒙，圭璋贝璧矜昻颙。\n琐屑之私背大公，尘埃蔀明荆塞胸。\n宜厚而薄歉为丰，奚以经济跻和冲。\n王功曰勲民曰庸，勲谁烈烈庸谁同。\n掊夷劓夺祈爵封，若人无所用其忠。\n扣天惟兹冀祖宗，愿一更改由大通。\n雪霜岩岩有高松，罗网密密皆去鸿。\n此身万死非灾凶，生随蝼蚁气蜺虹。\n共追太古还醇醲，不忍生置炉鼎中。\n圣德如天非世逢，迨兹白髪犹颛侗。\n圭刀为活羣贾佣，何乃紫木临身宫。\n地不爱宝人来共，威仪党党君子风。\n袖中球琳来相从，手搜明珠心益恭。\n伟哉斯人空不空，其中宏深外雍雍。\n淡交庶几宁鄙衷，箇中自古无蛇龙。",
        "dynasty": "宋",
        "collection_info": null
    },
    {
        "uuid": "0d0829b6eeb9482b21fee475cbd7579c",
        "title": "上知郡承议",
        "author": "郑侠",
        "content": "至乐之性长自余，世物莫得而榛芜。\n阴阳变化在舒惨，千里岂足劳建除。\n忆昔僣侈擅一隅，琼宫贝阙粧金珠。\n穷奢极靡相倾夺，所不可道矧可书。\n天清地宁圣神出，荡荡一化浑太虗。\n頽基故址尽荒草，往往狐兎来争居。\n鱼书虎符若邮传，几人到此图安舒。\n谭公贤明大国后，宝璞岂肯雕璠玙。\n拂除荒秽出夷旷，茨茅墩瓦从古初。\n璧书齐丘俭化论，譬如论海先河渠。\n千古兴亡一端梦，逍遥巾氅日裕如。\n有客登亭见施设，笑杀琐琐夸瀛壶。",
        "dynasty": "宋",
        "collection_info": null
    },
    {
        "uuid": "9192d7a93d538941679a2b44c7f9a857",
        "title": "连州斛岭寨井",
        "author": "郑侠",
        "content": "斛岭寨，行云际，下视长江入地底。\n汲江登岭行三里，跻扳峻险为艰尔。\n将率居民几半千，度岁终年苦无水。\n爰自庆歴达元符，循旧安常谁拟议。\n元符太守何公贤，爱民虑事诚而至，以为山顶流泉鲜其事。\n吾观古人行师动万亿，所至岂必皆平地。\n军必有井井未达，将渇不敢闻众耳。\n阴阳者流，以水照星。\n星之所聚，泉所委行。\n行浚凿三日，遇泉井成矣。\n乃今三井如鼎趾，岂特当年负瓶操绠，仆仆往还之人为慰喜。\n吾欲后之人，知井所以起，敬守前功无委圯。\n必使甃砌长如今日之清泚，万万斯年施何已，故作此歌勒诸斛岭之市。",
        "dynasty": "宋",
        "collection_info": null
    },
    {
        "uuid": "337bf0339865b7f3a0e7ecd1112b6b88",
        "title": "苞苴行",
        "author": "郑侠",
        "content": "苞苴来，苞苴去，封书裹信不得住。\n君不见箕山之下有仁人，室无杯器，以手捧水，不愿风瓢挂高树。",
        "dynasty": "宋",
        "collection_info": null
    },
    {
        "uuid": "d40b01f7fbeeab2dca4a5a023f971feb",
        "title": "陈元叟清轩",
        "author": "郑侠",
        "content": "尘坌中轩户，谁标似水名。\n物讹空自汩，人性本来清。\n天上云藏月，人间石裹英。\n云开与石裂，精莹自分明。",
        "dynasty": "宋",
        "collection_info": null
    },
    {
        "uuid": "4fb6f69e1de5636660a510092b60bba6",
        "title": "季冬桃花",
        "author": "郑侠",
        "content": "真宰终无妄，元和岂有偏。\n如何洞天蕋，开向雪花前。\n游骑虽然閴，红芳亦自鲜。\n惟应祝融氏，偷窃翫余年。",
        "dynasty": "宋",
        "collection_info": null
    },
    {
        "uuid": "97cc20df9dcb14710ffa07bf86f9a42c",
        "title": "次韵严巨孟  其一",
        "author": "郑侠",
        "content": "侠也生来拙，论才寸不通。\n趋时惭寡术，守古又无功。\n永日书千卷，闲宵月数峰。\n惟期贤者达，邃閤见开通。",
        "dynasty": "宋",
        "collection_info": null
    },
    {
        "uuid": "af79f505128f617b83c83c404a78b0aa",
        "title": "次韵严巨孟  其二",
        "author": "郑侠",
        "content": "侠也荒唐学，文章愧古风。\n谁将覆酰醢，子谓近蜺虹。\n去圣虽云远，微言信可宗。\n期君振頽敝，谟典嗣前功。",
        "dynasty": "宋",
        "collection_info": null
    },
    {
        "uuid": "6b3875cc0cfa71a9ca453369b1f047ac",
        "title": "次韵严巨孟  其三",
        "author": "郑侠",
        "content": "侠也愚而已，奚称忠与刚。\n未能安社稷，自合窜炎荒。\n国以民为本，仁当生不伤。\n君其明辨此，万里在飞翔。",
        "dynasty": "宋",
        "collection_info": null
    },
    {
        "uuid": "f4d3436ac31c44a763cbc1b8679d77e4",
        "title": "和孟坚二月晦同出城  其一",
        "author": "郑侠",
        "content": "花柳接重闉，三分破二春。\n江梅初弄雪，垄麦旋收新。\n缨绋嗟尘事，农桑羡野民。\n暂陪游乐乘，此日是何辰。",
        "dynasty": "宋",
        "collection_info": null
    },
    {
        "uuid": "36e31b80154021eab14d3d16ea41b841",
        "title": "和孟坚二月晦同出城  其二",
        "author": "郑侠",
        "content": "城中未必闷，出郭喜还生。\n浓淡山原气，高低溪涧声。\n鸣棊振幽谷，把酒听流莺。\n疏旷还随分，何须学步兵。",
        "dynasty": "宋",
        "collection_info": null
    },
    {
        "uuid": "ba3b4e9553512a7c6fdca00faac4defe",
        "title": "瑞像阁同杨骥雪夜饮酒",
        "author": "郑侠",
        "content": "浓雪暴寒斋，寒斋岂怕哉。\n书随更漏尽，春遂酒瓶开。\n一酌留孔孟，再酌招赐回。\n酌酌入诗句，同上玉楼台。",
        "dynasty": "宋",
        "collection_info": null
    },
    {
        "uuid": "6894f26fee1ef09bac221db2ede8c9b9",
        "title": "和荆公何处难忘酒诗",
        "author": "郑侠",
        "content": "何处难缄口，熙宁政失中。\n四方三面战，十室九家空。\n见佞眸如水，闻忠耳似聋。\n君门深万里，安得此言通。",
        "dynasty": "宋",
        "collection_info": null
    },
    {
        "uuid": "809c0d892364de334ec5ba0acebb8961",
        "title": "和叔粲沧浪亭",
        "author": "郑侠",
        "content": "高亭殖殖水冷冷，笑指鸥鳬坐晚汀。\n远不闻声千橹去，矫如争秀数峰青。\n烟云窗牖纷纷雨，露月蒹葭点点星。\n最好归舆拥双璧，笙歌灯火照仙屏。",
        "dynasty": "宋",
        "collection_info": null
    },
    {
        "uuid": "2d0f4ddbffd3e135ae55c6e575d1dded",
        "title": "题仁王横山阁",
        "author": "郑侠",
        "content": "案俯横山跨海来，拂云高阁为谁开。\n荒溪古木閒猿洞，明月白沙空钓台。\n晓日东风龙夭矫，秋风西峡凤徘徊。\n居然静卧江南岸，天堑波涛亦壮哉。",
        "dynasty": "宋",
        "collection_info": null
    },
    {
        "uuid": "832df1aeda26653fb54f5540e0bb622d",
        "title": "次张子京游天王湖作",
        "author": "郑侠",
        "content": "湖上迟迟不忍还，谈玄清彻几重闗。\n旋岚野马皆归静，逝鸟潜鱼各自閒。\n坠果露巢秋后树，淡烟斜日晚来山。\n吟情到此何终极，注目红云紫雾间。",
        "dynasty": "宋",
        "collection_info": null
    },
    {
        "uuid": "3c2f37530006d9fcc6e43d793bb13fe5",
        "title": "同子忠上西楼",
        "author": "郑侠",
        "content": "偶因送客上西楼，共爱佳城枕海陬。\n雁翅人家千巷陌，犬牙商舶数汀洲。\n风吹细雨兼秋凈，云漏疏星带水流。\n独有单亲头早白，迢迢东望不胜愁。",
        "dynasty": "宋",
        "collection_info": null
    },
    {
        "uuid": "82a55e8f69b0166cf52a4d77b3d6d44c",
        "title": "次韵陈秀才告别之作",
        "author": "郑侠",
        "content": "行槖萧萧又出门，岂应踪迹溷东园。\n诗书无地人间世，山野有亭江上村。\n几许春秋由白髪，谁能枝叶事閒言。\n行矣吾衰今已矣，独将清梦到干坤。",
        "dynasty": "宋",
        "collection_info": null
    },
    {
        "uuid": "ff19c170d66c90456f48edf4fa7c14ce",
        "title": "示庐山寺胜老",
        "author": "郑侠",
        "content": "宝鼎当年未结丹，幽栖曾此掩柴闗。\n羽軿欲化乘风驭，梵锡应留解虎环。\n僧卧碧云皆寿考，鹤迷华表几时还。\n好应月白长廊下，涧水无声人自閒。",
        "dynasty": "宋",
        "collection_info": null
    },
    {
        "uuid": "95064c5d77698b0f404407030e5f538f",
        "title": "次韵子京早春雨中",
        "author": "郑侠",
        "content": "花草迎春意已娇，霡如膏雨復连朝。\n昏云暗雾饶慵困，疏李残梅共寂寥。\n赖有河阳游约近，能令圃泽睡魔消。\n看看陌上千红紫，只好公孙日觧貂。",
        "dynasty": "宋",
        "collection_info": null
    },
    {
        "uuid": "debda4f0853b38735af09b32a72fa1c7",
        "title": "赠陈通其致仕頣寿轩",
        "author": "郑侠",
        "content": "七十退休人所共，一生清苦独推贤。\n枝栖腹饮知安分，骨耸神清合永年。\n静引儿孙黄卷下，閒驯龟鹤小池邉。\n恬夷益得冲和力，无病无忧一地仙。",
        "dynasty": "宋",
        "collection_info": null
    },
    {
        "uuid": "753dbed41c7bf4193c7dc681f7e3992e",
        "title": "送林六秀才之广劝其早归",
        "author": "郑侠",
        "content": "无情乌兔两相追，岁月蹉跎一箭飞。\n觧报劬劳能几日，可堪容易旷慈闱。\n须知楚国千钟粟，不直莱庭一綵衣。\n我念松楸心独苦，故知吾子不如归。",
        "dynasty": "宋",
        "collection_info": null
    },
    {
        "uuid": "7f35dac93c7224e3749628dc93b75a7d",
        "title": "次孟坚初冬晴和见梨桃二花作",
        "author": "郑侠",
        "content": "十月南天尚暑襟，幽花何怪动清吟。\n半扉素蕋呈修径，几朶夭红出茂林。\n地借小春回暖气，日匀疏影转轾阴。\n惟应幕府多才俊，不负行台醉赏心。",
        "dynasty": "宋",
        "collection_info": null
    },
    {
        "uuid": "0d33e6a403135b3d4b83f4be589e22d9",
        "title": "次张君举秀才",
        "author": "郑侠",
        "content": "长风清洒翳天尘，捧出重光耀世轮。\n龙衮未温当扆坐，凤书先轸向隅人。\n一缄符命来差缓，四尺先坟梦已频。\n衰老将何报明主，雪霜柯干艹莱身。",
        "dynasty": "宋",
        "collection_info": null
    },
    {
        "uuid": "e00a2b1e1f690c09801cb5a5458745a8",
        "title": "题颐轩",
        "author": "郑侠",
        "content": "达人取次总佳宜，潇洒清轩聊自颐。\n垣果砌花堪笑语，牖风庭月共希夷。\n满堂虗白琴三弄，竟日醺酣酒一巵。\n别有工夫留客住，时时谈笑出新诗。",
        "dynasty": "宋",
        "collection_info": null
    },
    {
        "uuid": "b7564ce1f41099b4f1419e018a4be510",
        "title": "次韵环翠亭",
        "author": "郑侠",
        "content": "天围湖海凈团圞，水色山光四座寒。\n暗结浓阴森万木，静铺遥碧拥千峦。\n共斟緑醑看浮蚁，遥见孤舟下远湍。\n是处烟云有佳隠，﨑岖长道太无端。",
        "dynasty": "宋",
        "collection_info": null
    },
    {
        "uuid": "94202ceb5eb124e573da9cc9f2b01f4b",
        "title": "仲常龙图自广中移师闽",
        "author": "郑侠",
        "content": "节钺依前向钓台，祥烟喜气两崔嵬。\n民思父母无穷已，天借星辰有去回。\n千里袴襦还众暖，三山楼阁为谁开。\n须知道路先腾说，又见清凉古佛来。",
        "dynasty": "宋",
        "collection_info": null
    },
    {
        "uuid": "3cb6ed1010b13c02ea59d3e483bcd1b3",
        "title": "次张汉公言懐",
        "author": "郑侠",
        "content": "人间滚滚竟何营，只为蝇头利与名。\n千里瘴乡吾逐客，一箪穷巷子书生。\n文章相误终须别，宠辱无闗自不惊。\n赢得白头闲处坐，一竿风月有谁争。",
        "dynasty": "宋",
        "collection_info": null
    },
    {
        "uuid": "50d244c8ea5c773c82570b292ca70e79",
        "title": "次韵太守仁智堂",
        "author": "郑侠",
        "content": "堂下玻瓈看碧澜，天邉图畵指层峦。\n崔嵬切汉星辰近，清泚照人毛骨寒。\n已嘆神明传政化，仍观慈惠展杯盘。\n尊前不为扶衰病，敢惜酡颜胜渥丹。",
        "dynasty": "宋",
        "collection_info": null
    },
    {
        "uuid": "c1f2a9d713309ec32d1edcf7e98ca60e",
        "title": "次韵春登楼",
        "author": "郑侠",
        "content": "公余閒步古城巅，迟日和风暇豫天。\n花引嫩芳迎晓露，柳垂轻絮拂晴烟。\n一尊椒桂除三品，千室讴歌在五絃。\n红紫正争春又半，断崖荒堑草芊芊。",
        "dynasty": "宋",
        "collection_info": null
    },
    {
        "uuid": "3e90890505facdb3334116da6927fbf5",
        "title": "幽居",
        "author": "郑侠",
        "content": "萧条深巷寄门墻，城郭村居事异常。\n石展地衣三药径，锦围天柱十花樯。\n幽禽隔树鈎胶语，异草揺风合和香。\n不觉冬归与春到，但知无事日偏长。",
        "dynasty": "宋",
        "collection_info": null
    },
    {
        "uuid": "62175b12bfde6b87cc530d847623b99d",
        "title": "次韵李天与张温夫",
        "author": "郑侠",
        "content": "年来年去一衰翁，几不能言但守中。\n每嘆善交如管鲍，那知所得并轲雄。\n直教颜巷人难处，秪愿融尊酒不空。\n自古英贤有穷达，谁能朋友谢磨砻。",
        "dynasty": "宋",
        "collection_info": null
    },
    {
        "uuid": "79158381694f560a3bff8b167e4e3ee9",
        "title": "辞谢诸相知见招",
        "author": "郑侠",
        "content": "盖倚嬴肩汗满鞲，晨饔夕燕未曾休。\n杯盘狼藉君虽厚，仆马疲劳我亦羞。\n淡淡交知犹可久，区区口腹不须谋。\n还能收取筵中费，遍使饥穷饱暖不。",
        "dynasty": "宋",
        "collection_info": null
    },
    {
        "uuid": "555962e20d24b3a6daa7d0c8b85dabcd",
        "title": "上苏端明  其一",
        "author": "郑侠",
        "content": "闻说天南受赐深，传方施药每挥金。\n看天风格樽前态，妙国胸懐枕上心。\n草木亦蒙铨品力，山川难载颂歌音。\n如今收拾知何用，衣被华夷有傅霖。",
        "dynasty": "宋",
        "collection_info": null
    },
    {
        "uuid": "4c4d37bceff39c669d89c7f68c89b020",
        "title": "上苏端明  其二",
        "author": "郑侠",
        "content": "昔向东坡览古文，长嗟简策鎻风云。\n那知日月归元首，立见夔龙遇放勋。\n夷夏生灵真久困，圣贤膏泽有前闻。\n帡幪天地期功业，妙畵奇书请暂焚。",
        "dynasty": "宋",
        "collection_info": null
    },
    {
        "uuid": "0e0effef4858e843387f137e123a54e2",
        "title": "辞方公悦",
        "author": "郑侠",
        "content": "又承尊酒细论文，日日樽前得未闻。\n怜旧直忘趋走贱，有疑俱向笑谈分。\n心缘明德懐高屏，日为偏亲断远云。\n明日迢迢东郭路，未行离思已纷纷。",
        "dynasty": "宋",
        "collection_info": null
    },
    {
        "uuid": "46100e13a07de5e7c3fbfa3f9ec14948",
        "title": "次韵清溪樊主簿",
        "author": "郑侠",
        "content": "欲致皇恩浃羽鳞，天涯地角尽如春。\n当年欵欵曾忘死，今日区区肯患贫。\n正以庭闱安梓里，谁知魂梦达枫宸。\n海邦一见如畴昔，心膂相知亦宿因。",
        "dynasty": "宋",
        "collection_info": null
    },
    {
        "uuid": "135d5f2639f556ed428b35b36f74a1dd",
        "title": "次韵余纯臣通判球琅轩",
        "author": "郑侠",
        "content": "耸翠凌空不少盘，回环使宅对千峦。\n高华谁为球琅闢，劲节相怜霜雪寒。\n引得凤来缘有实，化为龙去始堪看。\n桐庐寂寞烟云暝，惆怅无人近钓竿。",
        "dynasty": "宋",
        "collection_info": null
    },
    {
        "uuid": "5bf3ba216462557bf82e87b2d4eafa9a",
        "title": "次韵余倅笼碧轩",
        "author": "郑侠",
        "content": "万龙齐干拥高牙，占尽幽奇只一家。\n分破密阴开细路，罩将余碧入江沙。\n静笼簮玉朝云合，暮到杯金夜月斜。\n贤守二车真可畏，尊前诗笔太豪华。",
        "dynasty": "宋",
        "collection_info": null
    },
    {
        "uuid": "8ac8b62f53fd525975b0449954d9d1b4",
        "title": "次韵广州梁有为秀才",
        "author": "郑侠",
        "content": "孤直惟知不愧天，飘零无復记流年。\n学从邹鲁已如此，贫甚颜原亦浩然。\n乞食偶随持钵老，入城因访跨羊仙。\n真人到了扶真道，手付瑶台刻玉篇。",
        "dynasty": "宋",
        "collection_info": null
    },
    {
        "uuid": "74304d579b1921b69b987fda8795eda9",
        "title": "烟雨楼  其一",
        "author": "郑侠",
        "content": "层梯叠构倚穹苍，烟雨江山见渺茫。\n人是神仙来镇守，物随时节亦循良。\n静铺紫翠资吟兴，时作霏微助岁穰。\n岂比啼猩兼啸鬼，浪将愁恨向潇湘。",
        "dynasty": "宋",
        "collection_info": null
    },
    {
        "uuid": "c07487beee245f6234b68aef71d63754",
        "title": "烟雨楼  其二",
        "author": "郑侠",
        "content": "仙人居处即鰲宫，更作层楼峭倚空。\n羣岫西来烟漠漠，大江南去雨蒙蒙。\n花镳柳策熙怡裏，耘笠渔簑笑语中。\n别有夜楹千里月，凭栏清兴与谁同。",
        "dynasty": "宋",
        "collection_info": null
    },
    {
        "uuid": "444394ad240a778f6ef4cec88806c06a",
        "title": "示潮州妹子",
        "author": "郑侠",
        "content": "八人兄弟三人在，独立他州信汝贤。\n直使无情如槁木，忍看垂泪念南迁。\n从今依旧歌泉水，何物偏宜寄谪仙。\n美酒年年须百瓮，好从南海便乘船。",
        "dynasty": "宋",
        "collection_info": null
    },
    {
        "uuid": "6a0f46aa9ff7a8ebaa0bf2b68f394586",
        "title": "次韵子京下元雨过对月",
        "author": "郑侠",
        "content": "年虽小歉俗安苏，小雨时时济旱枯。\n天为下民成晚霁，月将三五上东隅。\n星如青女临银镜，人似寒冰在玉壶。\n想是庭前吟望久，岂殊云外一轮孤。",
        "dynasty": "宋",
        "collection_info": null
    },
    {
        "uuid": "b86116f41054cbe8e55a4f3cc5d3607e",
        "title": "元符放还谢英守何智翁",
        "author": "郑侠",
        "content": "僦屋平山至典衣，来时便作十年期。\n岂知未报归余閠，早有潜吟送别诗。\n圣主恩仁天地力，明公怜念父兄慈。\n征鞍拟待春和暖，催促行装愿少迟。",
        "dynasty": "宋",
        "collection_info": null
    },
    {
        "uuid": "a05ff5990e35c2658bf1720664658df1",
        "title": "和子京霜字见寄",
        "author": "郑侠",
        "content": "秋深园圃虽无雨，晚岁头鬚自有霜。\n身事无功且人事，酒囊余地乃书嚢。\n寒雅啸侣鸣乔木，粉蝶成围过矮墻。\n对此每思良友伴，幸时来访浣愁膓。",
        "dynasty": "宋",
        "collection_info": null
    },
    {
        "uuid": "747d636885b1459d091ee6dea7d43c74",
        "title": "次韵赵资道秋夜闻角",
        "author": "郑侠",
        "content": "萧索秋城五鼓前，月临残梦正团圎。\n彤楼一曲梅花落，玉枕谁家绣带连。\n歌酒梁园人散后，弓刀秦戍雁南天。\n一般凄咽西风下，转展空床夜不眠。",
        "dynasty": "宋",
        "collection_info": null
    },
    {
        "uuid": "6e6ffef5cd507dfcc7aeb2972d9b219e",
        "title": "次韵知郡登高言懐",
        "author": "郑侠",
        "content": "莫向天涯说故乡，人身不似雁随阳。\n黄花满手空佳节，千里有懐如寸肠。\n为许功名酬圣代，不须愁绪付瑶觞。\n男儿不是闺中物，生则桑弧射四方。",
        "dynasty": "宋",
        "collection_info": null
    },
    {
        "uuid": "ba8e2b1c6a6fdaa99fc49ba372e1e016",
        "title": "次韵杜幕春日",
        "author": "郑侠",
        "content": "平明驱马出城东，马上知君兴莫穷。\n淮曲山川三月路，春光桃李万家风。\n酒肠寛处须吞海，诗思狂来几击钟。\n何事青□正双鬂，拟将渔钓约溪翁。",
        "dynasty": "宋",
        "collection_info": null
    },
    {
        "uuid": "149137c6ead2be778231352aa9085fd2",
        "title": "次韵张伯时以再任为贺",
        "author": "郑侠",
        "content": "再官庠序为宁亲，立道惟忧歉泗濵。\n若使佞谀求利达，便居廊庙亦沉沦。\n环惟书史何如乐，得是英髦信不贫。\n如子才豪犹未第，每思冥晦避通津。",
        "dynasty": "宋",
        "collection_info": null
    },
    {
        "uuid": "5877853b3ea1857c87e35e8d496939a3",
        "title": "次韵子京述懐",
        "author": "郑侠",
        "content": "桑海有涯殊浩荡，蕙风无动任飘飖。\n莫穷兴废千年事，但看盈虗两信潮。\n方听民间歌道化，何为天际想归桡。\n当知得意无南北，随向生成似玉杓。",
        "dynasty": "宋",
        "collection_info": null
    },
    {
        "uuid": "c9a84cb2c45e6e13720347132b96c5dc",
        "title": "和英州太守何智翁次韵冯仲礼麻江桥  其一",
        "author": "郑侠",
        "content": "迭石梁空太守贤，一年功力倍千年。\n惠从今日流终古，智是当时决九川。\n有竞轮蹄何杂沓，无情风月亦流连。\n红灯焰焰三更市，从此吴江不直钱。",
        "dynasty": "宋",
        "collection_info": null
    },
    {
        "uuid": "10c574720c547735630ca53130437dd5",
        "title": "和英州太守何智翁次韵冯仲礼麻江桥  其二",
        "author": "郑侠",
        "content": "一带危桥接市廛，春成冬坏几多年。\n谁驱巨石如填海，化作长虹下饮川。\n白水晓寒孤洞杳，红灯夜午万珠连。\n清风明月如堪买，且问如今直几钱。",
        "dynasty": "宋",
        "collection_info": null
    },
    {
        "uuid": "13b4a39d5c00eedd53391477f5acbf6c",
        "title": "次韵张老见赠",
        "author": "郑侠",
        "content": "乌鸦蝼蚁有君臣，此义如何易世尘。\n欲为无穷宗社计，肯忧如幻死生身。\n八千江上奔驰路，十二天南黯淡春。\n归到亲闱捧杯酒，始知终是福唐人。",
        "dynasty": "宋",
        "collection_info": null
    },
    {
        "uuid": "7513dc4541785641ceffeaeddb3daf33",
        "title": "观棋",
        "author": "郑侠",
        "content": "三百六十路，通精此有门。\n数奇藏日月，机发动干坤。\n对面知为敌，浑输却有翻。\n诈贪常易丧，仁守乃长存。\n隻子如轻用，全功更莫论。\n就令投险胜，宁抵被围奔。\n纵得四方尽，宁同一腹尊。\n傍观饶好着，当局奈嗔言。\n惭愧中孚信，几危大壮藩。\n坐观成败者，安得不惊魂。",
        "dynasty": "宋",
        "collection_info": null
    },
    {
        "uuid": "eeb98598a17d601f42158dbcecc8c03e",
        "title": "谢工部徘徊堂",
        "author": "郑侠",
        "content": "高堂增构广幽斋，凿破青青遍地苔。\n云入洞房疑有气，月当疏牖若为开。\n路无荆棘皆新闢，砌得芝兰是旧栽。\n流水声中迎送屐，緑筠丛下献酬杯。\n达生不为休尘虑，齐物元由悟本来。\n终见东山报重起，未登囗乘且徘徊。",
        "dynasty": "宋",
        "collection_info": null
    },
    {
        "uuid": "33e5e71b73f0ca232e0449792221da64",
        "title": "集鸥渚",
        "author": "郑侠",
        "content": "主人无机心，兕虎皆可入。\n君看小渚中，岂特羣鸥集。",
        "dynasty": "宋",
        "collection_info": null
    },
    {
        "uuid": "e29f3ff4665459341417ec65203abe6e",
        "title": "忘机亭",
        "author": "郑侠",
        "content": "鳬鸥近隼旟，亭阴戏鲂鳟。\n我自无机心，忘机成戏论。",
        "dynasty": "宋",
        "collection_info": null
    },
    {
        "uuid": "4d3ba288a868765482255cb88655c45f",
        "title": "孤屿亭",
        "author": "郑侠",
        "content": "峰峦何迤逦，天际相依倚。\n如何是孤屿，独立澄明裏。",
        "dynasty": "宋",
        "collection_info": null
    },
    {
        "uuid": "b03725a7c174d00dbe7c6aee91d4356f",
        "title": "芳沚亭",
        "author": "郑侠",
        "content": "澄流良湜湜，幽藻还漪漪。\n不是采蘩手，芬芳长自持。",
        "dynasty": "宋",
        "collection_info": null
    },
    {
        "uuid": "8f91463de23fb47282dc15aa1b4fcad5",
        "title": "读史",
        "author": "郑侠",
        "content": "乱亡由佞舌，览古每嗟吁。\n拟刻姦谀像，申明两观诛。",
        "dynasty": "宋",
        "collection_info": null
    },
    {
        "uuid": "c6b3a757e579bc9d589d18984764f668",
        "title": "论诚",
        "author": "郑侠",
        "content": "万事以诚立，不诚心不专。\n诚心非铁石，铁石被诚穿。",
        "dynasty": "宋",
        "collection_info": null
    },
    {
        "uuid": "078f73dfb68e12034c8ffaddce211e43",
        "title": "和蔡公上巳",
        "author": "郑侠",
        "content": "恺悌侯藩修禊事，风流草木荐天香。\n使君喜为民行乐，拟筑春光作舞塲。",
        "dynasty": "宋",
        "collection_info": null
    },
    {
        "uuid": "f6ae65642a0197577e05f0de8267e35b",
        "title": "闭戸",
        "author": "郑侠",
        "content": "居然讼息愧王通，反闭柴门亦古风。\n幽鸟一声庭日永，轩窗从此近卢仝。",
        "dynasty": "宋",
        "collection_info": null
    },
    {
        "uuid": "c2265d9f91dcaa7791e551919e7efde0",
        "title": "渔家",
        "author": "郑侠",
        "content": "月满平湖夜渐深，浩波千顷荡黄金。\n不知世有荣华事，何至中藏喜惧心。",
        "dynasty": "宋",
        "collection_info": null
    },
    {
        "uuid": "7eb47f2ea82afc34c9b297e7a0dd18fa",
        "title": "见远亭",
        "author": "郑侠",
        "content": "天边毫末见千峰，景物都穷见不穷。\n因念当时小天下，亦如亭上老仙翁。",
        "dynasty": "宋",
        "collection_info": null
    },
    {
        "uuid": "6f257a12bfaecdef5cdc62b98a6c3ae9",
        "title": "大水除厅前小屋",
        "author": "郑侠",
        "content": "庭下新来不掩门，洒然无復旧时喧。\n小锄轻瓮从兹起，无补清时合灌园。",
        "dynasty": "宋",
        "collection_info": null
    },
    {
        "uuid": "db437de6fc907b79f81fb9dbc49845dd",
        "title": "宴十五约重阳饮患无登高处",
        "author": "郑侠",
        "content": "道义相欢胜饮醪，况添流雪见承糟。\n卧篱一醉陶家宅，不是龙山趣也高。",
        "dynasty": "宋",
        "collection_info": null
    },
    {
        "uuid": "921c5a2edd55014b0fcf51d91af76c50",
        "title": "出御史台",
        "author": "郑侠",
        "content": "万险千艰六出身，如今也得避嚣尘。\n须知从此寒原上，有个行歌拾穗人。",
        "dynasty": "宋",
        "collection_info": null
    },
    {
        "uuid": "0021c840b307907f3c4f58dfa65623eb",
        "title": "道中见以索牵五六十人监理钱者",
        "author": "郑侠",
        "content": "可怜平地不生钱，稚老累累被索连。\n困苦新圗谁畵此，祗愁中禁又无眠。",
        "dynasty": "宋",
        "collection_info": null
    },
    {
        "uuid": "9ab56dd5dbf6cab54a8cc0f601970e56",
        "title": "题灵峰平步亭",
        "author": "郑侠",
        "content": "天险尝闻不可升，人间危堑更难名。\n欲知平步亭中意，平得心来处处平。",
        "dynasty": "宋",
        "collection_info": null
    },
    {
        "uuid": "21f7ff1648810ac2b24b27f875fd0b3b",
        "title": "谩成",
        "author": "郑侠",
        "content": "琴虽古意元无取，诗近虗名亦懒吟。\n不是将心就无事，都缘无事可关心。",
        "dynasty": "宋",
        "collection_info": null
    },
    {
        "uuid": "8bc9bb91e36f20f5e3c0c74a5c03824f",
        "title": "送吕景山赴虔州理掾",
        "author": "郑侠",
        "content": "江西古浩穰，昭信雄江滨。\n州狱千里平，舒惨繫誾嚣。\n景山之胸中，晓然乌兔轮。\n敢为虔人贺，何以致龙麟。",
        "dynasty": "宋",
        "collection_info": null
    },
    {
        "uuid": "6340ba5314639d818727a852b0aa3dae",
        "title": "漫成",
        "author": "郑侠",
        "content": "衲帽麻衣君勿轻，有如华衮贵难名。\n人须自力方能立，事若无诚断不成。\n倚物蔓条终嫩脆，冒霜寒柏始坚贞。\n男儿一副黄金骨，莫学伊阿浪死生。",
        "dynasty": "宋",
        "collection_info": null
    },
    {
        "uuid": "b69402baf39671377c524981fb06ca92",
        "title": "权府黄叔粲朝奉双门落成之会有感而作",
        "author": "郑侠",
        "content": "凤管鸾丝彻太清，双门今日落功成。\n一州壮观新楼好，千里欣欢太守名。\n已见声华逾綵绚，更期中外倚端平。\n详风瑞雨年年事，海角天涯似此城。",
        "dynasty": "宋",
        "collection_info": null
    },
    {
        "uuid": "865d5c4bd2e81801c908aeb4e3f82c88",
        "title": "漫成",
        "author": "郑侠",
        "content": "风送微凉来小户，月回清影向疏窗。\n不知人世何珍丽，可与诗书气味双。",
        "dynasty": "宋",
        "collection_info": null
    },
    {
        "uuid": "39f3ee6e129969c94b7e317b5ccdb5c8",
        "title": "仲常龙图自广中移帅闽  其一",
        "author": "郑侠",
        "content": "去年牙戟海边城，空望门阑涕泗横。\n今日去旄东嚮梦，那知高纛此中迎。\n岂非丈席谐瞻对，亦似云衢有否亨。\n十有余年想谆诲，更期朱玉似河倾。",
        "dynasty": "宋",
        "collection_info": null
    },
    {
        "uuid": "f2fbe913fe6142964fcbc25800aab0c2",
        "title": "仲常龙图自广中移帅闽  其二",
        "author": "郑侠",
        "content": "惠兹政化及民功，内外声称有古风。\n五岭山川情正黮，七闽桃李意先通。\n大明继照天衢闢，重德还朝众愿同。\n早晚皇穹顺舆议，老人星在玉堂中。",
        "dynasty": "宋",
        "collection_info": null
    },
    {
        "uuid": "07bad192291fdf3914cab83c598aeccf",
        "title": "临终作",
        "author": "郑侠",
        "content": "似此平生只藉天，还如过鸟在云边。\n如今身畔浑无物，赢得虚堂一枕眠。",
        "dynasty": "宋",
        "collection_info": null
    },
    {
        "uuid": "a7f8f7e512f9dd17a6f802e1d4bb85c8",
        "title": "句",
        "author": "郑侠",
        "content": "未言路上舟车费，尚欠城中酒药钱。",
        "dynasty": "宋",
        "collection_info": null
    }
]