[
    {
        "uuid": "ef4171aff38d47ef875d7096afc837e1",
        "title": "题倪文昌玉湖书院",
        "author": "韦奇",
        "content": "齐斋老子今安在，一去人间余廿载。\n白衣苍狗几千回，惟有溪山长不改。\n吴兴胜概夸玉湖，鹅溪一幅玄晖图。\n天光上下渺无极，寒玉倒浸清冰壶。\n晴波万顷莹如洗，一卷石向波心起。\n先生具眼此结庐，收拾溪山入诗裏。\n渔人艇子时往还，笭箵掷下前溪湾。\n一声欸乃水天碧，回头却羡沙鸟闲。\n楼高望极情思远，前揖衡山后苍弁。\n陌头杨柳几春风，当年曾识齐斋面。\n我今怀古心悠悠，古人不见今人愁。\n夕阳收尽暝烟浮，扁舟载月归来休。",
        "dynasty": "宋",
        "collection_info": null
    },
    {
        "uuid": "133903935e42e50b695c3f992440b6bc",
        "title": "句  其一",
        "author": "韦奇",
        "content": "拨灰煨芋子，带湿爇松枝。",
        "dynasty": "宋",
        "collection_info": null
    },
    {
        "uuid": "ef87225de216b991f7cb7b6054535c37",
        "title": "句  其二",
        "author": "韦奇",
        "content": "林缺添松补，篱疏倩菊遮。",
        "dynasty": "宋",
        "collection_info": null
    },
    {
        "uuid": "c59107b0476e1c80148d161f97a765db",
        "title": "句  其三",
        "author": "韦奇",
        "content": "败壁蜗黏篆，空阶蚓结楼。",
        "dynasty": "宋",
        "collection_info": null
    },
    {
        "uuid": "de1e8c49517166c252d90e0e35006980",
        "title": "句  其四",
        "author": "韦奇",
        "content": "窗破入云气，林疏漏月痕。",
        "dynasty": "宋",
        "collection_info": null
    },
    {
        "uuid": "0df329b811f3d7cc9758deaed669b334",
        "title": "句  其五",
        "author": "韦奇",
        "content": "野黑鸡声颤，林深燐火明。",
        "dynasty": "宋",
        "collection_info": null
    },
    {
        "uuid": "bc9315307d008b50970b33291d44004a",
        "title": "句  其六",
        "author": "韦奇",
        "content": "病多谙药性，吟苦识诗情。",
        "dynasty": "宋",
        "collection_info": null
    },
    {
        "uuid": "7c18ac50a12ad1b4c8d06b30d10d4a7e",
        "title": "句  其七",
        "author": "韦奇",
        "content": "黄犊拖犁倦，青帘说酒清。",
        "dynasty": "宋",
        "collection_info": null
    },
    {
        "uuid": "d896411f08c58588ab6bc99929508e4e",
        "title": "句  其八",
        "author": "韦奇",
        "content": "山风嘘冷信，檐溜管离情。",
        "dynasty": "宋",
        "collection_info": null
    }
]