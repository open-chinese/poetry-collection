[
    {
        "title": "岳州众湖阻风  其一",
        "author": "王周",
        "content": "众湖湖口繫兰船，睡起中餐又却眠。\n风伯如何解迴怒，数宵樯倚碧芦烟。",
        "dynasty": "宋",
        "collection_info": null
    },
    {
        "title": "岳州众湖阻风  其二",
        "author": "王周",
        "content": "偶繫扁舟枕绿莎，旋移深处避惊波。\n晓来闲共渔人话，此去巴陵路几多。",
        "dynasty": "宋",
        "collection_info": null
    },
    {
        "title": "西塞山  其一",
        "author": "王周",
        "content": "西塞名山立翠屏，浓岚横入半江青。\n千寻铁锁无由问，石壁空存道者形。",
        "dynasty": "宋",
        "collection_info": null
    },
    {
        "title": "西塞山  其二",
        "author": "王周",
        "content": "匹妇顽然莫问因，匹夫何去望千春。\n翻思岵屺传诗什，举世曾无化石人。",
        "dynasty": "宋",
        "collection_info": null
    },
    {
        "title": "使风",
        "author": "王周",
        "content": "风起即千里，风回翻问津。\n沉思宦游者，何啻使风人。",
        "dynasty": "宋",
        "collection_info": null
    },
    {
        "title": "金口步",
        "author": "王周",
        "content": "两山闘咽喉，羣石矗牙齿。\n行客无限愁，横吞一江水。",
        "dynasty": "宋",
        "collection_info": null
    },
    {
        "title": "采桑女  其一",
        "author": "王周",
        "content": "渡水采桑归，蚕老催上机。\n札札得盈尺，轻素何人衣。",
        "dynasty": "宋",
        "collection_info": null
    },
    {
        "title": "采桑女  其二",
        "author": "王周",
        "content": "采桑知蚕饥，投梭惜夜迟。\n谁夸罗绮丛，新画学月眉。",
        "dynasty": "宋",
        "collection_info": null
    },
    {
        "title": "再经秭归  其一",
        "author": "王周",
        "content": "总角曾随上峡船，寻思如梦可悽然。\n夜来孤馆重来宿，枕底滩声似旧年。",
        "dynasty": "宋",
        "collection_info": null
    },
    {
        "title": "再经秭归  其二",
        "author": "王周",
        "content": "秭归城邑昔曾过，旧识无人奈老何。\n独有凄清难改处，月明闻唱竹枝歌。",
        "dynasty": "宋",
        "collection_info": null
    },
    {
        "title": "公居",
        "author": "王周",
        "content": "公居门馆静，旅寄万州城。\n山共秋烟紫，霜并夜月清。\n无愁干酒律，有句入诗评。\n何必须林下，方驰吏隐名。",
        "dynasty": "宋",
        "collection_info": null
    },
    {
        "title": "题厅壁",
        "author": "王周",
        "content": "永日无他念，孤清吏隐心。\n竹声并雪碎，溪色共烟深。\n数息闲凭几，缘情默寄琴。\n谁知同寂寞，相与结知音。",
        "dynasty": "宋",
        "collection_info": null
    },
    {
        "title": "过武宁县",
        "author": "王周",
        "content": "行过武宁县，初晴物景和。\n岸回惊水急，山浅见天多。\n细草浓蓝泼，轻烟疋练拖。\n晚来何处宿，一笛起渔歌。",
        "dynasty": "宋",
        "collection_info": null
    },
    {
        "title": "藕池阻风寄同行抚牧裘驾",
        "author": "王周",
        "content": "船樯相望荆江中，岸芦汀树烟蒙蒙。\n路间堤缺水如箭，未知何日生南风。",
        "dynasty": "宋",
        "collection_info": null
    },
    {
        "title": "无题  其一",
        "author": "王周",
        "content": "冰雪肌肤力不胜，落花飞絮遶风亭。\n不知何事秋韆下，蹙破愁眉两点青。",
        "dynasty": "宋",
        "collection_info": null
    },
    {
        "title": "无题  其二",
        "author": "王周",
        "content": "梨花如雪已相迷，更被惊乌半夜啼。\n帘捲玉楼人寂寂，一钩新月未沉西。",
        "dynasty": "宋",
        "collection_info": null
    },
    {
        "title": "泊巴东",
        "author": "王周",
        "content": "偶泊巴东古县前，宦情乡思两绵绵。\n不堪蜡炬烧残泪，雨打船窓半夜天。",
        "dynasty": "宋",
        "collection_info": null
    },
    {
        "title": "道中未开木杏花",
        "author": "王周",
        "content": "粉英香蕚一般般，无限行人立马看。\n村女浴蚕桑柘绿，枉将颜色忍春寒。",
        "dynasty": "宋",
        "collection_info": null
    },
    {
        "title": "和",
        "author": "王周",
        "content": "一片残阳景，朦胧淡月中。\n兰芽纡嫩紫，梨颊抹生红。\n琴阮资清格，冠簪养素风。\n烟霄半知己，吏隐少相同。",
        "dynasty": "宋",
        "collection_info": null
    },
    {
        "title": "齿落词",
        "author": "王周",
        "content": "己卯至庚辰，仲夏晦之暮。\n吾齿右排上，一齿脱而去。\n呼吸缺吾防，咀嚼欠吾助。\n年籥惜不返，日驭走为蠧。\n唇亡得无寒，舌在从何诉。\n辅车宜长依，髮肤可增惧。\n不须考前古，聊且为近喻。\n有如云中雨，雨散绝回顾。\n有如枝上叶，叶脱难再附。\n白髮非独愁，红颜岂私驻。\n何必郁九回，何必牵百虑。\n开尊復开怀，引笔作长句。",
        "dynasty": "宋",
        "collection_info": null
    },
    {
        "title": "赠怤师",
        "author": "王周",
        "content": "水中有片月，照耀婵娟姿。\n庭前有孤柏，竦秀岁寒期。\n坚然物莫迁，寂焉心为师。\n声发响必答，形存影即随。\n雪花安结子，雪叶宁附枝。\n兰死不改香，井寒岂生澌。\n晨鑪烟褭褭，病髮霜丝丝。\n丈室冰凛冽，一衲云离披。\n顾此名利场，得不惭冠绥。",
        "dynasty": "宋",
        "collection_info": null
    },
    {
        "title": "游仙都观",
        "author": "王周",
        "content": "冷杉枯柏路盘空，毛髮生寒略略风。\n两汉真仙在何处，巡香行遶蕊珠宫。",
        "dynasty": "宋",
        "collection_info": null
    },
    {
        "title": "志峡船具诗 梢",
        "author": "王周",
        "content": "制之居首尾，俾之辨斜正。\n首动尾聿随，斜取正为定。\n有如提吏笔，有如执时柄。\n有如秉师律，有如宣命令。\n守彼方与直，得其刚且劲。\n既能济险难，何畏涉辽夐。\n招招俾作主，泛泛实司命。\n风乌愧斟酌，画鹢空辉映。\n古人存丰规，猗欤聊引证。",
        "dynasty": "宋",
        "collection_info": null
    },
    {
        "title": "志峡船具诗 橹",
        "author": "王周",
        "content": "用之大曰橹，冠乎小者楫。\n通津既能济，巨浸即横涉。\n身之使者颊，虎之拏者爪。\n鱼之拨者鬛，弩之进者筴。\n此实为相须，相须航一叶。",
        "dynasty": "宋",
        "collection_info": null
    },
    {
        "title": "志峡船具诗 戙",
        "author": "王周",
        "content": "箭飞峡中水，锯立峡中石。\n峡与水为隘，水与石相击。\n濆为生险艰，声发甚霹雳。\n三老航一叶，百丈空千尺。\n苍黄徒尔为，倐忽何可测。\n篙之小难制，戙之独有力。\n猗嗟戙之为，彬彬坚且直。\n有如用武人，森森矗戈戟。\n有如敢言士，落落吐胸臆。\n拯危居坦夷，济险免兢愓。\n志彼哲匠心，俾其来者识。",
        "dynasty": "宋",
        "collection_info": null
    },
    {
        "title": "志峡船具诗 百丈",
        "author": "王周",
        "content": "少尝侍先君，余闲诵白氏。\n始得入峡诗，深味作诗旨。\n云有万仞山，云有千丈水。\n自念坎壈时，尤多兢慎理。\n山束峡如口，水潄石如齿。\n孤舟行其中，薄冰犹坦履。\n孱颜屹焉立，汹涌勃然起。\n百丈为前牵，万险即平砥。\n破之以篔筜，续之以麻枲。\n砺之坚以节，引之直如矢。\n杼轴连半空，长短随两涘。\n铁锁枉驰名，锦缆谩称美。\n长绳岂能繫，朽索何足拟。\n苟非𦁤之为，胡可力行此。",
        "dynasty": "宋",
        "collection_info": null
    },
    {
        "title": "早春西园",
        "author": "王周",
        "content": "引步携筇竹，西园小径通。\n雪攲梅蔕绿，春入杏梢红。\n静意崖穿溜，孤愁笛破空。\n如何将此景，收拾向图中。",
        "dynasty": "宋",
        "collection_info": null
    },
    {
        "title": "金盘草",
        "author": "王周",
        "content": "今春从南陵，得草名金盘。\n金盘有仁性，生在林一端。\n根节岁一节，食之甘而酸。\n风俗竞采掇，俾人防急难。\n巴中虵虺毒，解之如走丸。\n巨叶展六出，软干分长竿。\n摇摇绿玉活，褭褭香荷寒。\n世云暑酷月，郁有神物看。\n天之产于此，意欲生民安。\n今之为政者，何不反此观。\n知彼苛且猛，慎勿虐而残。\n一物苟失所，万金惟可叹。\n莫并蒿与莱，岂羡芝及兰。\n勤渠护根本，栽植当庭栏。\n寄言好生者，休说神仙丹。",
        "dynasty": "宋",
        "collection_info": null
    },
    {
        "title": "和程刑部三首 公会亭",
        "author": "王周",
        "content": "公事公言地，标名信必臧。\n江山如得助，谈笑若为妨。\n均赋乡原肃，详刑郡邑康。\n官箴居座右，夙夜算难忘。",
        "dynasty": "宋",
        "collection_info": null
    },
    {
        "title": "和程刑部三首 碧鲜亭",
        "author": "王周",
        "content": "飋飋笼清籁，萧萧锁翠阴。\n向高思尽节，从直羙虚心。\n迥砌滋苍藓，幽窓伴素琴。\n公余时引步，一径静中深。",
        "dynasty": "宋",
        "collection_info": null
    },
    {
        "title": "和程刑部三首 清涟阁",
        "author": "王周",
        "content": "照影翻窓绮，层纹滉额波。\n丝青迷岸柳，茸绿蘸汀莎。\n片雪翘饥鹭，孤香卷嫩荷。\n凭栏堪入画，时听竹枝歌。",
        "dynasty": "宋",
        "collection_info": null
    },
    {
        "title": "自喻",
        "author": "王周",
        "content": "予念天之生，生本空疏器。\n五岁禀慈训，愤悱读书志。\n七岁辨声律，勤苦会诗赋。\n九岁执公卷，倜傥干名意。\n乞荐乡老书，幸会春官试。\n折桂愧巍峨，依莲何气味。\n性拙绝不佞，才短无余地。\n前年会知己，荐章实非据。\n宁见民说平，空荷君恩寄。\n瞿塘抵巴渝，往来名揽辔。\n孤舟一水中，艰险实可畏。\n羣操百丈牵，临难无苟避。\n濆向江底发，水在石中沸。\n槌鼓称打寛，繫纫呼下纬。\n善恶胡可分，死生何足讳。\n骑衡与垂堂，非不知前喻。\n临渊与履冰，非不知深虑。\n我今縻搢绅，善地谁人致。\n城狐与社鼠，巧佞谁从庇。\n奴颜与婢膝，丑直谁从媚。\n妻儿夐限越，容颜几憔悴。\n致身霄汉人，呝嚱尽贤智。",
        "dynasty": "宋",
        "collection_info": null
    },
    {
        "title": "和杜运使巴峡地暖节物与中土异黯然有感诗三首  其一",
        "author": "王周",
        "content": "随柳参差破绿芽，此中依约欲飞花。\n春光是处伤离思，何况归期未有涯。",
        "dynasty": "宋",
        "collection_info": null
    },
    {
        "title": "和杜运使巴峡地暖节物与中土异黯然有感诗三首  其二",
        "author": "王周",
        "content": "始看菊蘂开篱下，又见梅花寄岭头。\n揽辔巴西官局冷，几凭春酒沃乡愁。",
        "dynasty": "宋",
        "collection_info": null
    },
    {
        "title": "和杜运使巴峡地暖节物与中土异黯然有感诗三首  其三",
        "author": "王周",
        "content": "花品姚黄冠洛阳，巴中春早羡孤芳。\n不知别有栽培力，流咏新诗与激昂。",
        "dynasty": "宋",
        "collection_info": null
    },
    {
        "title": "巫庙",
        "author": "王周",
        "content": "巴水走若箭，峡山开如屏。\n汹涌匹练白，𡷾崒浓蓝青。\n崖空蓄云雨，滩恶惊雷霆。\n神仙宅幽邃，庙貌横杳冥。\n隐约可一梦，缥缈余千龄。\n名利有所役，舟楫无暂停。\n悉窣垂肹蠁，祠祷希安宁。\n鵶鵶尔何物，飞飞来庙庭。\n纷纷扬寥泬，远近随虚舲。\n铁石砺觜爪，金碧辉光翎。\n翔集託阴险，鹐啄贪羶腥。\n日既恃威福，岁久为精灵。\n依草与附木，诬诡殊不经。\n城狐与社鼠，琐细何足听。\n况乎人假人，心阔吞沧溟。",
        "dynasty": "宋",
        "collection_info": null
    },
    {
        "title": "赤壁",
        "author": "王周",
        "content": "帐前斵案决大议，赤壁火船烧战旗。\n若使曹瞒忠汉室，周郎焉敢破王师。",
        "dynasty": "宋",
        "collection_info": null
    }
]