[
    {
        "uuid": "20c82115a880399d78eecc23d3be68a7",
        "title": "多丽 好人人",
        "author": "李子申",
        "content": "好人人。\n去来欲见无因。\n记当时、藕香倚暖，岂期蝶散鹣分。\n到而今、漫劳梦想，嗟后会、惨啼痕。\n绣阁银屏，知他何处，一重山尽一重云。\n暮天杳、梗踪萍迹，还是寄孤村。\n寂寥月，今宵为谁，虚照黄昏。\n细追思深诚密意，黯然一饷消魂。\n仗游鱼、漫传尺素，望塞雁、空噎回纹。\n帐衾寒、香消尘满，博山沈水更谁熏。\n断肠也、无聊情味，惟有殢芳尊。\n沈吟久，移灯向壁，掩上重门。",
        "dynasty": "宋",
        "collection_info": null
    }
]