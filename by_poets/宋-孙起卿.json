[
    {
        "title": "江纂墓碑",
        "author": "孙起卿",
        "content": "家有古冢碑，近自田家获。\n藏之五六年，未甚见省录。\n古苔侵文理，封结殆莫识。\n偶然嗟其穷，一一为磨剔。\n始若漫无文，细寻适可读。\n文云晋江纂，长夜垂兹刻。\n贞石殊不用，块然但埏埴。\n合葬无别铭，背面书反覆。\n一字不涉华，本枝记明白。\n二父遂兼书，于逌乃宗嫡。\n考诸晋史篇，真是小出入。\n字画亦崄劲，然不类镌斲。\n汉魏尚丰碑，兹独何褊迫。\n岂时丁丧乱，不暇如品式。\n于时义熙季，处次实庚戌。\n五胡剖中原，典午窜南极。\n苟简理宜尔，宁诒不孝责。\n审订既昭然，疑去喜自适。\n历年七百余，瞥尔驹过隙。\n名节苟不传，埃化先瓦石。\n寘兹当眼前，用代铭几席。",
        "dynasty": "宋",
        "collection_info": null
    }
]