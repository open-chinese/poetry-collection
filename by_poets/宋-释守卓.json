[
    {
        "uuid": "8644b602ad8cc68700fdb3bce47f2f36",
        "title": "世尊指天地",
        "author": "释守卓",
        "content": "周行七步便称尊，家丑那堪放出门。\n祇向母胎度人毕，也须一棒一条痕。",
        "dynasty": "宋",
        "collection_info": null
    },
    {
        "uuid": "46ca90b022f98cdd3fd7db77e80b0cf3",
        "title": "外道问佛",
        "author": "释守卓",
        "content": "外道麤心惯崄夷，老胡鞭影露针锥。\n行人拾得东门兔，谁管韩獹精力疲。",
        "dynasty": "宋",
        "collection_info": null
    },
    {
        "uuid": "eb27c481343e1205c215ac2805493858",
        "title": "维摩不二",
        "author": "释守卓",
        "content": "洞门常启客来稀，碧草丛边野蕨肥。\n可笑流年空老大，惭无一德报恩知。",
        "dynasty": "宋",
        "collection_info": null
    },
    {
        "uuid": "783509d229605737eba3bc1a3fb10ef1",
        "title": "珊瑚枝枝撑着月",
        "author": "释守卓",
        "content": "僊重三千不可图，从教千古强名模。\n长因塞北烟尘息，记得江南啼鹧鸪。",
        "dynasty": "宋",
        "collection_info": null
    },
    {
        "uuid": "a6ce80ed8da77d22619d262c36e9e399",
        "title": "汝是慧超",
        "author": "释守卓",
        "content": "问佛如何答慧超，秤锤虽定价相饶。\n云中不睹双鵰落，箭过新罗十万遥。",
        "dynasty": "宋",
        "collection_info": null
    },
    {
        "uuid": "55ba58b530671e4ff5003a8c0e92f7ff",
        "title": "不许夜行投明须到",
        "author": "释守卓",
        "content": "虚空产生铁牛儿，头角分明也太奇。\n踏破澄潭深处月，夜阑牵向雪中归。",
        "dynasty": "宋",
        "collection_info": null
    },
    {
        "uuid": "a8b7a93960957f409a6398c80d5273e9",
        "title": "国师三唤侍者",
        "author": "释守卓",
        "content": "唤处分明应处亲，不知谁是负恩人。\n东家漏洩西家事，却使傍观笑转新。",
        "dynasty": "宋",
        "collection_info": null
    },
    {
        "uuid": "a83ec1afa03f44838433980e609bef06",
        "title": "恁么也不得",
        "author": "释守卓",
        "content": "凛凛清风八面吹，雄雄独跨铁牛儿。\n为公剔起金刚眼，拶破髑髅应自知。",
        "dynasty": "宋",
        "collection_info": null
    },
    {
        "uuid": "bab0aeaca848d8668d5b385c688eff73",
        "title": "风幡谁动",
        "author": "释守卓",
        "content": "梦游华顶过丹丘，蹑尽寒云倚石楼。\n贪看瀑泉泻崖壁，岂知身在碧江头。",
        "dynasty": "宋",
        "collection_info": null
    },
    {
        "uuid": "0cbe0399a01189f33937b19db095f84e",
        "title": "目前无法意在目前",
        "author": "释守卓",
        "content": "九转灵丹难却易，一锤便当易还难。\n相逢话尽壶中事，重把仙书子细看。",
        "dynasty": "宋",
        "collection_info": null
    },
    {
        "uuid": "8b2d2177aab1228439b35fb0246b72d1",
        "title": "昨日栽茄子",
        "author": "释守卓",
        "content": "镢子头边得意时，开花着子不愁伊。\n几多不善根株者，祇见枝头又长枝。",
        "dynasty": "宋",
        "collection_info": null
    },
    {
        "uuid": "d53e532e4d8cbe7d53a4139395bd3552",
        "title": "赵州勘婆",
        "author": "释守卓",
        "content": "勘破谁知老赵州，玉鞭鞭起卧金牛。\n台山今古行人口，笑饮清风味转幽。",
        "dynasty": "宋",
        "collection_info": null
    },
    {
        "uuid": "fc3ea9beb1a5f2056e1968a71ce05856",
        "title": "智门莲花",
        "author": "释守卓",
        "content": "莲花荷叶的须分，无限清香付与君。\n弹指若知霄汉路，便能平地起烟云。",
        "dynasty": "宋",
        "collection_info": null
    },
    {
        "uuid": "1062684912504a6e1de2a56502c4ade8",
        "title": "寒时寒杀阇黎",
        "author": "释守卓",
        "content": "偏中有正正中偏，流落人间百万年。\n几度欲归归不得，门前依旧草芊芊。",
        "dynasty": "宋",
        "collection_info": null
    },
    {
        "uuid": "e64599db9e4eac71b2172296419bafb9",
        "title": "道吾生也不道",
        "author": "释守卓",
        "content": "木人把板云中唱，石女穿靴水上行。\n生死死生休更问，从来日午打三更。",
        "dynasty": "宋",
        "collection_info": null
    },
    {
        "uuid": "2aca7c94237bac50b05f5fb5397692da",
        "title": "投子下绳床立",
        "author": "释守卓",
        "content": "爱向江边弄钓丝，碧潭深处有嘉鱼。\n鈎头不是无香饵，箇底如何钓得渠。",
        "dynasty": "宋",
        "collection_info": null
    },
    {
        "uuid": "d57a4a6ef0dbc2422dc83396c84dbad2",
        "title": "虾蟆头上戴青苔",
        "author": "释守卓",
        "content": "虾蟆头上戴青苔，绣出鸳鸯孰辨猜。\n几许离人消息断，一声鸿雁送愁来。",
        "dynasty": "宋",
        "collection_info": null
    },
    {
        "uuid": "9450adaa0975b542d3fb6d85a1ed2bf5",
        "title": "长沙令人问三圣南泉迁化向什么处去",
        "author": "释守卓",
        "content": "探花蝴蝶舞三台，啄木掉头鸣讶鼓。\n处处相逢岑大虫，元来便是玄沙虎。",
        "dynasty": "宋",
        "collection_info": null
    },
    {
        "uuid": "dd4d41726107ce6004b2c6f2da5d0f5f",
        "title": "岩头甘贽家过夏因缘二颂  其一",
        "author": "释守卓",
        "content": "一回吃水一回噎，百炼精金要人别。\n门前谁解倒剎竿，瓮裏何曾失却鼈。",
        "dynasty": "宋",
        "collection_info": null
    },
    {
        "uuid": "f3756218ffccffe550b9ae83ce796b43",
        "title": "岩头甘贽家过夏因缘二颂  其二",
        "author": "释守卓",
        "content": "针头扎去几人知，妇儿女子莫猜疑。\n圣凡命脉果何在，向此须明上上机。",
        "dynasty": "宋",
        "collection_info": null
    },
    {
        "uuid": "daf651f33d004712e21a580ecda79e16",
        "title": "世尊拈花迦叶微笑",
        "author": "释守卓",
        "content": "世尊拈花，迦叶微笑。\n不落宫商，是何曲调。\n古洞风清，寒潭月皎。\n报公知，须晓了，融峰最好音声鸟。",
        "dynasty": "宋",
        "collection_info": null
    },
    {
        "uuid": "b5f16ac16e7e801f0afa487514364c3f",
        "title": "日面佛月面佛",
        "author": "释守卓",
        "content": "日面佛，月面佛，大海波翻，须弥突兀。\n磕破脑门，额头汗出。\n明眼衲僧未辨明，抬头好看冲天鹘。",
        "dynasty": "宋",
        "collection_info": null
    },
    {
        "uuid": "ba44e9d4724d43b86ef7f2c8d8316b7a",
        "title": "德山棒临济喝",
        "author": "释守卓",
        "content": "德山棒，临济喝。\n铜金刚，铁菩萨。\n轰雷发处，有耳皆聋。\n撒星来时，无眼不瞎，瞎与公重指曹溪月。",
        "dynasty": "宋",
        "collection_info": null
    },
    {
        "uuid": "f5612cdfdb455c843bec0a68aeedd447",
        "title": "三圣到德山即展坐具",
        "author": "释守卓",
        "content": "呼为云，吸为雨，袭袭清风动寰宇。\n笑哭不是等闲声，路见不平应有主。\n要斩不平人，不与平人语。\n而今何处见踪由，剔起眉毛看鹞子。",
        "dynasty": "宋",
        "collection_info": null
    },
    {
        "uuid": "05baaa0e26b145bd8b41a6e55636170a",
        "title": "定上座桥上立有座主问如何是禅河深处须穷底",
        "author": "释守卓",
        "content": "辨金要识鍮，觅髓须打骨。\n平地激风波，禅河没窠窟。\n党理亦党亲，成家又成国。\n拗拗硗硗，突突兀兀。\n无限傍人，眼睛凸出。",
        "dynasty": "宋",
        "collection_info": null
    },
    {
        "uuid": "5c48659509fbd80318d5e61b279c30b8",
        "title": "睦州担板",
        "author": "释守卓",
        "content": "脑后与一锥，头头堕坑坎。\n直饶唤不迴，也是虚担板。\n休担板，透过睦州关，干坤一隻眼。",
        "dynasty": "宋",
        "collection_info": null
    },
    {
        "uuid": "8aca40f2bb41f94ec9f63f931f654d06",
        "title": "云门俱子",
        "author": "释守卓",
        "content": "俱，俱，本祖丕图。\n淳风一振，处处欢呼。\n百草头上，荐献还殊。\n七佛之师亲识面，元来祇是古文殊。",
        "dynasty": "宋",
        "collection_info": null
    },
    {
        "uuid": "9bd7c43b44a87f0db9189a3202b242df",
        "title": "曹山向火因缘日照寒潭明更明",
        "author": "释守卓",
        "content": "日照寒潭明更明，寥寥虎啸清风生。\n寰中阃外应须辨，白玉盘盛铁眼睛。\n曹山老，曹山老，正去偏来没处讨。",
        "dynasty": "宋",
        "collection_info": null
    },
    {
        "uuid": "ccde84db71094f23794b75b8063d6486",
        "title": "三界唯心万法唯识",
        "author": "释守卓",
        "content": "三界唯心，海岳销沈。\n万法唯识，青黄曲直。\n天上人间，乃规乃则。\n眼耳即真，见闻俱惑。\n孰为言宣，讵假玄默。\n混尔圆常，分尔百亿。\n迷悟不来，尘毛匪忒。",
        "dynasty": "宋",
        "collection_info": null
    },
    {
        "uuid": "9dfa48fc012faaecc638c7d9c08f2f31",
        "title": "云门餬餠",
        "author": "释守卓",
        "content": "左眼半斤，右眼八两。\n不问亲疏，有功者赏。",
        "dynasty": "宋",
        "collection_info": null
    },
    {
        "uuid": "fa9b75e2a7ef9e421428d46ecc0deaf3",
        "title": "干峰十方薄伽梵",
        "author": "释守卓",
        "content": "须弥头倒卓，碧海起清风。\n东弗已摇落，西瞿花正红。",
        "dynasty": "宋",
        "collection_info": null
    },
    {
        "uuid": "74f04bc3efda00f20d25a3b3abe4727e",
        "title": "即心即佛",
        "author": "释守卓",
        "content": "风劲叶频落，山高日易沈。\n坐中人不见，窗外白云深。",
        "dynasty": "宋",
        "collection_info": null
    },
    {
        "uuid": "d54213fcb78f65e5d5f6ef2c9c544606",
        "title": "僧问四料拣因而颂之  其一",
        "author": "释守卓",
        "content": "夺人不夺境，山河光炯炯。\n若谓露全身，重添眼中眚。",
        "dynasty": "宋",
        "collection_info": null
    },
    {
        "uuid": "ce6e78e662ba386467dba49faf69b1c2",
        "title": "僧问四料拣因而颂之  其二",
        "author": "释守卓",
        "content": "夺境不夺人，虚空问四邻。\n从来无眹兆，何事起埃尘。",
        "dynasty": "宋",
        "collection_info": null
    },
    {
        "uuid": "b98c8d5592754918e3d668a123a7ddaf",
        "title": "僧问四料拣因而颂之  其三",
        "author": "释守卓",
        "content": "人境两俱夺，倒转舌头说。\n四句若为分，昙花生枯枿。",
        "dynasty": "宋",
        "collection_info": null
    },
    {
        "uuid": "ad03f6783c0835ac4c35be3e98a80c7d",
        "title": "僧问四料拣因而颂之  其四",
        "author": "释守卓",
        "content": "人境俱不夺，东西任该抹。\n七九六十三，相逢阿喇喇。",
        "dynasty": "宋",
        "collection_info": null
    },
    {
        "uuid": "e51e55229f35179cede92fff88859f4b",
        "title": "总颂",
        "author": "释守卓",
        "content": "人境夺不夺，千手未拈掇。\n捧出黄金盘，赠君贮明月。",
        "dynasty": "宋",
        "collection_info": null
    },
    {
        "uuid": "4b29234a32876bd55300cbd530ea1d1f",
        "title": "答问颂五首  其一",
        "author": "释守卓",
        "content": "有宾有主，父子规程。\n子无线索，妙辨纵横。",
        "dynasty": "宋",
        "collection_info": null
    },
    {
        "uuid": "a9bd4300ab58a460ac2befca35c87396",
        "title": "答问颂五首  其二",
        "author": "释守卓",
        "content": "一棒一条痕，蒺蔾好自吞。\n仙陀还蹉过，赢得瞎馿存。",
        "dynasty": "宋",
        "collection_info": null
    },
    {
        "uuid": "b82bd009b5c6a6fe39d8bad03ad698c8",
        "title": "答问颂五首  其三",
        "author": "释守卓",
        "content": "东山水上行，枯骨壮韩情。\n藤林荒已久，三句若为明。",
        "dynasty": "宋",
        "collection_info": null
    },
    {
        "uuid": "34b5684cefecca79f899743d7c655fb0",
        "title": "答问颂五首  其四",
        "author": "释守卓",
        "content": "乌鷄头带雪，偏正没安排。\n明月堂前意，悠悠莫乱猜。",
        "dynasty": "宋",
        "collection_info": null
    },
    {
        "uuid": "eab678ecb34e8dd036009d60c72ed6bf",
        "title": "答问颂五首  其五",
        "author": "释守卓",
        "content": "问取修山主，浅浅实甚深。\n若谓唯心现，玄艘已陆沉。",
        "dynasty": "宋",
        "collection_info": null
    },
    {
        "uuid": "e8dc638fb9000710e9e3a7e91fcc2eea",
        "title": "宗门一句",
        "author": "释守卓",
        "content": "宗门一句，明明独露。\n孰辨端倪，胡为指注。\n指注不真，镜像空尘。\n空尘何立，镜像谁入。\n当机则应，头头非剩。\n触处俱宣，句句通玄。\n门门宾主，互正互偏。\n含容透脱，千江一月。\n无在不在，谁憎谁爱。\n焕尔既明，森然不碍。\n不碍既明，金刚眼睛。\n穷幽测显，神妙体灵。\n妙灵不住，无生不生。\n是宜超越，所以纵横。",
        "dynasty": "宋",
        "collection_info": null
    },
    {
        "uuid": "712fcdef6fca457315e7cfaf1a6cdc2b",
        "title": "迷悟何从",
        "author": "释守卓",
        "content": "恰恰今人用，明明古佛心。\n寒云归碧嶂，幽鸟下青林。",
        "dynasty": "宋",
        "collection_info": null
    },
    {
        "uuid": "f8c1606734c9f8bdf132e5fa4b36b456",
        "title": "白珪无玷",
        "author": "释守卓",
        "content": "云生不翳空，日上难逃影。\n相逢一笑中，何须重反省。",
        "dynasty": "宋",
        "collection_info": null
    },
    {
        "uuid": "325df90c1d09e4ba5788a65992163d4e",
        "title": "答客问",
        "author": "释守卓",
        "content": "从来住处无人识，今日劳公扣指南。\n是眼不应还见眼，从教佛祖竞来参。",
        "dynasty": "宋",
        "collection_info": null
    },
    {
        "uuid": "c457afbebe272354e965111f55b27976",
        "title": "示辨实",
        "author": "释守卓",
        "content": "一酬一问分宾主，端的如何辨正邪。\n卓尔未能超本际，茫茫难透眼前花。",
        "dynasty": "宋",
        "collection_info": null
    },
    {
        "uuid": "fd6a70dbcf57a328cecdee3f97dc4b00",
        "title": "会同风",
        "author": "释守卓",
        "content": "君子南北我东西，瞥尔惺惺忽尔迷。\n一笑一狂谁会得，白云深处有猿啼。",
        "dynasty": "宋",
        "collection_info": null
    },
    {
        "uuid": "f796454ecc26a7d01439260d3d82eb88",
        "title": "偶言",
        "author": "释守卓",
        "content": "岩松森翠皆穿眼，涧水清泠亦到心。\n自笑不能修白业，祇凭流水念观音。",
        "dynasty": "宋",
        "collection_info": null
    },
    {
        "uuid": "d060c2151f78d12b35f82667f9c7ebcf",
        "title": "东山礼祖塔二首  其一",
        "author": "释守卓",
        "content": "云拥莲峰插太虚，清香不付岭南卢。\n而今五叶分明在，触处离披见得无。",
        "dynasty": "宋",
        "collection_info": null
    },
    {
        "uuid": "b4cf3568fa4290f020d3a85407472754",
        "title": "东山礼祖塔二首  其二",
        "author": "释守卓",
        "content": "古鑑光分前后身，拟于何处拂埃尘。\n易观剎海毛端现，难把师心说向人。",
        "dynasty": "宋",
        "collection_info": null
    },
    {
        "uuid": "506c9b3314563d5e1bd2a1afea22eca5",
        "title": "赞饮光",
        "author": "释守卓",
        "content": "千闻巧演眉犹蹙，一见轻拈笑不休。\n笑裏藏锋谁辨的，剎竿倒却有来由。",
        "dynasty": "宋",
        "collection_info": null
    },
    {
        "uuid": "6059efd05eda52b8666f9d7401f23f8a",
        "title": "赞达磨",
        "author": "释守卓",
        "content": "神光的的见聱讹，面壁喃喃语更多。\n不是梁王先勘破，脱身归去奈渠何。",
        "dynasty": "宋",
        "collection_info": null
    },
    {
        "uuid": "1b41acba33101e85f92fea2b6b58821b",
        "title": "赞二祖",
        "author": "释守卓",
        "content": "断臂求师，平田失脚。\n三拜依位，诚人得谑。\n稽首高深，少峰伊洛。",
        "dynasty": "宋",
        "collection_info": null
    },
    {
        "uuid": "0ec52c08d620deee55fc438f5603d233",
        "title": "赞三祖",
        "author": "释守卓",
        "content": "白衣受道，瘥病非药。\n无欠无余，有锤有凿。\n觅解脱门，汝为谁缚。",
        "dynasty": "宋",
        "collection_info": null
    },
    {
        "uuid": "527d5db96ca33c19334540f9a3051423",
        "title": "赞四祖",
        "author": "释守卓",
        "content": "法法明心，尘尘垂手。\n正出黄梅，傍生牛首。\n巍巍双峰，天长地久。",
        "dynasty": "宋",
        "collection_info": null
    },
    {
        "uuid": "e38db847b67b4d31db515dcbf94c5af1",
        "title": "赞五祖",
        "author": "释守卓",
        "content": "浊港转身，破头印法。\n五叶芬芳，千徒杂踏。\n于秀于能，谁离谁合。",
        "dynasty": "宋",
        "collection_info": null
    },
    {
        "uuid": "c81c4fc4ad3863563d34b6d7c89a1421",
        "title": "赞六祖",
        "author": "释守卓",
        "content": "驾白牛车，受黄梅印。\n没体归神，当机发迅。\n真轨无差，坤维大顺。\n衣止不传，法唯自信。\n曹源一滴起滔天，千古南宗谁独振。",
        "dynasty": "宋",
        "collection_info": null
    },
    {
        "uuid": "a5bdff05843c92b4d2597eb781f8e1cb",
        "title": "赞灵源和尚二首  其一",
        "author": "释守卓",
        "content": "拳下翻身，竿头进步。\n万派同归，灵源独露。\n瓦砾光辉，风云流布。\n千眼那知，羣心自度。",
        "dynasty": "宋",
        "collection_info": null
    },
    {
        "uuid": "82a0bfe072194ce3f018905250ce513d",
        "title": "赞灵源和尚二首  其二",
        "author": "释守卓",
        "content": "灵灵在源，昭昭而默。\n不汝不谁，奔南走北。\n同佛同魔，佛魔自或。\n衲子之祸，偏见之贼。\n跛跛挈挈兮我师无师，浑浑仑仑兮人识不识。\n前三十年，拶破一拳。\n直至如今，虚空偪塞。",
        "dynasty": "宋",
        "collection_info": null
    },
    {
        "uuid": "bef37411c23e5ffac71e4a22043ce536",
        "title": "赞太平懃禅师",
        "author": "释守卓",
        "content": "铁石咽喉，吞栗棘蓬于白云山下。\n风霜号令，示金刚圈于皖伯台前。\n十年据坐道场，四海喧腾声价。\n无佛法可说，有公桉须行。\n望风何多，一进一退。\n稽首赞扬，得罪得罪。",
        "dynasty": "宋",
        "collection_info": null
    },
    {
        "uuid": "9cf7410bbbb63cc73049b8eddf0441ac",
        "title": "师自作真赞  其一",
        "author": "释守卓",
        "content": "锥扎不入，顽皮太煞。\n自无一文，随方买卖。\n淮田神州，酬还宿债。",
        "dynasty": "宋",
        "collection_info": null
    },
    {
        "uuid": "03428e264d66e9eeec4eb1e2e98420b0",
        "title": "师自作真赞  其二",
        "author": "释守卓",
        "content": "溃散百骸从龌龊，一长灵物熟知音。\n银蟾不落清江裏，坐对黄花秋已深。",
        "dynasty": "宋",
        "collection_info": null
    },
    {
        "uuid": "06ad75b9d19853e53110e3a527cebb0a",
        "title": "师自作真赞  其三",
        "author": "释守卓",
        "content": "镜中电影急观瞻，水底灯毬休把捉。\n忘言要辨此时机，万里清秋看一鹗。",
        "dynasty": "宋",
        "collection_info": null
    },
    {
        "uuid": "4de798fff82532e6e805e6fca42a3e92",
        "title": "师自作真赞  其四",
        "author": "释守卓",
        "content": "南海之滨，兔生两角。\n幕阜之顶，硗硗确确。\n从十年游，脚跟皴剥。\n讨甚机锋，七错八错。",
        "dynasty": "宋",
        "collection_info": null
    },
    {
        "uuid": "f977dce60c853eb3cee3af185f307546",
        "title": "师自作真赞  其五",
        "author": "释守卓",
        "content": "铁牛奔入玉麟队，自古无双今一对。\n脱体堂堂呈似伊，有眼无口如何会。",
        "dynasty": "宋",
        "collection_info": null
    },
    {
        "uuid": "4f5ae24bf15d7d8fa4a61621b198571f",
        "title": "师自作真赞  其六",
        "author": "释守卓",
        "content": "曾戴花冠入东鲁，又携角杖到西干。\n恶嫌黄檗无多子，笑许韶阳烂漫禅。",
        "dynasty": "宋",
        "collection_info": null
    },
    {
        "uuid": "18170ef6aab5160a2a4e84508f3a8107",
        "title": "牧牛颂示众",
        "author": "释守卓",
        "content": "日用须牧牛，鼻索莫离手。\n露地非自然，驯良在日久。\n鞭绳既无用，人牛復何有。\n此时唯己知，始觉从前咎。",
        "dynasty": "宋",
        "collection_info": null
    },
    {
        "uuid": "ae7fa56868c77cb1956e6fbb4cbb94c8",
        "title": "读传灯录",
        "author": "释守卓",
        "content": "谁谓拈花后，联芳直至今。\n到头珠有水，未免线因针。\n蝶在花犹在，春深草亦深。\n轩窗倚疏豁，闲听洞龙吟。",
        "dynasty": "宋",
        "collection_info": null
    },
    {
        "uuid": "dce6ba9979b09099f5b7881c8b6e0d90",
        "title": "和昭默老人寄示拂子颂",
        "author": "释守卓",
        "content": "即此用，离此用，箭未离弦的先中。\n万仞崖前撒手归，一句机玄无用用。\n此时针芥审无差，戴恩奚翅丘山重。\n誓捐躯命壮县丝，随波聊与人天共。",
        "dynasty": "宋",
        "collection_info": null
    },
    {
        "uuid": "01c448f8df872398a2059b040d762e9c",
        "title": "题廓然居士指庵",
        "author": "释守卓",
        "content": "全指即亡指，应机何有机。\n此庵容法界，当处洞真归。\n寂是用还是，生非佛亦非。\n南方休更问，一笑豁离微。",
        "dynasty": "宋",
        "collection_info": null
    },
    {
        "uuid": "a93d56f3b805c8132ad0ce4c2a6f2f84",
        "title": "刘公任侍郎比乞法名示之以妙通兹承佳偈因和以答",
        "author": "释守卓",
        "content": "法法彰全妙，心心祇自通。\n迥然分木迹，廓尔绝边中。\n谛了名斯立，安行实所从。\n大哉无事事，裴运有孤风。",
        "dynasty": "宋",
        "collection_info": null
    },
    {
        "uuid": "837a7c093e74cb81c22592fd824fe3df",
        "title": "即来言和答公任侍郎  其一",
        "author": "释守卓",
        "content": "迥脱根尘始识尘，了无所得才真得。\n堂堂独露本来光，越自南兮胡自北。",
        "dynasty": "宋",
        "collection_info": null
    },
    {
        "uuid": "b263ba5f35baa88ad240fe42233dd98f",
        "title": "即来言和答公任侍郎  其二",
        "author": "释守卓",
        "content": "打破干坤渠即我，包衾覆载我非渠。\n渠渠我我教谁识，当体玄玄祇自如。",
        "dynasty": "宋",
        "collection_info": null
    },
    {
        "uuid": "7b8a01be7131bf65b71376f7ab0b1249",
        "title": "即来言和答公任侍郎  其三",
        "author": "释守卓",
        "content": "旷大劫来没作做，今日非新昨非故。\n回光暂借瞥时间，豁见长灵名得度。",
        "dynasty": "宋",
        "collection_info": null
    },
    {
        "uuid": "602da989391fb096a7060e011bd4a7dd",
        "title": "和答妙灵修撰谢法名",
        "author": "释守卓",
        "content": "扣己的明无妙妙，参渠始见不灵灵。\n妙灵灵处谁参扣，瞥转机轮悟独醒。",
        "dynasty": "宋",
        "collection_info": null
    },
    {
        "uuid": "8f7e810bcce605b4e917e640a8414052",
        "title": "灵然居士施曲木禅床因坐小参以颂示众",
        "author": "释守卓",
        "content": "灵然家秘曲木床，愿供长灵坐八荒。\n衲子惺惺为掀倒，翻然独露本然光。\n本然光透呵呵笑，无限虚空呈一窍。\n南海波斯弄琵琶，声声解作单于调。",
        "dynasty": "宋",
        "collection_info": null
    },
    {
        "uuid": "690e34897116753dfb5907274db6e725",
        "title": "小偈四首寄示心然道人聊资体味以进箇中精淳之趣  其一",
        "author": "释守卓",
        "content": "心然法法然，法异心心异。\n透过然异来，许你箇巴鼻。",
        "dynasty": "宋",
        "collection_info": null
    },
    {
        "uuid": "6a19efe88e885fa9370209bb10835dd8",
        "title": "小偈四首寄示心然道人聊资体味以进箇中精淳之趣  其二",
        "author": "释守卓",
        "content": "箇中好巴鼻，言下须瞥地。\n寂寂要惺惺，当机善游戏。",
        "dynasty": "宋",
        "collection_info": null
    },
    {
        "uuid": "9f7a3215425d960fd639327c8b82b5de",
        "title": "小偈四首寄示心然道人聊资体味以进箇中精淳之趣  其三",
        "author": "释守卓",
        "content": "心然法法死，大用始全举。\n的的彻生生，互非互相许。",
        "dynasty": "宋",
        "collection_info": null
    },
    {
        "uuid": "cb6e33df3e0526369e540fd261ac10c9",
        "title": "小偈四首寄示心然道人聊资体味以进箇中精淳之趣  其四",
        "author": "释守卓",
        "content": "非许復何如，法界一蘧庐。\n于中全谛实，此外尽撩虚。",
        "dynasty": "宋",
        "collection_info": null
    },
    {
        "uuid": "4d4a34b8f4ac5be85903b6f4ffce77b2",
        "title": "寄徐师利  其一",
        "author": "释守卓",
        "content": "要明得丧非干我，须到身心洞彻时。\n彻处忘缘缘即彻，从兹出处但随宜。",
        "dynasty": "宋",
        "collection_info": null
    },
    {
        "uuid": "f18dc0d16cccfbb90e6c2456b64fe80d",
        "title": "寄徐师利  其二",
        "author": "释守卓",
        "content": "迹在世途心了了，两全方显丈夫儿。\n八风尽入遮那境，秘诀何劳问祖师。",
        "dynasty": "宋",
        "collection_info": null
    },
    {
        "uuid": "729e9eaab0184564e3c961dc024eda9e",
        "title": "送愿上人归龙山省侍昭默老人",
        "author": "释守卓",
        "content": "我省老师未尝病，汝行亲省病老师。\n汝我同门无异路，彼彼步步不相随。\n肯谓长行无伴侣，正宜念念念在兹。\n我惭塞责成拘局，心虽默堂身远离。\n尔能急义重去就，身心俱往更由谁。\n千里龙山不日到，归心犹恐锡飞迟。\n无病病师力奉侍，不亲亲者真其资。\n双溪幕阜不相远，一往一来皆妙期。",
        "dynasty": "宋",
        "collection_info": null
    },
    {
        "uuid": "d05a35c360ec5dc3e7d2cb8936f53f37",
        "title": "送谌首座归永嘉",
        "author": "释守卓",
        "content": "万变相应一句通，十二年来已无口。\n别余遥指海山归，雁荡峰作师子吼。\n此旨明明不覆藏，冥怀自乐有余光。\n曹源一滴流千古，宿觉徽猷振大唐。\n觌面家风人若问，钓鱼须是谢三郎。",
        "dynasty": "宋",
        "collection_info": null
    },
    {
        "uuid": "186b0e1586d2b7cc5a2280c31e122213",
        "title": "送慈侍者宁亲",
        "author": "释守卓",
        "content": "生缘断处参吾道，孝义敦时念倚门。\n要得一槌收两当，别余归去省寒温。",
        "dynasty": "宋",
        "collection_info": null
    },
    {
        "uuid": "5b8a21c243b9274105e24a0acf992f3d",
        "title": "送僧归永嘉",
        "author": "释守卓",
        "content": "在在常参一宿觉，的的生缘非永嘉。\n还我今朝却归去，大千俱属眼中花。",
        "dynasty": "宋",
        "collection_info": null
    },
    {
        "uuid": "65ed43166e20a506a6f9461a904bdfdf",
        "title": "拟寒山四首  其一",
        "author": "释守卓",
        "content": "有物是何物，周流泄妙机。\n春晴山鸟语，日暮洞云归。\n指是马还是，心非佛亦非。\n谁能同彼此，携手入玄微。",
        "dynasty": "宋",
        "collection_info": null
    },
    {
        "uuid": "00ae1c6c7f059db6694af1d6334e166d",
        "title": "拟寒山四首  其二",
        "author": "释守卓",
        "content": "一念通真际，尘尘秘藏开。\n当头谁是主，撒手自为媒。\n大海收毛孔，神珠隠蚌胎。\n此时知佛祖，犹向外边来。",
        "dynasty": "宋",
        "collection_info": null
    },
    {
        "uuid": "55bb6a0c70347a33f3a93b77a330f7f5",
        "title": "拟寒山四首  其三",
        "author": "释守卓",
        "content": "问讯西来祖，人心为有无。\n如何垂直指，早晚转凡夫。\n洛水澄如练，嵩山秀若图。\n不知端的者，刚道有差殊。",
        "dynasty": "宋",
        "collection_info": null
    },
    {
        "uuid": "55ee199b2774e7071119485824ef49ec",
        "title": "拟寒山四首  其四",
        "author": "释守卓",
        "content": "见道即修道，无心谁悟心。\n是非凡与圣，成坏古无今。\n碧涧流残叶，微风入静林。\n谁来石岩下，教汝夜穿针。",
        "dynasty": "宋",
        "collection_info": null
    },
    {
        "uuid": "a39d7b4372eb93578d33dd6800c6450c",
        "title": "山居三首  其一",
        "author": "释守卓",
        "content": "僧家毕竟居山好，石室茆茨养病身。\n开眼不知明属日，回头只见影随人。\n密通蛇虎为真友，笑与禽鱼会本因。\n客间住山今几久，一番芳草一番春。",
        "dynasty": "宋",
        "collection_info": null
    },
    {
        "uuid": "18063362c1d1e8628830c8a2eff8a6a2",
        "title": "山居三首  其二",
        "author": "释守卓",
        "content": "孤猿瘦鹤冷相看，百衲三衣任岁寒。\n未拟将心求别佛，曾因拨草见幽兰。\n谁为虚谷呼能应，自许无弦密可弹。\n若谓本来无一物，知公亲被祖师谩。",
        "dynasty": "宋",
        "collection_info": null
    },
    {
        "uuid": "8f14b115e49995db683a26388958230a",
        "title": "山居三首  其三",
        "author": "释守卓",
        "content": "当轩唯有好溪山，卒岁无人共往还。\n闲看白云生翠碧，静闻清磬落潺湲。\n声将声入分犹易，空以空藏见即难。\n此箇不能收拾得，任随流水落人间。",
        "dynasty": "宋",
        "collection_info": null
    },
    {
        "uuid": "5f97f80cc05686bb1acfd465f64bbaa7",
        "title": "渔父",
        "author": "释守卓",
        "content": "白髮慵梳百不忧，与他鸥鸟日悠悠。\n清朝荣辱几番事，满眼烟波一叶舟。\n雨过洞庭歌棹月，霜飞云梦醉眼秋。\n蓑纶晚𣉜芦花岸，闲扣金针作钓鈎。",
        "dynasty": "宋",
        "collection_info": null
    },
    {
        "uuid": "ef6566f3d32a6c5ae3d39cc0ef79fb6e",
        "title": "牧童",
        "author": "释守卓",
        "content": "相呼相唤又村讴，放却牛来古渡头。\n有客问津浑不顾，笑将轻苇泛孤舟。",
        "dynasty": "宋",
        "collection_info": null
    },
    {
        "uuid": "ad6978228c6f64792fa30640db24d383",
        "title": "山中偶作五首  其一",
        "author": "释守卓",
        "content": "万化曾无间，真机宛自灵。\n白云盘作盖，青嶂列为屏。",
        "dynasty": "宋",
        "collection_info": null
    },
    {
        "uuid": "6276e912a0d4b5100822f49141ea0d59",
        "title": "山中偶作五首  其二",
        "author": "释守卓",
        "content": "猛虎啸寒谷，乌鸦噪晚晖。\n圆通门大启，何事不同归。",
        "dynasty": "宋",
        "collection_info": null
    },
    {
        "uuid": "9afe0afbb729373f52cce59ae10308ef",
        "title": "山中偶作五首  其三",
        "author": "释守卓",
        "content": "坐石弔孤影，看云笑此身。\n蒲团无限意，分付与何人。",
        "dynasty": "宋",
        "collection_info": null
    },
    {
        "uuid": "48696bc05e2ca414e45fddcdf224b3dc",
        "title": "山中偶作五首  其四",
        "author": "释守卓",
        "content": "渐老便幽僻，西来意亦迷。\n不知师子吼，何似野猿啼。",
        "dynasty": "宋",
        "collection_info": null
    },
    {
        "uuid": "70a53754a03b18a054d0634c45f12497",
        "title": "山中偶作五首  其五",
        "author": "释守卓",
        "content": "爽快怜清景，迟回出草庵。\n寒山一倾盖，明月印寒潭。",
        "dynasty": "宋",
        "collection_info": null
    },
    {
        "uuid": "e589e119fff322330968a18dfda3328d",
        "title": "岩畔春将老四首  其一",
        "author": "释守卓",
        "content": "岩畔春将老，香风匝地生。\n囊藏无底钵，高卧笑毗城。",
        "dynasty": "宋",
        "collection_info": null
    },
    {
        "uuid": "16c4e60636d16f4424d298e93c27b3d2",
        "title": "岩畔春将老四首  其二",
        "author": "释守卓",
        "content": "岩畔春将老，残花自点苔。\n牛头峰下客，曾见祖师来。",
        "dynasty": "宋",
        "collection_info": null
    },
    {
        "uuid": "6463a62e3e170036a526305cd6560077",
        "title": "岩畔春将老四首  其三",
        "author": "释守卓",
        "content": "岩畔春将老，阶前碧草深。\n浏阳好风骨，一句有知音。",
        "dynasty": "宋",
        "collection_info": null
    },
    {
        "uuid": "23fdde7744f6f6ffec12dd1c8e21acdf",
        "title": "岩畔春将老四首  其四",
        "author": "释守卓",
        "content": "岩畔春将老，憨痴兴转多。\n时时逢野老，共唱哩棱啰。",
        "dynasty": "宋",
        "collection_info": null
    },
    {
        "uuid": "b3ba0e1433ffcfb28027a51b13ff0fb7",
        "title": "除夜",
        "author": "释守卓",
        "content": "密携光景共因循，谁为俱忘是要津。\n毫髮不移人自老，看看啼鸟报芳春。",
        "dynasty": "宋",
        "collection_info": null
    },
    {
        "uuid": "8c68fa60558efdbb6656c7cc43e54553",
        "title": "僧问六相义因示以偈",
        "author": "释守卓",
        "content": "天上火星地下走，泥牛踏着烧却口。\n馿儿害痛马人瞋，打落杨梅三五斗。",
        "dynasty": "宋",
        "collection_info": null
    },
    {
        "uuid": "5a113b2742b10da1f6863684cb3815c6",
        "title": "瞻双塔",
        "author": "释守卓",
        "content": "竞传垂手设三关，又说常锋示一拳。\n谁信云根涌双塔，松风历历更幽玄。",
        "dynasty": "宋",
        "collection_info": null
    },
    {
        "uuid": "1061d60b4f6b73bf222ba7cfd75cae4b",
        "title": "勉初志",
        "author": "释守卓",
        "content": "四山相逼势如奔，三鼠侵藤那久存。\n莫倚少年轻白日，急须回首入空门。",
        "dynasty": "宋",
        "collection_info": null
    },
    {
        "uuid": "f67ebf9c8db49e2455fdcd1ea3dcdac7",
        "title": "送诸方行化  其一",
        "author": "释守卓",
        "content": "衲僧无作为，亦不坐无作。\n红尘本自寂，谁解释尘纷。\n一机虽妙常，要如千钧弩。\n弩满发机全，破的惟等闲。\n持此入红尘，是谓尘中眼。\n应变犹如如，善导无所事。\n贫富自谁何，知音即所遇。\n得意早归来，资吾无尽藏。",
        "dynasty": "宋",
        "collection_info": null
    },
    {
        "uuid": "700def70126b69ba6b0ec22e59869de5",
        "title": "送诸方行化  其二",
        "author": "释守卓",
        "content": "谁管川途冻未开，笑持铁钵出山来。\n心花不落东君手，待把灵根火裏栽。",
        "dynasty": "宋",
        "collection_info": null
    },
    {
        "uuid": "5a8dff35666a583b084ca4ba79dc7fa3",
        "title": "送诸方行化  其三",
        "author": "释守卓",
        "content": "火裏生莲世岂知，入廛须是丈夫儿。\n毗耶老汉如相扣，报道年来眼搭眵。",
        "dynasty": "宋",
        "collection_info": null
    },
    {
        "uuid": "b4b35a4806d6225023640846bc95bcca",
        "title": "送诸方行化  其四",
        "author": "释守卓",
        "content": "甘露无底钵，禅人要拈拨。\n浩浩尘土中，一佛二菩萨。\n撞着老维摩，轻轻共伊说。\n施者非福田，是谁纳败阙。\n咦。",
        "dynasty": "宋",
        "collection_info": null
    },
    {
        "uuid": "b071281d0550fa2fddbbef8af8b55edd",
        "title": "送诸方行化  其五",
        "author": "释守卓",
        "content": "本觉本来明，乘缘须体妙。\n壁立何匹俦，沤和生谈笑。\n万化了全机，千机全一照。\n波昏月岂亡，水清光自曜。",
        "dynasty": "宋",
        "collection_info": null
    },
    {
        "uuid": "087c7d2839bf681742f0f0bbe0372d5e",
        "title": "送诸方行化  其六",
        "author": "释守卓",
        "content": "林下既了空，尘中须达事。\n随事了真空，自空展化事。\n事空空事中，淘镕成宝器。\n宝器盛醍醐，是曰甘露味。",
        "dynasty": "宋",
        "collection_info": null
    },
    {
        "uuid": "946833b17e5bba8d2abbd94072805c0b",
        "title": "送诸方行化  其七",
        "author": "释守卓",
        "content": "食施何如法施均，绿杨青草几番春。\n擎盂好好廛中去，莫惜眉毛指向人。",
        "dynasty": "宋",
        "collection_info": null
    },
    {
        "uuid": "c757c0bcc1d8a8c2578253c821842643",
        "title": "座右铭",
        "author": "释守卓",
        "content": "觉变则迷，识澄则悟。\n作止因依，生死交互。\n妙矣灵通，混然本素。\n用与性齐，语与默寓。\n三世现前，十方顿赴。\n非知而知，不住而住。\n永言大观，唯心是务。",
        "dynasty": "宋",
        "collection_info": null
    },
    {
        "uuid": "0bbb7c8d4f54108d31796d5571878744",
        "title": "止堂铭",
        "author": "释守卓",
        "content": "旨哉斯堂，全观全止。\n是止亦止，应现何已。\n法尔而然，不默则病。\n必尔之归，渊默生定。\n妙定圆极，心精发光。\n不出户牖，灵鉴十方。\n既超动静，无住者存。\n居之而安，左右逢原。",
        "dynasty": "宋",
        "collection_info": null
    },
    {
        "uuid": "7c8332a9547f44286e5b71c5068b5f05",
        "title": "偈十九首  其一",
        "author": "释守卓",
        "content": "年来乍住甘露，痴钝无可作做。\n刚被王官差排，业缘无能回互。\n祇得逐浪随波，从教诸方流布。\n门前旋买新盐，瓮裏有些陈醋。\n来者觅茶与茶，大似虽贫而富。\n更问祖师西来，老也得住且住。",
        "dynasty": "宋",
        "collection_info": null
    },
    {
        "uuid": "421fb431bb8e36b2d886abf9e9104377",
        "title": "偈十九首  其二",
        "author": "释守卓",
        "content": "四维风景寥寥，极目晴空廓落。\n孰为好丑是非，何用识情卜度。\n石火迸光，清秋一鹗。\n言前得旨已周遮，句后无踪徒摸索。\n札着不行，秦时𨍏轹。",
        "dynasty": "宋",
        "collection_info": null
    },
    {
        "uuid": "1562ec2e1adbb681cd3a840093fc4925",
        "title": "偈十九首  其三",
        "author": "释守卓",
        "content": "久雨不晴今日晴，和泥合水要分明。\n虚空湿了何妨事，依旧太阳东畔生。",
        "dynasty": "宋",
        "collection_info": null
    },
    {
        "uuid": "f9e0f531ea99b0118777fb6edda4832c",
        "title": "偈十九首  其四",
        "author": "释守卓",
        "content": "日出卯，闹炒炒。\n于其中，须善巧。\n打麵还他州土麦，唱歌须是帝乡人。",
        "dynasty": "宋",
        "collection_info": null
    },
    {
        "uuid": "c03381aa8cc19eeaeb001c4e88f8b3bb",
        "title": "偈十九首  其五",
        "author": "释守卓",
        "content": "的的无来去，明明有旧新。\n去年今日事，今日去年人。\n脱体全收放，随流混主宾。\n春光重漏洩，有口不须陈。",
        "dynasty": "宋",
        "collection_info": null
    },
    {
        "uuid": "dfd522d63d7bccba0997c5a2e793015a",
        "title": "偈十九首  其六",
        "author": "释守卓",
        "content": "步步登高，从空放下。\n南北东西，曾无缝罅。\n教外别传，一切话霸。",
        "dynasty": "宋",
        "collection_info": null
    },
    {
        "uuid": "c7c2352ee0acd90f1cf9c3f838b76682",
        "title": "偈十九首  其七",
        "author": "释守卓",
        "content": "风非别凉，火是本热。\n冷坐九年，元来未瞥。",
        "dynasty": "宋",
        "collection_info": null
    },
    {
        "uuid": "267b036c367d0afff5b5218a5bba3b64",
        "title": "偈十九首  其八",
        "author": "释守卓",
        "content": "飞金乌，走玉兔，剎那之间成新故。\n一阳復处透全身，露柱开花还峭措。\n炒茅栗，煮山芋，衲僧活计随时做。\n胡家曲拍自分明，晷运推移何处去。\n堪嗟茫茫尘世人，几箇暂行休歇路。\n今年不见去年人，多少今人成古墓。\n张三李四醉昏昏，笑杀甘露拄杖子。",
        "dynasty": "宋",
        "collection_info": null
    },
    {
        "uuid": "bc2d9b48af80ce88adce8ac6c7d1e34e",
        "title": "偈十九首  其九",
        "author": "释守卓",
        "content": "劝公一，识取心王万事毕。\n六尘堆裏拾得来，历劫元来未曾失。",
        "dynasty": "宋",
        "collection_info": null
    },
    {
        "uuid": "ccc94f5506b3c8e390ff27c4d159e349",
        "title": "偈十九首  其一○",
        "author": "释守卓",
        "content": "释迦掩室，过犯弥天。\n维摩杜词，自救不了。\n如何如何，口门太小。",
        "dynasty": "宋",
        "collection_info": null
    },
    {
        "uuid": "eb01a163538cd10d2abedc8ccf26be35",
        "title": "偈十九首  其一一",
        "author": "释守卓",
        "content": "付法传心，将错就错。\n立雪断臂，随邪逐恶。\n本色衲僧，如何评溥。\n达磨大师，露出一膊。",
        "dynasty": "宋",
        "collection_info": null
    },
    {
        "uuid": "a0fd33d5a44f0e9ace9cfca563829530",
        "title": "偈十九首  其一二",
        "author": "释守卓",
        "content": "一雨一晴，岩桂加青。\n释迦骨髓，弥勒眼睛。\n途中无限拕泥者，问渠何日是归程。",
        "dynasty": "宋",
        "collection_info": null
    },
    {
        "uuid": "db0fbe03f68d54583c50d93a5a5aaded",
        "title": "偈十九首  其一三",
        "author": "释守卓",
        "content": "黄河水，出昆崙，要得分明转见昏。\n若欲迥超无间业，灭却如来正法轮。",
        "dynasty": "宋",
        "collection_info": null
    },
    {
        "uuid": "12d0a414ee906275aaddc23db2422e23",
        "title": "偈十九首  其一四",
        "author": "释守卓",
        "content": "空中呈鸟迹，水上露灯毬。\n要辨渠端的，玉人骑铁牛。",
        "dynasty": "宋",
        "collection_info": null
    },
    {
        "uuid": "c462332e31f3cb95159b1a936e19bb02",
        "title": "偈十九首  其一五",
        "author": "释守卓",
        "content": "因行不妨掉臂，求他不妨求己。\n面前山子若存，处处无风浪起。\n一声鸿雁忽闻时，尽在愁人窠窟裏。",
        "dynasty": "宋",
        "collection_info": null
    },
    {
        "uuid": "63f49850ff3a87858abcace54d782036",
        "title": "偈十九首  其一六",
        "author": "释守卓",
        "content": "孤村黄叶落，深院桂花香。\n志士惜日短，愁人知夜长。",
        "dynasty": "宋",
        "collection_info": null
    },
    {
        "uuid": "e596597849c1c9c9710303a798a08417",
        "title": "偈十九首  其一七",
        "author": "释守卓",
        "content": "风从何来，雨从何至。\n皮下有血，面上有鼻。\n脱体相呈，全无忌讳。\n明眼衲僧，更须瞥地。\n瞥地如何，且莫瞌睡。",
        "dynasty": "宋",
        "collection_info": null
    },
    {
        "uuid": "9c345beb95bea5d99c521f49147c88de",
        "title": "偈十九首  其一八",
        "author": "释守卓",
        "content": "落花随流水，啼鸟在深云。\n莫怪多违背，年高耳目昏。\n岂不见七百甲子老禅翁，对人祇道东门西门南门北门。",
        "dynasty": "宋",
        "collection_info": null
    },
    {
        "uuid": "940e2f59b9a7b4474ab81fddaefffd7a",
        "title": "偈十九首  其一九",
        "author": "释守卓",
        "content": "昨朝炒炒闹，今朝闹炒炒。\n波斯失白㲲，拾得铁钱钞。",
        "dynasty": "宋",
        "collection_info": null
    },
    {
        "uuid": "caa5d72c3f3db6a02b1548b903b813a7",
        "title": "偈二十四首  其一",
        "author": "释守卓",
        "content": "心心心，佛佛佛。\n心佛佛心，心心佛佛。\n心佛无二，更须知有向上一窍。\n如何是向上一窍，南瞻部州，北鬰单越。",
        "dynasty": "宋",
        "collection_info": null
    },
    {
        "uuid": "ffd0ff49c3f646b318e936ee3ad51424",
        "title": "偈二十四首  其二",
        "author": "释守卓",
        "content": "见见须教透顶门，顶门开处宝光分。\n照彻古今无比况，犹来佛祖是儿孙。\n到头珠有水，未免线因针。",
        "dynasty": "宋",
        "collection_info": null
    },
    {
        "uuid": "8f1f69426041b262a6488ae76816218c",
        "title": "偈二十四首  其三",
        "author": "释守卓",
        "content": "真不掩僞，开眼瞌睡。\n曲不藏直，犹较些子。\n鱼目明珠，都卢在汝。\n更拟如何，未敢相许。",
        "dynasty": "宋",
        "collection_info": null
    },
    {
        "uuid": "ead0cd18aa75232f3349078270729792",
        "title": "偈二十四首  其四",
        "author": "释守卓",
        "content": "人无心合道，困来不觉和衣倒。\n一老一不老，法身真箇入荒草。\n了无来，随分讨，粪扫堆头拾得宝。\n木人石女共欢呼，信手拈来用恰好。\n青山无尽意无穷，何须更觅来时道。",
        "dynasty": "宋",
        "collection_info": null
    },
    {
        "uuid": "2f43cd36de4cfde8946abe8ec3cdca4e",
        "title": "偈二十四首  其五",
        "author": "释守卓",
        "content": "二月桃花红，三月李花白。\n要调满庭芳，须会十八拍。",
        "dynasty": "宋",
        "collection_info": null
    },
    {
        "uuid": "f46639099bb42c2abb338310a6fbed6c",
        "title": "偈二十四首  其六",
        "author": "释守卓",
        "content": "开眼即迷，闭眼即错。\n古佛巴鼻，何处摸索。",
        "dynasty": "宋",
        "collection_info": null
    },
    {
        "uuid": "250d6e3335d83613fb880d745e9c89bc",
        "title": "偈二十四首  其七",
        "author": "释守卓",
        "content": "会与不会，拈却一对。\n直截如何，风不鸣条，雨不破块。",
        "dynasty": "宋",
        "collection_info": null
    },
    {
        "uuid": "e09e891e2377623cda2d4c1dac545f22",
        "title": "偈二十四首  其八",
        "author": "释守卓",
        "content": "欲明生死须穷道，一叶落时天下秋。\n不涉去来常变化，归根得旨但随流。",
        "dynasty": "宋",
        "collection_info": null
    },
    {
        "uuid": "ea3a27ff38cd0220945150c0f8bc9a0b",
        "title": "偈二十四首  其九",
        "author": "释守卓",
        "content": "晴来又雨，雨了又晴。\n辉天电闪，震地雷鸣。\n争奈室中人不闻何。",
        "dynasty": "宋",
        "collection_info": null
    },
    {
        "uuid": "962eed709edbb82bebca9e85b5903e6c",
        "title": "偈二十四首  其一○",
        "author": "释守卓",
        "content": "古佛真宗，弥满成现。\n明眼衲僧，作么生辨。\n切忌撞头磕脑。",
        "dynasty": "宋",
        "collection_info": null
    },
    {
        "uuid": "d12d54a286e2c0325638dbfdd61a2e7d",
        "title": "偈二十四首  其一一",
        "author": "释守卓",
        "content": "粪扫堆头丈六身，入泥入水出家人。\n丈夫自有通方眼，认着珍时不是珍。",
        "dynasty": "宋",
        "collection_info": null
    },
    {
        "uuid": "706da946af8c7b475f49d0fafc76ead5",
        "title": "偈二十四首  其一二",
        "author": "释守卓",
        "content": "岁时驹过隙，倏忽十月初。\n今年寒较早，前日已开炉。\n炉边向去者，各各护眉鬚。\n分明一路无寒暑，不知何日是归欤。",
        "dynasty": "宋",
        "collection_info": null
    },
    {
        "uuid": "bb0671d8716f3be4f244af68e0940d80",
        "title": "偈二十四首  其一三",
        "author": "释守卓",
        "content": "日出心光耀，堂堂更孤峭。\n天阴性地昏，风寒早闭门。\n不知天地者，刚道有干坤。\n欲明还得暗，打破却浑仑。\n争如回首家乡路，寒食依前是暮春。",
        "dynasty": "宋",
        "collection_info": null
    },
    {
        "uuid": "31e8e5003de7271051b0bef5868446c5",
        "title": "偈二十四首  其一四",
        "author": "释守卓",
        "content": "心同虚空界，箇中有买卖。\n示等虚空法，处处皆周匝。\n证得虚空时，全收復是谁。\n无是无非法，一离还一合。\n不因霜雪苦，那辨岁寒心。",
        "dynasty": "宋",
        "collection_info": null
    },
    {
        "uuid": "0ceb546e4bf113085ca9ab3d2ada9f0b",
        "title": "偈二十四首  其一五",
        "author": "释守卓",
        "content": "云从龙，风从虎，大地谁言无寸土。\n三阳肇处布新春，明明独露干坤祖。\n谁知毗耶老病翁，默尔忘言善谈吐。\n不落四句彻三玄，还他一二三四五。\n报尔栴檀林下人，应时纳佑还知否。\n收来横骨暗中抽，放去随群作水牯。",
        "dynasty": "宋",
        "collection_info": null
    },
    {
        "uuid": "6b2f50ee86d02774c93f3f2604ffc278",
        "title": "偈二十四首  其一六",
        "author": "释守卓",
        "content": "诸佛不出世，四十九年说。\n千江有水千江月，万里无云万里天。\n祖师不西来，少林有妙诀。\n西天此土俱拈却，一种平怀当处亲。\n若人识祖佛，当处便超越。\n大尽三十日，小尽二十九。",
        "dynasty": "宋",
        "collection_info": null
    },
    {
        "uuid": "f121beb4189d9f097abd44cc4076df25",
        "title": "偈二十四首  其一七",
        "author": "释守卓",
        "content": "生死即涅槃，涅槃即生死。\n全迷即全悟，全死即全生。\n魔佛齐平，孰为非道。\n又须知生死非涅槃，涅槃非生死。\n无生死而不显涅槃，无涅槃而不度生死。\n法法显然，尘尘自离。\n到者裏，更须有转身一路。\n若也转得，枯木枝头，别迎春色。\n踢倒铁围山，踏翻生死海。\n从教月色和云白，管取春来草又青。",
        "dynasty": "宋",
        "collection_info": null
    },
    {
        "uuid": "fab1c91fd27bfe47480b644fc0aabfb1",
        "title": "偈二十四首  其一八",
        "author": "释守卓",
        "content": "一月普现一切水，一灯能传百千灯。\n此时不彻全身句，眨起眉毛已葛藤。",
        "dynasty": "宋",
        "collection_info": null
    },
    {
        "uuid": "9248aba04a8d11e784f5519ff2b3833c",
        "title": "偈二十四首  其一九",
        "author": "释守卓",
        "content": "大圆鑑中同结社，一微尘裏共安居。\n释迦弥勒无门入，不到到者真丈夫。\n大丈夫汉，撩着便知来由，不为分外。\n若更拟议踌躇，何啻云泥万里。\n所以道十五日已前点即不到，十五日已后到即不点。\n且道点即是，不点即是。\n长因虎啸风生处，记得龙吟雾起时。",
        "dynasty": "宋",
        "collection_info": null
    },
    {
        "uuid": "9d0ae71cbe655aac5829de5dfc4f5399",
        "title": "偈二十四首  其二○",
        "author": "释守卓",
        "content": "五五二十五，人人超佛祖。\n撩着未知机，黄金成粪土。\n诸禅德，莫莽卤，夷门山朝朝走入。\n新罗占波国裏，卖吉州针。\n相逢醉老婆，寻牛撞着虎。",
        "dynasty": "宋",
        "collection_info": null
    },
    {
        "uuid": "30d5536b3468620806c2d7ffe9992c88",
        "title": "偈二十四首  其二一",
        "author": "释守卓",
        "content": "逢庚则伏，貍奴昨外暍死。\n遇明则苏，白牯今朝律活。\n全活全死，全死全活。\n死活两忘，是箇什么。\n到这裏，也须是箇汉始得。",
        "dynasty": "宋",
        "collection_info": null
    },
    {
        "uuid": "52aa54eb60bc8b5825cfbf6c5c2a3a3b",
        "title": "偈二十四首  其二二",
        "author": "释守卓",
        "content": "长期告毕，法岁云周。\n木人施草，石女行筹。\n衲僧了无交涉，那更头上安头。\n横担楖栗，笑傲清秋。\n要去即去，得留且留。\n逢人若问长灵老，向道浩浩尘中斗铁牛。",
        "dynasty": "宋",
        "collection_info": null
    },
    {
        "uuid": "c845e16dc5d3e5074528daf40a934a49",
        "title": "偈二十四首  其二三",
        "author": "释守卓",
        "content": "过现无三世，星霜有四明。\n秋残心似口，冬至眼如眉。\n了了何依住，新新孰变移。\n岁寒同饮啄，冷暖自家知。",
        "dynasty": "宋",
        "collection_info": null
    },
    {
        "uuid": "d687e5e468ffdf23be92cd4cb3643855",
        "title": "偈二十四首  其二四",
        "author": "释守卓",
        "content": "心心心，莫谩寻。\n道道道，已蹉过。\n不蹉过，是什么。\n一机全，步步到。\n木马已追风，瞎馿倒推磨。",
        "dynasty": "宋",
        "collection_info": null
    },
    {
        "uuid": "35b57bd21ec7c3cdf625d3b541ab87ac",
        "title": "临终前一日和云门曲",
        "author": "释守卓",
        "content": "衲僧要唱云门曲，六六从来三十六。\n曹源有箇痴禅人，解道一生数不足。\n数不足，不属金石与丝竹。\n等闲一拍五音全，直道如弦已曲录。\n从教岁去年来，依旧山青水绿。",
        "dynasty": "宋",
        "collection_info": null
    }
]