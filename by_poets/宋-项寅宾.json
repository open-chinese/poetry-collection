[
    {
        "uuid": "badc0867a6bf8af35330f90d4faeeb76",
        "title": "雪",
        "author": "项寅宾",
        "content": "冻云同色坠飞霙，送腊迎春一岁成。\n但见红花洗芳面，那闻黄竹度新声。\n密移琼室祥光满，倒泻银河白浪平。\n已属画师图此景，炎蒸相对卧桃笙。",
        "dynasty": "宋",
        "collection_info": null
    },
    {
        "uuid": "2da6b18ec0781c430818c29979786a8b",
        "title": "和范至能元日",
        "author": "项寅宾",
        "content": "献岁身留外，思家恨满中。\n桃符禳厉鬼，椒酒劝仙童。\n出谒凭羸马，题书附去鸿。\n青春应时节，斗柄夜摇东。",
        "dynasty": "宋",
        "collection_info": null
    },
    {
        "uuid": "baacdbee1a4feabbda83491b2fba564b",
        "title": "和郑逢辰元宵韵",
        "author": "项寅宾",
        "content": "忆昔先皇赏露台，鳌山半影落蓬莱。\n羣芳欲识龙颜喜，双阖时瞻雉扇开。\n十里仙香蒙碧雾，六宫韶乐隠新雷。\n神仙旧事浑如梦，只有春风每岁催。",
        "dynasty": "宋",
        "collection_info": null
    },
    {
        "uuid": "07f7d062f340268ce57c29a512e93084",
        "title": "又和酴醾韵",
        "author": "项寅宾",
        "content": "天遣司花宝笈开，鲛绡散翦碧云堆。\n芳根移自蚕丛远，熏酿曾随凤诏来。\n祇恐飘风撼新竹，却惊残雪触苍苔。\n水仙欲逞幽香压，山谷似无诠品才。",
        "dynasty": "宋",
        "collection_info": null
    }
]