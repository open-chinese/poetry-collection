[
    {
        "title": "留守舍人张公安国闻维筑亭为题其榜曰朝阳既去而亭成復为赋诗次韵",
        "author": "张维",
        "content": "日边清切以文鸣，立对朝阳欲问程。\n笔落生春变寒谷，诗来将喜破愁城。\n檐前水到乘槎便，天际山横与槛平。\n准拟公归道过此，小留觞咏集簪缨。",
        "dynasty": "宋",
        "collection_info": null
    },
    {
        "title": "题张公洞",
        "author": "张维",
        "content": "年来行乐与民同，探穴追踪太史公。\n幽洞初开名易着，苍崖新刻句难工。\n风驱俗驾松扉外，云锁仙丹石室中。\n付与山僧司管钥，勿教胜地草蒙茸。",
        "dynasty": "宋",
        "collection_info": null
    },
    {
        "title": "次韵同经略舍人登七星山",
        "author": "张维",
        "content": "列岫凌虚滃翠岚，龙泓澄澈七星涵。\n岩瞻好向西湖看，飞去何妨自岭南。",
        "dynasty": "宋",
        "collection_info": null
    },
    {
        "title": "十咏图 太守马大卿会六老于南园",
        "author": "张维",
        "content": "贤侯美化行南国，华髮欣欣奉宴娱。\n政绩已闻同水薤，恩辉遂喜及桑榆。\n休言身外荣名好，但恐人间此会无。\n他日定知传好事，丹青宁羡洛中图。",
        "dynasty": "宋",
        "collection_info": null
    },
    {
        "title": "十咏图 庭鹤",
        "author": "张维",
        "content": "戢翼盘桓傍小庭，不无清夜梦烟汀。\n静翘月色一团素，闲啄苔钱数点青。\n终日稻粱聊自足，满前鸡鹜漫相形。\n已随秋意归诗笔，更与幽栖上画屏。",
        "dynasty": "宋",
        "collection_info": null
    },
    {
        "title": "十咏图 玉蝴蝶花",
        "author": "张维",
        "content": "雪朵中间蓓蕾齐，骤开尤觉绣工迟。\n品高多说琼花似，曲妙谁将玉笛吹。\n散舞不休零晚树，团飞无定撼风枝。\n漆园如有须为梦，若在蓝田种更宜。",
        "dynasty": "宋",
        "collection_info": null
    },
    {
        "title": "十咏图 孤帆",
        "author": "张维",
        "content": "江心云破处，遥见去帆孤。\n浪阔疑升汉，风高若泛湖。\n依微过远屿，彷佛落荒芜。\n莫问乘舟客，利名同一途。",
        "dynasty": "宋",
        "collection_info": null
    },
    {
        "title": "十咏图 宿清江小舍",
        "author": "张维",
        "content": "菰叶青青绿荇齐。",
        "dynasty": "宋",
        "collection_info": null
    },
    {
        "title": "十咏图 归燕",
        "author": "张维",
        "content": "社燕秋归何处乡，羣雏齐老稻青黄。\n犹能时暂栖庭树，渐觉稀疏度苑墙。\n已任风庭下帘幕，却随烟艇过潇湘。\n前春认得安巢所，应免差池拣杏梁。",
        "dynasty": "宋",
        "collection_info": null
    },
    {
        "title": "十咏图 闻砧",
        "author": "张维",
        "content": "遥野空林砧杵声，浅沙栖雁自相鸣。\n西风送响暝色静，久客感秋愁思生。\n何处征人移塞帐，即时新月落江城。\n不知今夜捣衣曲，欲写秋闺多少情。",
        "dynasty": "宋",
        "collection_info": null
    },
    {
        "title": "十咏图 宿后陈庄",
        "author": "张维",
        "content": "腊冻初开苕水清，烟村远郭漫吟行。\n滩头斜日鳬鹥队，枕上西风鼓角声。\n一棹寒灯随夜钓，满犁膏雨趁春耕。\n谁言五福仍须富，九十年余乐太平。",
        "dynasty": "宋",
        "collection_info": null
    },
    {
        "title": "十咏图 送丁逊秀才赴举",
        "author": "张维",
        "content": "鹏去天池凤翼随，风云高处约先飞。\n青袍赐宴出关近，带取琼林春色归。",
        "dynasty": "宋",
        "collection_info": null
    },
    {
        "title": "十咏图 贫女",
        "author": "张维",
        "content": "蒿簪掠鬓布裁衣，水鑑虽明亦懒窥。\n数亩秋禾满家食，一机官帛几梭丝。\n物为贵宝天应与，花有秋香春不知。\n多少年来豪族女，总教时样画蛾眉。",
        "dynasty": "宋",
        "collection_info": null
    },
    {
        "title": "次经略舍人韵",
        "author": "张维",
        "content": "列岫凌虚滃翠岚，龙泓澄澈七星涵。\n岩瞻好向西湖着，飞去何妨自岭南。",
        "dynasty": "宋",
        "collection_info": null
    },
    {
        "title": "和刘颖",
        "author": "张维",
        "content": "不贤那得似长城，偶向潢池盗弄兵。\n静沼何妨无事饮，幽寻聊记所居名。\n千山倒影湖新復，两洞潜珍景旋生。\n纪事还须武陵笔，亭成唯拟看题荣。",
        "dynasty": "宋",
        "collection_info": null
    }
]