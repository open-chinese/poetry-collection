[
    {
        "uuid": "6068cc181a4489d94665a9cb3dae3cb2",
        "title": "川上女",
        "author": "张玉孃",
        "content": "川上女，行踽踽。\n翠鬓湿轻云，冰肌清溽暑。\n霞裾琼佩动春风，兰操苹心常似缕。\n却恨征途轻薄儿，笑隔山花问妾期。\n妾情清澈川中水，朝暮风波无改时。",
        "dynasty": "宋",
        "collection_info": null
    },
    {
        "uuid": "d5c64228c8aa3ef3fbb5c5a0c26c0aea",
        "title": "古别离",
        "author": "张玉孃",
        "content": "把酒上河梁，送君灞陵道。\n去去不復返，古道生秋草。\n迢递山河长，缥缈音书杳。\n愁结雨冥冥，情深天浩浩。\n人云松菊荒，不言桃李好。\n澹泊罗衣裳，容颜萎枯槁。\n不见镜中人，愁向镜中老。",
        "dynasty": "宋",
        "collection_info": null
    },
    {
        "uuid": "d56524d474ffd03144d8a09f5db17c30",
        "title": "结袜子",
        "author": "张玉孃",
        "content": "闺中女儿兰蕙性，寒冰清澈秋霜莹。\n感君恩重不胜情，容光自抱悲明镜。",
        "dynasty": "宋",
        "collection_info": null
    },
    {
        "uuid": "695b90a39facac6c070bc001c9579266",
        "title": "拜新月二章  其一",
        "author": "张玉孃",
        "content": "拜新月，拜月愿月圆。\n新月有圆时，人别何时见。",
        "dynasty": "宋",
        "collection_info": null
    },
    {
        "uuid": "ae982997f0fba9111f9e604b36b7c4ef",
        "title": "拜新月二章  其二",
        "author": "张玉孃",
        "content": "拜新月，新月下庭除。\n欲祝心间事，未语先惨悽。",
        "dynasty": "宋",
        "collection_info": null
    },
    {
        "uuid": "788176975b6d1a911c8d700fe1f07b4c",
        "title": "白雪曲",
        "author": "张玉孃",
        "content": "帘白明窗雪，风急寒威冽。\n欲起理冰絃，如凝指尖折。\n霜帏眠不稳，愁重肠千结。\n閒看腊梅梢，埋没清尘绝。",
        "dynasty": "宋",
        "collection_info": null
    },
    {
        "uuid": "3c3e661c4badadac66468d4c181a44f4",
        "title": "捣衣曲",
        "author": "张玉孃",
        "content": "入夜砧声满四邻，一天霜月秋云轻。\n自怜岁岁衣裁就，欲寄无因到远人。",
        "dynasty": "宋",
        "collection_info": null
    },
    {
        "uuid": "ab2712b96ce2bb036a4962c6d91deab4",
        "title": "明月引",
        "author": "张玉孃",
        "content": "明月度天飞，团团散清晖。\n中有后羿妻，窃药化蟾蜍。\n碧海心如梦，澹澹生寒虚。\n关山一夜愁多少，照影令人添惨悽。",
        "dynasty": "宋",
        "collection_info": null
    },
    {
        "uuid": "f24aaeda97ed4b8abfb6ace5e01df477",
        "title": "双燕离",
        "author": "张玉孃",
        "content": "白杨花发春正美，黄鹄帘垂低。\n燕子双去復双来，将雏成旧垒。\n秋风忽夜起，相呼度江水。\n风高江浪危，拆散东西飞。\n红径紫陌芳情断，朱户琼窗旅梦违。\n憔悴卫佳人，年年愁独归。",
        "dynasty": "宋",
        "collection_info": null
    },
    {
        "uuid": "c0d461a62c4172963dec671edd127416",
        "title": "采莲曲",
        "author": "张玉孃",
        "content": "女儿采莲拽画船，船拽水动波摇天。\n春风笑隔荷花面，面对荷花更可怜。",
        "dynasty": "宋",
        "collection_info": null
    },
    {
        "uuid": "4acea7c359940d2cd6045d15ce5fdb3e",
        "title": "班婕妤  其一",
        "author": "张玉孃",
        "content": "一自怜捐弃，香迹玉阶疏。\n闻道西宫路，近亦绝鸾舆。",
        "dynasty": "宋",
        "collection_info": null
    },
    {
        "uuid": "7a7a0f6168571f7e8b5f68d7c75b6bc8",
        "title": "班婕妤  其二",
        "author": "张玉孃",
        "content": "翠箔玉蟾窥，天街仙籁绝。\n抱恨坐夜长，银釭半明灭。",
        "dynasty": "宋",
        "collection_info": null
    },
    {
        "uuid": "5f8c3a4287feb8aaee4685296d9d278e",
        "title": "塞下曲",
        "author": "张玉孃",
        "content": "寒入关榆霜满天，铁衣马上枕戈眠。\n愁生画角乡心破，月度深闺旧梦牵。\n愁绝惊闻边骑报，匈奴已牧陇西还。",
        "dynasty": "宋",
        "collection_info": null
    },
    {
        "uuid": "d5e77cc17cec72ff3afff2d8f6400140",
        "title": "塞上曲",
        "author": "张玉孃",
        "content": "为国劳戎事，迢迢出玉关。\n虎帐春风远，铠甲清霜寒。\n落雁行银箭，开弓响铁环。\n三更豪鼓角，频催乡梦残。\n勒兵严铁骑，破虏燕然山。\n宵传前路捷，游马斩楼兰。\n归书语孀妇，一宵私昵难。",
        "dynasty": "宋",
        "collection_info": null
    },
    {
        "uuid": "c3c0464ae768f5e464a3dd6cc8b09edc",
        "title": "从军行",
        "author": "张玉孃",
        "content": "二十遴骁勇，从军事北荒。\n流星飞玉弹，宝剑落秋霜。\n画角吹杨柳，金山险马当。\n长驱空朔漠，驰捷报明王。",
        "dynasty": "宋",
        "collection_info": null
    },
    {
        "uuid": "be94c1524b2971dce7eea04f91d50060",
        "title": "幽州胡马客",
        "author": "张玉孃",
        "content": "幽州胡马客，莲剑寒锋清。\n笑看华海静，怒振河山倾。\n金鞍试风雪，千里一宵征。\n韔底揪羽箭，弯弓新月明。\n仰天坠雕鹄，回首贯长鲸。\n慷慨激忠烈，许国一身轻。\n愿繫匈奴颈，狼烟夜不惊。",
        "dynasty": "宋",
        "collection_info": null
    },
    {
        "uuid": "d394bb49e27768840bb2ce7cc5287469",
        "title": "山之高三章  其一",
        "author": "张玉孃",
        "content": "山之高，月出小。\n月之小，何皎皎。\n我有所思在远道，一日不见兮我心悄悄。",
        "dynasty": "宋",
        "collection_info": null
    },
    {
        "uuid": "bc0c6e70dde69b869777b6546414611d",
        "title": "山之高三章  其二",
        "author": "张玉孃",
        "content": "采苦采苦，于山之南。\n忡忡忧心，其何以堪。",
        "dynasty": "宋",
        "collection_info": null
    },
    {
        "uuid": "c8597d056d01ae1f68202e603bc35ff3",
        "title": "山之高三章  其三",
        "author": "张玉孃",
        "content": "汝心金石坚，我操冰雪洁。\n拟结百岁盟，忽成一朝别。\n朝云暮雨心去来，千里相思共明月。",
        "dynasty": "宋",
        "collection_info": null
    },
    {
        "uuid": "83c7e1a56825aaba730102d3fcbd9248",
        "title": "王将军墓",
        "author": "张玉孃",
        "content": "岭上松如旗，抉疏铁石姿。\n下有烈士魂，上有青菟丝。\n烈士节不改，青松色愈滋。\n欲识烈士心，请看青松枝。",
        "dynasty": "宋",
        "collection_info": null
    },
    {
        "uuid": "64fd45e1185283299503457f9406cb64",
        "title": "鸣雁二章  其一",
        "author": "张玉孃",
        "content": "鸣雁征征，白露既零。\n猗嗟清兮，怀彼春冰。",
        "dynasty": "宋",
        "collection_info": null
    },
    {
        "uuid": "761176fedbcfcb8a60523856e9bb6450",
        "title": "鸣雁二章  其二",
        "author": "张玉孃",
        "content": "鸣雁嗥嗥，凉风飘飖。\n猗嗟娈兮，怀彼春宵。",
        "dynasty": "宋",
        "collection_info": null
    },
    {
        "uuid": "164ebefaf812448c2b944ee5287d9d03",
        "title": "瑶琴怨",
        "author": "张玉孃",
        "content": "凉蟾吹浪罗衫湿，贪看无眠久延立。\n欲将高调寄瑶琴，一声絃断霜风急。\n凤胶难煮令人伤，茫然背向西窗泣。\n寒机欲把相思织，织又不成心愈戚。\n掩泪含羞下阶看，仰见牛女隔河汉。\n天河虽隔牛女情，一年一度能相见。\n独此絃断无续期，梧桐叶上不胜悲。\n抱琴晓对菱花镜，重恨风从手上吹。",
        "dynasty": "宋",
        "collection_info": null
    },
    {
        "uuid": "70f49863d6040cf797ca6db727387a25",
        "title": "秋江辞",
        "author": "张玉孃",
        "content": "烟迷浦口人迹稀，老松瘦竹横斜晖。\n舟人鲙切莼羹美，竹叶香清蟹正肥。\n醉眠篷底呼不醒，一任春风吹鬓影。\n起来霜月白满天，淅沥蒹葭凉夜静。",
        "dynasty": "宋",
        "collection_info": null
    },
    {
        "uuid": "ccc9a8ea7e0764350d09aef082b6b185",
        "title": "春晓谣",
        "author": "张玉孃",
        "content": "到枕一声鶑，晓窗生虚白。\n烟柳影参差，蔷薇红半拆。\n乘风双蛱蝶，欲入珠帘隔。\n独向花下吟，翠篠剌罗襟。\n徘徊吟不就，婢子整瑶琴。\n抚弦不堪弹，调别无好音。\n一弦肠一断，断尽几回心。",
        "dynasty": "宋",
        "collection_info": null
    },
    {
        "uuid": "0f40de50a5d96010307805349cd44acf",
        "title": "牧童辞",
        "author": "张玉孃",
        "content": "朝驱牛，出竹扉，平野春深草正肥。\n暮驱牛，下短陂，谷口烟斜山雨微。\n饱采黄精归不饭，倒骑黄犊笛横吹。",
        "dynasty": "宋",
        "collection_info": null
    },
    {
        "uuid": "75d10e5f2ff0cfac95258a7b7930c743",
        "title": "幽居四景 山色",
        "author": "张玉孃",
        "content": "远山翠不减，满庭摇空青。\n坐对太古色，终日有余情。",
        "dynasty": "宋",
        "collection_info": null
    },
    {
        "uuid": "4f86527f134e58543755f3aec873b798",
        "title": "幽居四景 水光",
        "author": "张玉孃",
        "content": "渺渺涵秋色，澄澄生晓烟。\n四山潦初歇，寒玉一溪完。",
        "dynasty": "宋",
        "collection_info": null
    },
    {
        "uuid": "5e3704acd5ce7e59c237add3cca0a146",
        "title": "幽居四景 窗月",
        "author": "张玉孃",
        "content": "山月流素晖，小窗绝嚣响。\n四壁寂无声，合座生灵爽。",
        "dynasty": "宋",
        "collection_info": null
    },
    {
        "uuid": "a499864ae5e6c9a28aa81e11e3d83fe2",
        "title": "幽居四景 蛩音",
        "author": "张玉孃",
        "content": "落木旧山寺，霜清叶扫风。\n已无鸡犬声，虚殿鸣秋蛩。",
        "dynasty": "宋",
        "collection_info": null
    },
    {
        "uuid": "1f6a5f4c785511e4d46df95beb4fb36e",
        "title": "龙鳞石",
        "author": "张玉孃",
        "content": "古石横青壁，苍蛟松下蟠。\n日斜山气湿，瘦甲动余寒。",
        "dynasty": "宋",
        "collection_info": null
    },
    {
        "uuid": "75fc732586f7816f9b7f7794d7eb59e2",
        "title": "梅花",
        "author": "张玉孃",
        "content": "潇洒石池边，清标出自然。\n东风零乱后，蜕甲玉蜿蜒。",
        "dynasty": "宋",
        "collection_info": null
    },
    {
        "uuid": "ce2c96fa1f6b513c06e02a7f533a04eb",
        "title": "题画小景",
        "author": "张玉孃",
        "content": "山合云初尽，溪阴下夕阳。\n贪看无限好，柳底坐秋光。",
        "dynasty": "宋",
        "collection_info": null
    },
    {
        "uuid": "c8c453a21cf2531fe02458db82a3f5cb",
        "title": "竹亭纳凉",
        "author": "张玉孃",
        "content": "独坐幽篁阴，停绣更鸣琴。\n叶齐林影密，惟有清风心。",
        "dynasty": "宋",
        "collection_info": null
    },
    {
        "uuid": "083244bb8a2db2b2c7bb7c2db6e2b541",
        "title": "西楼晚眺",
        "author": "张玉孃",
        "content": "向晚登高楼，帘閒楼上头。\n白烟凝野水，望断使人愁。",
        "dynasty": "宋",
        "collection_info": null
    },
    {
        "uuid": "5e17440a4532046774277a5ff9fe5f4d",
        "title": "哭沈生",
        "author": "张玉孃",
        "content": "中路怜长别，无因復见闻。\n愿将今日意，化作阳台云。",
        "dynasty": "宋",
        "collection_info": null
    },
    {
        "uuid": "3fe747d48b363c33d46b6d83d74ea983",
        "title": "夜鹭",
        "author": "张玉孃",
        "content": "白鹭宿秋陂，夜寒如堕雪。\n久立不飞去，月明霜气冽。",
        "dynasty": "宋",
        "collection_info": null
    },
    {
        "uuid": "785519c0523097d8869351e6e46463a0",
        "title": "閒坐口谣",
        "author": "张玉孃",
        "content": "独坐看花枝，无言双泪垂。\n痴婢不知意，问我心恨谁。",
        "dynasty": "宋",
        "collection_info": null
    },
    {
        "uuid": "14d10a4c031b2e7edd25112044f3cec4",
        "title": "秋夜长",
        "author": "张玉孃",
        "content": "秋风生夜凉，风凉秋夜长。\n贪看山月白，清露湿衣裳。",
        "dynasty": "宋",
        "collection_info": null
    },
    {
        "uuid": "695faa379e1729804fe6f98d3fc56cce",
        "title": "听琴",
        "author": "张玉孃",
        "content": "竹外结枯桐，琅琅生松风。\n听来还自惜，坐对烛花红。",
        "dynasty": "宋",
        "collection_info": null
    },
    {
        "uuid": "d664bcd21baffab99e34508597b957b6",
        "title": "华清宫",
        "author": "张玉孃",
        "content": "柳暗春风远，花飞香梦残。\n夜深明月度，寂寞玉雕阑。",
        "dynasty": "宋",
        "collection_info": null
    },
    {
        "uuid": "f60725c58eac722a2ad237017ccd7188",
        "title": "长信宫",
        "author": "张玉孃",
        "content": "珠箔疏流月，萤归定绣裳。\n宫西灯火合，歌吹起昭阳。",
        "dynasty": "宋",
        "collection_info": null
    },
    {
        "uuid": "8f0cc68988ed39c26cbe8bb7805e5325",
        "title": "春晓",
        "author": "张玉孃",
        "content": "夜雨连阶碧草，东风满院飞花。\n湘竹帘凝晓色，石楠树散栖鸦。",
        "dynasty": "宋",
        "collection_info": null
    },
    {
        "uuid": "91b15f61528a9f793fd0409f185ba36f",
        "title": "春残",
        "author": "张玉孃",
        "content": "帘外落花万点，枝头啼鸟一声。\n唤转枕边春梦，倚阑终日凝情。",
        "dynasty": "宋",
        "collection_info": null
    },
    {
        "uuid": "8ee75a1520ee88a6841f312e20cd45c5",
        "title": "幽居漫赋",
        "author": "张玉孃",
        "content": "细雨吹凉入户，閒花扶影移阶。\n愁人紫燕相语，古道清风去来。",
        "dynasty": "宋",
        "collection_info": null
    },
    {
        "uuid": "d0dda1e66d9444f920db0efb136b3840",
        "title": "咏杨柳",
        "author": "张玉孃",
        "content": "袅袅斜笼寒雨，年年萦乱愁肠。\n相对不堪憔悴，画眉羞鬬纤长。",
        "dynasty": "宋",
        "collection_info": null
    },
    {
        "uuid": "6dd7debb5f355ab40f4babf08f2ae419",
        "title": "閒谣",
        "author": "张玉孃",
        "content": "兰径香熏幽佩，竹风凉度疏帘。\n情长锦瑟絃断，绣倦金缄倒拈。",
        "dynasty": "宋",
        "collection_info": null
    },
    {
        "uuid": "49efbddf4fd98da24b04e3c5cae045d0",
        "title": "春思",
        "author": "张玉孃",
        "content": "玉勒雕鞍燕北春，閒愁空自惜芳尘。\n杨花入户还飞去，应笑虚帏翠被新。",
        "dynasty": "宋",
        "collection_info": null
    },
    {
        "uuid": "e892f8bc0776eeae2c914e2bfa51eb63",
        "title": "昼寝",
        "author": "张玉孃",
        "content": "南窗无事倦春妍，绣罢沉香火底眠。\n清梦却同飞絮杳，悞随双蝶度秋千。",
        "dynasty": "宋",
        "collection_info": null
    },
    {
        "uuid": "0e179fa5ba6986143b5f6540817e0dfd",
        "title": "端午",
        "author": "张玉孃",
        "content": "晓糁蒲玉泛琼浆，臂结红丝暗自伤。\n莫漫相逢宜楚节，独怜清梦隔潇湘。",
        "dynasty": "宋",
        "collection_info": null
    },
    {
        "uuid": "b32bf238ed5214aab92123633afbf837",
        "title": "秋思",
        "author": "张玉孃",
        "content": "秋入银床老井梧，能言鹦鹉日相呼。\n兰闺半月閒鍼线，学得崔徽一镜图。",
        "dynasty": "宋",
        "collection_info": null
    },
    {
        "uuid": "3b9faebca52b869d0ef350271f7b221a",
        "title": "春晓",
        "author": "张玉孃",
        "content": "梦回隔竹漏声残，春起移灯看牡丹。\n无力东风暗吹烛，独披清露倚雕阑。",
        "dynasty": "宋",
        "collection_info": null
    },
    {
        "uuid": "c992ea0fff53411a10baa3c1681a7caa",
        "title": "香闺十咏 桃花扇",
        "author": "张玉孃",
        "content": "浓花粧点一枝春，影拂潇湘月半轮。\n歌彻霓裳风力软，钗横鬓乱晓寒新。",
        "dynasty": "宋",
        "collection_info": null
    },
    {
        "uuid": "1f2213a3d7a846caecb90bb59268f15b",
        "title": "香闺十咏 鲛绡帨",
        "author": "张玉孃",
        "content": "半幅生绡雪色寒，鲛人相赠比琅玕。\n华清浴罢恩波媚，南浦伤时泪雨斑。",
        "dynasty": "宋",
        "collection_info": null
    },
    {
        "uuid": "ff09ff4b42f4848d21312857e1c0d266",
        "title": "香闺十咏 鹊尾炉",
        "author": "张玉孃",
        "content": "汉宫早送瑶池信，荀令堂前夜气浮。\n凭仗花间拜新月，重添新篆炷春愁。",
        "dynasty": "宋",
        "collection_info": null
    },
    {
        "uuid": "0a62489076f0a6a8db6561224e3ef7ac",
        "title": "香闺十咏 扶玉椅",
        "author": "张玉孃",
        "content": "绣罢南窗睡思催，花生银海玉山颓。\n东风斜倚娇无力，梦入湘江隔楚台。",
        "dynasty": "宋",
        "collection_info": null
    },
    {
        "uuid": "e94687fa498966d4301efc397f286640",
        "title": "香闺十咏 凌波袜",
        "author": "张玉孃",
        "content": "天孙夜半剪云罗，翠幄春分巧思多。\n一束金莲微印月，香尘不动步凌波。",
        "dynasty": "宋",
        "collection_info": null
    },
    {
        "uuid": "05907bc05a1e6bf20dd04aa153cb2247",
        "title": "香闺十咏 梅花枕",
        "author": "张玉孃",
        "content": "玉肤冰骨独英英，绣向珊瑚照睡屏。\n疑有暗香生纸帐，罗浮梦断晓魂惊。",
        "dynasty": "宋",
        "collection_info": null
    },
    {
        "uuid": "c76e57af2e3f5bcf4ba496670fd0dbbd",
        "title": "香闺十咏 紫香囊",
        "author": "张玉孃",
        "content": "珍重天孙剪紫霞，沉香羞认旧繁华。\n纫兰独抱灵均操，不带春风儿女花。",
        "dynasty": "宋",
        "collection_info": null
    },
    {
        "uuid": "b7a924388904f031759ae64cd2e835b4",
        "title": "香闺十咏 玉压衾",
        "author": "张玉孃",
        "content": "匠出昆山一片珍，白虹气爽晚凉新。\n鸳鸯不作湘波梦，幽独还嫌锦绣裀。",
        "dynasty": "宋",
        "collection_info": null
    },
    {
        "uuid": "0aca0b926b292b59099b60b23c081523",
        "title": "香闺十咏 青鸾镜",
        "author": "张玉孃",
        "content": "云奁初展晓光寒，幽思重重独舞鸾。\n自是伤秋怜瘦影，不惭綵笔写春山。",
        "dynasty": "宋",
        "collection_info": null
    },
    {
        "uuid": "dd1ddbaad9e75b2d9c87ebf67d3a2549",
        "title": "香闺十咏 凤头钗",
        "author": "张玉孃",
        "content": "金蹙钗头双凤凰，晓来巧拂鬓云光。\n自怜不带萧郎思，独对菱花学淡妆。",
        "dynasty": "宋",
        "collection_info": null
    },
    {
        "uuid": "83f50d0e9d1703f6c8b761759661aab3",
        "title": "题画 伯牙",
        "author": "张玉孃",
        "content": "山家茆屋隔寒林，独抱枯桐觅旧吟。\n门掩无人飞蛱蝶，白云垂地结晴阴。",
        "dynasty": "宋",
        "collection_info": null
    },
    {
        "uuid": "e914cab898f5ed046a10a08aae4c14be",
        "title": "题画 蔡确",
        "author": "张玉孃",
        "content": "楚水吴山作胜游，竹床石枕写离愁。\n晚烟何处吹渔笛，犹忆琵琶怨碧秋。",
        "dynasty": "宋",
        "collection_info": null
    },
    {
        "uuid": "0754c2ec5c95ad327a96c7e90503096b",
        "title": "题画 苏子",
        "author": "张玉孃",
        "content": "天白山高月满川，芦花风漾木兰船。\n倚舷一曲呜呜调，惊起潜蛟夜不眠。",
        "dynasty": "宋",
        "collection_info": null
    },
    {
        "uuid": "89687d3e48875773194be30c33537ca4",
        "title": "题画 子猷",
        "author": "张玉孃",
        "content": "日暮天寒白雪频，扁舟夜半未归人。\n想因不尽山阴兴，留向丹青入梦清。",
        "dynasty": "宋",
        "collection_info": null
    },
    {
        "uuid": "a81d56031ac450bad84078bffab37836",
        "title": "题画 渔舟",
        "author": "张玉孃",
        "content": "秋水秋空一样明，柳阴不繫小舟轻。\n玉堂金马非吾梦，月色芦花同醉醒。",
        "dynasty": "宋",
        "collection_info": null
    },
    {
        "uuid": "e37fc1a5f157c1c32c68023e43fe5281",
        "title": "题画 海棠宿鸟",
        "author": "张玉孃",
        "content": "幽禽底事倦春芳，相与栖迟宿野棠。\n风搅一枝香梦醒，四天烟景夜茫茫。",
        "dynasty": "宋",
        "collection_info": null
    },
    {
        "uuid": "2bc5e8e3e4f834f123a6f5aee95e2a80",
        "title": "咏史 谢东山",
        "author": "张玉孃",
        "content": "风捲胡沙动地尘，蔷薇深洞蔼余春。\n棋终偶折登山屐，方信风流社稷臣。",
        "dynasty": "宋",
        "collection_info": null
    },
    {
        "uuid": "2f7a415cf1dfe9744fb08c9b86cd6e28",
        "title": "咏史 绿珠",
        "author": "张玉孃",
        "content": "珠易佳人胜阿娇，香尘微步独怜腰。\n危楼花落繁华尽，总付春风舞柳条。",
        "dynasty": "宋",
        "collection_info": null
    },
    {
        "uuid": "2fa636f91f0dbcc70386bc616b341ab0",
        "title": "咏史 蒨桃",
        "author": "张玉孃",
        "content": "爱赏佳人白雪辞，云绫一束费春机。\n翻然席上呈诗句，羞杀歌喉与舞衣。",
        "dynasty": "宋",
        "collection_info": null
    },
    {
        "uuid": "a17cc7d1692fbb250ef037195470eb25",
        "title": "咏史 党奴",
        "author": "张玉孃",
        "content": "江雪寒连酒思豪，歌传锦帐醉烹羔。\n争如取水陶承旨，茗椀清新兴味高。",
        "dynasty": "宋",
        "collection_info": null
    },
    {
        "uuid": "c23196071b550f98d607d3aeb5c2ece4",
        "title": "咏史 伏生",
        "author": "张玉孃",
        "content": "楚炬秦坑六籍埃，芳心争忍不同灰。\n若非斯道终难坠，雪鬓应消异世才。",
        "dynasty": "宋",
        "collection_info": null
    },
    {
        "uuid": "33f30eb62c57532b2d76d9f11e630b33",
        "title": "咏史 马融",
        "author": "张玉孃",
        "content": "堂下青衿日就文，帐中丝竹遏行云。\n岂应鲁壁遗经日，雅奏洋洋满耳闻。",
        "dynasty": "宋",
        "collection_info": null
    },
    {
        "uuid": "c2eab5c080f08f9e5b82715f70f60247",
        "title": "咏史 乐羊",
        "author": "张玉孃",
        "content": "自剪冰丝譬远归，学成何异此成衣。\n妾身不是轻恩爱，祇恐苏郎戒下机。",
        "dynasty": "宋",
        "collection_info": null
    },
    {
        "uuid": "f06abeb9c78e6d5f15598f086dbf1ca5",
        "title": "咏史 贾浪仙",
        "author": "张玉孃",
        "content": "乘馿迢递走红尘，十二街中草色春。\n不是眼空京兆尹，敲推原已入诗神。",
        "dynasty": "宋",
        "collection_info": null
    },
    {
        "uuid": "fe551746155e1184a8466ac606fc3b99",
        "title": "咏史 陈图南",
        "author": "张玉孃",
        "content": "避名高卧白云深，扶醉骑馿下碧岑。\n一笑披袍惊堕处，遯时知有济时心。",
        "dynasty": "宋",
        "collection_info": null
    },
    {
        "uuid": "3a3ba1ceb26a3f9a2f8dc2258ec26a98",
        "title": "咏史 孟浩然",
        "author": "张玉孃",
        "content": "风剪银潢雪满天，蹇馿骑过灞桥边。\n诗愁万斛应难载，非为驰驱老不便。",
        "dynasty": "宋",
        "collection_info": null
    },
    {
        "uuid": "62f93ab011250e4ca0e5c24865a04fc6",
        "title": "咏史 林和靖",
        "author": "张玉孃",
        "content": "饮尽春觞兴转赊，竹阴扶日印窗斜。\n骑馿踏遍吴山曲，处处东风出杏花。",
        "dynasty": "宋",
        "collection_info": null
    },
    {
        "uuid": "d16da0406b110a98a403690e3c00215a",
        "title": "暮春偶成",
        "author": "张玉孃",
        "content": "草香云暖雨初晴，对竹敲诗坐小亭。\n昼永人閒啼鸟静，花飞无语春冥冥。",
        "dynasty": "宋",
        "collection_info": null
    },
    {
        "uuid": "f72be7d228df1b9bfae2e7a445259694",
        "title": "闻笛",
        "author": "张玉孃",
        "content": "小楼吹夜笛声飞，暗度梅花入翠帏。\n曲罢梦回肠欲断，起看秋月色凝衣。",
        "dynasty": "宋",
        "collection_info": null
    },
    {
        "uuid": "e8207c73804ac2e88ccd4ceb59907b66",
        "title": "无题二首  其一",
        "author": "张玉孃",
        "content": "征雁初闻废织梭，支颐机杼恨偏多。\n溪头返影留斜日，湖上行舟荡芰荷。",
        "dynasty": "宋",
        "collection_info": null
    },
    {
        "uuid": "bfcf58f5a9bda36a45b9803d1f51b2c0",
        "title": "无题二首  其二",
        "author": "张玉孃",
        "content": "闷来弹鹊漫停梭，竹岛花潭思转多。\n秋老莫言春度尽，若邪犹自惜凉荷。",
        "dynasty": "宋",
        "collection_info": null
    },
    {
        "uuid": "966fda54f16463581dd5f04692bb1be4",
        "title": "暮春闻鶑",
        "author": "张玉孃",
        "content": "膏雨初干风日晴，绿阴深处一声鶑。\n唤回午枕伤春梦，起向蔷薇花下行。",
        "dynasty": "宋",
        "collection_info": null
    },
    {
        "uuid": "a6b98c4efffd54f0957025e1f2691d54",
        "title": "暮春夜思",
        "author": "张玉孃",
        "content": "夜凉春寂寞，淑气浸虚堂。\n花外钟初转，江南梦更长。\n野春鸣涧水，山月照罗裳。\n此景谁相问，飞萤入绣床。",
        "dynasty": "宋",
        "collection_info": null
    },
    {
        "uuid": "6e89d7fdddd1828e80c3f15215b299c6",
        "title": "游春",
        "author": "张玉孃",
        "content": "侍儿传野约，趣伴出邻姬。\n竹外花迎佩，溪边柳笑眉。\n春随流水远，日度锦云迟。\n拾翠人争问，含羞独有诗。",
        "dynasty": "宋",
        "collection_info": null
    },
    {
        "uuid": "fdb63c69d87ac639faa31393be02a5c3",
        "title": "秋夜",
        "author": "张玉孃",
        "content": "暮声杂鸣叶，灵籁生郊墟。\n白雾脆杨柳，秋水翻芙蕖。\n蟾蜍澹帘箔，机杼织寒虚。\n几度思苹藻，茫然愧鹿车。",
        "dynasty": "宋",
        "collection_info": null
    },
    {
        "uuid": "6345b637fcf48687ca772274210bc154",
        "title": "夏夜园亭纳凉",
        "author": "张玉孃",
        "content": "南园有凉气，移席散余情。\n新月隠修竹，清风开小亭。\n水骨静香汗，霜纨扑乱萤。\n忽然微雨至，爽籁拂檐楹。",
        "dynasty": "宋",
        "collection_info": null
    },
    {
        "uuid": "d2644fc83da1a84f26c49d8abb0ed1e1",
        "title": "春睡",
        "author": "张玉孃",
        "content": "绣倦南窗下，翛然睡思催。\n红日过墙去，清风入幕来。\n幽梦迷庄蝶，荒云隔楚台。\n觉来香缕在，虚室绝尘埃。",
        "dynasty": "宋",
        "collection_info": null
    },
    {
        "uuid": "d94649a683a0772169210c13f57fddd0",
        "title": "新夏纳凉",
        "author": "张玉孃",
        "content": "熏风初转夏，绿树老春鶑。\n暗溜穿花入，轻云隔竹生。\n倚凉欹画扇，拭泪听秦筝。\n素袜香尘暗，槐阴树底行。",
        "dynasty": "宋",
        "collection_info": null
    },
    {
        "uuid": "a5d9dae3f0cca865520820c3985e8a1a",
        "title": "清昼",
        "author": "张玉孃",
        "content": "昼静春偏远，诗成兴转赊。\n看山凭画阁，问竹过邻家。\n摘翠閒惊鸟，烧烟晓煮茶。\n无端双蛱蝶，遶袖错寻花。",
        "dynasty": "宋",
        "collection_info": null
    },
    {
        "uuid": "3c0204547a534c5e186fb20bc0e5ab1b",
        "title": "元日",
        "author": "张玉孃",
        "content": "曈日破寒天，红光生紫烟。\n诗情归草梦，春色染桃笺。\n眉月添明镜，梅粧静翠钿。\n堂开诸弟集，相对笑迎年。",
        "dynasty": "宋",
        "collection_info": null
    },
    {
        "uuid": "6980400e9043e3fdbba96891d69ba7e7",
        "title": "咏竹 风",
        "author": "张玉孃",
        "content": "满庭修竹动秋风，掠地无痕一径通。\n影弄绿窗金琐碎，声归宝瑟玉玲珑。\n流云不碍湘妃佩，隔水还疑蔡女桐。\n曲罢岂知鸾鹤在，翠霞飞去玉台空。",
        "dynasty": "宋",
        "collection_info": null
    },
    {
        "uuid": "932baeaea5102ce0c36e969798ab5555",
        "title": "咏竹 烟",
        "author": "张玉孃",
        "content": "数枝潇洒碧溪寒，水气冥冥日欲昏。\n青玉案前双翡翠，紫丝帐裏万琅玕。\n湘江旧事迷归梦，陆海春阴无羽翰。\n晚来独倚阑干望，暝色连天何处村。",
        "dynasty": "宋",
        "collection_info": null
    },
    {
        "uuid": "bb9e68d983d7b50a97f2b49f71ce8cba",
        "title": "咏竹 雪",
        "author": "张玉孃",
        "content": "冻雪霏霏堕九皋，竹枝垂地翠旋销。\n玉龙战退飞鳞甲，青凤翻成白羽毛。\n岁晚余寒知劲节，梦回佳兴讶清标。\n隔云谁弄柯亭笛，落尽梅花风韵高。",
        "dynasty": "宋",
        "collection_info": null
    },
    {
        "uuid": "88dba4cc9aa19b893d908504a38e7be0",
        "title": "咏竹 月",
        "author": "张玉孃",
        "content": "幽幽万籁竹千竿，凉夜宜从月裏看。\n翠节参差邀玉兔，金波晃漾浴青鸾。\n半檐苍月催诗思，一径寒辉醒醉魂。\n吹彻霓裳清露下，嫦娥犹自对芳樽。",
        "dynasty": "宋",
        "collection_info": null
    },
    {
        "uuid": "cfb7ece89d9eeffc46620c8d7790d7d0",
        "title": "咏案头四俊 马肝砚",
        "author": "张玉孃",
        "content": "一贡西支路八千，端溪无石玉还坚。\n龙媒带雨滴秋月，霜兔和云染翠烟。\n凤咮山荒幽草合，雀台春老野花妍。\n丹砂不用医繁鬓，留尔芸窗勖草玄。",
        "dynasty": "宋",
        "collection_info": null
    },
    {
        "uuid": "a7b4f284168a435acc36562493d7e29c",
        "title": "咏案头四俊 凤尾笔",
        "author": "张玉孃",
        "content": "近来觅得管城子，修竹枝头彩影高。\n气挟风云驱阵势，光摇文彩动旌旄。\n诗成览德三书俊，梦入生花五色豪。\n圣代祇今皆有象，晴窗处处凤凰毛。",
        "dynasty": "宋",
        "collection_info": null
    },
    {
        "uuid": "a72217affa8a34fca561693241211504",
        "title": "咏案头四俊 锦花笺",
        "author": "张玉孃",
        "content": "薛涛诗思饶春色，十样鸾笺五采夸。\n香染桃英清入观，影翻藤角眩生花。\n涓涓锦水涵秋叶，苒苒剡波漾晚霞。\n却笑迴文苏氏子，工夫空自废韶华。",
        "dynasty": "宋",
        "collection_info": null
    },
    {
        "uuid": "13c04654b979815a21352f4cb03a700e",
        "title": "咏案头四俊 珠麝墨",
        "author": "张玉孃",
        "content": "兰煤熏透漏星房，苍璧无痕晕漆光。\n万杵龙珠凝海水，十分麝泪泣玄霜。\n松烟入砚还矜色，江雨翻云别有香。\n风静月林秋气逼，满天诗思动清商。",
        "dynasty": "宋",
        "collection_info": null
    },
    {
        "uuid": "49d043a628bb4e0fe7aac4bd270eb4d6",
        "title": "灯夕迎紫姑神",
        "author": "张玉孃",
        "content": "淑气回春雪渐融，星河天上一宵通。\n芙蕖万点交秋月，鼓角三更度晓风。\n烛影晕迷光绰约，帘环声彻佩玲珑。\n不妨鸟篆留仙迹，凤辇殷勤出紫宫。",
        "dynasty": "宋",
        "collection_info": null
    },
    {
        "uuid": "90fa60394169e6915d9bd176fa685dcb",
        "title": "春夜",
        "author": "张玉孃",
        "content": "松花香度漏初沈，人静庭空落暗金。\n一枕嫩风清晓露，半窗凉月弄轻阴。\n坐移十二阑干曲，兴入千层积翠深。\n弹罢云和重问夜，蔷薇影裏復长吟。",
        "dynasty": "宋",
        "collection_info": null
    },
    {
        "uuid": "fff21100b0a5fec827b9812139c7728b",
        "title": "晚楼凝思",
        "author": "张玉孃",
        "content": "鸳鸯绣罢阁新愁，独抱云和散画楼。\n风竹入絃归别调，湘帘捲月笑银鈎。\n行天雁向寒烟没，倚槛人将清泪流。\n自是病多松宝钏，不因宋玉故悲秋。",
        "dynasty": "宋",
        "collection_info": null
    },
    {
        "uuid": "0a4c764af441b108ee3742e83694769d",
        "title": "和谪弟三一三峡晓征寄回韵",
        "author": "张玉孃",
        "content": "鸟道萦纡入剑门，谪居惟汝独怜恩。\n锁天烟黑疑无地，隔树人言知有村。\n听雨不生池草梦，看云应断故乡魂。\n平安日问南归雁，三峡清秋依晓猿。",
        "dynasty": "宋",
        "collection_info": null
    },
    {
        "uuid": "419fb1e2a408cac10eddaa55d69c1247",
        "title": "春粧凝思",
        "author": "张玉孃",
        "content": "春来常是见花羞，终日帘垂懒上鈎。\n淑气熏人饶旧梦，柳条萦带绾新愁。\n情归野草泥寒雨，目断长江送去舟。\n笑比南金身自许，镜鸾独抱下粧楼。",
        "dynasty": "宋",
        "collection_info": null
    },
    {
        "uuid": "0efd41d60ab42c4cac5a3192b30a1549",
        "title": "新燕忆女弟京娘",
        "author": "张玉孃",
        "content": "三月江南绿正肥，阴阴深院燕初归。\n乱衔飞絮营新垒，閒逐花香避绣帏。\n却笑秋风红缕在，独怜旧事玉京非。\n兰闺终日流清泪，愧尔双飞拂落晖。",
        "dynasty": "宋",
        "collection_info": null
    },
    {
        "uuid": "7209940bf9c6514dfa8977db676d0cb0",
        "title": "海棠月",
        "author": "张玉孃",
        "content": "永夜无人玉漏迟，团团月上海棠枝。\n月留凉露芳尘暗，花弄清晖淑影移。\n粉黛三千春对镜，银波万顷晓凝脂。\n深闺为尔牵愁兴，坐问容光强赋诗。",
        "dynasty": "宋",
        "collection_info": null
    },
    {
        "uuid": "650ff80dfd7b9a91c431140e88247287",
        "title": "闺情 卜归",
        "author": "张玉孃",
        "content": "南浦萧条音信稀，百劳东去燕西飞。\n玉钗敲断灯花冷，游网乘空蟢子非。\n沉水斋心燃宝鼎，金钱纤手卜灵龟。\n数期细认先天课，甲乙爻加归未归。",
        "dynasty": "宋",
        "collection_info": null
    },
    {
        "uuid": "e3ae367250500d81a9068645a354be93",
        "title": "闺情 倦绣",
        "author": "张玉孃",
        "content": "绿窗春睡起常迟，绣罢鸳鸯听子规。\n斜倚睡屏閒怅望，慵临鸾镜独支颐。\n工余綵线日空永，愁伴珊瑚梦已违。\n细数目前花落尽，伤心都付不言时。",
        "dynasty": "宋",
        "collection_info": null
    },
    {
        "uuid": "f1d8b869216ea4ed41f73b57a031798f",
        "title": "闺情 沐髪",
        "author": "张玉孃",
        "content": "腻滑青螺宝髻黏，金盘香水吸寒蟾。\n指尖巧弄琅玕影，楚髪轻披云母帘。\n掠雾暗疑星点点，拂波深见玉纤纤。\n起来乱绾慵双凤，熏彻沉檀强自添。",
        "dynasty": "宋",
        "collection_info": null
    },
    {
        "uuid": "3babe819896a99d23a1afa1b3ba3373a",
        "title": "闺情 秋千",
        "author": "张玉孃",
        "content": "瘦腰春病不成围，闲逐秋千荡画衣。\n香散天风兰佩堕，声摇环玉綵绳飞。\n飘飖似跨双鸾去，闲雅宜从月殿归。\n无力尚怜扶不起，翠蛾犹蹙怨斜晖。",
        "dynasty": "宋",
        "collection_info": null
    },
    {
        "uuid": "1e1bc62dda01906c117913c883341ac7",
        "title": "石榴亭诸父夜酌",
        "author": "张玉孃",
        "content": "永漏报高阁，榴亭出夜筵。\n紫檀熏宝鼎，银烛散青烟。\n灵籁生修竹，香风入夏絃。\n露浓罗袖重，歌遏酒杯传。\n诸妇酣春梦，双娥失翠钿。\n玉山推不倒，看月背花眠。",
        "dynasty": "宋",
        "collection_info": null
    },
    {
        "uuid": "1b2f2b177c3d49345be7d212032db3f9",
        "title": "咏夏雨",
        "author": "张玉孃",
        "content": "头上云俱黑，一片雨浪浪。\n惨澹隠高树，霏微迷绿杨。\n冷冷添涧水，点点落危樯。\n帘捲山流翠，郊虚草自香。\n静嫌声间竹，醉爱爽凝觞。\n殿阁罗閒扇，池亭送嫩凉。\n荷珠圆復碎，兰芷脆还芳。\n拂埃乱天际，度云喧草堂。\n乘空曳轻练，向晚洗炎光。\n幽径荒苔滑，短檐飞鸟忙。\n湛湛翻萍影，溶溶浸柳塘。\n无心留石洞，有梦恼襄王。\n暝色欺明月，高飙透薄裳。\n入更生阒寂，欹坐讶清商。\n润气清湘簟，徘徊怯绣床。",
        "dynasty": "宋",
        "collection_info": null
    },
    {
        "uuid": "fda9bec476c4e3f95f2ba107fdd577ad",
        "title": "游春",
        "author": "张玉孃",
        "content": "护槛花浓梦欲欹，五更清露锁寒扉。\n明朝恐负寻芳约，拂晓平瞻霁影依。\n贴翠自怜羞舞镜，送春无奈听啼规。\n金莲破藓留芳迹，梨萼翻风作雪飞。\n沙上晴鳬窥浅渚，松边黄蝶绕疏篱。\n催吟片雨云俱黑，狂絮欺人故点衣。\n心事肯随流水尽，新愁不与酒尊宜。\n青梅已结梢头实，驿使难传陇外枝。\n笑折野花轻插鬓，却嫌溪柳妬修眉。\n因过竹院参禅意，觅得云林旧日诗。\n听彻游郎歌古调，停看渔父下苔矶。\n紫山迢递行应好，苍磴萦迴出每迟。\n罗袖翩翩香气满，绿阴冉冉鸟声微。\n等閒无限伤春思，芳草天涯肠断时。",
        "dynasty": "宋",
        "collection_info": null
    },
    {
        "uuid": "a6c3c90575284a0b44333d30f486bcb5",
        "title": "梦游龙阙",
        "author": "张玉孃",
        "content": "香魂夜静趋龙阙，天风吹袂凌波袜。\n鲛人愁织雪绡衣，飞琼笑问青华髪。\n肌澈冰霜玉树寒，步摇环佩玻璃滑。\n一声梦觉晓鶑啼，帘筛半枕梨花月。",
        "dynasty": "宋",
        "collection_info": null
    },
    {
        "uuid": "1db14fa07cf75a2978b72784382fc199",
        "title": "池边待月",
        "author": "张玉孃",
        "content": "待月月未升，看池池水清。\n冰夷吹海浪，薄雾约云英。\n惟见寒波动，嫦娥明镜行。",
        "dynasty": "宋",
        "collection_info": null
    },
    {
        "uuid": "e601679c0e8c247e944de8f9d344d874",
        "title": "秋思",
        "author": "张玉孃",
        "content": "爽籁生灵径，清秋澹碧空。\n乘凉赊月色，问夜出帘栊。\n独坐怜团扇，罗衣吹暗风。",
        "dynasty": "宋",
        "collection_info": null
    },
    {
        "uuid": "4aab9d8817c1638ba65c71c0fb010651",
        "title": "哭沈生",
        "author": "张玉孃",
        "content": "仙郎久未归，一归笑春风。\n中涂成永绝，翠袖染啼红。\n怅恨生死异，梦魂还再逢。\n宝镜照秋水，明此一寸衷。\n素情无所着，怨逐双飞鸿。",
        "dynasty": "宋",
        "collection_info": null
    },
    {
        "uuid": "64e087f563260032c0adf2a4117a3d5f",
        "title": "梅花村",
        "author": "张玉孃",
        "content": "罗浮山下玉千株，十里长洲五里湖。\n嘉树留人舒啸地，飞花送客醉归途。\n影横乌帽月随步，香襟羔裘水在鬓。\n梦想湖山身不到，诗成凭寄老申屠。",
        "dynasty": "宋",
        "collection_info": null
    }
]