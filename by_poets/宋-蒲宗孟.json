[
    {
        "uuid": "c85c25c0e4b24da0ae1e1550c8b64bd4",
        "title": "望梅花 一阳初起",
        "author": "蒲宗孟",
        "content": "一阳初起。\n暖力未胜寒气。\n堪赏素华长独秀，不并开红抽紫。\n青帝只应怜洁白，不使雷同众卉。\n淡然难比。\n粉蝶岂知芳蕊。\n半夜卷帘如乍失，只在银蟾影里。\n残雪枝头君认取，自有清香旖旎。",
        "dynasty": "宋",
        "collection_info": null
    },
    {
        "uuid": "efa19de544df63d03243cd9818899fb9",
        "title": "虎丘",
        "author": "蒲宗孟",
        "content": "长松绕步水湾环，寺据吴王冢墓间。\n瘦石千层开碧玉，疏围十里裹青山。\n壁从地上崭岩起，云出门前自在閒。\n零落生公讲台下，无人说法但空还。",
        "dynasty": "宋",
        "collection_info": null
    },
    {
        "uuid": "923d8ead0337cc30c19dc1eff593e761",
        "title": "游虎丘因书钱塘旧游",
        "author": "蒲宗孟",
        "content": "失却湖山恨去舟，新年无意作春游。\n东风昨夜思龙井，晓雨全家入虎丘。\n望见远峰疑石衖，误寻归路认花楼。\n明朝一出阊门去，清梦遥知在两州。",
        "dynasty": "宋",
        "collection_info": null
    },
    {
        "uuid": "13f2c1ee63b828a5d9af2e74523ec14a",
        "title": "锦屏山",
        "author": "蒲宗孟",
        "content": "碧江寒浸锦屏山，寺古山灵树石閒。\n水色照人清见胆，岚光着雾翠成斑。\n自从旧句曾关念，纵有新诗总厚颜。\n今日断絃应再续，一时传诵在人间。",
        "dynasty": "宋",
        "collection_info": null
    },
    {
        "uuid": "9c29a9d3047feebf26e3456a35bc10e7",
        "title": "乙巳岁除日收周茂叔虞曹武昌惠书知已赴官零陵丙午正月内成十诗奉寄  其一",
        "author": "蒲宗孟",
        "content": "岁除三十日，收得武昌书。\n一纸方远寄，数篇来起予。\n潇湘流水阔，巫峡暮云疏。\n不得相从去，春风正月初。",
        "dynasty": "宋",
        "collection_info": null
    },
    {
        "uuid": "7638743a30541a988d84e8101dc35123",
        "title": "乙巳岁除日收周茂叔虞曹武昌惠书知已赴官零陵丙午正月内成十诗奉寄  其二",
        "author": "蒲宗孟",
        "content": "想到零陵日，高歌足解颜。\n乡闾接营道，风物近庐山。\n万石今兴废，三亭谁往还。\n不知零与永，二郡孰安閒。",
        "dynasty": "宋",
        "collection_info": null
    },
    {
        "uuid": "00f9fc4f9fd8bd165a5f134ccde92191",
        "title": "乙巳岁除日收周茂叔虞曹武昌惠书知已赴官零陵丙午正月内成十诗奉寄  其三",
        "author": "蒲宗孟",
        "content": "三月春才过，君当始到官。\n朱袍烂红日，白髮未盈冠。\n喜静心长在，耽诗性最欢。\n应从下车始，便起作题端。",
        "dynasty": "宋",
        "collection_info": null
    },
    {
        "uuid": "d44ca6e58b9934741b78c2c173ed44bd",
        "title": "乙巳岁除日收周茂叔虞曹武昌惠书知已赴官零陵丙午正月内成十诗奉寄  其四",
        "author": "蒲宗孟",
        "content": "始彼南康责，谁知睿泽宽。\n还为半刺史，不失古虞官。\n别乘今谁厚，朱轓旧最欢。\n遥怜春色好，并盖纵游鞍。",
        "dynasty": "宋",
        "collection_info": null
    },
    {
        "uuid": "8de3ba75c3585dcdc5ce09dc2b0acf9f",
        "title": "乙巳岁除日收周茂叔虞曹武昌惠书知已赴官零陵丙午正月内成十诗奉寄  其五",
        "author": "蒲宗孟",
        "content": "地与江淮近，乡人慰久暌。\n重看斑竹泪，还听鹧鸪啼。\n湘水晴波远，苍梧霁色低。\n不知春日静，何似在濂溪。",
        "dynasty": "宋",
        "collection_info": null
    },
    {
        "uuid": "2e2a47109a02b9fdaf203ef2d389477f",
        "title": "乙巳岁除日收周茂叔虞曹武昌惠书知已赴官零陵丙午正月内成十诗奉寄  其六",
        "author": "蒲宗孟",
        "content": "二子君家宝，知渠神骨清。\n初生俱嶷嶷，学语便铿铿。\n凤老雏方秀，珠圆蚌转明。\n吾甥真宅相，可得不翘英。",
        "dynasty": "宋",
        "collection_info": null
    },
    {
        "uuid": "6e46b9f8cfb07c93c17f6c23d0fca49d",
        "title": "乙巳岁除日收周茂叔虞曹武昌惠书知已赴官零陵丙午正月内成十诗奉寄  其七",
        "author": "蒲宗孟",
        "content": "山水平生好，尝来说退居。\n无家归绂冕，有子侍篮舆。\n湓浦方营业，濂溪旋结庐。\n零陵官俸剩，应得更添书。",
        "dynasty": "宋",
        "collection_info": null
    },
    {
        "uuid": "af2147282f8e65a38ca32f176aa3d686",
        "title": "乙巳岁除日收周茂叔虞曹武昌惠书知已赴官零陵丙午正月内成十诗奉寄  其八",
        "author": "蒲宗孟",
        "content": "八郡湖南使，棱棱尽有名。\n刑台本乡旧，漕府忝门生。\n吾戚饶风力，伊人最直清。\n预知相见日，倾盖便投城。",
        "dynasty": "宋",
        "collection_info": null
    },
    {
        "uuid": "b1e7a0e60c558b16983d746c6f04cd90",
        "title": "乙巳岁除日收周茂叔虞曹武昌惠书知已赴官零陵丙午正月内成十诗奉寄  其九",
        "author": "蒲宗孟",
        "content": "宗邑祅灾併，无如旧岁多。\n凶霖浸宫阙，涌水注江河。\n鬼盛天为疫，阴强雪荐瘥。\n知君忧国甚，搔首只吟哦。",
        "dynasty": "宋",
        "collection_info": null
    },
    {
        "uuid": "d70a29578e6356785a796079dd8627a3",
        "title": "乙巳岁除日收周茂叔虞曹武昌惠书知已赴官零陵丙午正月内成十诗奉寄  其一○",
        "author": "蒲宗孟",
        "content": "诗社久零落，所传毛郑余。\n先生守章句，后辈老虫鱼。\n大义谁窥觑，微言尚阔疏。\n烦君来就索，但恨未成书。",
        "dynasty": "宋",
        "collection_info": null
    },
    {
        "uuid": "43bbbc570f616f4eb2ac20d99e649201",
        "title": "新开湖诗 将废西园开南湖先谕老圃",
        "author": "蒲宗孟",
        "content": "拟作南湖当北湖，劝教老圃罢耕锄。\n此间有景待垂钓，何处无田可种蔬。\n长夏便应浮藻荇，高亭行看走龟鱼。\n秋风一棹荷花裏，醉卧烟波欲自如。",
        "dynasty": "宋",
        "collection_info": null
    },
    {
        "uuid": "c0e39b128245b69f35d06adc5a0c3b36",
        "title": "新开湖诗 昝司万参军甄盘虢略主簿何殊南湖种柳植莲",
        "author": "蒲宗孟",
        "content": "绕岸便须多种柳，满湖仍为遍栽莲。\n长条翠盖成阴日，我欲移舟处处眠。",
        "dynasty": "宋",
        "collection_info": null
    },
    {
        "uuid": "73d664842e313a1ffcf7d3289743a938",
        "title": "新开湖诗 谕甄何二君于南湖诸亭筑孤屿",
        "author": "蒲宗孟",
        "content": "孤屿莫教闲草占，诸亭还向四边开。\n凉天我欲携樽酒，同与清风白月来。",
        "dynasty": "宋",
        "collection_info": null
    },
    {
        "uuid": "1a47144411560b5351a57400dba3b606",
        "title": "新开湖诗 讽甄何二君南湖养鱼",
        "author": "蒲宗孟",
        "content": "剩将鳣鲔散南湖，一细千鳞已有余。\n传舍客来须纵食，莫教弹剑嘆无鱼。",
        "dynasty": "宋",
        "collection_info": null
    },
    {
        "uuid": "12c737b9e85fffa994ebf42bec6f8a41",
        "title": "新开湖诗 调甄何二君于南湖创小舟",
        "author": "蒲宗孟",
        "content": "细编青篾高为盖，密斗朱栏大作船。\n准拟使君清兴发，银笙玉笛醉红莲。",
        "dynasty": "宋",
        "collection_info": null
    },
    {
        "uuid": "b1f84799ba72d9dee729749b17ecdc60",
        "title": "新开湖诗 讽甄何二君于南湖架梯桥过渚亭",
        "author": "蒲宗孟",
        "content": "桥须跨水三千尺，路要梯横数百层。\n会有赤松来过我，待从此处共飞腾。",
        "dynasty": "宋",
        "collection_info": null
    },
    {
        "uuid": "45ab1e9d4b4016c19652c46c6717268c",
        "title": "通天岩",
        "author": "蒲宗孟",
        "content": "幽怀慕岭寂，结庵在中林。\n绿竹君子操，清池故人心。\n明月弄寒影，好风摇翠阴。\n江南千里远，何处盛朋簪。",
        "dynasty": "宋",
        "collection_info": null
    },
    {
        "uuid": "f46f0d0b7fadb74ac7bf00a45b5d46f9",
        "title": "题徐冲晦处士旧隠",
        "author": "蒲宗孟",
        "content": "冲晦先生不肯官，布衣谒帝布衣还。\n尚嫌姓字腾人口，惟恐文章落世间。\n大隠不妨居市井，高吟何处问家山。\n平生寄意江湖上，云自无心水自闲。",
        "dynasty": "宋",
        "collection_info": null
    },
    {
        "uuid": "9f0b40a1b82a30867f2716763014a104",
        "title": "九龙岩  其一",
        "author": "蒲宗孟",
        "content": "虚岩苍壁古苔斑，潇洒清深六月寒。\n三伏流金无处避，暮天将去更盘桓。",
        "dynasty": "宋",
        "collection_info": null
    },
    {
        "uuid": "95bdd6a820b592aac3b130bd1f7a9ba5",
        "title": "九龙岩  其二",
        "author": "蒲宗孟",
        "content": "老僧栖息乱云颠，凿石开山四十年。\n投得岩成身老大，更无筋力到岩前。",
        "dynasty": "宋",
        "collection_info": null
    },
    {
        "uuid": "4f1cf3b14182ae6ac0b11a73e2019006",
        "title": "九龙岩  其三",
        "author": "蒲宗孟",
        "content": "人言道士隠深山，九炼丹成去不还。\n乳溜滴成华盖座，犹疑真相在岩间。",
        "dynasty": "宋",
        "collection_info": null
    },
    {
        "uuid": "844f11e7b965817d6bcb96aab2196798",
        "title": "九龙岩  其四",
        "author": "蒲宗孟",
        "content": "欲寻微径到山前，闻有蛟龙洞底眠。\n岁旱密云终不雨，可能无意救荒年。",
        "dynasty": "宋",
        "collection_info": null
    },
    {
        "uuid": "f7495058ddfa75da27e9ec5db08206db",
        "title": "寄蕲簟",
        "author": "蒲宗孟",
        "content": "公家列屋閒娥眉，珠帘不动花荫移。\n云帐银床初破睡，牙籤玉轴坐弹棋。",
        "dynasty": "宋",
        "collection_info": null
    },
    {
        "uuid": "c70781eae1f65d7b986aa4400832916c",
        "title": "句  其一",
        "author": "蒲宗孟",
        "content": "收书万卷日沈酣，鲍谢诗篇老更耽。",
        "dynasty": "宋",
        "collection_info": null
    },
    {
        "uuid": "0f2dc81e09a23f7e61a26da00d975394",
        "title": "句  其二",
        "author": "蒲宗孟",
        "content": "圣名不敢居，民誉日益美。",
        "dynasty": "宋",
        "collection_info": null
    },
    {
        "uuid": "9797fa98a33c8d5727bd3d2dcb6ab6bf",
        "title": "句  其三",
        "author": "蒲宗孟",
        "content": "阆州胜绝是云台，十里松萝殿阁开。",
        "dynasty": "宋",
        "collection_info": null
    }
]