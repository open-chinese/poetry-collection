[
    {
        "uuid": "44f29aa6da19f68010d3b300db6bd00f",
        "title": "水调歌头 草草三间屋",
        "author": "傅大询",
        "content": "草草三间屋，爱竹旋添栽。\n碧沙窗户，眼前都是翠云堆。\n一月山翁高卧，踏雪水村清冷，木落远山开。\n唯有平安竹，留得伴寒梅。\n唤家童，开门看，有谁来。\n客来一笑，清话煮茗更传杯。\n有酒只愁无客，有客又愁无酒，酒熟且徘徊。\n明日人间事，天自有安排。",
        "dynasty": "宋",
        "collection_info": null
    },
    {
        "uuid": "62d6daf56689647b8fb1929628cb82d3",
        "title": "锦堂春・锦堂春慢 梅要疏开",
        "author": "傅大询",
        "content": "梅要疏开，雪教迟下，怕他寒入江天。\n有月桥仙客，相伴婵娟。\n巷陌升平气象，一时都在鸣弦。\n望东家锦里，雁到云边。\n书到云边。\n尊前翠眉环唱，道新腔字稳，花折声圆。\n此去凤池游戏，碧波添插金莲。\n看长生叶上，龟寿千年，人寿千年。",
        "dynasty": "宋",
        "collection_info": null
    },
    {
        "uuid": "0358ea6b6a3f4d37f57e299ae340bbc4",
        "title": "柳梢青 春到江南",
        "author": "傅大询",
        "content": "春到江南，今年寒少，早有疏梅。\n相伴双松，吟哦风月，着意花开。\n天香甚处安排。\n便何似、调羹去来。\n劲节仙姿，玉堂难老，身在蓬莱。",
        "dynasty": "宋",
        "collection_info": null
    },
    {
        "uuid": "004af851e5bb77d0dbeda933a46420bb",
        "title": "念奴娇 江梅破腊",
        "author": "傅大询",
        "content": "江梅破腊，把一枝来报，□春消息。\n锦帐银瓶龙麝暖，画烛光摇金碧。\n雨径桃花，一溪流水，路入神仙宅。\n云裳羽佩，洞天相会今夕。\n堂下乐问灵鼍，玉人清唱，舞袖低回雪。\n富贵风流须道是，天上人间难得。\n玉镜台边，琼浆盏畔，共说春心切。\n百年偕老，凤凰楼上风月。",
        "dynasty": "宋",
        "collection_info": null
    },
    {
        "uuid": "bebf8f41b53f9bfe0a9a868456e75ba0",
        "title": "行香子 玉佩簪缨",
        "author": "傅大询",
        "content": "玉佩簪缨。\n罗袜生尘。\n问何时、来到湘滨。\n尧蓂五叶，二月阳春。\n一霎时风，一霎时雨，一霎时晴。\n有子鸣琴。\n有路登瀛。\n戏斑衣、温酒重斟。\n蟠桃难老，相伴长生。\n一千年花，一千年果，一千年人。",
        "dynasty": "宋",
        "collection_info": null
    },
    {
        "uuid": "ea0b417fd0bd295c7f7a4b5fe89f6b21",
        "title": "贺雨",
        "author": "傅大询",
        "content": "狮子关前半篆烟，二龙飞下卓篙泉。\n银河掣电连宵雨，绿野翻云四月天。\n便觉春生花一县，会看秋熟米三钱。\n何时卓鲁登黄阁，都与寰区作有年。",
        "dynasty": "宋",
        "collection_info": null
    },
    {
        "uuid": "6512f6d7d91d8ac5509a1f1298215950",
        "title": "贺生子索杯",
        "author": "傅大询",
        "content": "唤妇推窗索锦笺，山翁要赋弄璋篇。\n一年江上春将暮，三日人间月又圆。\n母舅故家应有持，郎官余庆岂无传。\n不妨小小为汤餠，紫竹林边风月天。",
        "dynasty": "宋",
        "collection_info": null
    },
    {
        "uuid": "783fa8694bbcf31d30f4fba983de574a",
        "title": "贺生次子",
        "author": "傅大询",
        "content": "老子瞿昙鲁仲尼，新来抱送一麟儿。\n已吞贾氏三英时，不数徐卿二子奇。\n昨夜光连奎昴宿，他年身在凤凰池。\n相门有相非虚语，细听啼声自可知。",
        "dynasty": "宋",
        "collection_info": null
    },
    {
        "uuid": "45350e9fcbd6550a023f28245d8bd183",
        "title": "贺生第五子",
        "author": "傅大询",
        "content": "春风有客到门墙，院落犹闻天上香。\n曲水尚迟三日宴，燕山要足五枝芳。\n偶逢贺夏随飞燕，不误题书作弄璋。\n从此葛山坛下路，要成父子锦衣乡。",
        "dynasty": "宋",
        "collection_info": null
    },
    {
        "uuid": "e28c91551a0e22fd26a1f8b78d11228e",
        "title": "贺晚生子",
        "author": "傅大询",
        "content": "□□森森天下奇，灵椿犹自长新枝。\n从来老蚌珠生时，岂是长庚梦到迟。\n标格银蟾光皎洁，精神秋水碧涟漪。\n玉皇案吏家声近，伫看追踪入凤池。",
        "dynasty": "宋",
        "collection_info": null
    },
    {
        "uuid": "6c219694b3012a0be183ad71aae32021",
        "title": "挽嫂",
        "author": "傅大询",
        "content": "闺门六十四年春，回首平生可痛情。\n不肯轑羹惊好客，直能炊扊奉难兄。\n莫思秀水初来塈，岂料萧州竟逝倾。\n一望松楸三百里，年年遥为哭清明。",
        "dynasty": "宋",
        "collection_info": null
    },
    {
        "uuid": "369373e7dd3099f3ae2493558f02b627",
        "title": "哭夫",
        "author": "傅大询",
        "content": "三十功名四十亡，有才无寿两堪伤。\n夫妻镜裏鸾分影，兄弟群中鴈失行。\n数尺红罗书姓字，一堆黄壤盖文章。\n我来不敢高声哭，只恐猿闻也断肠。",
        "dynasty": "宋",
        "collection_info": null
    },
    {
        "uuid": "ce9b34942075a54c12a06e634b7761e0",
        "title": "赠山人黎君宝",
        "author": "傅大询",
        "content": "白云深处鬰孤台，一卷青囊一酒杯。\n天在掌中旋日月，龙从足下起风雷。\n自知有分三公贵，未必何时万乘来。\n经过铃冈肯相访，柴门认取竹新栽。",
        "dynasty": "宋",
        "collection_info": null
    },
    {
        "uuid": "4c1a58fb3b909b8717a506e72052a263",
        "title": "饮月",
        "author": "傅大询",
        "content": "酒满金樽月满轮，月沈轮影在金樽。\n更深坐久诗喉渴，一举金樽和月吞。",
        "dynasty": "宋",
        "collection_info": null
    },
    {
        "uuid": "b014a4c5004b1867ea46ad4a7394aa3d",
        "title": "新霜",
        "author": "傅大询",
        "content": "琼宫青女妆初试，锦幄佳人睡未知。\n但见玉童呵手道，破寒唯有酒相宜。",
        "dynasty": "宋",
        "collection_info": null
    }
]