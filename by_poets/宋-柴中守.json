[
    {
        "uuid": "5a7bdcb2326d86a57652e1f048559d71",
        "title": "跋山谷书范滂传帖",
        "author": "柴中守",
        "content": "小春昼日如春晚，饮罢披图清兴远。\n夜光照屋四座惊，金薤银鈎真墨本。\n当年太史谪宜州，肠断梅花栖戍楼。\n拾遗不逢东道主，翰林长作夜郎囚。\n蛮烟瘴雨森鈇钺，更值韩卢搜兔窟。\n老色上面懽去心，惟有忠肝悬日月。\n郡丞嗜好殊世人，投笺乞字传儿孙。\n平生孟博是知己，笔下写出精神骞。\n兴亡万古同一辙，党论到头不堪说。\n刊章下郡汉道微，清流入河唐祚绝。\n先朝白昼狐亦鸣，正气消尽邪气生。\n殿门断碑仆未起，中原戎马来纵横。\n生蛟入手不敢玩，往事凄凉重三叹。\n兰亭瘗鹤徒尔为，好刻此书裨庙算。",
        "dynasty": "宋",
        "collection_info": null
    }
]