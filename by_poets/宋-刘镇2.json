[
    {
        "uuid": "17c6b22868ac2596dd964a9a65cf9734",
        "title": "念奴娇 调冰弄雪",
        "author": "刘镇2",
        "content": "调冰弄雪，想花神清梦，徘徊南土。\n一夏天香收不起，付与蕊仙无语。\n秀入精神，凉生肌骨，销尽人间暑。\n稼轩愁绝，惜花还胜儿女。\n长记歌酒阑珊，开时向晚，笑浥金茎露。\n月浸栏干天似水，谁伴秋娘窗户。\n困殢云鬟，醉敧风帽，总是牵情处。\n返魂何在，玉川风味如许。",
        "dynasty": "宋",
        "collection_info": null
    },
    {
        "uuid": "fa9bc8c3a18b5d41ba160c26b59a21f8",
        "title": "行香子 露叶烟条",
        "author": "刘镇2",
        "content": "露叶烟条。\n天与多娇。\n算风流、张绪难消。\n恼人春思，政自无聊。\n赖敛愁眉，酣醉眼，减围腰。\n风絮相邀。\n蝶弄莺嘲。\n最关情、是短长桥。\n解骖分袂，催上兰桡。\n更绿波平，红日坠，碧云遥。",
        "dynasty": "宋",
        "collection_info": null
    },
    {
        "uuid": "20b52988ace3a10a99da11b155c859a5",
        "title": "沁园春 谁似花翁",
        "author": "刘镇2",
        "content": "谁似花翁，长年湖海，蹇驴弊裘。\n想江尘醉帽，青楼歌扇，挥金谈笑，惜玉风流。\n吴下阿蒙，江南老贺，肯为良田二顷谋。\n人间世，算到头一梦，蝼蚁王侯。\n悠悠。\n吾道何求。\n况白首相逢说旧游。\n记疏风淡月，寒灯古寺，平章诗境，分付糟丘。\n聚散抟沙，炎凉转烛，归去来兮万事休。\n无何有，问从前那个，骑鹤扬州。",
        "dynasty": "宋",
        "collection_info": null
    },
    {
        "uuid": "704e2639f9be3dd1207423d0aea908f6",
        "title": "沁园春 爽气西来",
        "author": "刘镇2",
        "content": "爽气西来，玉削群峰，千杉万松。\n望疏林清旷，晴烟紫翠，雪边回棹，柳外闻钟。\n夜月琼田，夕阳金界，倒影楼台表里空。\n桥阴曲，是旧来忠定，手种芙蓉。\n仙翁。\n心事谁同。\n付鱼鸟相望一笑中。\n向月梅香底，招邀和靖，云山高处，问讯梁公。\n物象搜奇，风流怀古，消得文章万丈虹。\n沈吟久，想依依春树，人在江东。",
        "dynasty": "宋",
        "collection_info": null
    },
    {
        "uuid": "938d5dc29de2783cf5b181baf669a017",
        "title": "花心动 鸠雨催晴",
        "author": "刘镇2",
        "content": "鸠雨催晴，遍园林、一番绿娇红媚。\n柳外金衣，花底香须，消得艳阳天气。\n障泥步锦寻芳路，称来往、纵横珠翠。\n笑携手，旗亭问酒，更酬春思。\n还记东山乐事。\n向歌雪香中，伴春沈醉。\n粉袖殢人，彩笔题诗，陶写老来风味。\n夜深银烛明如昼，待归去、看承花睡。\n梦云散，屏山半熏沈水。",
        "dynasty": "宋",
        "collection_info": null
    },
    {
        "uuid": "d53813ecdcb09ecc607087b0293d167c",
        "title": "汉宫春 日软风柔",
        "author": "刘镇2",
        "content": "日软风柔，望暖红连岛，晴绿平川。\n寻芳拾蕊，胜伴陌上鲜妍。\n玉骢归路，记青门、曾堕吟鞭。\n人去后，庭花弄影，一帘香月娟娟。\n追念旧游何在，叹佳期虚度，锦瑟华年。\n博山夜来烬冷，谁换沈烟。\n屏帏半掩，奈梦云、不到愁边。\n春易老，相思无据，闲情分付鱼笺。",
        "dynasty": "宋",
        "collection_info": null
    },
    {
        "uuid": "0c6d629a230667fa8793781254f3f57c",
        "title": "水龙吟 三山腊雪才消",
        "author": "刘镇2",
        "content": "三山腊雪才消，夜来谁转回寅斗。\n试灯帘幕，送寒幡胜，暗香携手。\n少日欢娱，旧游零落，异乡歌酒。\n到而今，生怕春来大早，空赢得、两眉皱。\n春到兰湖少住，肯殷勤、访梅寻柳。\n相思人远，带围宽减，粉痕消瘦。\n双燕无凭，尺书难表，甚时回首。\n想画栏、倚遍东风，闲负却、桃花咒。",
        "dynasty": "宋",
        "collection_info": null
    },
    {
        "uuid": "e1479f139838825d222d2a30953e1c9a",
        "title": "水龙吟 老来惯与春相识",
        "author": "刘镇2",
        "content": "老来惯与春相识，长记伤春如故。\n去年今日，旧愁新恨，送将风絮。\n粉泪羞红，黛眉颦翠，推愁不去。\n任琐窗深闭，屏山半掩，还别有、愁来路。\n回首画桥烟水，念故人、匆匆何处。\n客情怀远，云迷北树，草连南浦。\n离合悲欢，去留迟速，问春无语。\n笑刘郎，不道无桃可种，苦留春住。",
        "dynasty": "宋",
        "collection_info": null
    },
    {
        "uuid": "9899c0e07f7c67aa12ee32a125034669",
        "title": "水龙吟 弄晴台馆收烟候",
        "author": "刘镇2",
        "content": "弄晴台馆收烟候，时有燕泥香坠。\n宿酲未解，单衣初试，腾腾春思。\n前度桃花，去年人面，重门深闭。\n记彩鸾别后，青骢归去，长亭路、芳尘起。\n十二屏山遍倚。\n任苍苔、点红如缀。\n黄昏人静，暖香吹月，一帘花碎。\n芳意婆娑，绿阴风雨，画桥烟水。\n笑多情司马，留春无计，湿青衫泪。",
        "dynasty": "宋",
        "collection_info": null
    },
    {
        "uuid": "5c4e4fead4ea9c6d458af41d9cf95d25",
        "title": "庆春泽 灯火烘春",
        "author": "刘镇2",
        "content": "灯火烘春，楼台浸月，良宵一刻千金。\n锦步承莲，彩云簇仗难寻，蓬壶影动星球转，映两行、宝珥瑶簪。\n恣嬉游，玉漏声催，未歇芳心。\n笙歌十里夸张地，记年时行乐，憔悴而今。\n客里情怀，伴人闲笑闲吟。\n小桃未静刘郎老，把相思、细写瑶琴。\n怕归来，红紫欺风，三径成阴。",
        "dynasty": "宋",
        "collection_info": null
    },
    {
        "uuid": "bdf5c02c52c0ccf71455a582bb802850",
        "title": "蝶恋花 谁送凉蟾消夜暑",
        "author": "刘镇2",
        "content": "谁送凉蟾消夜暑。\n河汉迢迢，牛女何曾渡。\n乞得巧来无用处。\n世间枉费闲针缕。\n人在江南烟水路。\n头白鸳鸯，不道分飞苦。\n信远翻嗔乌鹊误。\n眉山暗锁巫阳雨。",
        "dynasty": "宋",
        "collection_info": null
    },
    {
        "uuid": "6cb5621b3c830b9e359cf2f8d2f6d2cd",
        "title": "柳梢青 干鹊收声",
        "author": "刘镇2",
        "content": "干鹊收声，湿萤度影，庭院秋香。\n步月移阴，梳云约翠，人在回廊。\n醺醺宿酒残妆。\n待付与、温柔醉乡。\n却扇藏娇，牵衣索笑，今夜差凉。",
        "dynasty": "宋",
        "collection_info": null
    },
    {
        "uuid": "3e212c1782ba03e872c55cd855f95482",
        "title": "柳梢青 瞥眼光阴",
        "author": "刘镇2",
        "content": "瞥眼光阴。\n章台旧路，杨柳春深。\n尚忆风流，殢人倚玉，替客挥金。\n高阳醉后分襟。\n想妒雨、嗔云到今。\n消息真时，笑啼难处，方表人心。",
        "dynasty": "宋",
        "collection_info": null
    },
    {
        "uuid": "5e2bc0e714d2b4914d8e16b3958fe88c",
        "title": "江神子・江城子 思君梦里说邯郸",
        "author": "刘镇2",
        "content": "思君梦里说邯郸。\n未成欢。\n已炊残。\n断送春归，风雨霎时间。\n空有生前医国手，医不到，子孙寒。\n欲登诗境吊方干。\n倩谁看。\n北邙山。\n落落晨星，不见暮云还。\n莫在人间寻食客，寻见后，匹如闲。",
        "dynasty": "宋",
        "collection_info": null
    },
    {
        "uuid": "ed9c8f6d481d94a6dff0f453a1d15162",
        "title": "临江仙 荡紫飘红芳信断",
        "author": "刘镇2",
        "content": "荡紫飘红芳信断，都无人问秾纤。\n吟鞭倚醉问凉蟾。\n香消金缕篆，尘压宝妆奁。\n梦峡朝云飞不到，一春离绪厌厌。\n却疑归燕碍重帘。\n心期花底误，眉恨柳边添。",
        "dynasty": "宋",
        "collection_info": null
    },
    {
        "uuid": "5e321a1c7ddbe6264c15f854adf475ad",
        "title": "浣溪沙 帘幕收灯断续红",
        "author": "刘镇2",
        "content": "帘幕收灯断续红。\n歌台人散彩云空。\n夜寒归路噤鱼龙。\n宿醉未消花市月，芳心已逐柳塘风。\n丁宁莺燕莫匆匆。",
        "dynasty": "宋",
        "collection_info": null
    },
    {
        "uuid": "6f62097d04068fdde8307d1f26c4d607",
        "title": "清平乐 柳阴庭院",
        "author": "刘镇2",
        "content": "柳阴庭院。\n帘约风前燕。\n着雨荷花红半敛。\n消得盈盈绿扇。\n竹光野色生寒。\n玉纤雪藕冰盘。\n长记酒醒人静，暗香吹月栏干。",
        "dynasty": "宋",
        "collection_info": null
    },
    {
        "uuid": "17634ef5447df022170d8047f834c313",
        "title": "贺新郎 云淡天垂野",
        "author": "刘镇2",
        "content": "云淡天垂野。\n望晴郊、疏烟半卷，断虹低跨。\n老树连阴藏远景，十里湖光照夜。\n看不尽、真山图画。\n春满轩窗无着处，更银蟾、冷浸鸳鸯瓦。\n人共境，转幽雅。\n文章太守归来也。\n似当年、和靖风流，小孤山下。\n问讯佩兰餐菊友，曾约梅兄入社。\n待付与、竹臞陶写。\n尘外闲寻行乐地，任傍人、歌舞喧台榭。\n诗世界，有王谢。",
        "dynasty": "宋",
        "collection_info": null
    },
    {
        "uuid": "7b73939963c92d41d67d98c1ccd1104c",
        "title": "江神子・江城子 送春曾到百花洲",
        "author": "刘镇2",
        "content": "送春曾到百花洲。\n夕阳收。\n暮云留。\n想伴花神，骑鹤上扬州。\n回首湖山情味淡，重把酒，更登楼。\n相思南浦古津头。\n未拿舟。\n已惊鸥。\n柳外归鸦，点点是离愁。\n空倚阳关三叠曲，歌不尽，水东流。",
        "dynasty": "宋",
        "collection_info": null
    },
    {
        "uuid": "2b8d7f181d1c3894e436614fd2ed608c",
        "title": "阮郎归 寒阴漠漠夜来霜",
        "author": "刘镇2",
        "content": "寒阴漠漠夜来霜。\n阶庭风叶黄。\n归鸦数点带斜阳。\n谁家砧杵忙。\n灯弄幌，月侵廊。\n熏笼添宝香。\n小屏低枕怯更长。\n和云入醉乡。",
        "dynasty": "宋",
        "collection_info": null
    },
    {
        "uuid": "1f72a8e3377763863e370fe19768731e",
        "title": "阮郎归 金茎浥露未成霜",
        "author": "刘镇2",
        "content": "金茎浥露未成霜。\n西风只旧凉。\n蕊仙何事换霞妆。\n恼人秋思长。\n香世界，锦文章。\n花神不覆藏。\n小山骚客政清狂。\n同花入醉乡。",
        "dynasty": "宋",
        "collection_info": null
    },
    {
        "uuid": "38edb36a180875539cb971398121436d",
        "title": "玉楼春 泠泠水向桥东去",
        "author": "刘镇2",
        "content": "泠泠水向桥东去。\n漠漠云归溪上住。\n疏风淡月有来时，流水行云无觅处。\n佳人独立相思苦。\n薄袖欺寒修竹暮。\n白头空负雪边春，着意问春春不语。",
        "dynasty": "宋",
        "collection_info": null
    },
    {
        "uuid": "a92e1724b20fb01a926906015beb6f1a",
        "title": "木兰花慢 看纤云护月",
        "author": "刘镇2",
        "content": "看纤云护月，湛河汉，夜声收。\n正玉尘生风，银床坠露，凉叶飕飕。\n襟怀静吞八表，莫登山临水易惊秋。\n闲想多情宋玉，旧来空替人愁。\n温柔。\n乡解老秋不。\n丝竹间秦讴。\n向橙橘香边，持螯把酒，聊伴清游。\n骚人自应念远，与黄花、评泊晋风流。\n明日莼鲈兴动，待寻江上归舟。",
        "dynasty": "宋",
        "collection_info": null
    },
    {
        "uuid": "3e22207e65da8f8d417fc90e02eb7b5f",
        "title": "感皇恩 八十最风流",
        "author": "刘镇2",
        "content": "八十最风流，那谁不喜。\n况是精神可人意。\n太公当日，未必荣华如此。\n儿孙列两行，莱衣戏。\n好景良辰，满堂和气。\n唱个新词管教美。\n愿同彭祖，尚有八百来岁。\n十分才一分，那里暨。",
        "dynasty": "宋",
        "collection_info": null
    },
    {
        "uuid": "994925e1b0b5fad0bec903f33c33c877",
        "title": "踏莎行 兰斛藏香",
        "author": "刘镇2",
        "content": "兰斛藏香，梅瓶浸玉。\n炉烟半袅屏山曲。\n谁烧银烛照黄昏，有人正倚萧萧竹。\n白雪歌翻，红牙板促。\n周郎自是难回目。\n禁寒不饮告推人，春风吹聚眉尖绿。",
        "dynasty": "宋",
        "collection_info": null
    },
    {
        "uuid": "e39bc9760bda717338ce8258fe847837",
        "title": "绛都春 和风乍扇",
        "author": "刘镇2",
        "content": "和风乍扇，又还是去年，清明重到。\n喜见燕子，巧说千般如人道。\n墙头陌上青梅小。\n是处有、闲花芳草。\n偶然思想，前欢醉赏，牡丹时候。\n当此三春媚景，好连宵恣乐，情怀歌酒。\n纵有珠珍，难买红颜长年少。\n从他乌兔茫茫走。\n更莫待、花残莺老。\n恁时欢笑，休把万金换了。",
        "dynasty": "宋",
        "collection_info": null
    }
]