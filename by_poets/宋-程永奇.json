[
    {
        "title": "与孙自修祝和甫读宛陵山谷诗",
        "author": "程永奇",
        "content": "孙君出宛陵，梅诗独不喜。\n祝黄世通家，于此更訾毁。\n暇日扣我门，相与求正始。\n敢述过庭闻，用告二三子。\n节拍贵详缓，言语戒浮靡。\n无因内金盘，遂厌古罍洗。\n无惑变征声，雅乐成逆耳。\n譬如学书人，牵率宗二米。\n一观繇羲帖，弃走却千里。\n九方相神骏，肯与骊黄齿。\n纷纷稗官说，而昧洙泗理。\n世事难具陈，岂必在文士。\n不鼓无成亏，吾欲师昭氏。",
        "dynasty": "宋",
        "collection_info": null
    },
    {
        "title": "闻考亭先师之讣时党禁方严",
        "author": "程永奇",
        "content": "忽闻摧岱岳，吾党更何依。\n敛枕看炊黍，登楼送落晖。\n祥麟伤史笔，山鸟怪儒衣。\n此道终难绝，他年有是非。",
        "dynasty": "宋",
        "collection_info": null
    },
    {
        "title": "题耕隠卷",
        "author": "程永奇",
        "content": "山下巢云梦亦清，陇头耕雨绿蓑轻。\n时人共指庞居士，为借农书一到城。",
        "dynasty": "宋",
        "collection_info": null
    },
    {
        "title": "屯溪访故人",
        "author": "程永奇",
        "content": "主人溪上宅，乌几屡曾凭。\n山直西南向，田分上下层。\n池鲜烹锦鲤，塘果致青菱。\n此去重阳近，遥岑共一登。",
        "dynasty": "宋",
        "collection_info": null
    }
]