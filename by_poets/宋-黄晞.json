[
    {
        "title": "寄李先生",
        "author": "黄晞",
        "content": "久不见泰伯，中心频损和。\n近闻束书卷，更卜好山阿。\n学古成儒癖，敦风荡俗讹。\n周公法已矣，原宪事如何。\n母老禄未及，身闲鬓不皤。\n新文海裔播，旧业钓竿拖。\n宁戚歌宁发，麻姑使屡过。\n时人一握小，吾道片云多。\n友弟俱游宦，池樊自摭莎。\n闻猿诗兴逸，敲户酒徒罗。\n乡里名光也，朝廷礼后么。\n年来鱼信至，怪我客蹉跎。",
        "dynasty": "宋",
        "collection_info": null
    },
    {
        "title": "诗一首",
        "author": "黄晞",
        "content": "福唐太守天下才，好事求奇竭中楮。\n有时劝我静祛怀，到处寻幽闲笑侣。\n一朝薏苡足人疑，万里珠玑同梦睹。\n树墓休提孤剑鐞，星垣忽见清絃古。\n好物终难寂寞留，高门即是从容所。\n几年何地各分飞，此地当歌忽胥遇。\n还记当头洒泪人，同是从前旧承顾。\n中郎一见厚难忘，柯亭有竹君知否。",
        "dynasty": "宋",
        "collection_info": null
    }
]