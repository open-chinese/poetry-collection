[
    {
        "uuid": "d7e4e49edf9954e74153ab8c4eea3a71",
        "title": "沁园春 许大江山",
        "author": "赵孟坚",
        "content": "许大江山，镇临弹压，岂小任哉。\n从潘冢导漾，东倾注海，截然限止，南北天开。\n试向中流，回观铁瓮，万石层棱攒剑堆。\n金焦峙，号紫金浮玉，卷雪轰雷。\n君侯文武兼才。\n天有为生才南国来。\n□历二十年，筹边给饷，上流襟要，几为安排。\n今此雄藩，精明笳鼓，又唤金汤气象回。\n长淮北，望中原非远，更展恢规。",
        "dynasty": "宋",
        "collection_info": null
    },
    {
        "uuid": "5018cedfeaeaf0eca537626e1a7984ce",
        "title": "鹊桥仙 明金点染",
        "author": "赵孟坚",
        "content": "明金点染，枝头初见，四出如将刀翦。\n芳心才露一些儿，早以被、西风传遍。\n归来醉也，香凝襟袖，疑向广寒宫殿。\n便须着个胆瓶儿，夜深在、枕屏根畔。",
        "dynasty": "宋",
        "collection_info": null
    },
    {
        "uuid": "ab380d71606581dacafda8430ac1d79c",
        "title": "沁园春 晓上画楼",
        "author": "赵孟坚",
        "content": "晓上画楼，望里笑惊，春到那家。\n便从臾闲情，安排醉事，寻芳唤友，行过平沙。\n最是堪怜，花枝清瘦，欲笑还羞寒尚遮。\n浓欢赏，待繁英春透，后会犹赊。\n归时月挂檐牙。\n见花影重重浸宝阶。\n□铜壶摧箭，兽环横钉，浓斟玉醑，芳漱琼芽。\n步绕曲廊，倦回芳帐，梦遍江南山水涯。\n谁知我，有墙头桂影，窗上梅花。",
        "dynasty": "宋",
        "collection_info": null
    },
    {
        "uuid": "cc34c39cc85e56dec2bd87ff23a119db",
        "title": "朝中措 担头看尽百花春",
        "author": "赵孟坚",
        "content": "担头看尽百花春。\n春事只三分。\n不似莺莺燕燕，相将红杏芳园。\n名缰易绊，征尘难浣，极目销魂。\n明日清明到也，柳条插向谁门。",
        "dynasty": "宋",
        "collection_info": null
    },
    {
        "uuid": "3f1bd6ef8c81346aecb301726d962ee6",
        "title": "好事近 春早峭寒天",
        "author": "赵孟坚",
        "content": "春早峭寒天，客里倦怀尤恶。\n待起冷清清地，又孤眠不着。\n重温卯酒整瓶花，总待自霍索。\n忽听海棠初卖，买一枝添却。",
        "dynasty": "宋",
        "collection_info": null
    },
    {
        "uuid": "892ccdda69716172a69e5ea0c5677867",
        "title": "感皇恩 官小宦游初",
        "author": "赵孟坚",
        "content": "官小宦游初，清贫如旧。\n小簇杯盘旋篘酒。\n虽然微禄，不比他们丰厚。\n也知惭愧是，皇恩受。\n富贵千般，享之惟寿。\n心地平时到头有。\n摩挲铜狄，祝望比他长久。\n鼎来荣贵待，通闺后。",
        "dynasty": "宋",
        "collection_info": null
    },
    {
        "uuid": "54e81d3094ee5bf1d66c7f4f8d60756b",
        "title": "感皇恩 一百二十年",
        "author": "赵孟坚",
        "content": "一百二十年，两番甲子。\n前番风霜饱谙矣。\n今番甲子，一似腊尽春至。\n程程有好在，应惭愧。\n莫道官贫，胜如无底。\n随分杯筵称家计。\n从今数去，尚有五十八生朝里。\n待儿官大，做奢遮会。",
        "dynasty": "宋",
        "collection_info": null
    },
    {
        "uuid": "e4e8bdfc2c8c123ed092a8df7072a560",
        "title": "风流子 望极思悠悠",
        "author": "赵孟坚",
        "content": "望极思悠悠。\n江如练、籁息浪纹收。\n看帆卷帆舒，往来征艇，鹭飞鹭立，远近芳洲。\n逝波不舍山常好，祗白少年头。\n杜若满汀，离骚幽怨，鸱夷去国，烟浪遨游。\n江南知何许，青林晚，山断处、白云浮。\n怀古慨今，谁人似我闲愁。\n叹醉生浪迹，鲈乡蟹舍，殢红怨粉，莲棹菱舟。\n敲遍阑干，默然竟日凝眸。",
        "dynasty": "宋",
        "collection_info": null
    },
    {
        "uuid": "0db5df2c35e1cc2eb5d648f67066239d",
        "title": "花心动 庭院深深",
        "author": "赵孟坚",
        "content": "庭院深深，正花飞零乱，蝶懒蜂稀。\n柳絮狂踪，轻入房栊，悄悄可有人知。\n画堂镇日闲晴昼，金炉冷、绣幕低垂。\n梁间燕，双双并翅，对舞高低。\n兰幌玉人睡起，情脉脉、无言暗敛双眉。\n斗帐半褰，六曲屏山，憔悴似不胜衣。\n一声笑语谁家女，秋千映、红粉墙西。\n断肠处，行人马上醉归。",
        "dynasty": "宋",
        "collection_info": null
    },
    {
        "uuid": "8529b5a4d79bb31d33e24d18e0e0b3a9",
        "title": "蓦山溪 几年修绩",
        "author": "赵孟坚",
        "content": "几年修绩，总待荣亲老。\n每羡院南豪，向寿席、花花草草。\n如今惭愧，微胜十年前，聊尔办，杯盘了，一对慈颜笑。\n愿亲强健，绿鬓长长好。\n来岁在琴堂，想凡事、应微热闹。\n契天交道，只办好心肠，官尽大，尽荣亲，待受金花诰。",
        "dynasty": "宋",
        "collection_info": null
    },
    {
        "uuid": "b43bc0fe4fde52052b3b318ef3e01a9f",
        "title": "蓦山溪 桃花雨动",
        "author": "赵孟坚",
        "content": "桃花雨动，测测轻寒小。\n曲槛面危阑，对东风、伤春怀抱。\n酒边心事，花下旧闲情，流年度，芳尘杳，懊恼人空老。\n粉红题字，寄与分明道。\n消息燕归时，辗柔茵、连天芳草。\n琐窗孤影，夜卜烛花明，清漏断，月朦胧，挂在梅梢袅。",
        "dynasty": "宋",
        "collection_info": null
    },
    {
        "uuid": "bfccc534b1f8c2fa17544beb7234960a",
        "title": "上习庵陈先生",
        "author": "赵孟坚",
        "content": "厥闻忠孝者，所出同一源。\n子于所亲孝，移忠理必然。\n亲贤亦子训，忠节贵两全。\n杀身能成仁，扬名斯永延。\n是亦孝所在，岂但知色难。\n嘻其叔世风，本末嗟倒悬。\n若曰能养耳，食美衣华鲜。\n苟求胡弗至，侧媚谄笑肩。\n彼其良自多，喟叹达者观。\n向来欧阳公，拓落夷陵年。\n夫人告之公，淡泊吾所安。\n慎毋为险变，守节当弥坚。\n卓哉名母训，纪历伊谁传。\n恭惟奉常君，矢心直似弦。\n立朝几抗论，凛凛高回天。\n力苏愦愦徒，若障狂澜川。\n人知君守固，当识君母贤。\n想其勉励时，谆勤诲膝边。\n怡愉一领解，心注靡变迁。\n升而高为天，下而沉为渊。\n但知慈训在，此外浮云焉。\n兹来从吏隠，斲屋新数椽。\n曲槛花葳蕤，虚窗月婵娟。\n雅意寓一赋，懦立贪以廉。\n我诵顺亲记，有泪如迸泉。\n我贫母亦老，苒苒髮已宣。\n家徒空四壁，箪笥笑且便。\n惟虞官箴旷，勿以温饱牵。\n泽深百川赴，火明斯聚蝉。\n投君以臭味，君子毋弃捐。",
        "dynasty": "宋",
        "collection_info": null
    },
    {
        "uuid": "1de028f64ad602802b859028f8b3ab16",
        "title": "仲弟借书持要不谨护有损为之覆背葺还",
        "author": "赵孟坚",
        "content": "昔闻勤读者，三度绝韦编。\n读书书已破，书则在肺肝。\n摘实咀其华，发挥事业间。\n伊惟事精研，整束悬牙籤。\n缥囊手未触，慨是龙泉言。\n虎子畜溪鱼，汝懵未凿颛。\n胡策追元方，纷纷探简编。\n抱书手不龟，面壁缚枯禅。\n靴化例随水，竟负一瓻还。\n季也怒生瘿，我惭家训颜。\n愿季无衔怒，凤楼修则完。\n嗟嗟仁义谏，束湿何由痊。\n颠倒幸尔存，柿叶风掀掀。\n糊老饱九炊，纸捣翼拟蝉。\n翻翻事兼两，滑腻好且坚。\n手鉴具在兹，秋露无重妍。\n旧书百回读，训佩坡老僊。\n请季事斯语，慎勿高阁悬。\n因怜数匮藏，徒疥小印存。\n浮云忽白衣，世事无不然。\n眼底不自快，封闭何取焉。\n所贵得之心，亦可忘蹄筌。\n又怜囿大块，华好竟饱鲜。\n一饱羶聚蝇，曷与千古传。\n纤云飞四散，皎月标中天。",
        "dynasty": "宋",
        "collection_info": null
    },
    {
        "uuid": "3c3724e129189663b90fcc3e53cd27ca",
        "title": "赠笔工吴昇",
        "author": "赵孟坚",
        "content": "兰台上狸毛，山谷爱鸡距。\n物胜因人成，雅制传自古。\n风流渡江初，笔翰犹朴鲁。\n曾窥上方制，遗范典刑具。\n寸簪束万颖，赡足饱霜兔。\n丰融沛行墨，充实自妍富。\n行间得茂密，夫岂窘尺度。\n浇浮自趋薄，羸劣丑毕露。\n清快夸鈎心，节括号钗股。\n纤纤铦甚锥，祇便庸书伍。\n杀锋出光芒，苗枯旱无雨。\n龌龊痴冻蝇，安能劂石怒。\n尔来邈东嘉，法则自谁祖。\n宛见昔制作，齐力万毫努。\n吾欲标诸人，示兹明取与。\n斲雕还反朴，淳风招已去。\n春苗异芦笋，广袖谬织组。\n谁能一羽力，回彼滔滔注。\n百尔今已然，岂但于笔故。",
        "dynasty": "宋",
        "collection_info": null
    },
    {
        "uuid": "2dfe86ada6b4f5566aa71aca01c8ea61",
        "title": "题黄岩夏氏晓山亭诗卷",
        "author": "赵孟坚",
        "content": "玄晖工画山，最识山之趣。\n每言笼朝云，乃是奇绝处。\n君家结幽亭，两峯正当户。\n窣堵冠其巅，云中双笔露。\n宗老为扁名，得自昌黎句。\n相当卷书坐，埙箎递吟赋。\n是时神宇泰，白云未飞去。\n滃然截山腰，素练初横布。\n须臾朝阳升，景象几更互。\n盘旋宛游龙，披离擘轻絮。\n春澌苒而泮，青烟惟一缕。\n霏微辨冈峦，历落分岛屿。\n露晞如膏沐，苍翠尽还故。\n松针与篁丛，贯穿珠无数。\n应接良不暇，诗料亦既冨。\n只忧红尘生，分我淡思虑。\n更须清夜来，四更看月吐。",
        "dynasty": "宋",
        "collection_info": null
    },
    {
        "uuid": "419020aaa65c0769862d13e3dd198edc",
        "title": "诗谈",
        "author": "赵孟坚",
        "content": "吾嗤彼云士，努力事诗妍。\n竟日搜枯肠，抽黄对白间。\n尔何无达观，跼促自缚缠。\n不见渊明陶，有诗累百篇。\n要以写吾心，出语如流泉。\n采菊见南山，得句于悠然。\n少陵动感慨，忠义胆所宣。\n有时心境夷，亦復轻翩翩。\n纤纤白云闲，无心游日边。\n风石激而奇，奔迸生云烟。\n讵以天然态，而事斧凿镌。\n陶尔一觞酒，警尔心地偏。\n少焉明月上，高挂西山巅。\n听我曳杖歌，金石声撼天。",
        "dynasty": "宋",
        "collection_info": null
    },
    {
        "uuid": "841764f681d89d5387362100e59700c6",
        "title": "万寿寺避暑读书",
        "author": "赵孟坚",
        "content": "梵寺斋殿深，屋古洞阴冷。\n火云自空飞，此地暑尽屏。\n乍至心已清，坐久体如冰。\n官清务乃简，居易事亦省。\n是为臭味同，玉碎金无矿。\n萧闲日追随，论辩当修省。\n展书相对读，佳处击节猛。\n舆皁谓前兹，文会无许盛。\n觞咏直寄耳，沈湎夫岂肯。\n过从奚厌密，交道久弥敬。\n无令数斯疎，此语共知警。",
        "dynasty": "宋",
        "collection_info": null
    },
    {
        "uuid": "90f06e777d794c17e8fe1cc670fe5e38",
        "title": "为仓使吴荆溪先生寿",
        "author": "赵孟坚",
        "content": "人祝先生寿，勋名而福禄。\n伊惟小门生，而乃异斯祝。\n所祝在斯文，其寿非已独。\n尝闻侍席言，檃括因以復。\n孔孟至皇朝，文与道相属。\n溯自熙丰后，专门始分目。\n欧苏以文雄，周程理义熟。\n从此判而二，流派各异躅。\n伟哉水心叶，同轨混列辐。\n粲粲云锦章，理义仍炳烛。\n筠窗一传后，人已沾膏馥。\n正统的属任，非公绍者孰。\n鲰生耳闻此，惊诧叹不足。\n因捧介寿巵，谱在歌诗轴。\n愿言清节高，岁寒等修竹。\n长以文鸣道，声金而振玉。\n上而轧汉周，俯命骚以仆。\n门生严楷法，剩将从纪录。",
        "dynasty": "宋",
        "collection_info": null
    },
    {
        "uuid": "62aad1c8b9ba18ba7fa8606de413086c",
        "title": "漕使李宝文先生除宣城守",
        "author": "赵孟坚",
        "content": "幕客崇酒觞，渠渠饯行舟。\n先生蘸甲饮，不使涓滴留。\n持盏顾谓言，汝復能吟不。\n尔不歌吾行，而俟吾言求。\n沃尔满钟酒，畀尔笔力遒。\n扶舆懵懵醉，梦化蝴蝶游。\n夜分起展烛，落笔莼丝柔。\n请歌先生行，真与人不侔。\n前者亦云归，金帛囷载收。\n今惟明月耳，舴艋轻浮浮。\n视彼掊敛徒，推剥藂怨尤。\n逮其去国日，竞欲瓦砾投。\n此乃恋宽恩，说着涕泗流。\n国用既云裕，民愈亦云瘳。\n而令分左符，远从牧山州。\n投鼠戒忌器，矧我无是谋。\n弹乌或惊鸾，盍亦谨厥筹。\n兹焉皆汩汩，去矣从休休。\n伊惟小门生，莫计攀前辀。\n弥溪桃花水，舟行愿悠悠。\n行有赐还诏，伫立螭坳头。",
        "dynasty": "宋",
        "collection_info": null
    },
    {
        "uuid": "d4823435af167ac3860015af9024825b",
        "title": "拜范文正公祠",
        "author": "赵孟坚",
        "content": "瘦石插半天，玲珑耸苍翠。\n想从混沌初，有此纷破碎。\n断截不分离，欹危不颠坠。\n乃于其中间，穿沿石路细。\n频劳谢屐行，扪抚足幻怪。\n下有泉溶溶，根来从石背。\n香山纔品题，名得因人贵。\n瘦筇行清秋，西风吹我袂。\n跻攀幸未疲，俯仰一叹喟。\n下山拜范祠，遗像俨如在。\n胸中万甲兵，曾使西夏畏。\n岩瞻石不移，可想铁肝肺。\n嘻其羣小人，风林犬空吠。\n于今孰存亡，取舍良亦易。\n但坚自力心，岁寒见节槩。\n卓尔彼何人，晞之则亦是。",
        "dynasty": "宋",
        "collection_info": null
    },
    {
        "uuid": "121ebf700e99237a0005061327409723",
        "title": "咏史赠王侍御",
        "author": "赵孟坚",
        "content": "昔有阳城子，高卧中条山。\n粤从丹诏聘，职谏居朝端。\n北垣七八年，一词曾靡殚。\n于中常戚戚，事以秦越看。\n诤臣论一篇，见诮昌黎韩。\n城日洽壶觞，视之无汗颜。\n一朝天子误，鼎鼐庸雄姦。\n皇皇朝野人，敢议不敢言。\n城曰兹可矣，不言吾岂安。\n当廷坏其麻，势若迴狂澜。\n臣言不可夺，臣肉所可剜。\n孰谓雄猜主，天听亦为还。\n一鸣必惊人，朝阳之祥鸾。\n一飞必衝天，北溟之鹏抟。\n啾啾燕雀辈，终岁寒檐间。\n君今踵其武，可想倚任专。\n士习弊滋久，未易一匕痊。\n遗臭偃月姦，殆今逾百年。\n利欲锢人心，深矣莫洗湔。\n几新更化机，仍涩胶柱弦。\n洗泥何能清，救弊应其源。\n昔无起楼地，今举田连阡。\n而以求善治，却行而欲前。\n復有事诞衒，奋臂张虚拳。\n驱虎戕良民，臧否已较然。\n胶舟倚航海，恻耸忧世肩。\n夷甫在晋朝，举世无几先。\n卓哉辩姦论，万世一老泉。\n瞽言再拜献，感愤涕泗涟。\n昔者汉更生，危言扶彼颠。\n皎余明寸心，不向流俗宣。\n维君中流柱，屹是障百川。\n向来稍诡遇，高官怀袖间。\n耿介甘不售，岁寒松柏坚。\n国无君子哉，缄默谁復言。\n松江千顷浪，涵月金蜿蜒。\n于兹送君行，商歌频扣舷。\n明当重回首，晚风杨柳边。\n伫希御史雨，汛扫靖幅员。",
        "dynasty": "宋",
        "collection_info": null
    },
    {
        "uuid": "507ab33a9a6c81717552ed5c805d64a4",
        "title": "送放生池碑",
        "author": "赵孟坚",
        "content": "维书号心画，于以观厥德。\n堂堂太师颜，忠义挺不屈。\n怒张铁柱立，凛若駡蔡贼。\n蚕头而虿尾，屋漏而壁拆。\n岂事笔端求，要自心胸出。\n心源傥匪正，马谩按图索。\n君侯冰玉清，一点尘不入。\n摆脱世缘尽，四壁无良物。\n源清流应随，心同宁异迹。\n前年镇霅城，清风贪者格。\n人言政化明，如仕唐大历。\n人言八法具，俨是浯溪刻。\n卑栖小李掾，松茂悦见柏。\n甚欲事洒扫，笔砚供洗涤。\n官身类匏繫，唯向清梦觌。\n手搨鲁池碑，潢誊寄远驿。\n既异裹苞苴，抑匪徒挂壁。\n举目见颜公，英气耸辟易。\n又若小子勤，祗庄常侍侧。",
        "dynasty": "宋",
        "collection_info": null
    },
    {
        "uuid": "ceb0b0d975471270b16e6b82cf50b4b4",
        "title": "别赠陈新叔弟",
        "author": "赵孟坚",
        "content": "神灵造天极，仁深祚绵远。\n光尧渡江初，属族扶日辇。\n南来逾百年，瓜瓞载繁衍。\n开江一枝灯，海滨发长燄。\n绍兴庚辰第，伯祖维创见。\n自此灯灯续，儒科已累践。\n侄也幼则孤，门户中屯蹇。\n执编青衿后，浪策礼部选。\n有叔行派亲，隔蓦此异闬。\n天都邂逅初，觌面苦恨晚。\n为言起家难，铢积勤靡倦。\n相从忽问劳，把臂互惊嘆。\n霅城每频过，访我李曹掾。\n及兹脱选海，几拟谢深眷。\n三年在奔波，留滞颜色腼。\n扁舟此经从，相见笑而莞。\n排日罗酒浆，延顾礼既腆。\n所欣廷兰秀，一一莫可拣。\n读书固有获，而况多积善。\n窦桂未足夸，王槐定应显。\n愿言阐宏规，涵肆观文典。\n士业止科名，耕耨工亦浅。\n胸中浇万卷，落笔自精悍。\n何当它年来，大雅见文宪。\n功名固悬命，立志毋狭褊。\n微言勿谓迂，聊作友于勉。",
        "dynasty": "宋",
        "collection_info": null
    },
    {
        "uuid": "14658471b15b71db67898acf6d758c1a",
        "title": "乙未春初解漕幕兼职访秋壑西湖探韵得柳字",
        "author": "赵孟坚",
        "content": "浮生恍流萍，聚难别易久。\n经年稀会面，感叹两执手。\n佳宾稍翕集，历落马蹄骤。\n竞夸摛锦文，雄骋翻河口。\n主人金叵罗，颇费黄封酒。\n环坐松下亭，海纳翕敷受。\n饮酣气张王，联题健挥肘。\n山凹日斜射，檐额风穿逗。\n恨无秉烛游，以夜继斯昼。\n聊追擘韵戏，崄窄互呈斗。\n分携上木兰，漾桨几回首。\n遥追飞盖归，数徧苏堤柳。",
        "dynasty": "宋",
        "collection_info": null
    },
    {
        "uuid": "7ba4da221a009a352576ce567e357845",
        "title": "必大弟赴新城簿",
        "author": "赵孟坚",
        "content": "乃翁换官班，几鬰青云志。\n晚以身徇国，而得禄及嗣。\n妙年当膴仕，应识珍重此。\n簿领职任轻，正合亲文史。\n东安吾旧游，山水清且美。\n编户虽不稠，而亦有文士。\n择友如择木，所贵高于己。\n游观固有时，要在不踰礼。\n饮爵不过三，马向坦涂履。\n幕府傥留连，谨抑如处子。\n切勿事轩昂，攻者蠭猬起。\n我已惯尝此，说病乃真意。\n第守谦谦心，由天工处置。\n命透如春回，不压重石底。\n尔祖积善在，造物报必侈。\n以我苦涩词，普告兄与弟。\n莫怪欠夸谀，食橄有回味。\n谓余言不信，识者试质以。",
        "dynasty": "宋",
        "collection_info": null
    },
    {
        "uuid": "00fb060bffdc3308491c0166fbb0c7c3",
        "title": "辛丑孟夏甲申日得雨",
        "author": "赵孟坚",
        "content": "物理寓乘除，天存好还道。\n去年夏迄秋，旱枯苗尽槁。\n繁霜打麦根，疗饥兹已兆。\n逾春秀葽葽，修翠摇旌葆。\n黄云割未尽，赤日仍杲杲。\n秧针方刺牙，还忧水泉少。\n正深伤弓虞，曲成由大造。\n耕雨刈欲晴，从来难两好。\n来牟迨既登，甘霖乃方到。\n甲甲占久雨，古语信可考。\n首夏际兹辰，其应孚未祷。\n繁声喧若注，阴云阵如扫。\n入夜听檐溜，滴沥响到晓。\n蝗螟腐翅翼，蛙黾喊池沼。\n从兹雨未艾，调润知可保。\n一亩数石收，麦秋功已告。\n千仓而万箱，应占富禾稻。\n匪藉天功然，人力宁尔巧。\n端由政致和，天示贤侯报。\n不死见丰年，鼓腹归醉饱。\n末掾与农氓，熙熙歌皡皡。",
        "dynasty": "宋",
        "collection_info": null
    },
    {
        "uuid": "02cc0914cee3e38c0bf357413c1c2f2e",
        "title": "夜饮归戏作",
        "author": "赵孟坚",
        "content": "夜雪合三更，昆崙兵密渡。\n常时喜慨谈，此夕若亲覩。\n杯行数已长，谈辩气掀举。\n微酣上篮舆，迢迢向归路。\n出门林尽白，飞雪正零舞。\n苦寒嗟仆夫，鼈跛良窘步。\n北风恶打头，灭烛失四顾。\n平生功名心，每作艰危虑。\n小试应危机，却舆自行去。\n脚力幸未衰，乘之酒力怒。\n踏雪如踏云，了不见辛苦。\n尚奚畏泥涂，宁恤双靴污。\n仆失莫余追，瞥若肘生羽。\n鶱腾甫登桥，健翎已逾兔。\n还归坐中堂，长啸默不语。\n丝鬓且勿生，未谓余不武。\n夜雪向桑干，立勋期晚暮。\n凛凛金石心，捐躯事明主。",
        "dynasty": "宋",
        "collection_info": null
    },
    {
        "uuid": "e7de07385013541cbc2b200486f0844b",
        "title": "九三月丹",
        "author": "赵孟坚",
        "content": "有花血嫣红，侈娭大于碗。\n五出猩袍裂，万攒金钉满。\n数日色弥鲜，不畏风日暖。\n山茶越丹辈，马塍丰土产。\n殊名几百种，并立色俱赧。\n客言名之由，其说邻怪诞。\n昔有樵弁山，绝顶路迷返。\n见此物尤异，斲置归里闬。\n九三橐駞流，厥艺工养豢。\n惟以第行称，姓名微考按。\n香泥密封箨，接度根暗换。\n若古姚魏然，因从九三唤。\n从兹入西浙，移根遍名苑。\n家家尚此花，买价不论贯。\n青油障晓日，朱槛护雕瓒。\n微物因人成，感此一喟嘆。\n忆昔洛阳花，寿安红为冠。\n要其所从出，亦自薪槱伴。\n伊维花卉流，第以色媚眼。\n青青三寸松，养可凌霄汉。\n明堂须众木，未易一材办。\n工师无遐遗，材满岩崖畔。",
        "dynasty": "宋",
        "collection_info": null
    },
    {
        "uuid": "32b9778273f902e20a3db3df328c903c",
        "title": "题吴门颜氏敬享亭石记",
        "author": "赵孟坚",
        "content": "蜾臝祝类我，慈乌知反哺。\n伊人矧最灵，而不以斯故。\n养雏数羽毛，初志亦辛苦。\n怀哉肯堂念，寥寥几千古。\n君其若而人，悽怆践霜露。\n钦闻先君子，清白守儒素。\n何以遗后人，多文以为富。\n潭潭诗书府，鱼鱼礼法度。\n王槐信厚成，窦桂阴德着。\n雪玉尘不缁，钟美见垂裕。\n勤修不自閟，刻词流肺腑。\n应无忝厥绍，锡类及哙伍。\n卑飞未仰报，有泪滂如雨。\n山高不碍天，水流必东注。\n愿言坚此心，宜诣圣贤处。\n他石或可攻，庸效南陔赋。",
        "dynasty": "宋",
        "collection_info": null
    },
    {
        "uuid": "053cbd5356fe170b7fe20c6fa7adc8da",
        "title": "题陈山龙祠",
        "author": "赵孟坚",
        "content": "白龙生阳山，龙生龙母死。\n于何藏斯陈，其说从古始。\n岂伊冥邈中，而亦有地利。\n季春旬八日，岁岁雨冥晦。\n龙下大如柱，万目俨骇视。\n谓龙来朝母，人胡不知礼。\n邑人严奉供，神宫联梵寺。\n龙君与龙母，居中堂殿位。\n两庑香火谁，分祀及四子。\n山腰有龙湫，泓澄一掬水。\n水旱不涸溢，甘冽冷牙齿。\n祷雨乞一滴，阖境得沾济。\n昔年令君来，沥酒方奠启。\n有物蜿蜒见，举体金色被。\n巡沿上巾幞，驯狎了无畏。\n令君端笏迎，迎入香奁裏。\n诞四子如粟，久矣传神异。\n逮置湫石边，倏与电俱逝。\n或示梦画工，画龙要珠戏。\n或载见蜿蜒，跃戏花壶际。\n神灵及事怪，龚碑详纪记。\n迎享送三辞，上轧骚章丽。\n荔子丹蕉黄，罗池未专美。\n余来击节诵，金石歌声曳。\n迩年又喧传，其说更谲诡。\n后殿方落成，将以奉大士。\n一夕大风雨，巨石暗飞坠。\n高高山顶来，直顿殿堂内。\n端然一宝座，不偏亦不倚。\n既无绳墨量，谁与安位置。\n不知几鬼推，毋乃阴兵徙。\n是为鬼龙力，其说信有以。\n又云虎新过，泥沙印遗趾。\n爬抓大木皮，画画有文理。\n海山断不连，四望惟茅苇。\n又无穴宅居，此物从何至。\n有龙必有虎，神驱理或尔。\n不然虎尊龙，墓前来伏跪。\n想当清夜月，蜷跼妥其尾。\n谈玄与讯怪，更仆良未已。\n笑呼金叵罗，一把诗肠洗。\n数酌带微酣，长啸奋双袂。\n径直上山巅，惟如履平地。\n海神会我心，卷浪雪花沸。\n中年脚尚健，有志聊自喜。\n下山猛捉笔，挥扫不停臂。\n素壁两三间，掀舞龙蛇势。",
        "dynasty": "宋",
        "collection_info": null
    },
    {
        "uuid": "b7e57f8247ad208ed2ca7df44b40977b",
        "title": "重赋暨邑池亭",
        "author": "赵孟坚",
        "content": "新沐试絺绤，凉生神骨清。\n髮疎逗风爽，半幅纱巾轻。\n逍遥池上亭，绿阴取次行。\n清和又重见，时序无留停。\n丛委簿书间，那得散漫情。\n乍此偷隙闲，云开月蹔明。\n故园松菊荒，蛛网罩南荣。\n琴书知好在，奥窅谁为评。",
        "dynasty": "宋",
        "collection_info": null
    },
    {
        "uuid": "14d772df47eef04bc0a6a4b075f1cd19",
        "title": "宪使陈习庵先生除司业",
        "author": "赵孟坚",
        "content": "连宵对凉月，閒吟祖行篇。\n揽挹南卉香，入句期清妍。\n追随剪吴江，送君翔九天。\n岂为儿女情，恋恋祈恩怜。\n兹惟时多虞，活国资清贤。\n近者小司业，繇之入谏垣。",
        "dynasty": "宋",
        "collection_info": null
    },
    {
        "uuid": "388129a2dcca24e3a31391e3c3857817",
        "title": "古剑词",
        "author": "赵孟坚",
        "content": "古剑三尺长，土花上鳞甲。\n几年闭蛰藏，射斗光夜发。\n提携绕区市，鲜復事磨刮。\n嫖姚一拂拭，蛟断犀可截。\n志士宁终穷，行逢达观达。",
        "dynasty": "宋",
        "collection_info": null
    },
    {
        "uuid": "5ae78e2e7838222e6b89a5f6a0e7db07",
        "title": "曲涧",
        "author": "赵孟坚",
        "content": "山头分两崖，知有泉来处。\n曲涧潄琮琤，夜来应骤雨。\n叶嫩明琉璃，藤生络松树。\n石脚涨所痕，莓苔湿无路。\n玩之室生白，明是春将暮。\n何当门对开，小结幽庐住。",
        "dynasty": "宋",
        "collection_info": null
    },
    {
        "uuid": "4612de0db41aac02d2cda67ecd11d81b",
        "title": "江湾僧舍水石芭蕉",
        "author": "赵孟坚",
        "content": "老耳最怕风雨声，芭蕉叶上声偏鸣。\n新枝日展翦不替，况见蕺蕺成添丁。\n呼童具锸斲寒玉，蔓图贵早除其萌。\n丑疑乌喙侧着附，又讶蹲鸱不可羹。\n一笑翻成有料理，古盆石供泉清泠。\n黄梅弥旬雨霢霂，苔封沙拥生意成。\n小试抽书嚏捻细，鼠牙入水银鬚生。\n渐离土性安臞瘠，淡与水石相忘形。\n巡除日课长养事，茎添叶比纷欹倾。\n炎威不到琉璃碧，水脉透尖珠贯萦。\n萼绿华仙断火食，云裾曳翠身轻盈。\n风轩暑簟足萧爽，晴曦更有冬窗明。\n丁宁闭塞谨爱护，秋霜夜气防凭凌。\n一年一年春风好，根株宛在葱茏青。\n崇桃遮莫金壶贮，日暮随风红雨零。",
        "dynasty": "宋",
        "collection_info": null
    },
    {
        "uuid": "b42e1e430850d30c5db9c4df4af656d1",
        "title": "登普满塔",
        "author": "赵孟坚",
        "content": "海滨荒凉斗绝地，古寺窣堵标苍旻。\n三面黄茅连巨浸，突立嵯峨超不羣。\n可怜前此无管领，栏干罩网蛛丝尘。\n相携暇日足登览，昼长正度南风熏。\n冰盘朱李冷熨齿，雪丝细葛轻衬身。\n饮酣神王气浩浩，半空笑语惊行人。\n墨圆新磨绀于漆，大字题成泣鬼神。\n交酬错劝互宾主，雅论谐谈肺腑真。\n觚棱挂月筵初散，归从传呼纷若云。\n英游便可夸盛事，缁流勿讶吾来频。",
        "dynasty": "宋",
        "collection_info": null
    },
    {
        "uuid": "3a99e60016c201128c6c2bd8c597438f",
        "title": "甲辰岁朝把笔",
        "author": "赵孟坚",
        "content": "四十五番见除夕，稍知惭愧此之日。\n小时辛苦习科场，惟恐一官身未得。\n二十七岁方尘忝，又阅八年初实历。\n又阅十年满两任，汲汲皇皇望通籍。\n况逾百指家累重，荫赡浩穰忧不给。\n所以中心怀蹐跼，每至岁朝常戚戚。\n前年涉险趋淮幕，去年举剡甫及格。\n犹自奔波趁班见，来往时时在涂陌。\n今年事定已改官，分邑不远近乡国。\n秋风行可报瓜熟，便得怡愉奉慈色。\n所以亲边知自幸，笑语团栾竟通夕。\n虽然丈夫致君泽民事业匪仅此，要是此去无限隔。\n但办劳心供抚字，忠信尚可行蛮貊。\n断不依阿事妩媚，亦不聚敛求封殖。\n升而戾天沈而渊，一听天公无固必。\n若缀班行尽向高，炉香夹侍螭坳侧。\n剩拟抗论高回天，粗有外氏之遗策。\n或分一垒向边疆，愿作长城如李绩。\n霜台直笔屏姦回，机幕飞毫草文檄。\n更令小试经纶手，黼黻曾梦江淹笔。\n不然种花莳药老海滨，却觅长年当官职。",
        "dynasty": "宋",
        "collection_info": null
    },
    {
        "uuid": "7fd9dd2f69b3346dca0414b810e782dd",
        "title": "食雪",
        "author": "赵孟坚",
        "content": "君不见苏子卿，十有九年留朔廷。\n牧羝未乳归未得，吞毡莫救饥肠鸣。\n又不见陶学士，家居三冬足文史。\n玉堂退直清兴生，谩把烹茶夸婢子。\n我生徒饱太仓粟，慨怀伊人常缩恧。\n我才又无挥翰手，食此岂不颜增厚。\n浪游枉自在江湖，几年见雪一语无。\n只同儿童跳梁喜，欲吟自觉肠干枯。\n朔风打头夜来泊，拥篷晓见银糢糊。\n银盘收拾和蔗浆，银匙搅碎红珊瑚。\n一抄入口清风生，再抄乍觉心眼明。\n连抄疾啜盘已竟，肌肤起粟神魂轻。\n食罢拱手谢苍天，小儒不学食露盘，无补多慾妄求僊。\n愿言片片皆诗料，吐吞造化归毫端。\n亦不吟河桥送别凄凉句，亦不吟依本胡芦取天怒。\n但愿冰棱雪块在心胸，飘飘解做梅花赋。",
        "dynasty": "宋",
        "collection_info": null
    },
    {
        "uuid": "08770ed498947008b4e4f99fd808a17c",
        "title": "斩偶行",
        "author": "赵孟坚",
        "content": "君不见昌黎谏佛骨，竟莫遂请水火投。\n中丞击妖蛇，此蛇初不为民尤。\n宁如立斩兴妖偶，卓哉伟见吾邦侯。\n吁嗟三辅州，尚鬼逾蛮酋。\n此辈生身已丽法，尚何智慧灵诸幽。\n惟伊姦凶愚尔俗，假凭威毒相仇讐。\n依乘土木作幻怪，窃取血味神其谋。\n除凶破僞砉一剑，较功韩孔兹为优。\n嗟嗟愿公宝此剑，更烦借截姦臣头。",
        "dynasty": "宋",
        "collection_info": null
    },
    {
        "uuid": "fef9d95709bd28e02bc0a1b9d1bb0167",
        "title": "送朱支仓试刑法科",
        "author": "赵孟坚",
        "content": "士业读书读律耻，亦不屑至其有以。\n男儿奋身自力耳，有足成功奚择地。\n诵德科条似流水，笔端端可判生死。\n用之自贵勿轻视，赠君饱霜毫锥子，万毫齐力锋颖锐。\n庭阴未侧可万字，十问俱通策勋易。\n即次风雷星斗位，还取儒科济世美。\n更赠一言君我记，终身行之恕而已。",
        "dynasty": "宋",
        "collection_info": null
    },
    {
        "uuid": "f1cede7ca83ab1af452d399ec194c8dc",
        "title": "厖蚓图",
        "author": "赵孟坚",
        "content": "一蚓蜿蜒行燥土，定是明朝天作雨。\n六厖酣憨初眈乳，乍见异物吠惊覩。\n老厖垂涎傍睨顾，此心亦以舐犊故。\n鹑衣百结多儿女，锦屏鸳帐辄独处。",
        "dynasty": "宋",
        "collection_info": null
    },
    {
        "uuid": "7ec0eae6a54c0a55622ce563f94f28d0",
        "title": "送马上娇图与秋壑监丞",
        "author": "赵孟坚",
        "content": "绣鞯金狨玉蹀躞，天宝繁奢逾大业。\n华清浴已宴沈香，弓箭才人拥旌节。\n前头乐部紫云回，催驾颙迎奏三迭。\n阿瞒驻辔立多时，欲上花骢尚娇色。\n俯头缒𩍐力士徒，曾以脱靴为屑屑。\n步步相随那肯离，尝闻愿作连理枝。\n燕安傥及思艰危，那有马嵬攀诀时。\n汉家山河安四维，披香千秋惟弋绨。\n龙眠画兹非衒奇，端与曹高向孟陈元龟。",
        "dynasty": "宋",
        "collection_info": null
    },
    {
        "uuid": "4bf7d74ba4167d207340f2985d5dfda1",
        "title": "秋壑纳室庆席诸友分韵",
        "author": "赵孟坚",
        "content": "芦苇战风声飒索，细雨吹丝冰帘箔。\n暖盘醉客珠履喧，耸鸾笔飞玑唾落。\n诗人大义在切磋，曳裾弹铗籍若何。\n正伦风化理不二，御邦即是家之和。",
        "dynasty": "宋",
        "collection_info": null
    },
    {
        "uuid": "9b1079f9786a1ecdbd0c7d6d2214348c",
        "title": "采桑曲",
        "author": "赵孟坚",
        "content": "桑椹紫来蚕务急，带晓采桑桑叶湿。\n屋头绿暗勃姑啼，柱础朝朝汗流出。\n人家蚕老妇勤苦，银钏忙催隔窗雾。\n方花古塼衮香絮，院静帘垂明燕语，沉炷销来烟半缕。",
        "dynasty": "宋",
        "collection_info": null
    },
    {
        "uuid": "fc8198d4560dc74de7ccfd3108fe47c8",
        "title": "卖镜",
        "author": "赵孟坚",
        "content": "卖明镜，怕明镜。\n从来面瘦两高颧，况復星星添鬓影。\n世间万事只宜晦，明镜何须炯相对。\n镜明卖却昏不磨，从教双鬓雪婆娑。",
        "dynasty": "宋",
        "collection_info": null
    },
    {
        "uuid": "092dc327f547ee7d4d7f55476c530dc8",
        "title": "青春能几何  其一",
        "author": "赵孟坚",
        "content": "青春能几何，青春能几何。\n苍髯绀髮看成皤，亦有红颜嫩于花，东风驰道属谁家。\n可道光阴流电转，草上霜飞峭如翦。\n心如不知恍重见，心语不通惟见面。\n重见面，愁转多。\n归来银烛炯长夜，叹息青春能几何。",
        "dynasty": "宋",
        "collection_info": null
    },
    {
        "uuid": "f763846d28e25f252415635b19b22433",
        "title": "青春能几何  其二",
        "author": "赵孟坚",
        "content": "青春能几何，青春能几何。\n日乌月兔去如梭，胶粘难安枝上花。\n颇惜相逢殊草草，中心有言不復道。\n鹊喜传讹易颠倒，想得也应生懊恼。\n谩自有千金，无方驻脸霞。\n休言洛阳看花伴，经年浪荡不归家。\n君不见青春能几何。",
        "dynasty": "宋",
        "collection_info": null
    },
    {
        "uuid": "3bed04e7a8fc269ab62585e1feb54a91",
        "title": "二禽言戏赠难弟 归归归",
        "author": "赵孟坚",
        "content": "归归归，三月将尽方始啼。\n木林翠密阴成幄，花片红嫣风荡飞。\n归归归，汝既劝归胡不归。\n归来深院日正长，煮酒菖蒲玉屑香。\n醉眠藤床觉晚凉，须臾月色到回廊。\n归归归，真箇归来乐未央。",
        "dynasty": "宋",
        "collection_info": null
    },
    {
        "uuid": "b51f30cef93fbe81c5f097c0cbca4d85",
        "title": "二禽言戏赠难弟 笃笃笃",
        "author": "赵孟坚",
        "content": "笃笃笃，日长正午睡初熟。\n谁其扣门访幽独，见他利喙啄枯木。\n枯木中间能有几，小虫何足饱尔腹，尽日劳苦食不足。\n笃笃笃，此声尚且聒人耳，人之多言宁不渎。\n戒之哉，笃笃笃。",
        "dynasty": "宋",
        "collection_info": null
    },
    {
        "uuid": "1fc026a28d5dddc7198a4b3d73e73689",
        "title": "庚辰除夕",
        "author": "赵孟坚",
        "content": "生计从来拙，奚疑壁四空。\n解忧惟父母，谋事等儿童。\n无竞身如偶，讹言耳愿聋。\n丈夫心铁石，肯自泣涂穷。",
        "dynasty": "宋",
        "collection_info": null
    },
    {
        "uuid": "91e3bc80fd580f7e8e3b2f3a2d695c16",
        "title": "辛巳除夕",
        "author": "赵孟坚",
        "content": "岁事今其暮，而多怅惋心。\n功名一成否，身世几浮沉。\n荄甲四墙在，根株百蠹侵。\n白云飞处远，东望动微吟。",
        "dynasty": "宋",
        "collection_info": null
    },
    {
        "uuid": "edc5c6f48de842728355e52d41870499",
        "title": "山行晚归",
        "author": "赵孟坚",
        "content": "背日踏寒影，归程路觉长。\n水流逢石响，花晚度秋香。\n前去多林莽，新传有虎狼。\n行行应勿缓，掠面已风霜。",
        "dynasty": "宋",
        "collection_info": null
    },
    {
        "uuid": "e03ba26cd36a3809dde45680acf22024",
        "title": "尤美亭",
        "author": "赵孟坚",
        "content": "虽未及琅琊，看来亦自佳。\n微坳着新月，耸翠带余霞。\n巨凿应灵禹，斜抛或女娲。\n小亭相对好，莫放竹丛遮。",
        "dynasty": "宋",
        "collection_info": null
    },
    {
        "uuid": "9edcf06002505ee0bb3f16fa388874a6",
        "title": "夜热",
        "author": "赵孟坚",
        "content": "夜热寝復起，独行池上亭。\n欹荷倾泫露，高柳挂疎星。\n秋蛩已啼草，涸鱼时唼萍。\n无云那有雨，湛湛一天青。",
        "dynasty": "宋",
        "collection_info": null
    },
    {
        "uuid": "24edf1bd8a2784060e14e6e1ae4497c2",
        "title": "蒙斋",
        "author": "赵孟坚",
        "content": "此閟先天地，名斋曷扁蒙。\n祇应防太洁，未必果冬烘。\n酿臈重醅酒，初阳逗暖风。\n当年郭有道，此意与君同。",
        "dynasty": "宋",
        "collection_info": null
    },
    {
        "uuid": "f7e72167af9295de5fa6120ed46275fc",
        "title": "文宣公祠宇新成",
        "author": "赵孟坚",
        "content": "旋斲蓱芜地，亭台出水濒。\n人知便行乐，谁识念贤臣。\n淡月花无影，微风浪有鳞。\n飞梁如跨水，游子更来频。",
        "dynasty": "宋",
        "collection_info": null
    },
    {
        "uuid": "2d65a89c23d34751e74aac7e61bfc786",
        "title": "何氏书堂",
        "author": "赵孟坚",
        "content": "元正假得晴，野服暂山行。\n遇石松盘盖，悬崖兰倒生。\n壁间题字古，潭面鉴形清。\n官满应求此，读书秋月明。",
        "dynasty": "宋",
        "collection_info": null
    },
    {
        "uuid": "e74a35b4e64ad1f00b802715a64254f0",
        "title": "鸿禧观次高横槎韵  其一",
        "author": "赵孟坚",
        "content": "逍遥微物累，出处任天真。\n薄宦已陈梦，青山犹故人。\n鑑湖凉不暑，荷叶浄无尘。\n往往入图画，扣舷欹角巾。",
        "dynasty": "宋",
        "collection_info": null
    },
    {
        "uuid": "74aa3710525b70de2a20a8fa684a7339",
        "title": "鸿禧观次高横槎韵  其二",
        "author": "赵孟坚",
        "content": "秦望与兰亭，山山递送迎。\n莼鲈方嫩美，草木亦欣荣。\n去继汉疏傅，名肩齐鲁生。\n鸿都读遗事，谁不动归情。",
        "dynasty": "宋",
        "collection_info": null
    },
    {
        "uuid": "8ba760786062125d2224bfb527ccd7d8",
        "title": "和陈鲁山社日西湖二首  其一",
        "author": "赵孟坚",
        "content": "遶堤千障碧，过雨一回新。\n并驾馆中杰，分题湖上春。\n杯觞同臭味，篇什倍精神。\n招手年时燕，遄归尚及辰。",
        "dynasty": "宋",
        "collection_info": null
    },
    {
        "uuid": "aeea28e8702830c81318bbb80061b54e",
        "title": "和陈鲁山社日西湖二首  其二",
        "author": "赵孟坚",
        "content": "海棠料客醉，故作晕微红。\n借路山无雨，惜花天不风。\n扬镳联胜士，琢句策奇功。\n读罢身何许，晴光荡漾中。",
        "dynasty": "宋",
        "collection_info": null
    },
    {
        "uuid": "d6945abdf51abfaafb546afdc84873b1",
        "title": "江楼迟客",
        "author": "赵孟坚",
        "content": "野外游神迥，望中尘物稀。\n天连远水尽，鸟背夕阳飞。\n木叶初摇落，乡怀动式微。\n兴阑不忍去，迟子一舠归。",
        "dynasty": "宋",
        "collection_info": null
    },
    {
        "uuid": "704b813d16642256a326aa167b75c4d1",
        "title": "早春牡丹",
        "author": "赵孟坚",
        "content": "香泥封箨接头新，幻出花王见早春。\n时节不须寒食候，工夫远胜洛阳人。\n嫩黄蜡叶拳微皱，半醉宫粧粉未匀。\n恐怕晚风须爱护，罗帏遮却看频频。",
        "dynasty": "宋",
        "collection_info": null
    },
    {
        "uuid": "0b3a857f0e2f3c9ec7b67923dffa1793",
        "title": "安吉州赋牡丹",
        "author": "赵孟坚",
        "content": "眼眩繁妍锦一机，铜缾分插递参差。\n几于饤坐看如偶，却为轻寒谢较迟。\n售用奢豪须藉酒，形容妖艷每难诗。\n微风忽度轻披展，绝忆霓裳驻拍时。",
        "dynasty": "宋",
        "collection_info": null
    },
    {
        "uuid": "0bc540df2d695da88a58d6a0bd4cfcc1",
        "title": "谢徐正十一兄惠牡丹颜帖",
        "author": "赵孟坚",
        "content": "左携珍帖右花王，雅贶何殊照乘光。\n拆壁漏痕含虿尾，珍珠露颗带天香。\n数千叶密怜檀晕，怕六丁收谨匣藏。\n答谢苦惭无好语，捻髭空断不成章。",
        "dynasty": "宋",
        "collection_info": null
    },
    {
        "uuid": "e95e5d918cbc403683b20f877fa63ede",
        "title": "种水芭蕉",
        "author": "赵孟坚",
        "content": "石上芭蕉手自移，黄梅便得雨如期。\n水根联络银丝漾，风叶纷抽羽扇欹。\n日验发生疑有准，心加爱护每忘疲。\n犹如老大初生子，及见成人长立时。",
        "dynasty": "宋",
        "collection_info": null
    },
    {
        "uuid": "d1a6c6196b4f081210ae880970272667",
        "title": "初冬客中见小春海棠",
        "author": "赵孟坚",
        "content": "一痕朝日界晴窗，森肃清寒昨夜霜。\n砚怕生澌微贮水，炉因拨火起余香。\n最耽诗帖闲中乐，无奈尘埃客裏忙。\n却是小春花谢绝，海棠经月驻红粧。",
        "dynasty": "宋",
        "collection_info": null
    },
    {
        "uuid": "50138420f7216482f80fe891c42702ff",
        "title": "客中",
        "author": "赵孟坚",
        "content": "睡觉檐牙月一鈎，适闲真不愿封侯。\n病多药裹长为侣，静着炉熏转更幽。\n席上眼明梅破腊，霜余珍重菊经秋。\n从兹可向家居否，强半经年在客舟。",
        "dynasty": "宋",
        "collection_info": null
    },
    {
        "uuid": "bbd0169fa25832462cc3e14b02886cae",
        "title": "和帑院叔",
        "author": "赵孟坚",
        "content": "久居朝蹟迟迁次，虽在琴斋颇寂寥。\n交少自应无援拔，地寒安得有肥饶。\n桃花落处春风紧，梅蘂开时腊雪销。\n毕竟徐行能远到，樽前赢得且逍遥。",
        "dynasty": "宋",
        "collection_info": null
    },
    {
        "uuid": "e17d978390500028755e9c5861860892",
        "title": "及书六考喜效白体",
        "author": "赵孟坚",
        "content": "无庸下考又三书，知愧知惭意少舒。\n傥便盍簪叨墨绶，纵然休仕亦绯鱼。\n何人不愿重金服，那箇无心驷马车。\n修短洪纤应赋定，好存方寸一由渠。",
        "dynasty": "宋",
        "collection_info": null
    },
    {
        "uuid": "f3a4ca3f3bb89cb9a0d7df1b0d37a1c6",
        "title": "不寐",
        "author": "赵孟坚",
        "content": "不梦华胥仍不醉，灯青室白自高眠。\n频闻干叶下空砌，遥认征鸿唳远天。\n虑淡殊非同槁木，无营岂復在龆年。\n回思扑漉红尘久，亏损工夫只自怜。",
        "dynasty": "宋",
        "collection_info": null
    },
    {
        "uuid": "6c939862756bbc56cee5fc5e1a4470b6",
        "title": "邑圃池上",
        "author": "赵孟坚",
        "content": "南熏初爱叶田田，忽见茎枯欲倒悬。\n风露渐凄生澹泊，水天相映作澄鲜。\n无人领会微吟意，独自咿唔薄暮天。\n一对陶朱山下鹭，飞飞衝破晚炊烟。",
        "dynasty": "宋",
        "collection_info": null
    },
    {
        "uuid": "713d2a7ded6df841b3227b1a6d3eb9ad",
        "title": "养鸂鶒",
        "author": "赵孟坚",
        "content": "护毛不用笼宽织，半杀雕翎养自驯。\n退易进难微鹤叹，凉来炎去异鸿宾。\n横枝梅下眠和月，临水薇边游近人。\n更着花栽安藓石，黄筌图画镇长新。",
        "dynasty": "宋",
        "collection_info": null
    },
    {
        "uuid": "b1ee6a22d55289637d93b9f6e1a9e29b",
        "title": "十日同宪僚登高",
        "author": "赵孟坚",
        "content": "自嘆凄凉客寄身，已孤茱酒奉慈亲。\n未应一夜无芳菊，共上层楼有可人。\n日射寒山宜近晚，霜殷秋叶艷于春。\n清欢率尔吾侪事，帽落龙山意更真。",
        "dynasty": "宋",
        "collection_info": null
    },
    {
        "uuid": "9755f6111af0b02287eb38bde8ded7a8",
        "title": "读元舅雪溪先生墓铭",
        "author": "赵孟坚",
        "content": "二祖霜台有烈声，传家文宪见先生。\n刚而不折松筠寿，贫弗滥求冰玉清。\n陶令秫田诗料足，窦家桂子义方成。\n即兹更有高贤传，岂羡区区世上名。",
        "dynasty": "宋",
        "collection_info": null
    },
    {
        "uuid": "93e066bc240daf8c6cc85b8985eab7a7",
        "title": "拜扫易斋先生墓  其一",
        "author": "赵孟坚",
        "content": "行乐今非少壮时，一樽聊以酹吾师。\n隻鸡岂敢方前辈，下马犹能慰所思。\n原上松杉新种植，望中桃李半披离。\n归途剧饮赓新句，颠倒纶巾不自持。",
        "dynasty": "宋",
        "collection_info": null
    },
    {
        "uuid": "4116a98c8394dffaa7eaee9864b5d602",
        "title": "拜扫易斋先生墓  其二",
        "author": "赵孟坚",
        "content": "隻鸡斗酒礼虽微，苦雨终风志不移。\n卧病已辜寒食约，践盟犹及小春时。\n老怀伤感浑如旧，同舍追陪尚可期。\n少憩东湖勿怱遽，片云来往正催诗。",
        "dynasty": "宋",
        "collection_info": null
    },
    {
        "uuid": "0fca9706e1dc2efeb0754fc0e4209050",
        "title": "寄汤帐干",
        "author": "赵孟坚",
        "content": "锁窗寂寞守灯荧，熟数陈踪迹杳冥。\n已自无心云淡淡，不应逐计鼠营营。\n发生最普惟春力，幽隠旁昭是月明。\n试品梅花霜下角，动人深浅似秦筝。",
        "dynasty": "宋",
        "collection_info": null
    },
    {
        "uuid": "4c177d7c8236b9110b72840651677a5e",
        "title": "招石希孟朝饭",
        "author": "赵孟坚",
        "content": "水临轩槛绝纤埃，砌面茸茸上绿苔。\n伺餧金鳞浑可狎，低飞翠羽不生猜。\n篆熏欲起筵初集，清磬纔敲梦恰回。\n正好西风坐萧爽，官程翻怕驿书催。",
        "dynasty": "宋",
        "collection_info": null
    },
    {
        "uuid": "4c6b7e59e599b4322a25ba49a681d8a1",
        "title": "与帅干架阁宗叔",
        "author": "赵孟坚",
        "content": "曾闻老吏说先猷，咳唾珠玑下笔遒。\n大器莫为时所用，高科还有子能收。\n相逢禹会嗟何晚，薄可郊寒匪暗投。\n珍重斯文肯勉力，清朝坟典要人修。",
        "dynasty": "宋",
        "collection_info": null
    },
    {
        "uuid": "16010a5e99481416751e244f59fe0a8a",
        "title": "寓言",
        "author": "赵孟坚",
        "content": "诩诩言词巷陌儿，倾心反目易安危。\n可嗟香尽蝶犹恋，谁谓机萌鸥不知。\n寥落丹青秋后扇，纵横黑白局中碁。\n料应主意非疎贾，其奈难祛绛灌疑。",
        "dynasty": "宋",
        "collection_info": null
    },
    {
        "uuid": "554855458060a0e724b55d79d76eddcc",
        "title": "追咏西湖行乐寄傅清叔",
        "author": "赵孟坚",
        "content": "闻借侯家宅，湖边度夏凉。\n钟鱼连梵寺，雉堞傍城墙。\n闲适心无事，清和日正长。\n藕花虽尚稚，荷叶自多香。\n苦笋回余味，青梅弄半黄。\n生绡画团扇，细葛制轻裳。\n水近风生座，檐虚月满廊。\n龙舟花桨榾，骝马紫绦缰。\n竟日歌声沸，通宵水面光。\n不妨投辖饮，更称静琴张。\n诗社联行卷，仙姝学道粧。\n英游伴王谢，清梦到羲皇。\n曾约陪游盖，惭稽动客樯。\n忆君成怅望，为我细思量。\n几度吟成后，凭谁远寄将。\n意多收不尽，事鄙每牵忙。\n今夕微醺起，中宵捉笔狂。\n浪吟无次第，聊表未遗忘。",
        "dynasty": "宋",
        "collection_info": null
    },
    {
        "uuid": "c5e37260b4834ebb7e59a9c3bef9a85f",
        "title": "九里松马上作",
        "author": "赵孟坚",
        "content": "九里松株不断青，松风上发下泉声。\n耳边为爱闻天籁，故约游缰缓缓行。",
        "dynasty": "宋",
        "collection_info": null
    },
    {
        "uuid": "3962f9615415d6d3e70d52e4f8298dd5",
        "title": "送客",
        "author": "赵孟坚",
        "content": "素娥懒驾水晶轮，此夕飞来夜欲分。\n送客出门还独立，一天清露湛无云。",
        "dynasty": "宋",
        "collection_info": null
    },
    {
        "uuid": "c071ba02611d4a35e50594bce6b1230c",
        "title": "临安客中",
        "author": "赵孟坚",
        "content": "小楼面面着疎櫺，静有蟾光绝市声。\n读罢离骚临晋帖，菊花香裏数寒更。",
        "dynasty": "宋",
        "collection_info": null
    },
    {
        "uuid": "777c195727fe4596baaa29920de2c3b2",
        "title": "折枝",
        "author": "赵孟坚",
        "content": "奚囊金勒逗春行，醉咏归来陇月生。\n折得生香浑懒向，断簪零珥任纵横。",
        "dynasty": "宋",
        "collection_info": null
    },
    {
        "uuid": "937187e23751a649f12233f09c98f0e0",
        "title": "清明",
        "author": "赵孟坚",
        "content": "节近清明长是阴，黄花间在麦苗深。\n倦行却上高楼望，烟锁前村一半林。",
        "dynasty": "宋",
        "collection_info": null
    },
    {
        "uuid": "a21adbebe0945f6a863ed47963643c20",
        "title": "经过",
        "author": "赵孟坚",
        "content": "二十年前漫浪游，海天霜气夜深浮。\n竹窗梦断闻鸡处，常忆溪湾坞聚头。",
        "dynasty": "宋",
        "collection_info": null
    },
    {
        "uuid": "2f4cae0e1b4949b410f2747d74809624",
        "title": "南林张园",
        "author": "赵孟坚",
        "content": "凄凄寒菊委霜丛，下有微吟腐叶蛩。\n倚着栏干听不了，自来我辈最情钟。",
        "dynasty": "宋",
        "collection_info": null
    },
    {
        "uuid": "73fcab066555f9662d37f8a5a5047a23",
        "title": "种石菖蒲",
        "author": "赵孟坚",
        "content": "少年眼力健观书，卷裏千言一览无。\n官事簿书昏惘惘，效尤石上种菖蒲。",
        "dynasty": "宋",
        "collection_info": null
    },
    {
        "uuid": "f9afe5d5de4b8176d9069daac3bd8797",
        "title": "蕙花",
        "author": "赵孟坚",
        "content": "光风荡暖晓晴天，雅有幽香入简编。\n寻见野花都不是，山蜂引到石崖边。",
        "dynasty": "宋",
        "collection_info": null
    },
    {
        "uuid": "69d671041015aa475f8f94db6aebc5a9",
        "title": "梦回",
        "author": "赵孟坚",
        "content": "点点桃花短短墙，雨声彻夜响迴廊。\n觉来蝴蝶家山梦，一半分明一半忘。",
        "dynasty": "宋",
        "collection_info": null
    },
    {
        "uuid": "15a98c5c09fe2226de0f1788cf8ced36",
        "title": "赠术者",
        "author": "赵孟坚",
        "content": "纷纷尘土簿书堆，职在其间怎可辞。\n不向先生问荣达，但言何日是闲时。",
        "dynasty": "宋",
        "collection_info": null
    },
    {
        "uuid": "a7e6e77d17c7b64e9b03c4ddc0c2666c",
        "title": "买砚碑  其一",
        "author": "赵孟坚",
        "content": "凤城凉雨新秋后，几处朱楼试管弦。\n有客贳金收古歙，短檠竟夕自摩研。",
        "dynasty": "宋",
        "collection_info": null
    },
    {
        "uuid": "98d4731798ffad9aa8d26f13c1fe38f1",
        "title": "买砚碑  其二",
        "author": "赵孟坚",
        "content": "恰在贳金醉砚直，又逢古洛蔡公碑。\n摩挲不忍教他去，笑杀典衣偿直时。",
        "dynasty": "宋",
        "collection_info": null
    },
    {
        "uuid": "7d4d083d5d6196425435e20e1483821e",
        "title": "问梅寄贾秋壑先生",
        "author": "赵孟坚",
        "content": "生成欲见化工功，不在漫山桃李中。\n为向梅梢问消长，地寒先却得春风。",
        "dynasty": "宋",
        "collection_info": null
    },
    {
        "uuid": "54bdd983c9e76b31f68efbef794e2433",
        "title": "天平方丈梅下见持要旧题",
        "author": "赵孟坚",
        "content": "枯梅一树半斜欹，绕匝行行欲咏诗。\n忽觌季难遗墨在，西风吹泪满髯丝。",
        "dynasty": "宋",
        "collection_info": null
    },
    {
        "uuid": "2f9ef232ce8e428de659d4b52128a875",
        "title": "谢送牡丹  其一",
        "author": "赵孟坚",
        "content": "官舍无花甑有尘，纵将画展不如真。\n若非折寄珍珠颗，几是萧条过一春。",
        "dynasty": "宋",
        "collection_info": null
    },
    {
        "uuid": "189cce7b79ef8bbe5e0ce93602bca7c4",
        "title": "谢送牡丹  其二",
        "author": "赵孟坚",
        "content": "蘸蜡封枝翦处新，开奁带露尚精神。\n洛阳路远风尘暗，肠断应无做谱人。",
        "dynasty": "宋",
        "collection_info": null
    },
    {
        "uuid": "a3854e3f7ff678b66116ba291057bce6",
        "title": "高渭南席上烛照牡丹  其一",
        "author": "赵孟坚",
        "content": "高烧烛照御黄衣，疑是沈香夜宴归。\n固是不教花睡着，只愁惊起露蝉飞。",
        "dynasty": "宋",
        "collection_info": null
    },
    {
        "uuid": "0cfb4a5b4666aa82560488b55ac31fd8",
        "title": "高渭南席上烛照牡丹  其二",
        "author": "赵孟坚",
        "content": "日午猫睛一线时，红嫣紫媚正猖披。\n争如绛蜡通宵照，玉叶金鬚色愈滋。",
        "dynasty": "宋",
        "collection_info": null
    },
    {
        "uuid": "5de6ed0b1e715038a68029b38bfe81be",
        "title": "题玉川月蚀诗后",
        "author": "赵孟坚",
        "content": "哆口搘牙月蚀诗，遗编读着凛风规。\n如何晚节从污合，竟与姦臣血作泥。",
        "dynasty": "宋",
        "collection_info": null
    },
    {
        "uuid": "58d1291b271787a15ddea39fbdca6c75",
        "title": "题赵大年小景  其一",
        "author": "赵孟坚",
        "content": "霜轻榆柳未全黄，两岸菰蒲洲渚长。\n鸥鸟背人飞扑漉，西风尝是入斜阳。",
        "dynasty": "宋",
        "collection_info": null
    },
    {
        "uuid": "b5f0d46c97f895d2c5ab1ecb37cb596b",
        "title": "题赵大年小景  其二",
        "author": "赵孟坚",
        "content": "一行白鹭过前山，飞去沙鸥半復还。\n更有精能君见否，黄鹂两两绿杨间。",
        "dynasty": "宋",
        "collection_info": null
    },
    {
        "uuid": "147a6828e25ad9b758147cefabcacaa0",
        "title": "客中思家  其一",
        "author": "赵孟坚",
        "content": "微风过处有清香，知是荼䕷隔短墙。\n相得故园成索寞，诗盟谁復为平章。",
        "dynasty": "宋",
        "collection_info": null
    },
    {
        "uuid": "0f8d6b8bc9ab86f85e469b6c9e911815",
        "title": "客中思家  其二",
        "author": "赵孟坚",
        "content": "楚楚轻衫翦薄纱，而今忆得在山家。\n萧娘为是亲蚕事，嗔带含香紫笑花。",
        "dynasty": "宋",
        "collection_info": null
    },
    {
        "uuid": "6a1107daada59c0d3d049bce54ffd1f0",
        "title": "客中思家  其三",
        "author": "赵孟坚",
        "content": "柳絮悠悠拂面轻，随风到处若为情。\n西池应也无人到，一面青青萍自生。",
        "dynasty": "宋",
        "collection_info": null
    },
    {
        "uuid": "a8a3c3408053d8e562953e970734ca3f",
        "title": "里中康节庵画墨梅求诗因述本末以示之",
        "author": "赵孟坚",
        "content": "逃禅祖花光，得其韵度之清丽。\n节庵绍逃禅，得其萧散之布置。\n回观玉面而鼠鬚，已见工夫较精緻。\n双枝倒作鹿角曲，生意由来端若尔。\n所传正统谅末节，舍此的传皆僞耳。\n僧花工之工则麤，梦良意到工则未。\n女中却有鲍夫人，能守师绳不轻坠。\n可怜闻名不识面，云有江西陆公济。\n季衡麤丑恶拙祖，弊到雪篷滥觞矣。\n所恨二王无巨法，多少东邻拟西子。\n是中有趣岂不传，要以眼力求其旨。\n踢鬚正七萼则三，点眼名椒梢鼠尾。\n枝分三迭墨浓淡，花有正背多般蕊。\n夫君固已悟筌蹄，重说偈言吾亦赘。\n谁家屏障得君画，更以吾诗跋其底。",
        "dynasty": "宋",
        "collection_info": null
    },
    {
        "uuid": "af12589619c513ff624d1dc9df08464c",
        "title": "康不领此诗又有许梅谷者仍求再赋长律",
        "author": "赵孟坚",
        "content": "浓写花枝淡写梢，鳞皴老干墨微焦。\n笔头三踢攒成瓣，珠晕一圆工点椒。\n粧缀蜂鬚拟笑靥，稳拖鼠尾施长条。\n尽吹花侧风初急，犹带枝头雪未消。\n松竹衬时明掩映，水波浮处见飘飖。\n黄昏时候朦胧月，清浅溪山长短桥。\n闹裏相挨如有意，静中背立似无聊。\n笔端的皪明非画，轴上纵横不是描。\n顿觉坐来春盎盎，因思行过雨潇潇。\n从头总是汤杨法，拚下工夫岂一朝。",
        "dynasty": "宋",
        "collection_info": null
    },
    {
        "uuid": "2cf08624e812c4f896a941959a779e93",
        "title": "王翠岩写竹求诗",
        "author": "赵孟坚",
        "content": "古画画物无定形，随物赋形皆逼真。\n其次祖述有师绳，如印印泥随前人。\n尚疑屋下重作屋，参以新意意乃足。\n晋魏而来几百年，羲献断絃谁解续。\n何况高束李杜编，江湖竞卖新诗读。\n愿君种取渭川一千亩，饱饭逍遥步扪腹。\n风晴烟雨尽入君心胸，吐出毫端自森肃。",
        "dynasty": "宋",
        "collection_info": null
    },
    {
        "uuid": "40a71467a1554b88580ebad061069190",
        "title": "题水仙",
        "author": "赵孟坚",
        "content": "自欣分得槠山邑，地近钱塘易买花。\n堆案文书虽鞅掌，簪瓶金玉且奢华。\n酒边已爱香风度，烛下独怜舞影斜。\n矾弟梅兄来次第，搀春热闹令君家。",
        "dynasty": "宋",
        "collection_info": null
    },
    {
        "uuid": "ba16c91559cee858c4713bcf0f6fc2c4",
        "title": "夜泊法忍寺",
        "author": "赵孟坚",
        "content": "秋泊禅扉夜，清吟入兴频。\n风生水鳞甲，云放月精神。\n禅有机锋秘，诗无句法新。\n旧题寻不见，吹遍壁间尘。",
        "dynasty": "宋",
        "collection_info": null
    },
    {
        "uuid": "ea61f37f60289d68db0953529806901e",
        "title": "题墨兰图",
        "author": "赵孟坚",
        "content": "六月衡湘暑气蒸，幽香一喷冰人清。\n曾将移入浙西种，一岁纔华一两茎。",
        "dynasty": "宋",
        "collection_info": null
    },
    {
        "uuid": "9ba0d971a10d643240752d43c8a3cd1f",
        "title": "墙头花",
        "author": "赵孟坚",
        "content": "墙头花，红且白。\n一百五日过寒日，寒食过了好风日。\n风又吹，日又炙。\n枝头好花尽狼藉，人生百年罕七十。\n愚者见花不知惜，我辈看花常唧唧。\n有酒莫停杯，当歌莫停拍。\n头上丝丝霜雪来，老大见花方叹息。",
        "dynasty": "宋",
        "collection_info": null
    },
    {
        "uuid": "3e56df04f3d5102b6e486a14d283ce90",
        "title": "题高氏烟雨馆  其一",
        "author": "赵孟坚",
        "content": "溟溟復霭霭，极望欲无涯。\n村远如相合，天底若四垂。\n橹声因湿小，塔影被云欺。\n不但长烟雨，阴晴有间时。",
        "dynasty": "宋",
        "collection_info": null
    },
    {
        "uuid": "9168d2ec543029e67bbceb33d01d9510",
        "title": "题高氏烟雨馆  其二",
        "author": "赵孟坚",
        "content": "人多晴昼至，此趣未应知。\n我独身常寓，烟霏雨暗时。\n曀添波面阔，绿压柳丝垂。\n忽有片帆过，惊飞双鹭鸶。",
        "dynasty": "宋",
        "collection_info": null
    },
    {
        "uuid": "5b6cdb55b180102ffc95033353fa5718",
        "title": "题照禅师道场",
        "author": "赵孟坚",
        "content": "重到招提十七年，吟题墨色又成嫣。\n蟠虬老桧枝垂舞，像刻前碑石载镌。\n留赋纵然常满壁，玄机竟莫悟枯禅。\n道场法子丛居盛，奚復芦花施钓船。",
        "dynasty": "宋",
        "collection_info": null
    }
]