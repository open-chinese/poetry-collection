[
    {
        "uuid": "c99dce042984c10d4a3e22fd02c7f81c",
        "title": "浣溪沙·落絮残莺半日天",
        "author": "欧阳炯",
        "content": "落絮残莺半日天，玉柔花醉只思眠，惹窗映竹满炉烟。\n独掩画屏愁不语，斜掩瑶枕髻鬟偏，此时心在阿谁边。",
        "dynasty": null,
        "collection_info": null
    },
    {
        "uuid": "eb5a0da33e3244dd03954521dd9c2ea3",
        "title": "浣溪沙·天碧罗衣拂地垂",
        "author": "欧阳炯",
        "content": "天碧罗衣拂地垂，美人初着更相宜，宛风如舞透香肌。\n独坐含颦吹风竹，园中缓步折花枝，有情无力泥人时。",
        "dynasty": null,
        "collection_info": null
    },
    {
        "uuid": "d5b3926129be9b1979f642ddb65850d4",
        "title": "三字令·春欲尽",
        "author": "欧阳炯",
        "content": "春欲尽，日迟迟，牡丹时。\n罗幌卷，翠帘垂。\n彩笺书，红粉泪，两心知。\n人不在，燕空归，负佳期。\n香烬落，枕函欹。\n月分明，花淡薄，惹相思。",
        "dynasty": null,
        "collection_info": null
    },
    {
        "uuid": "072c8e9aed6fd47036b90132aaa1e8e8",
        "title": "南乡子·嫩草如烟",
        "author": "欧阳炯",
        "content": "嫩草如烟，石榴花发海南天。\n日暮江亭春影绿，鸳鸯浴。\n水远山长看不足。",
        "dynasty": null,
        "collection_info": null
    },
    {
        "uuid": "7cebeb766607ff9d16782af546a16b89",
        "title": "南乡子·画舸停桡",
        "author": "欧阳炯",
        "content": "画舸停桡，槿花篱外竹横桥。\n水上游人沙上女，回顾，笑指芭蕉林里住。",
        "dynasty": null,
        "collection_info": null
    },
    {
        "uuid": "d1b3b29bb4fda680288820394d3395ca",
        "title": "南乡子·洞口谁家",
        "author": "欧阳炯",
        "content": "洞口谁家，木兰船系木兰花。\n红袖女郎相引去，游南浦，笑倚春风相对语。",
        "dynasty": null,
        "collection_info": null
    },
    {
        "uuid": "47af6cb94330cdc9410864e99f326a7f",
        "title": "南乡子·二八花钿",
        "author": "欧阳炯",
        "content": "二八花钿，胸前如雪脸如莲。\n耳坠金环穿瑟瑟，霞衣窄，笑倚江头招远客。",
        "dynasty": null,
        "collection_info": null
    },
    {
        "uuid": "20efb45819116f5a37a05970c506bcc7",
        "title": "南乡子·路入南中",
        "author": "欧阳炯",
        "content": "路入南中，桃榔叶暗蓼花红。\n两岸人家微雨后，收红豆，树底纤纤抬素手。",
        "dynasty": null,
        "collection_info": null
    },
    {
        "uuid": "36db5a625a112c3a9045ffd422bd98e7",
        "title": "南乡子·翡翠鵁鶄",
        "author": "欧阳炯",
        "content": "翡翠鵁鶄，白萍香里小沙汀。\n岛上阴阴秋雨色，芦花扑，数只渔船何处宿。",
        "dynasty": null,
        "collection_info": null
    },
    {
        "uuid": "e8f9d9fda6413dbef22e58717dca01d4",
        "title": "贺明朝·忆昔花间初识面",
        "author": "欧阳炯",
        "content": "忆昔花间初识面，红袖半遮妆脸。\n轻转石榴裙带，故将纤纤玉指，愉捻双凤金线。\n碧梧桐锁深深院，谁料得，两情何日教缱绻。\n羡春来双燕，飞到玉楼，朝暮相见。",
        "dynasty": null,
        "collection_info": null
    },
    {
        "uuid": "a7e130e8451934d900d30ab100c70646",
        "title": "贺明朝·忆昔花间相见后",
        "author": "欧阳炯",
        "content": "忆昔花间相见后，只凭纤手，暗抛红豆。\n人前不解，巧传心事。\n别来依旧，辜负春昼。\n碧罗衣上蹙金绣，睹对对鸳鸯，空裛泪痕透。\n想韶颜非久，终是为伊，只恁偷瘦。",
        "dynasty": null,
        "collection_info": null
    },
    {
        "uuid": "c2cda170d71cdc954045ab02b00ceab3",
        "title": "江城子·晚日金陵岸草平",
        "author": "欧阳炯",
        "content": "晚日金陵岸草平，落霞明，水无情，六代繁华，暗逐逝波声。\n空有姑苏台上月，如西子镜照江城。",
        "dynasty": null,
        "collection_info": null
    },
    {
        "uuid": "f818791eff159b437c5503cf89214e7a",
        "title": "凤楼春·凤髻绿云丛",
        "author": "欧阳炯",
        "content": "凤髻绿云丛，深掩房栊。\n锦书通，梦中相见觉来慵，匀面泪脸珠融。\n因想玉郎何处去，对淑景谁同。\n小楼中，春思无穷。\n倚栏颙望，暗牵愁绪，柳花飞起东风。\n斜日照帘，罗幌香冷粉屏空。\n海棠零落，莺语残红。",
        "dynasty": null,
        "collection_info": null
    }
]