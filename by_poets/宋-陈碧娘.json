[
    {
        "title": "平元曲寄二弟植与格",
        "author": "陈碧娘",
        "content": "虎头将军眼如电，领兵夜渡龙舟堰。\n良人腰悬大羽箭，广西略地崖西战。\n三年消息无鸿便，咫尺凭谁寄春怨。\n日长花柳暗庭院，斜倚妆楼倦针线。\n心怀良人几时见，忽覩二郎来我面。\n植兮再吸倾六礶，格也一弹落双燕。\n何不将我张郎西，协义维舟同虎闱。\n无术平寇报明主，恨身不是奇男子。\n倘妾当年未嫁夫，愿学明妃和西虏。\n元人未知肯我许，我能管瑟又能舞。\n二弟慨然舍我去，日覩江头泪如雨。\n几回闻鸡几欲死，未审良人能再覩。",
        "dynasty": "宋",
        "collection_info": null
    }
]