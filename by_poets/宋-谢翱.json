[
    {
        "title": "宋铙歌鼓吹曲  其一",
        "author": "谢翱",
        "content": "日离海，青曈昽。\n沃以积水，涵苍穹。\n神光隠，豹雾空。\n气呼吸，为蛇龙。\n赤云衣，紫霓从。\n吹白众宿，歌大风。\n天吴遁，清海宫。",
        "dynasty": "宋",
        "collection_info": null
    },
    {
        "title": "宋铙歌鼓吹曲  其二",
        "author": "谢翱",
        "content": "天马黄，产异方。\n龙为马，白照夜。\n气汗云，声篲野。\n备法衣，引宸驾。\n腾天垠，倏变化。\n闰之余，劘以霸。\n阅八姓，瞬代谢。\n驱祥灵，入罟擭。\n皇上帝，监于下。\n誓无譁，出既禡。\n市日中，不易贾。\n坐明堂，朝诸夏。\n赉万方，锡纯嘏。",
        "dynasty": "宋",
        "collection_info": null
    },
    {
        "title": "宋铙歌鼓吹曲  其三",
        "author": "谢翱",
        "content": "黎之野，弥苍莽。\n迤壶关，属上党。\n有雄矫健，曰余宿将。\n于故之思，泣示厥像。\n倚孽狐，势方张。\n辨臣献议，劝下太行。\n趋怀孟虎牢，计之上。\n争洛邑，以东乡。\n王师奄至，扼其吭。\n帝授方略，中厥状。\n兽穷骇突，死卒以炀。\n胁从已逮，孥肆放。\n凯歌回，皇威畅。",
        "dynasty": "宋",
        "collection_info": null
    },
    {
        "title": "宋铙歌鼓吹曲  其四",
        "author": "谢翱",
        "content": "上临墉，戈耀日。\n韎韦指顾，流电疾。\n罪止其魁，不及卒。\n其魁则顽，曰予虢自出。\n坐于辕门，斧以率归。\n子往谕，泣股栗。\n语中其肝，至毕述。\n侍不及屏，沮回遹鞠。\n投于燎，甘所即。\n皇仁闵下，焉止跸。\n貔貅彻竈，归数实。\n获其棘矢，纳世室。",
        "dynasty": "宋",
        "collection_info": null
    },
    {
        "title": "宋铙歌鼓吹曲  其五",
        "author": "谢翱",
        "content": "军澧南，溃飞鸟。\n鹰隼北来，龙蛇夭矫。\n帝有初命，奉致讨。\n临于荆，妖孽既扫。\n胡驱而孕雉，入苍莽以保。\n王旅长驱，飒振槁。\n以仁易暴，戒击剽。\n惟荆衡及郴，士如林，磔其节蟊。\n春葩秋阴，我有造于南。\n式敷德音。",
        "dynasty": "宋",
        "collection_info": null
    },
    {
        "title": "宋铙歌鼓吹曲  其六",
        "author": "谢翱",
        "content": "邻之震，震于户。\n戒登陴，彻守御。\n神威掩至，不及拒。\n沿楚以南，菁茅宿莽。\n献于王吏，奉厥土。\n天子有诏，侯西楚。\n自南北东，皆我疆。\n龙旗虎节，拜降王。\n秦戈巩甲，期韬藏。\n冕旒当中，垂衣裳。",
        "dynasty": "宋",
        "collection_info": null
    },
    {
        "title": "宋铙歌鼓吹曲  其七",
        "author": "谢翱",
        "content": "母思悲，母于归。\n母闻帝语，妾归无所。\n妾生并土，蜀野芒芒，奄失其疆。\n初帝谓母，子昶来，小者侯，大者王。\n有痍其肌，载粟于创。\n毕有下土，方归母于乡。\n天不女夺，朕言不忘。",
        "dynasty": "宋",
        "collection_info": null
    },
    {
        "title": "宋铙歌鼓吹曲  其八",
        "author": "谢翱",
        "content": "象之奔斯，惟迹蹶蹶。\n鱼丽驾空，云鸟溃。\n南草浮浮，顺于貔貅。\n焚其帑，实弃厥陬。\n皇风播，平𥊧瞀。\n星辰起，皆北走。\n唐季以来，逆雏来咮。\n岭海肃清，无留后。\n于汴献囚，凯歌奏。",
        "dynasty": "宋",
        "collection_info": null
    },
    {
        "title": "宋铙歌鼓吹曲  其九",
        "author": "谢翱",
        "content": "帝命将臣，誓师于征。\n伯牙于庭，曰无刘我人。\n曲阿惟唐，以及豫章。\n孽于南国，楚粤是疆。\n我师孔武，聿禽其王。\n始怒皋皋，将臣不怿。\n曰如上命，即起予疾。\n弓韬于衣，刃以不血。\n收其石程，焚其侈淫。\n视于丁宁，筈羽不饮。\n取其镈磬，以献于京。\n于庙告成，垓埏既平。",
        "dynasty": "宋",
        "collection_info": null
    },
    {
        "title": "宋铙歌鼓吹曲  其一○",
        "author": "谢翱",
        "content": "版图归，归职方。\n昔服跗注，备戎行。\n帝锡之斾，龙鸟章。\n酬献命与胥，今上及秦王。\n外臣拜稽首，笑颔帝色康。\n毕同轨，来于梁。\n晔灵奕奕，敷重光。\n愿止剑履，觐带裳。\n四海臣妾，配虞唐。",
        "dynasty": "宋",
        "collection_info": null
    },
    {
        "title": "宋铙歌鼓吹曲  其一一",
        "author": "谢翱",
        "content": "清源无诸邦，力弱臣秣陵。\n间道遣进表，九门望日旌。\n愿齿邹与郳，自达天子庭。\n四邻雕霸业，国除洗天兵。\n皇灵畅遐外，蜑俗迩声明。\n归其所隶州，乞身奉朝请。\n帝命得陪祀，汤沐在王城。\n从兹附庸毕，歌以颂河清。",
        "dynasty": "宋",
        "collection_info": null
    },
    {
        "title": "宋铙歌鼓吹曲  其一二",
        "author": "谢翱",
        "content": "上之回，舞干戚。\n鸣鸾在镳，士饱力。\n桴鼓轰腾，罕山北。\n余刃恢恢，军容肃穆。\n王畿主辰，参后服神。\n继圣伐功，卒扼以偏师，断北狄。\n矢菆鸣房，猬集的。\n质子援绝，亲衔璧。\n并俗嚬嚬，附于化，以安得。\n其屈产，归帝闲。\n四夷君长，来称藩。\n籥节夷乐，示子孙。",
        "dynasty": "宋",
        "collection_info": null
    },
    {
        "title": "宋骑吹曲 亲征曲第一",
        "author": "谢翱",
        "content": "云屯列竈驱貔貅，殿前杀马祭蚩尤。\n勾陈苍苍太白湿，贼帐梦惊绕营日。\n军呼万岁摧太行，华留东抹流电光。\n重华继尧坐垂拱，并土再驾无葛疆。",
        "dynasty": "宋",
        "collection_info": null
    },
    {
        "title": "宋骑吹曲 回銮曲第二 其一",
        "author": "谢翱",
        "content": "徂暑黎阳车驾归，扫清氛翳兵更衣。\n江都朔云车驾出，凯歌消冰供尚食。\n都人引领望翠华，征人一月俱还家。",
        "dynasty": "宋",
        "collection_info": null
    },
    {
        "title": "宋骑吹曲 回銮曲第二 其二",
        "author": "谢翱",
        "content": "长堤夜幸士素饱，孤城沈竈无飞鸟。\n从征卤簿拜上恩，太常朝上回銮表。",
        "dynasty": "宋",
        "collection_info": null
    },
    {
        "title": "宋骑吹曲 回銮曲第二 其三",
        "author": "谢翱",
        "content": "都人望气归瑶阙，星扫茸头落参伐。\n西人冉冉留紫云，六飞拥日歌回军。",
        "dynasty": "宋",
        "collection_info": null
    },
    {
        "title": "宋骑吹曲 遣将曲第三 其一",
        "author": "谢翱",
        "content": "天门雷动开风云，内前尽给羽林军。\n圣人神武授方略，斩将搴旗各骏奔。\n王师所过如时雨，洗濯焦枯嚮荆楚。\n重宣德意吊遗黎，素服军前释俘虏。\n全家到阙拜上恩，诏书为筑先臣墓。",
        "dynasty": "宋",
        "collection_info": null
    },
    {
        "title": "宋骑吹曲 遣将曲第三 其二",
        "author": "谢翱",
        "content": "神风流霆驱偃草，天兵夜下西南道。\n虎贲长戟来凤州，归峡衔枚疾如扫。\n庙谟万里谂诸将，山川曲折图形状。\n天同鬼授契若符，坐减罘罳虏供帐。\n归来论功授节镇，铙鼓殿前歌破阵。",
        "dynasty": "宋",
        "collection_info": null
    },
    {
        "title": "宋骑吹曲 归朝曲第四 其一",
        "author": "谢翱",
        "content": "荆南万里朝天道，巫女云荒产芳草。\n锦鞯道赐带盘鵰，方物南来进龙脑。\n愿陪郊祀依日光，供张归朝亲奉表。\n勋阶邑食及隶人，移镇徐戎作家庙。\n人生富贵侯与王，四海为家皆故乡。",
        "dynasty": "宋",
        "collection_info": null
    },
    {
        "title": "宋骑吹曲 归朝曲第四 其二",
        "author": "谢翱",
        "content": "勾吴月令牵牛中，翟茀乘风来閟宫。\n随王剑履朝上殿，黄门夜趣长春宴。\n昭容引班入内朝，龙衮当中开雉扇。\n宴罢朝辞生局促，诏赐离宫作汤沐。\n先王烝尝泽有差，上恩许歌陌上花。",
        "dynasty": "宋",
        "collection_info": null
    },
    {
        "title": "宋骑吹曲 谕归朝曲第五",
        "author": "谢翱",
        "content": "淮南草湿网虫露，家在先朝父尚主。\n真人御极四海归，偃蹇不朝称节度。\n夜持铁券为尔赐，上恩特遣仪銮使。\n神离魄夺取族夷，功臣效命锡龙旗。",
        "dynasty": "宋",
        "collection_info": null
    },
    {
        "title": "宋骑吹曲 李侍中妾歌第六",
        "author": "谢翱",
        "content": "李筠爱将唯儋珪，美人姓刘筠侍儿。\n城危抢拨不得力，雨损铅华帐下啼。\n拥髻前言马有几，犹说闺中那问此。\n赤龙从东乘日车，火绕城门内蛇死。\n英雄际会风云奔，妇人思报罗裳恩。",
        "dynasty": "宋",
        "collection_info": null
    },
    {
        "title": "宋骑吹曲 孟蜀李夫人词第七",
        "author": "谢翱",
        "content": "春荒曲薄蚕丛土，屈狄归朝辞庙主。\n官家呼母恩许归，剑阁并门无处所。\n故衣升屋棺四绕，出门哭子汴州道。\n回肠酹酒三致辞，巴蜀如归化啼鸟。\n老身不食追尔魂，卤簿临门拜上恩。",
        "dynasty": "宋",
        "collection_info": null
    },
    {
        "title": "宋骑吹曲 南唐奉使曲第八",
        "author": "谢翱",
        "content": "孤城围中拜右史，侍书犹对重瞳子。\n请行忼慨期缓师，奉命日驰三百里。\n河流遡风车北首，便殿蒙恩引天袖。\n臣肝有血不溅衣，寸舌欲存建王后。\n奇胸如江涌崔嵬，恸哭不得天颜回。",
        "dynasty": "宋",
        "collection_info": null
    },
    {
        "title": "宋骑吹曲 伎女洗蓝曲第九",
        "author": "谢翱",
        "content": "后庭朱黄作衣裏，伎女帐帷青曳地。\n碧绿夜挂寒不收，缘此洗蓝渟露水。\n外间学染因得名，不省归朝为国氏。\n他年寄生产鸱尾，空忆宫中鸟衔子。",
        "dynasty": "宋",
        "collection_info": null
    },
    {
        "title": "宋骑吹曲 邸吏谒故主曲第十",
        "author": "谢翱",
        "content": "岭南使鹤日教战，巫女才人谑相见。\n南桡欲载远游冠，卫士盗船去不还。\n梦见随俘上江邱，道谒凄凉唯故吏。\n自言置邸本先王，方物入朝缘此至。\n闻言含咽涕洒江，况乃园人旧姓庞。\n泪辞岭海无归处，蒙恩祇向江陵住。",
        "dynasty": "宋",
        "collection_info": null
    },
    {
        "title": "芳草怨",
        "author": "谢翱",
        "content": "湘云离离沉晓月，疏麻夏死白水发。\n传芭楚女辞帐中，夜逐霓旌南过越。\n荆岑越峤殊百草，恨结柔丝香不老。\n红英捣盐实斧创，青子满地枝如扫。\n刺桐树朽猩猩在，佩杂芳蕤散秋海。\n乡来青凤食花去，瞻望灵均涕零雨。",
        "dynasty": "宋",
        "collection_info": null
    },
    {
        "title": "春江曲",
        "author": "谢翱",
        "content": "妾身生长临江边，幼嫁酒家学数钱。\n自从夫婿去为贾，别妾初下武昌船。\n涔阳归雁不寄影，巂州书到已三年。\n别时梦指水为誓，惟有海鳬见妾泪。\n愁抛锦字下中流，却见海鳬泪如水。",
        "dynasty": "宋",
        "collection_info": null
    },
    {
        "title": "子夜吴歌",
        "author": "谢翱",
        "content": "玄髪照秋水，茱萸香未歇。\n风吹夜合花，露湿衣上月。",
        "dynasty": "宋",
        "collection_info": null
    },
    {
        "title": "乌栖曲拟张司业",
        "author": "谢翱",
        "content": "吴宫草深四五月，破楚门开乌啼歇。\n美人军装多在船，归来把弓堕弓弦。\n越罗如粟越王献，宫中养蚕不作线。\n辘轳出屋井水浅，栀树花萎子如茧。\n乌栖乌啼宫烛秋，越女入宫吴女愁。",
        "dynasty": "宋",
        "collection_info": null
    },
    {
        "title": "废居行",
        "author": "谢翱",
        "content": "海涛翻空秋草短，白蛇入窠啖雀卵。\n经年废屋无居人，孕妇夜向船中产。\n归来多雨臼生鱼，穴虫祝子满户枢。\n邻家置屋供官役，买得沂王园令宅。",
        "dynasty": "宋",
        "collection_info": null
    },
    {
        "title": "古钗嘆",
        "author": "谢翱",
        "content": "刑徒鬼火去飘忽，息妇堆前殡齐发。\n白烟泪湿樵叟来，拾得慈献陵中髪。\n青长七尺光照地，髪下宛转金钗二。\n持归熏沐置高堂，包裹恐为神所将。\n妻儿朝拜復莫拜，冉冉卧病不得瘥。\n省知天物厌凡庸，夜送白龙潭水中。\n扣头却顾祈免死，永入幽宫伴龙子。",
        "dynasty": "宋",
        "collection_info": null
    },
    {
        "title": "双桐生空井",
        "author": "谢翱",
        "content": "风飘白露井梧落，叶上丸丸缀灵药。\n琴枝连理凤鸣晨，辘轳双转银缾索。",
        "dynasty": "宋",
        "collection_info": null
    },
    {
        "title": "飞来双白鹤",
        "author": "谢翱",
        "content": "飞来缥缈立在门，噣衔竹花臆欲言。\n雄雌来去眼如雾，客已彷佛知其人。\n笙箫忽远不知处，知在云窗与绿户。",
        "dynasty": "宋",
        "collection_info": null
    },
    {
        "title": "山中曲拟张司业",
        "author": "谢翱",
        "content": "夕烟沉，曙烟起。\n野爨湿茫茫，空竿弄尘水。\n栟榈倚西南云，生叶团团如车轮。\n桑弓蓬矢半刀笔，去者送尽无来人。\n扪萝恸哭衫袖冷，白首空回扫山影。",
        "dynasty": "宋",
        "collection_info": null
    },
    {
        "title": "远游篇寄府教景熙",
        "author": "谢翱",
        "content": "朝游扶桑根，不折拂日枝。\n莫食楚萍实，掬海见虹霓。\n黄鹄别我影，目尽汉水湄。\n况復衔其子，风露何当归。\n飘萧软桂丛，零落紫苔衣。\n梦魂知尔处，落羽在瑶池。",
        "dynasty": "宋",
        "collection_info": null
    },
    {
        "title": "峨眉老人别子歌",
        "author": "谢翱",
        "content": "峨眉有老人，奉命过嵩少。\n天风吹西翼，冉冉明夕照。\n湿尘纷堕天，髪白更待报。\n有子为异物，不得入家庙。\n恸哭东南云，相望沧海峤。\n青鸟年年来，寄书久不到。",
        "dynasty": "宋",
        "collection_info": null
    },
    {
        "title": "琼花引",
        "author": "谢翱",
        "content": "后土祠前车马道，天人种花无瑶草。\n英云蕊珠欲上天，夜半黄门催进表。\n酒香浮春露泥泥，二十四桥色如洗。\n阴风吹雪月堕地，几人不得扬州死。\n孤贞抱一不再识，夜归阆风晓无蹟。\n苍苔染根烟雨泣，岁久游魂化为碧。",
        "dynasty": "宋",
        "collection_info": null
    },
    {
        "title": "短歌行",
        "author": "谢翱",
        "content": "秦淮没日如没鹘，白波摇空湿弦月。\n舟人倚棹商声发，洞庭脱木如脱髪。\n寒螀哀啼众芳歇，晨梳青林望吴越。\n吴歈越吟浪花舞，秋槎湿剑归无所。\n愁生酒醒闻山鷄，石镜飞花汗如雨。\n起招如意击树枝，为君悲歌君泪垂。",
        "dynasty": "宋",
        "collection_info": null
    },
    {
        "title": "秋日拟塞上曲",
        "author": "谢翱",
        "content": "落日墩堭北，妖星太白西。\n凉风吹沙碛，帐下玉人啼。\n吹沙復吹草，嘶马未知道。\n醉后闻塔铃，胡天忽如扫。\n野驼寻水向月行，露下胡儿食秋枣。",
        "dynasty": "宋",
        "collection_info": null
    },
    {
        "title": "故园秋日曲四首  其一",
        "author": "谢翱",
        "content": "空园久闭无人住，城乌应入巢其树。\n食尽满园绿荔枝，引雏飞去人始知。",
        "dynasty": "宋",
        "collection_info": null
    },
    {
        "title": "故园秋日曲四首  其二",
        "author": "谢翱",
        "content": "茅茨竹外烟火青，杉鷄啁哳向田鸣。\n家家红盐殷新杵，绿树裹创子如雨。",
        "dynasty": "宋",
        "collection_info": null
    },
    {
        "title": "故园秋日曲四首  其三",
        "author": "谢翱",
        "content": "龙蛇已去荒窟宅，翻藕人人下剑池。\n岸池藕尽无浮叶，惟有青青榕树枝。",
        "dynasty": "宋",
        "collection_info": null
    },
    {
        "title": "故园秋日曲四首  其四",
        "author": "谢翱",
        "content": "粤王山下雾如雨，吹入罗襟楚女啼。\n身逐千艘落南去，惟有樯乌飞向西。",
        "dynasty": "宋",
        "collection_info": null
    },
    {
        "title": "咄咄復咄咄",
        "author": "谢翱",
        "content": "咄咄復咄咄，野风吹云起草垡。\n竹尘阴阴不见山，鷄飞上树海没鹘。\n人间旧事新白头，淮南小儿未识愁。\n淮南老翁叫无力，瓦盆盛水看日食。",
        "dynasty": "宋",
        "collection_info": null
    },
    {
        "title": "桂花引",
        "author": "谢翱",
        "content": "风生河汉吹鸣珰，桂宫神斧伐远扬。\n西游真人得奇曲，九门不锁天雨霜。\n人间青烟湿尘鞚，药臼嵯峨压天梦。",
        "dynasty": "宋",
        "collection_info": null
    },
    {
        "title": "赋得建业水",
        "author": "谢翱",
        "content": "建业水，秋风动扬子。\n鱼龙夜落星斗南，潮没潮生苍鹘起。\n他年冠盖物具美，风吹小船入城市。\n潮去不来风日死，白浪黄尘烟雾裏。\n中有长鱼食鳣鲔，解后食鱼何处是。\n西上国门望武昌，风雨徙鱼来汉阳。\n武昌鱼劳聚寒槮，太白入月鱼脑减，武昌城头鼓紞紞。",
        "dynasty": "宋",
        "collection_info": null
    },
    {
        "title": "赋得北府酒",
        "author": "谢翱",
        "content": "北府酒，吹湿宫城柳。\n柳枝着地春垂垂，祇管人间新别离。\n离情欲断江水语，女儿连臂歌白纻。\n淮南神仙来酒坊，甲马猎猎羽林郎。\n百年风物烟尘苍，老兵对月犹举觞。\n青帘泪湿女墙下，曾识行军旧司马。",
        "dynasty": "宋",
        "collection_info": null
    },
    {
        "title": "楚女谣",
        "author": "谢翱",
        "content": "楚山萧萧吹绀髪，楚女采莲歌夜发。\n年年种菂迟成藕，水深拔根丝在手。\n悬房学茧秋雨多，化为魂梦巢蜂窠。\n前花作实采已尽，后花尚蕊船未过。\n昨昔浮萍随涨水，湿紫寒青裹莲蕊。",
        "dynasty": "宋",
        "collection_info": null
    },
    {
        "title": "后琼花引",
        "author": "谢翱",
        "content": "扬州城门夜塞雪，扬州城中哭明月。\n堕枝湿云故鬼语，西来阴风无健鹘。\n神娥愬空众芳歇，一夕苍苔变华髪。\n宫花窣帘尘掩袜，玉华无因进吴越。\n灕灕淮水山央央，谁其死者李与姜。",
        "dynasty": "宋",
        "collection_info": null
    },
    {
        "title": "邳州哭",
        "author": "谢翱",
        "content": "邳州哭，井水竭，去年哭母瘴海热。\n今年此日来邳州，母死未禫子为囚。\n邳州土湿泪长在，化为苍苔色不改，雨洗游魂归瘴海。",
        "dynasty": "宋",
        "collection_info": null
    },
    {
        "title": "秋风海上曲",
        "author": "谢翱",
        "content": "秋风吹水龙上天，龙女抱珠海底眠。\n水花生云起如葑，神龙下宿藕丝孔。\n巨鳌赑屃鼍鼓随，赤鱼鳞鬣陈旍旗。\n海人见此失操纲，归对妻儿月下纺。\n自言移家来碛中，十载秋风潮不上。\n老夫一人语门前，见此已是开皇年。",
        "dynasty": "宋",
        "collection_info": null
    },
    {
        "title": "明河篇",
        "author": "谢翱",
        "content": "牵牛夜入明河道，泪滴相思作秋草。\n婺女城头翫月明，星君冢上无啼鸟。\n天寒露凈沾衣巾，明河倏化为白云。\n云飞蜿蜿秋在水，石压槎头海烟起。",
        "dynasty": "宋",
        "collection_info": null
    },
    {
        "title": "射鸠行",
        "author": "谢翱",
        "content": "少年操弩挟两矢，朝射青鸠暮射雉。\n人言雊雉蛇所化，欲食踌躇筯不下。\n街头得钱争买鸠，网林抉薮无时休。\n老父劝儿食且止，燕安有毒况珍美。\n尔不见鸠食半夏鸣尔屋，尔毋食鸠有药毒。",
        "dynasty": "宋",
        "collection_info": null
    },
    {
        "title": "虞美人草词",
        "author": "谢翱",
        "content": "髑髅起语鸱叫啸，山精夜啼楚王庙。\n渡淮风雨八千人，叱咤向天成白道。\n身经百战转危亡，很籍悲歌出汉堡。\n夜帐天寒抱玉泣，血变草青烟晓湿。\n他年辟仇春草生，吴中草死无妾名。\n自从为草生西楚，得到吴中犹楚舞。",
        "dynasty": "宋",
        "collection_info": null
    },
    {
        "title": "刘寄奴草词",
        "author": "谢翱",
        "content": "榛中小草夏蔚荟，叶如牡艾花如毳。\n少年防塞得命生，出镞肉中无粟起。\n向来神姦见白昼，湿竹烟青闻杵臼。\n英雄奋臂征此时，唾落虚空散林薮。\n汉家白蛇入本纪，况是天王旧支子。\n岂知苗裔在民伍，蛇鬼犹呼帝小字。",
        "dynasty": "宋",
        "collection_info": null
    },
    {
        "title": "雨中怨",
        "author": "谢翱",
        "content": "妾在江南家楚东，忆君月落雨声空。\n夜来入梦君无语，落月同看雨不同。",
        "dynasty": "宋",
        "collection_info": null
    },
    {
        "title": "白纻歌",
        "author": "谢翱",
        "content": "江头蓬沓走吴女，浣水为花朝浣纻。\n昼随睛网晒日中，夜覆井阑飘白露。\n织成素雪裁称身，夫为吴王戍柏举。\n田家岁绩供布缕，独夜讵如妾愁苦。",
        "dynasty": "宋",
        "collection_info": null
    },
    {
        "title": "陌上桑",
        "author": "谢翱",
        "content": "旭日曈昽扬拂羽，落葚空条生晓雾。\n人生颜色逐春妍，夏叶餵蚕少丝缕。\n兰膏照茧未登簇，露湿头梳惟水沐。\n却怜邻女学炼真，药炉七过煮桑薪。\n纵逢萧史上天去，瓮盆生苔愁杀人。",
        "dynasty": "宋",
        "collection_info": null
    },
    {
        "title": "折杨柳",
        "author": "谢翱",
        "content": "月时折柳江头别，春去来看柳上月。\n翠翎小鸟巢短枝，巢老重重编败髪。\n人生贫贱多别离，巢中髪密妾髪稀。\n人生富贵能几时，年年柳色青绿垂。",
        "dynasty": "宋",
        "collection_info": null
    },
    {
        "title": "废瑟词",
        "author": "谢翱",
        "content": "发埋空山贩缯客，草中惟弃秦时瑟。\n樵夫拾置贻乐工，朱徽作絃如墨色。\n自从汉曲入铙歌，清庙无人传不得。\n至今崔嵬声已死，越{广/丘}春虫闻呪子。",
        "dynasty": "宋",
        "collection_info": null
    },
    {
        "title": "飞仙引游沃州水帘谷作",
        "author": "谢翱",
        "content": "赤城后门桃花尾，湿浸蘼芜洗苍耳。\n小支菩提海上来，天风吹下谷帘水。\n斜珠界左转復右，华盖县肝三叶紫。\n内间肉芝承乳流，鬼母僊姝临洗胃。\n苍龟守关朝太微，色阻谗神诬奏事。\n海桑男子在谪籍，驱鹿行车闰年至。",
        "dynasty": "宋",
        "collection_info": null
    },
    {
        "title": "樊夫人上昇词",
        "author": "谢翱",
        "content": "石蚝粘窗秋见海，山鷄夜啼弄毛彩。\n王孙吹笙导夫人，青髪凌风素霞在。\n雨尘离地白浩浩，河西种星榆树老。\n海桑童童日出归，衣湿上池洗头草。",
        "dynasty": "宋",
        "collection_info": null
    },
    {
        "title": "侠客吴歌立秋日海上作",
        "author": "谢翱",
        "content": "潮动秋风吹牡荆，离歌入夜斗西倾。\n佽飞庙下蛇含草，青拭吴鈎入匣鸣。",
        "dynasty": "宋",
        "collection_info": null
    },
    {
        "title": "岛上曲二首  其一",
        "author": "谢翱",
        "content": "皮带墨鳞身卉衣，晚随鬼渡水灯微。\n石门犬吠闻人语，知在海南种蛤归。",
        "dynasty": "宋",
        "collection_info": null
    },
    {
        "title": "岛上曲二首  其二",
        "author": "谢翱",
        "content": "夫招贾客岁经辽，自到城中卖织绡。\n却买铅华采珠母，槟榔露下月中调。",
        "dynasty": "宋",
        "collection_info": null
    },
    {
        "title": "落梅词",
        "author": "谢翱",
        "content": "北风花糁枝，春风花糁衣。\n青鸟梦中见，畏来花下飞。\n岂是得春迟，因缘别春早。\n夜湿灞陵苔，半在古驰道。\n入瓦雪冥冥，离树香草草。\n那无返魂术，不忍见春老。",
        "dynasty": "宋",
        "collection_info": null
    },
    {
        "title": "望蓬莱",
        "author": "谢翱",
        "content": "青枝啼鸟波延延，方士指海谈神仙。\n五云垂天光属夜，老父相传说车驾。\n千官此地佩宛宛，舟发黄门止供顿。\n绕樯赤日护龙旗，西北驿书驰羽箭。\n百年尘空沧海晚，月落无人度灞浐。\n鷄鸣白石烂如银，蓬莱不见夷州远。",
        "dynasty": "宋",
        "collection_info": null
    },
    {
        "title": "结客行",
        "author": "谢翱",
        "content": "结客卫京师，弃家南斗陲。\n相看各意气，欲取辽阳归。\n事左脱身去，岂为无所为。\n家藏楚王子，手执五陵儿。\n泣奉先主令，白旗向天挥。\n鞭尸雠必报，函首捷终驰。\n力尽志不遂，以死谢渐离。",
        "dynasty": "宋",
        "collection_info": null
    },
    {
        "title": "古别离",
        "author": "谢翱",
        "content": "仙人别母母哭啼，遗以神药乃醉之。\n醒来哭定记儿语，食此庭前双橘树。\n叶能御饥病能愈，岂似当时逐儿去。\n邻翁有女立我前，取刀剖腹尔勿怜。\n但尔嫁夫能治田，生子不愿生神仙。",
        "dynasty": "宋",
        "collection_info": null
    },
    {
        "title": "花卿冢行",
        "author": "谢翱",
        "content": "湿云模糊埋秋空，雨青沙白丹陵东。\n莓苔阴阴草茸茸，云是花卿古来冢。\n花卿旧事人所知，花卿古冢知者谁。\n精灵未归白日西，庙鸦啄肉枝上啼，绵州柘黄魂正飞。",
        "dynasty": "宋",
        "collection_info": null
    },
    {
        "title": "和靖墓",
        "author": "谢翱",
        "content": "山中处士白麻履，死后无书献天子。\n青童玄鹤昼上天，夜下玉棺葬湖水。\n湖堤四合葑如髪，芳树玲珑倚春雪。\n百年凤舞云雾空，玉椀人间出句越。\n宫岚塔雨恍如失，飞网绕湖冠聚鹬。\n琳宇焚芝秋寂历，斗下无人祠太乙。",
        "dynasty": "宋",
        "collection_info": null
    },
    {
        "title": "莲叶舟",
        "author": "谢翱",
        "content": "湿云冉冉依芳芷，楚女神絃迎帝子。\n天人种莲露染根，一片碧花秋堕水。\n笙箫闻声影如梦，浮花漠漠船来重。\n神蛟蜕肠江水湄，化为五色光陆离。\n中有玉人跨蛟舞，藕根断丝罥人衣。\n碧瞳秋髪眠清夜，按肌不粟清露下。",
        "dynasty": "宋",
        "collection_info": null
    },
    {
        "title": "玉井水",
        "author": "谢翱",
        "content": "玉华翳日神封井，液泠秋根洗云影。\n年年天女下来观，露湿风吹太华顶。\n冰枝脱叶坠欲舞，青鸟伺枝忽衔去。\n夜深井气白吐虹，井中龙子如守宫。\n凡人不敢饮此水，往往梦寐游其中。",
        "dynasty": "宋",
        "collection_info": null
    },
    {
        "title": "送人归乌伤",
        "author": "谢翱",
        "content": "湖边老屋墙压篱，饥鸦啄雪枝上啼。\n湖中葑田产菰米，菖蒲花开照湖水。\n蒺藜老翁呼不起，曾入东宫教皇子。\n文雅风流俱扫地，瓦砖掷人老兵醉。\n后园小坊近市廛，借人樗蒲无税钱，君归故里何所怜。",
        "dynasty": "宋",
        "collection_info": null
    },
    {
        "title": "觅紫芝",
        "author": "谢翱",
        "content": "少微昏见觜觹中，山深夜气光流虹。\n青芝独产林下石，染根湿云如紫漆。\n天门梦断路初回，山鬼守根不敢食。\n银泥彻锁守者疲，老翁持呪取夜归。\n明当食之闻鬼哭，对尔洗肠还入腹。",
        "dynasty": "宋",
        "collection_info": null
    },
    {
        "title": "雨后海棠",
        "author": "谢翱",
        "content": "春光摇摇一万里，野粉残英空蜀水。\n天人愁湿红锦窠，万里移根泪如洗。\n苍苔裹枝雪堕地，雨中闻有西南使。\n化为黄鹄凌空青，开时衔花落衔子。\n绿章青简下蓬莱，滞魄游魂恨未已。\n至今鹦鹉啼猩红，不随明月葬空中。",
        "dynasty": "宋",
        "collection_info": null
    },
    {
        "title": "登广灵寺塔望南高峰",
        "author": "谢翱",
        "content": "城池风烟杯渡僧，广灵孤塔悬昼灯。\n塔灯上齐南高云，南高峰巅祠歙神。\n灵旗萧萧卷清雨，结喉巫阳能楚语。\n回望人烟塔峰北，惟有空城临水浒。\n赤蛇不神江海翻，薮泽狐狸作巴舞。\n当年介弟阶防御，玉鸾青鞭上天去。",
        "dynasty": "宋",
        "collection_info": null
    },
    {
        "title": "雪度",
        "author": "谢翱",
        "content": "千山万山雪崔嵬，欲流不流水洄洄。\n蛰熊出穴戍草短，客行心急梦归来。\n南园桑柘未生叶，南溪渡头不可涉，朝种木兰拔为檝。",
        "dynasty": "宋",
        "collection_info": null
    },
    {
        "title": "阅方史君登行状",
        "author": "谢翱",
        "content": "九江黥王所理州，衰年仗棰作诸侯。\n唐人旧隠衣冠尽，归闯宫潮不得觐。\n天吴舞罢尘土飞，廿载腥云寄空殡。\n当年电隙岂所问，生死身名惟转瞬。\n睦人共说方饶州，番人作庙祠唐震。",
        "dynasty": "宋",
        "collection_info": null
    },
    {
        "title": "食荠歌送别方安道",
        "author": "谢翱",
        "content": "山中荠发烧余地，与君为客同食荠。\n荠长故君收烬余，君归食荠如食荼。\n我家瓯越草应出，土湿烟青归不得。\n相逢举酒復为别，对君盘中不忍食。",
        "dynasty": "宋",
        "collection_info": null
    },
    {
        "title": "夜宿南明县斋",
        "author": "谢翱",
        "content": "朝阴扣舷清剡曲，暝投天姥峰前宿。\n桂虫食叶露湿身，影落莓苔云矗矗。\n天风吹枝断末殊，梦寻杳霭来绛车。\n下车者谁藏姓氏，夜嚮琼台读诸子。\n觉来隠隠声在耳，月白西南望为水。",
        "dynasty": "宋",
        "collection_info": null
    },
    {
        "title": "书画梅花水仙卷",
        "author": "谢翱",
        "content": "风吹袜露明微照，芳云弱植仙姝庙。\n髻鬟零乱在枕函，月裏罗浮梦中到。\n鲛绡拂尘蝉翼隔，窗雾凝寒唯影入。\n晓来坐对残空标，翠翎不见额黄湿。",
        "dynasty": "宋",
        "collection_info": null
    },
    {
        "title": "冬青树引别王潜",
        "author": "谢翱",
        "content": "冬青树，山南陲，九日灵禽居上枝。\n知君种年星在尾，根到九泉杂龙髓。\n恒星昼霣夜不见，七度山南与鬼战。\n愿君此心无所移，此树终有开花时。\n山南金粟见离离，白衣人拜树下起，灵禽啄粟枝上飞。",
        "dynasty": "宋",
        "collection_info": null
    },
    {
        "title": "小元佑歌寄刘君鼎",
        "author": "谢翱",
        "content": "前甲子，小元佑，句章祲黑权臣死。\n端平天子初改纪，袭芳泰陵种兰芷。\n当秋淮甸枯草黄，弯弧北向射天狼。\n狐南星光天狗堕，入蔡生擒完颜王。\n是年南海无波浪，月湿珠胎君以降。\n只今六十空白头，独骑麒麟补春秋。\n天回星周美恶復，人世更传蔡州录。",
        "dynasty": "宋",
        "collection_info": null
    },
    {
        "title": "句章见月食",
        "author": "谢翱",
        "content": "縠州见月如鱼口，沬聚痕消暗窗牖。\n鄞城见月如破臼，弃药含垢挂南斗。\n龙蛇伏气诸脑空，水中睡失群阴母。\n其间海禽独夜啼，黑云赴海同奔犀。\n市人识母不识父，击柝摧扉救月死。\n况值蕤宾月十五，干神附甲支在子。\n孤子哀吟离楚尾，泪落荒江吊南纪。\n犹忆秦淮哭日年，不敢仰视看盆水。",
        "dynasty": "宋",
        "collection_info": null
    },
    {
        "title": "避暑城西观吴道子画老君像",
        "author": "谢翱",
        "content": "湿烟挂龙天海头，角城溽暑如炎州。\n白氛翳景失楼阁，蓬莱缥缈不可求。\n解衣挥麈子城下，地涌青莲邻古社。\n卷帘看画人犹龙，矫首见龙还见画。\n碧幢髪雪垂过耳，弄笔者谁吴氏子。",
        "dynasty": "宋",
        "collection_info": null
    },
    {
        "title": "赵安天北游求诗安天韶王孙作诗送之",
        "author": "谢翱",
        "content": "海云抱沤海水热，道路征人裹冰雪。\n怜君独作万里游，雨把莲茎手中别。\n莲茎刺多莲叶湿，翻为君衣覆为笠。\n汴南淮北多故人，马上相逢泪相揖。\n故园萋萋长草根，迟君归来洗雨痕。\n青鞭碧影角湖曲，芳梦犹到韶王孙。",
        "dynasty": "宋",
        "collection_info": null
    },
    {
        "title": "逃暑崇法寺",
        "author": "谢翱",
        "content": "城南古寺凉生处，草色遥连孝子墓。\n棋局雨生苔鲜文，袈裟晴挂芭蕉树。\n自昔阇黎修白业，会公唯与舒王椄。\n只今尘土影堂空，石上犹镌麻纸帖。",
        "dynasty": "宋",
        "collection_info": null
    },
    {
        "title": "鄞女墓",
        "author": "谢翱",
        "content": "网草新垂月中露，青禽夜宿菱塘陼。\n寺西幽修云覆土，知葬舒王下殇女。\n百年光尘事事新，皇子夫人墓作邻。\n民间厌胜祈新鬼，穉鬼久随风雨陈。\n去来似尔勿復道，白下钟山梦中老。",
        "dynasty": "宋",
        "collection_info": null
    },
    {
        "title": "宝幢山寻黄提刑震旧避地处",
        "author": "谢翱",
        "content": "甬东寺裏逢陈若，双袖龙钟行带索。\n问知黄公旧避逃，宝幢山下坐丛薄。\n日惟一食祷先灵，不愿拾得不死药。\n仰天呼号得正终，一往不復至城郭。\n公初着书女立旁，公死母亡家濩落。\n子为户曹取公女，欲叙因由无与语。\n得来与子行林莽，月落山空识其处。",
        "dynasty": "宋",
        "collection_info": null
    },
    {
        "title": "城西废园",
        "author": "谢翱",
        "content": "水门夹西雨连越，邺瓦耕残莎草茁。\n谁知当日夫容园，湿路迷城暗车辙。\n夫容青根联戚里，美人对博蓬山裏。\n潮痕欲上红露晞，知是日高梳洗起。\n园南禁绝人行道，中有民间旧宿草。\n废园起垡鸣窃脂，寒食始应通祭扫。",
        "dynasty": "宋",
        "collection_info": null
    },
    {
        "title": "五言近体二首  其一",
        "author": "谢翱",
        "content": "南雁去来尽，音书不可凭。\n应过蛮岭瘴，闻拊楚臣膺。\n沧海沈秦璧，愁云起舜陵。\n可堪梦魂在，回首旧孤棱。",
        "dynasty": "宋",
        "collection_info": null
    },
    {
        "title": "五言近体二首  其二",
        "author": "谢翱",
        "content": "月离孤嶂雨，寻梦下山川。\n野冢埋鹦鹉，残碑哭杜鹃。\n妓收中使客，民买内医田。\n到此闻邻笛，离情重惘然。",
        "dynasty": "宋",
        "collection_info": null
    },
    {
        "title": "中秋忆山中人",
        "author": "谢翱",
        "content": "兹夕发清啸，为君楚舞终。\n西风五陵梦，凉露九霄中。\n野逻烟常起，溪流榜不通。\n天阴无乳兔，林尽见飞鸿。\n湿湿云垂髪，丸丸树偃弓。\n剑歌玄武莫，尘语白鸥空。\n祇有淮南泪，应沾青桂丛。",
        "dynasty": "宋",
        "collection_info": null
    },
    {
        "title": "仙华山招隠",
        "author": "谢翱",
        "content": "轩后悲苍剑，神娥下玉箫。\n攀髯初失梦，遗蜕尚凌歊。\n碧堕升棺影，青分产柱苗。\n山精依鹿竹，天雨湿鸡翘。\n有约成孤愤，无人重久要。\n豢龙因姓氏，使鹤语轩轺。\n冉冉将终老，冥冥不可招。\n无书寄青雀，有恨在中条。",
        "dynasty": "宋",
        "collection_info": null
    },
    {
        "title": "答烟萝隠者",
        "author": "谢翱",
        "content": "月落烟雾动，遥知夜不眠。\n紫苔生水底，白髪坐岩前。\n野鹤下窥影，山人疑问年。\n微吟度小刦，劳赠远游篇。",
        "dynasty": "宋",
        "collection_info": null
    },
    {
        "title": "送人还蜀",
        "author": "谢翱",
        "content": "白髪梦乡国，君归路不迷。\n洑槎秋见草，荒栈夜闻鸡。\n月过秦凉北，星深河汉西。\n何因到却返，吴语话分携。",
        "dynasty": "宋",
        "collection_info": null
    },
    {
        "title": "忆梁礼部皋",
        "author": "谢翱",
        "content": "閒庭芳桂丛，相忆曙云空。\n文字能娱老，莓苔此兴同。\n青山明月下，家口少微东。\n岁晚西庄路，柴门语自工。",
        "dynasty": "宋",
        "collection_info": null
    },
    {
        "title": "拜玄英先生画像",
        "author": "谢翱",
        "content": "来此得公真，尘埃避隠沦。\n水生溪榜夕，苔卧野衣春。\n雨冢侵吴甸，荒祠侑汉人。\n微吟值衰世，为尔独伤神。",
        "dynasty": "宋",
        "collection_info": null
    },
    {
        "title": "哭正节徐先生",
        "author": "谢翱",
        "content": "凄凉携子女，冠佩赴重阴。\n塌井千年事，青天此夜深。\n哀辞山石刻，恤典海舟沈。\n里族南熏梦，东都直至今。",
        "dynasty": "宋",
        "collection_info": null
    },
    {
        "title": "送汪十",
        "author": "谢翱",
        "content": "多年隠卖浆，此去结山房。\n扫菌侵花落，种松如草长。\n老期秋欲至，贫味水初尝。\n岁晚逢樵猎，音书定不忘。",
        "dynasty": "宋",
        "collection_info": null
    },
    {
        "title": "槿树",
        "author": "谢翱",
        "content": "白犬吠行人，西风杵臼新。\n洗香澄宿水，曝髪向秋邻。\n野草依沟尽，宫花入帽频。\n人家小门径，怜尔独相亲。",
        "dynasty": "宋",
        "collection_info": null
    },
    {
        "title": "悼南上人",
        "author": "谢翱",
        "content": "翻红卷未终，闻打寂时钟。\n尽说他身在，唯应外国逢。\n锡声归后夜，琴意满诸峰。\n忆昨安禅处，湖云起白龙。",
        "dynasty": "宋",
        "collection_info": null
    },
    {
        "title": "元日读老子望瀑作",
        "author": "谢翱",
        "content": "空山无辙迹，悬水下分洪。\n醉醒听犹在，寒暄色不同。\n异书天姥秘，灵物乳池空。\n祇忆残年雨，先流到海中。",
        "dynasty": "宋",
        "collection_info": null
    },
    {
        "title": "雨中观海棠",
        "author": "谢翱",
        "content": "风吹帘网动，对尔惜芳菲。\n蜀雨何人在，吴宫祇燕归。\n烛消春粉尽，泪湿野香微。\n抱蘤残青子，鸟衔随处飞。",
        "dynasty": "宋",
        "collection_info": null
    },
    {
        "title": "哭所知",
        "author": "谢翱",
        "content": "总戎临百粤，花鸟瘴江村。\n落日失沧海，寒风上蓟门。\n雨青余化血，林黑见归魂。\n欲哭山阳笛，邻人亦不存。",
        "dynasty": "宋",
        "collection_info": null
    },
    {
        "title": "寄题何氏绿绮楼",
        "author": "谢翱",
        "content": "北岸有高楼，其南多药树。\n仙人昼采之，遗佩乡江渚。\n化为绿绮琴，轸徽微已具。\n有客来南方，振衣坐其处。\n风吹朱鸟巢，欲落鸣至曙。\n山分地肺云，水流天目雨。\n别去重所思，别时不能去。",
        "dynasty": "宋",
        "collection_info": null
    },
    {
        "title": "夏日游玉几山中",
        "author": "谢翱",
        "content": "曳舟来山中，出郭税吾驾。\n独{艹暴}忻众胜，晨发乃及夜。\n岂无城中山，爱此足幽野。\n横陈玉几峰，隠护碧殿瓦。\n并州古男子，礼塔于此舍。\n而我饮冰人，犹为内热者。\n拟携桃枝笙，舒卷得饷暇。\n明席织海草，因之一枕藉。\n冷风吹雪空，相与坐其下。",
        "dynasty": "宋",
        "collection_info": null
    },
    {
        "title": "雨饮玲珑岩下",
        "author": "谢翱",
        "content": "垂云起嵚嵌，衣被松与桂。\n夜含星斗光，隠若金石气。\n雨来辄阻之，不得抚苍翠。\n下有桑门子，饮用陶匏器。\n盆中蓄海石，左顾如牡砺。\n疑此碛上来，不知几年岁。\n桑门却问客，所居何姓氏。\n回指南海峰，苍茫倘一至。",
        "dynasty": "宋",
        "collection_info": null
    },
    {
        "title": "翠锁亭避雨",
        "author": "谢翱",
        "content": "客有游山衣，着久如薜荔。\n行行万翠亭，忽作风雨憩。\n仰面无所皋，梁间有题字。\n问此何人书，婉娩有弱气。\n云昔魏王妃，学书似李卫。\n乘云到此山，洒墨在空翠。\n尘风吹土花，倏忽景物异。\n疑此梦与仙，不类人间世。",
        "dynasty": "宋",
        "collection_info": null
    },
    {
        "title": "过舒临海故宅",
        "author": "谢翱",
        "content": "破壁湿海藓，水退日气蒸。\n云是舒公宅，其孙艾且仁。\n昔公初作尉，视事即斩人。\n上书称臣亶，待罪沧海滨。\n天子有诏至，汝亶可治民。\n尔时荆文公，上方邑之鄞。\n闻此辄异之，久会公秉钧。\n谓此非狂狷，引用至中丞。\n立朝思蹇谔，庶以报君亲。\n苏公下诏狱，谗者用事新。\n于此与有力，岂为重其身。\n晴风吹海雨，山川尚横陈。\n俛仰勿太息，徒为惊尔邻。",
        "dynasty": "宋",
        "collection_info": null
    },
    {
        "title": "铁蛇岭长耳僧",
        "author": "谢翱",
        "content": "岭上有神僧，风吹竖两耳。\n云昔垂至肩，手提忽然起。\n游方得至术，来此制蛇虺。\n衣缝独茧丝，裂缝蛇尽死。\n至今山下草，食之蛊可已。\n客去勿復言，海隅多幻诡。",
        "dynasty": "宋",
        "collection_info": null
    },
    {
        "title": "观水",
        "author": "谢翱",
        "content": "积阴生壑雨，野水学江流。\n对屋见灯火，相望南渡头。\n浮槎到高树，白鼋起沧洲。\n变怪若不测，神功安能尤。\n稍退见涯涘，及来痕沫收。\n崩畴出白石，隠隠如博投。\n水杨洗荒根，素髪生古愁。\n见此倏若化，故流还胶舟。\n荒源不可诘，欲尽山云求。",
        "dynasty": "宋",
        "collection_info": null
    },
    {
        "title": "听雨",
        "author": "谢翱",
        "content": "山厨压炊烟，野雨起薄莫。\n孤客卧空床，不识门前路。\n回风已若休，入壑忽如赴。\n荒林啼鬼车，往往不见处。\n邻翁起厌胜，呪作禹余步。\n听雨杂呪声，起歌助其语。\n呪静雨亦止，还眠向窗曙。",
        "dynasty": "宋",
        "collection_info": null
    },
    {
        "title": "寄所知",
        "author": "谢翱",
        "content": "何处识君面，青天云雾裾。\n携琴上衡霍，玄髪向风梳。\n别去看流水，三年此躇踌。\n偶同海鸟梦，为致空中书。",
        "dynasty": "宋",
        "collection_info": null
    },
    {
        "title": "池上萍",
        "author": "谢翱",
        "content": "浮萍随涨水，上到荷叶端。\n水退不得下，犹粘花萼间。\n花殷青已见，叶翠枯始斑。\n何如根在水，根蔕相团团。\n人生慕高远，风云事跻攀。\n绝髯尚号叫，化为鹤与猿。\n幸未及枯槁，万里吾当还。",
        "dynasty": "宋",
        "collection_info": null
    },
    {
        "title": "十日菊",
        "author": "谢翱",
        "content": "今日非昨日，尚觉秋英好。\n明日异今日，秋英讵云早。\n所以惜芳人，采撷常贵少。\n而彼千载士，怜尔独皎皎。\n晞霜敷朝荣，零露抱夕槁。\n千载且復然，一夕宁恨老。",
        "dynasty": "宋",
        "collection_info": null
    },
    {
        "title": "佽飞庙迎神引",
        "author": "谢翱",
        "content": "剑歌兮击筑，茭青兮蓼绿，夕济甬兮沉玉。\n步巫兮禹孙，葺神藩兮楚军，神之乘兮海云。\n噀芳兮越咒，斩将兮神佑。\n秋零露兮为醑，春集鸦兮神语。\n风萧萧兮满旗，云之车兮来思。",
        "dynasty": "宋",
        "collection_info": null
    },
    {
        "title": "鸿门斾",
        "author": "谢翱",
        "content": "天云属地汗流宇，杯影龙蛇分汉楚。\n楚人起舞本为楚，中有楚人为汉舞。\n鸊鹈淬光雌不语，楚国孤臣泣俘虏。\n他年疽背怒发此，硭砀云归作风雨。\n君看楚舞如楚何，楚舞未终闻楚歌。",
        "dynasty": "宋",
        "collection_info": null
    },
    {
        "title": "赠写照唐子良",
        "author": "谢翱",
        "content": "吴中众史今代画，不独画人兼画马。\n唐生家住金华云，对予独肯画古人。\n夕阳西下东流水，纷纷古人呼不起。\n东都留守吴中豪，王府勋僚旧俊髦。\n当时气薄阴山日，勾陈苍苍太白高。\n百年水竭海尘土，谁见凌烟拂蛛罔。\n霜髯磔磔开清新，彷佛犹带黄河冰。\n忽疑稍会怒色止，或可从傍窥谏纸。\n唐生见我泪如洗，颇忆古人今不死。\n俟我气定神始閒，命笔更起唐衣冠。",
        "dynasty": "宋",
        "collection_info": null
    },
    {
        "title": "种葵蒲萄下",
        "author": "谢翱",
        "content": "茙葵花种蒲萄下，年年叶长见花谢。\n蒲萄渐密花渐迟，开时及见蒲萄垂。\n微风摇曳架上枝，阴云凝碧行琉璃。\n天人下饮蒲萄露，花神夜泣向天诉。\n谢尔蒲萄数尺阴，不如寸草同此心。",
        "dynasty": "宋",
        "collection_info": null
    },
    {
        "title": "送残暑",
        "author": "谢翱",
        "content": "向已送残春，当兹送残暑。\n离尊虽不同，时节会有去。\n平生苦汗尘，欲避无处所。\n骊驹出商音，畏不将风雨。\n却忆别花时，红尘挽衣履。\n回首汉诸陵，落日无穷树。",
        "dynasty": "宋",
        "collection_info": null
    },
    {
        "title": "有洗旧诰绫作青色鬻将以为缘以绀缯易得之作手卷赋小乐章求好事书其后",
        "author": "谢翱",
        "content": "吴宫辇路伤行客，茧冰压云凝碧色。\n门前新扫染家邻，借人铺设残衣帛。\n宫花翦绫连院号，覆取翻看成一道。\n织纹宛转勑字新，知是初谁六尺诰。\n城霞失彩宫藓病，中与海图上衣领。\n改颜倖售缘所遭，褪药玄香洗蓝影。\n青绸易得泪承睫，击筑楚歌无故业。\n歌残求书好事人，异代倘传诰绫帖。",
        "dynasty": "宋",
        "collection_info": null
    },
    {
        "title": "广惜往日",
        "author": "谢翱",
        "content": "汉有臣兮龚胜卒，噤不食兮十四日。\n今忍饥兮我復渴，道间关兮踰半月。\n幸求死兮得死，苟不得兮无术。\n凤笙兮龙笛，燕群仙兮日将夕。\n风吹衣兮佩萧瑟，骏龙兮寥天，行成兮缘毕。",
        "dynasty": "宋",
        "collection_info": null
    },
    {
        "title": "雪中方四隠君访宿有诗忆鹿田风雨旧游奉和併呈吴六赞府",
        "author": "谢翱",
        "content": "金华人北山，空响出静竚。\n鹿田在其颠，肺石来风雨。\n有客六七人，昔游至其处。\n唯我愁不眠，起坐蹴君语。\n谓此定何声，百感生离绪。\n玩非琴与瑟，復异砧将杵。\n醉者呼不应，愁者自为苦。\n空棂怯孤衾，展转如巢树。\n湿歌散余悲，以足拊柱础。\n尔来又七年，欲至困羁旅。\n传闻老桑门，已復蝉蜕去。\n入山恶少年，巾钵空其聚。\n乃知人世间，何者为客主。\n而我同怀人，忽復异处所。\n梦中遥相望，各抱不售贾。\n有客不同游，亦是同怀者。\n地主况有期，舆马不待假。\n倘规宿山中，畸人不应舍。",
        "dynasty": "宋",
        "collection_info": null
    },
    {
        "title": "九日",
        "author": "谢翱",
        "content": "秋风飒以至，今日重阳日。\n眼明对南山，尚想陶彭泽。\n向来建威幕，颇见有此客。\n驱车不小留，驾言公田秫。\n一朝又弃去，此意谁能识。\n寄奴趣殊礼，风旨来自北。\n只今王江州，建国功第一。\n故是何珉孙，举动良足惜。\n饮愧望柴桑，稍以自湔涤。\n殷勤白衣饷，犹恐不我即。\n中路候蓝舆，要致已甚迫。\n葛巾赤两脚，颓然向林宅。\n此翁本坦荡，焉能苦违物。\n虽然可计取，中实未易屈。\n华轩又何羡，自载返蓬荜。\n终身书甲子，往往义形色。\n如使磷与缁，安得为玉雪。\n篱边菊弄黄，粲粲正堪摘。\n我方持空觞，千载高风激。",
        "dynasty": "宋",
        "collection_info": null
    },
    {
        "title": "送袁太初归剡原袁来杭宿传法寺寺在德寿宫北今行路及园即宫旧址",
        "author": "谢翱",
        "content": "大雷山下鄞江口，石湿落星海涵斗。\n莓苔琐窗居鬼神，散髪天衣夜行酒。\n百年绮语堕凡尘，刘公不还谢公走。\n祇今零落三秋霜，犹说先朝人物薮。\n道逢袁家美年少，欲挽吴潮归两袖。\n自言学出戴君门，又说舒君忘年友。\n舒君白头爪尘垢，戴君业成衣露肘。\n君来何处觅知音，吊古凄凉无老叟。\n出门择语归计餐，顾忌惭皇无不有。\n不如归食空江槎，初生淡菜如珠母。\n风帆送客来夷洲，白帢青衫谈不朽。\n君不见君今宿寺多鄞僧，耆旧能言几人在。\n隔墙食柏秋麝过，废石坡陁旧南内。",
        "dynasty": "宋",
        "collection_info": null
    },
    {
        "title": "杂言送郑主簿炎之官昌化",
        "author": "谢翱",
        "content": "刘先生，名肩吾，闽中词赋天下无。\n当年战艺夸颜色，进士出身两回得。\n卢公里人正在朝，相见相逢九官宅。\n余时犹弱起慨忼，谓此未足荣其乡。\n丈夫事业在简册，要令姓字留耿光。\n继闻郑君年最少，人物气象尤堂堂。\n白鹿山南介公后，禽蛟两祭狮子王。\n梦魂欲见无由据，侧荔芭蕉春復暮。\n时移乃尔来霅间，因作广文求主簿。\n顾予多病涩语言，面垢毛焦着麻布。\n山中乞食城中归，征诗送赠非所宜。\n已闻之戍嚮昌化，此地人传多畏怕。\n龙居嗜燕烟入巢，病甲垂櫩腥雨下。\n又闻山鬼吹灯夜，来向人家避官舍。\n君持何术径往居此无百忧，便将天雷斧柄塞鬼穴。\n巫山铁鏁沈龙湫，祇足自乱不得休。\n岂知从心致祷动幽隠，使龙无嗜鬼无愁，不知君能致此不。\n龙不须酹以酒，鬼不须祭以肉。\n秋旗卷雨晓案烟，时向县斋望天目。",
        "dynasty": "宋",
        "collection_info": null
    },
    {
        "title": "避暑池上拟古",
        "author": "谢翱",
        "content": "游子渺天末，晨光东南驰。\n良时不易晤，胡为徒来兹。\n丛柏结夏塔，轻蒲生夕飔。\n空有齐纨扇，团团手中持。\n持此欲永久，但感颜髪衰。\n爱尔云中鸟，浴彼道上池。\n余翎委弱藻，飞去犹沦漪。\n极目送不返，将以穷所思。",
        "dynasty": "宋",
        "collection_info": null
    },
    {
        "title": "拟古二首  其一",
        "author": "谢翱",
        "content": "翔鳞化海鳬，不化脑中石。\n人生弃井邑，寄处终为客。\n常怀坟墓思，永夜良跼蹐。\n秋风吹蓬颗，絫絫如布奕。\n上为考与曾，下为叔与伯。\n岂无故鬼悲，翻念远行役。\n服药得神仙，去后唯留迹。\n忽梦南游云，相逐孤飞翮。",
        "dynasty": "宋",
        "collection_info": null
    },
    {
        "title": "拟古二首  其二",
        "author": "谢翱",
        "content": "峤南毒草花，离离北潭址。\n洗花潭洞中，水黑鱼尽起。\n岂无建溪芽，投之以方匕。\n南山有雨来，百毒化为水。\n临流招故人，洗髪弄清泚。",
        "dynasty": "宋",
        "collection_info": null
    },
    {
        "title": "九日前子善来会山中",
        "author": "谢翱",
        "content": "朝寻寒露枝，莫摘不盈把。\n风吹西南云，幽情谁与写。\n有客来缙州，遗我古盏斝。\n中有鸳鸯文，色如铜雀瓦。\n浮以鬰金蕤，苍藓藉其下。\n此物宁足感，聊用助歌者。\n但怀郢曲悲，岂计所知寡。",
        "dynasty": "宋",
        "collection_info": null
    },
    {
        "title": "九日集葆山寺得载字",
        "author": "谢翱",
        "content": "贫居懒出门，未到辄復悔。\n偶寻秋夕英，顾见石璀璀。\n手斸松根苓，下有坟千载。\n青山如葆羽，无人禁樵采。\n狂歌呼麯生，悲往兴故在。\n未卜遇浮丘，犹堪居畏垒。",
        "dynasty": "宋",
        "collection_info": null
    },
    {
        "title": "九日禺中登沃洲放鹤峰南望天台诸山",
        "author": "谢翱",
        "content": "镜面小蓬岛，入剡脱我骖。\n舍棹来沃洲，下岭见精蓝。\n修眉浮天姥，天台在其南。\n良游爱九日，巾堕髪不栉。\n醉浮秋夕英，饥食决明实。\n远寻竺僧迹，俛仰千载陈。\n狂呼许元度，王谢十八人。\n彷佛川谷应，草木皆冥冥。\n便欲即之语，又疑物所冯。\n闭目游泰初，寥廓以为邻。",
        "dynasty": "宋",
        "collection_info": null
    },
    {
        "title": "五日山中",
        "author": "谢翱",
        "content": "东邻拔蒲根，南邻烧艾叶。\n艾叶出青烟，蒲根香胜雪。\n干坤生燐火，阴碧期月光。\n烟随艾叶散，进此菖蒲觞。\n蒲觞益齿髪，齿白髪如漆。\n余饮不尽器，置之五七日。\n五日化为丹，七日化为碧。\n一服一千年，令人生羽翼。",
        "dynasty": "宋",
        "collection_info": null
    },
    {
        "title": "寄题山阴徐氏林亭三首 见南亭",
        "author": "谢翱",
        "content": "青林见危构，南山覆其陲。\n林居何为此，所爱烟雾姿。\n上有鹧鸪鸟，来从溟海湄。\n飞止不他乡，畏与宿愿违。\n违此顷刻间，万死莫赎之。\n而忧中夜露，辛苦湿毛衣。\n毛衣岂愿湿，即湿非所辞。\n莓苔与薏苡，含弄寄相思。",
        "dynasty": "宋",
        "collection_info": null
    },
    {
        "title": "寄题山阴徐氏林亭三首 山阴茅宇",
        "author": "谢翱",
        "content": "山阴久凄凉，復尔见茅宇。\n客来爱其人，问此于谁语。\n自云迩先茔，玩构亦庐处。\n朝光凌爽气，初岩亘修渚。\n平居狷介心，祇以自为苦。\n日夕驱其奴，名之同所恶。\n驱汝汝不辞，我怀良可悲。",
        "dynasty": "宋",
        "collection_info": null
    },
    {
        "title": "寄题山阴徐氏林亭三首 小华阳亭",
        "author": "谢翱",
        "content": "句越山中长木莲，华阳仙女此餐烟。\n松花飘落无寻处，都在徐君剑树边。",
        "dynasty": "宋",
        "collection_info": null
    },
    {
        "title": "九日黎明发新昌望天姥峰",
        "author": "谢翱",
        "content": "南明剡东山，亏蔽草与莱。\n前冈接远阜，树石如苔莓。\n西南见天姥，旭旭云日开。\n下有采药径，仙人招我来。\n手持白菊花，泛以青螺杯。\n倾杯化灵药，蕤芳入客怀。\n俛视浮爨居，白气为尘埃。\n凉风吹脱巾，一往不愿回。\n便投此策竹，骑龙下天台。",
        "dynasty": "宋",
        "collection_info": null
    },
    {
        "title": "五日观潇湘图",
        "author": "谢翱",
        "content": "五日泣江蓠，骚人沉佩褋。\n年深吊古客，满门垂艾叶。\n既垂青艾叶，復竞画舟檝。\n明时内阁子，供奉进瑶帖。\n岂復怀沅湘，历舜愬往牒。\n江流物色改，看画泪承睫。\n彷佛旧居人，指点失故业。\n三户空鸟啼，九疑列如堞。",
        "dynasty": "宋",
        "collection_info": null
    },
    {
        "title": "玉麈尾",
        "author": "谢翱",
        "content": "客持麈尾柄，色夺环与玦。\n尘心随影袪，一片若行雪。\n神兽潜空山，何年探灵穴。\n忽失落人手，遂为谈者悦。\n阴崖起白气，篆古踰轩颉。\n一拂沉藓文，再拂字不灭。\n三拂蛟螭腾，世眼不能别。\n投尔阴崖颠，惊怪吐其舌。",
        "dynasty": "宋",
        "collection_info": null
    },
    {
        "title": "铁如意",
        "author": "谢翱",
        "content": "仙客五六人，月下鬬婆娑。\n散影若云雾，遗音杳江河。\n其一起楚舞，一起作楚歌。\n双执铁如意，击碎珊瑚柯。\n一人夺执之，睨者一人过。\n更舞又一人，相向屡傞傞。\n一人独抚掌，身挂青薜萝。\n夜长天籁绝，宛转愁奈何。",
        "dynasty": "宋",
        "collection_info": null
    },
    {
        "title": "谢子静寄端午药煎",
        "author": "谢翱",
        "content": "麸桃弄朝烟，含虫炼百杵。\n山人入药箓，捣日月逢午。\n甘酸杂众味，能生玉池乳。\n颇忆越吟人，性静无所苦。\n中年白髪生，寄以润肺腑。\n为谢山中人，愿结山中侣。",
        "dynasty": "宋",
        "collection_info": null
    },
    {
        "title": "因北游者寄峨眉家先生先生曾宰建之浦城故末章及之二首  其一",
        "author": "谢翱",
        "content": "灵关高缥缈，缥缈出曾城。\n其上盘紫云，倏忽牛马形。\n交青不栖树，浴彼清泠泓。\n唯有孤鸑鷟，衔命此山灵。\n迎风遡寥廓，杳杳西北征。\n羽毛中道折，六月霜霰零。\n回首灵关云，泪下如悬缨。",
        "dynasty": "宋",
        "collection_info": null
    },
    {
        "title": "因北游者寄峨眉家先生先生曾宰建之浦城故末章及之二首  其二",
        "author": "谢翱",
        "content": "江淹所治县，粤王曾种树。\n山人雨后来，空台唯宿莽。\n故人出端平，子孙今不武。\n寥寥南峰寺，枯禅尚灵雨。\n犹记桐乡祠，影前及僧语。",
        "dynasty": "宋",
        "collection_info": null
    },
    {
        "title": "寄东白许元发",
        "author": "谢翱",
        "content": "昔我来南方，采药与君遇。\n仙核堕寒芜，水花明远渚。\n云空参语外，露下离立处。\n别来荒烟中，五阅寒与暑。\n寒暑岂异初，肌髪不如故。\n闻处人道变，未得世病愈。\n驱车望东白，此情那可遡。\n倘及乘青蜺，为君拂尘羽。",
        "dynasty": "宋",
        "collection_info": null
    },
    {
        "title": "秋暑饮僧舍分韵得界字",
        "author": "谢翱",
        "content": "夜露摇井梧，明河涵左界。\n酣眠知何益，筋力久已懈。\n余氛薄中餐，幅巾无所挂。\n欲去岂不能，有兴辄中败。\n浮醅济瓜茗，阴鼎漉姜芥。\n忽醉此山中，解衣如脱械。\n凉飔扫地生，尘暑焚香迈。\n空巢见落毛，石髪卷如虿。",
        "dynasty": "宋",
        "collection_info": null
    },
    {
        "title": "拟古寄何大卿六首  其一",
        "author": "谢翱",
        "content": "空山产桐梓，拟作膝上琴。\n琴成不他饰，种漆江之浔。\n独无徽将轸，何以发商音。\n但得独茧蚕，饲之扶桑阴。\n烹鱼腹有胶，不患海水深。",
        "dynasty": "宋",
        "collection_info": null
    },
    {
        "title": "拟古寄何大卿六首  其二",
        "author": "谢翱",
        "content": "雄雌双碧鸡，所食琪树蘤。\n来栖药洞中，当春怕乳子。\n其雌秋别时，守此唯雄耳。\n可怜衔子归，万里渡海水。",
        "dynasty": "宋",
        "collection_info": null
    },
    {
        "title": "拟古寄何大卿六首  其三",
        "author": "谢翱",
        "content": "世传卖药翁，出市恒骑虎。\n朅来空山中，恨不辄与语。\n长啸归无家，独指梧桐树。\n既指梧桐树，復采梧桐子。\n持以赠所思，浩歌聊復尔。",
        "dynasty": "宋",
        "collection_info": null
    },
    {
        "title": "拟古寄何大卿六首  其四",
        "author": "谢翱",
        "content": "石间道人影，见者恒髣佛。\n浮云过列仙，与语呼之出。\n身亦竟不出，影亦竟不没。\n含涕谢仙人，天地此终毕。",
        "dynasty": "宋",
        "collection_info": null
    },
    {
        "title": "拟古寄何大卿六首  其五",
        "author": "谢翱",
        "content": "流来山中花，绀碧三百里。\n漪漪歙砚云，含风入秋水。\n五芝与八石，往往产其沚。\n岂独秘灵文，亦復隠奇士。\n不见施家郎，诗词独清泚。\n一朝控白鸾，吹笙洗尘滓。",
        "dynasty": "宋",
        "collection_info": null
    },
    {
        "title": "拟古寄何大卿六首  其六",
        "author": "谢翱",
        "content": "山人食木实，竹实以饲凤。\n闻此来空烟，三载脱尘鞚。\n不见玉笙音，唯闻溪鸟弄。\n西台忆故人，野祭忽如梦。\n仰视浮云驰，不觉哭之恸。",
        "dynasty": "宋",
        "collection_info": null
    },
    {
        "title": "岩居效贾岛",
        "author": "谢翱",
        "content": "岩岩百尺屋，山鬼寂四壁。\n独抱震余桐，横此风中石。\n梦见一道者，手持青瓦砾。\n谓此有至音，世人不能识。\n粟尘起嵯峨，沧海寄一滴。\n语罢失其处，觉来空嘆息。\n摄衣起楚歌，断弦如裂帛。\n悬藤月露深，蛟龙舞其侧。",
        "dynasty": "宋",
        "collection_info": null
    },
    {
        "title": "萍间穉荷效王司马体",
        "author": "谢翱",
        "content": "初萍半含絮，顷刻开数亩。\n荷生浮其间，风雨足解后。\n百年游子心，欲作千岁久。\n昔为浮萍根，今为穉荷藕。\n荷高刺已生，鱼游触其首。\n离离荷下萍，吹向白鱼口。",
        "dynasty": "宋",
        "collection_info": null
    },
    {
        "title": "效孟郊体七首  其一",
        "author": "谢翱",
        "content": "手持菖蒲叶，洗根涧水湄。\n云生岩下石，影落莓苔枝。\n忽起逐云影，覆以身上衣。\n菖蒲不相待，逐水流下溪。",
        "dynasty": "宋",
        "collection_info": null
    },
    {
        "title": "效孟郊体七首  其二",
        "author": "谢翱",
        "content": "移参窗北地，经岁日不至。\n悠悠荒郊云，背植足阴气。\n新雨养陈根，乃復佐药饵。\n天涯葵藿心，怜尔独种参。",
        "dynasty": "宋",
        "collection_info": null
    },
    {
        "title": "效孟郊体七首  其三",
        "author": "谢翱",
        "content": "閒庭生柏影，荇藻交行路。\n忽忽如有人，起视不见处。\n牵牛秋正中，海白夜疑曙。\n野风吹空巢，波涛在孤树。",
        "dynasty": "宋",
        "collection_info": null
    },
    {
        "title": "效孟郊体七首  其四",
        "author": "谢翱",
        "content": "落叶昔日雨，地上仅可数。\n今雨落叶处，可数还在树。\n不愁绕树飞，愁有空枝垂。\n天涯风雨心，杂佩光陆离。\n感此毕宇宙，涕零无所之。\n寒花飘夕晖，美人啼秋衣。\n不染根与髪，良药空尔为。",
        "dynasty": "宋",
        "collection_info": null
    },
    {
        "title": "效孟郊体七首  其五",
        "author": "谢翱",
        "content": "越禽惜羽毛，不向恶木栖。\n木奴重踰淮，爱尔巢其枝。\n巢枝不食实，中有二老棋。\n乳子月明中，梦绕东南飞。",
        "dynasty": "宋",
        "collection_info": null
    },
    {
        "title": "效孟郊体七首  其六",
        "author": "谢翱",
        "content": "弱柏不受雪，零乱苍烟根。\n尚余粲粲珠，点缀枝叶繁。\n小榻如僧床，下有莓苔痕。\n对此莓苔痕，三年不敢言。\n莓苔傥可食，嚥雪待朝暾。\n岂无柏树子，不食种在盆。",
        "dynasty": "宋",
        "collection_info": null
    },
    {
        "title": "效孟郊体七首  其七",
        "author": "谢翱",
        "content": "闺中玻黎盆，贮水看落月。\n看月復看日，日月从此出。\n爱此日与月，倾写入妾怀。\n疑此一掬水，中涵济与淮。\n泪落水中影，见妾头上钗。",
        "dynasty": "宋",
        "collection_info": null
    },
    {
        "title": "二月十日",
        "author": "谢翱",
        "content": "山居少四邻，槠叶半为薪。\n野色生遥念，空江滞此身。\n风涛春忆越，亲旧晚游秦。\n独拟寻鸡犬，云萝挂葛巾。",
        "dynasty": "宋",
        "collection_info": null
    },
    {
        "title": "九日韶卿子善有约不至子静亦归桐庐与景云饮瀑下作",
        "author": "谢翱",
        "content": "揉蓝染钓缗，欲老此江滨。\n九日寒泉水，他年白髪身。\n邻州曾约客，别业未归人。\n嗅菊知吾事，那能更问津。",
        "dynasty": "宋",
        "collection_info": null
    },
    {
        "title": "呈王尚书应麟",
        "author": "谢翱",
        "content": "寒风吹鬓影，客泪湿衣尘。\n千里见积水，满城无故人。\n船歌瓯雪尽，剑舞越花薪。\n独忆丝纶老，相从话所亲。",
        "dynasty": "宋",
        "collection_info": null
    },
    {
        "title": "山阴道中呈郑正朴翁",
        "author": "谢翱",
        "content": "杨柳远天色，野风来水涯。\n异乡同梦客，今雨故人家。\n越树夜啼鸟，禹陵冬落花。\n悠悠江海意，为尔鬓先华。",
        "dynasty": "宋",
        "collection_info": null
    },
    {
        "title": "送毛耳翁之湘南",
        "author": "谢翱",
        "content": "湘草碧于水，王孙尚此留。\n一身行万里，双鬓集诸愁。\n月落岳云曙，龙逃海雨秋。\n可能无事业，相见竟悠悠。",
        "dynasty": "宋",
        "collection_info": null
    },
    {
        "title": "寒食姑苏道中",
        "author": "谢翱",
        "content": "频年感烟草，荒冢几人耕。\n吴楚逢寒食，山村见独行。\n天阴月不死，江晚汐徐生。\n到海征帆影，悠悠识此情。",
        "dynasty": "宋",
        "collection_info": null
    },
    {
        "title": "别子静却送之霅",
        "author": "谢翱",
        "content": "独往知吾事，语离何所求。\n故家无别业，残梦下扁舟。\n积叶吴宫冷，吟猿顾渚秋。\n那能不相待，羁旅负清游。",
        "dynasty": "宋",
        "collection_info": null
    },
    {
        "title": "哭肯斋李先生",
        "author": "谢翱",
        "content": "落日梦江海，呼天野水涯。\n百年唯此死，孤剑託全家。\n血染楚花碧，魂归蜀日斜。\n能令感恩者，狼籍慰荒遐。",
        "dynasty": "宋",
        "collection_info": null
    },
    {
        "title": "八咏楼",
        "author": "谢翱",
        "content": "江山此愁绝，寒角梦中吹。\n飞鸟过帆影，游尘空戟枝。\n水交明月动，槎洑故州移。\n已薄齐梁士，犹吟沈约诗。",
        "dynasty": "宋",
        "collection_info": null
    },
    {
        "title": "至日忆山中客",
        "author": "谢翱",
        "content": "山村云物外，至朔闰年愁。\n独客语茅屋，樵人共白头。\n驿花残楚水，烽火到交州。\n欲隠裂裳帛，春来重结裘。",
        "dynasty": "宋",
        "collection_info": null
    },
    {
        "title": "怀峨眉家先生",
        "author": "谢翱",
        "content": "露下湿百草，病思生积愁。\n窟泉春洗屐，毡雪莫过楼。\n魂梦来巴峡，衣冠老代州。\n平生仗忠信，心自与身仇。",
        "dynasty": "宋",
        "collection_info": null
    },
    {
        "title": "哭广信谢公",
        "author": "谢翱",
        "content": "自尔逃名姓，终丧哭水滨。\n海僧疑见貌，山鬼旧为邻。\n客死留衣物，囊空出告身。\n他年越乡值，卖卜有斯人。",
        "dynasty": "宋",
        "collection_info": null
    },
    {
        "title": "雨夜呈韶卿",
        "author": "谢翱",
        "content": "相看陇水云，一夕几回分。\n预恐今宵雨，他年独自闻。\n野花同楚越，江霭杂朝曛。\n不得锄芝朮，逢樵却寄君。",
        "dynasty": "宋",
        "collection_info": null
    },
    {
        "title": "莫春感兴",
        "author": "谢翱",
        "content": "天涯芳草梦，此意未应泯。\n独对风烟老，虚为江海人。\n渔樵分落日，樱笋过残春。\n举世无知己，他生应逐臣。",
        "dynasty": "宋",
        "collection_info": null
    },
    {
        "title": "秋日忆过秦国公主园",
        "author": "谢翱",
        "content": "野影林柽尽，山昏瓦塔齐。\n凉宵风雨过，一雁西南啼。\n岚雾洗巾帨，井泉生蒺藜。\n伤心拂尘麈，衣泪湿空绨。",
        "dynasty": "宋",
        "collection_info": null
    },
    {
        "title": "送道士归赤松",
        "author": "谢翱",
        "content": "閒身可得仙，诸妄觉他年。\n夜气浮秋井，阴花冷碧田。\n礼星逢鹤下，呪食待人眠。\n叩齿通悬解，祠堂山影边。",
        "dynasty": "宋",
        "collection_info": null
    },
    {
        "title": "送僧之天台",
        "author": "谢翱",
        "content": "石桥南北路，师到动经旬。\n尊者定中影，凡人回去身。\n戴经支锡重，作礼纳巾频。\n杯海归何日，长眉问四邻。",
        "dynasty": "宋",
        "collection_info": null
    },
    {
        "title": "雪水",
        "author": "谢翱",
        "content": "寒英涨碧沉，浴鹄冷难禁。\n太白消秦日，中𤃩接蜀阴。\n频汤清洗瘴，入茗味如参。\n人世淄渑口，应疑别未深。",
        "dynasty": "宋",
        "collection_info": null
    },
    {
        "title": "用韵酬友人忆寄",
        "author": "谢翱",
        "content": "麻衣拂市尘，外事不干贫。\n野气生寒井，天阴压莫春。\n闲身分楚鞠，白髪作吴人。\n已斸蘼芜径，青鞋忆寄频。",
        "dynasty": "宋",
        "collection_info": null
    },
    {
        "title": "鼓子花",
        "author": "谢翱",
        "content": "尘湿西风泪，沟西影见君。\n碧衣羞远日，天梦冷秋云。\n蔓引山精径，篱依楚女坟。\n海边逢卖药，采实故应分。",
        "dynasty": "宋",
        "collection_info": null
    },
    {
        "title": "山寺送翁景芳归觐",
        "author": "谢翱",
        "content": "弱云竹水湄，叶影碧离离。\n野别如秋梦，他宵独尔思。\n林残西域果，钟动下方棋。\n可得朝还莫，相看长在兹。",
        "dynasty": "宋",
        "collection_info": null
    },
    {
        "title": "寄朱仁中",
        "author": "谢翱",
        "content": "闻君经乱后，居处畏山颠。\n家在聚如客，粮余食带烟。\n戍鸦分落日，烧草共残年。\n因忆先丘壠，于今是极边。",
        "dynasty": "宋",
        "collection_info": null
    },
    {
        "title": "僧舍避暑分韵得入字",
        "author": "谢翱",
        "content": "故人隔天风，海水吹不立。\n聊将尘渴心，远赴山中汲。\n晴香芝菌生，暝翠雾露湿。\n唯应鸡犬深，幽林听经入。",
        "dynasty": "宋",
        "collection_info": null
    },
    {
        "title": "游钓台",
        "author": "谢翱",
        "content": "古台临钓渚，遗像在苍烟。\n有客随槎到，无僧依树禅。\n风尘侵祭器，樵猎避兵船。\n应有前朝蹟，看碑数汉年。",
        "dynasty": "宋",
        "collection_info": null
    },
    {
        "title": "西台哭所思",
        "author": "谢翱",
        "content": "残年哭知己，白日下荒台。\n泪落吴江水，随潮到海迴。\n故衣犹染碧，后土不怜才。\n未老山中客，唯应赋八哀。",
        "dynasty": "宋",
        "collection_info": null
    },
    {
        "title": "江上别友",
        "author": "谢翱",
        "content": "相看仍恸哭，欲学晋诸贤。\n戍近风鸣柝，江空雨送船。\n朔云侵别色，南雪忆归年。\n拟共锄青朮，无为俗事牵。",
        "dynasty": "宋",
        "collection_info": null
    },
    {
        "title": "题翁征君集后",
        "author": "谢翱",
        "content": "樵猎识冠裳，何言志四方。\n离秦风日泠，过楚薜萝长。\n野梦违征诏，衰年枉荐章。\n故山唐室晚，应种朮为粮。",
        "dynasty": "宋",
        "collection_info": null
    },
    {
        "title": "除夜闻雷",
        "author": "谢翱",
        "content": "牢落长为客，残年独拥衾。\n灯分寒夜火，雨过震余阴。\n捣药滋玄髪，书符𤞣黑祲。\n相看故乡泪，不敢效吴音。",
        "dynasty": "宋",
        "collection_info": null
    },
    {
        "title": "元日枕流亭听雨",
        "author": "谢翱",
        "content": "征铎残年雨，吟听忆到城。\n愁云侵歙尽，梦日向吴生。\n药产难离性，滩流不掩声。\n他宵桦烛饮，因想此中行。",
        "dynasty": "宋",
        "collection_info": null
    },
    {
        "title": "春日寄书代乡人答",
        "author": "谢翱",
        "content": "沧江失钓缗，白社苦吟身。\n风雨他年别，干戈旧国贫。\n春祠占远梦，腊市忆行人。\n故垒夫差地，遥知哭为亲。",
        "dynasty": "宋",
        "collection_info": null
    },
    {
        "title": "人日雪",
        "author": "谢翱",
        "content": "连年逢此日，寂寞在山居。\n故国云归尽，高杉雪下初。\n阴霾占户口，雷电失天书。\n可得俱无事，清吟始晏如。",
        "dynasty": "宋",
        "collection_info": null
    },
    {
        "title": "早春寄岭海流人",
        "author": "谢翱",
        "content": "短褐随南贾，衰年异壮游。\n龙旗虚左箇，鸿影别中州。\n晚避高丽使，春乘百济舟。\n王孙与芳草，相忆可能留。",
        "dynasty": "宋",
        "collection_info": null
    },
    {
        "title": "过孙君文旧避地处",
        "author": "谢翱",
        "content": "相逢还自失，相见尽天涯。\n邻壤初移戍，空山此寄家。\n剪茸春过鹿，伐竹旧烧畬。\n去后余荒槿，依沟结影斜。",
        "dynasty": "宋",
        "collection_info": null
    },
    {
        "title": "春日迟子芳游乌龙山",
        "author": "谢翱",
        "content": "乌龙烟霭北，君去为亲留。\n綵舞初离席，音书缺寄邮。\n雨登人日冢，槎别客星洲。\n应有他宵约，相从及此游。",
        "dynasty": "宋",
        "collection_info": null
    },
    {
        "title": "奉和毛益乱后经太白坟",
        "author": "谢翱",
        "content": "遥知风雨后，明月湿江蓠。\n几处如寒食，荒流空莫思。\n雨耕侵坏冢，春网得沈碑。\n若起论兹世，先生何所为。",
        "dynasty": "宋",
        "collection_info": null
    },
    {
        "title": "忆过徐偃王祠下作",
        "author": "谢翱",
        "content": "徐王遗蹟地，花落旧岩阿。\n山鬼下茅屋，野鸡啼苎萝。\n别祠江路见，疑冢草间多。\n寒食思家客，空村记所过。",
        "dynasty": "宋",
        "collection_info": null
    },
    {
        "title": "山驿送春",
        "author": "谢翱",
        "content": "逢春忆旧时，爱着旧春衣。\n雨别如知处，天涯应共归。\n驿花留客尽，帆日聚鸦微。\n岁岁子规鸟，寄巢于此飞。",
        "dynasty": "宋",
        "collection_info": null
    },
    {
        "title": "蜂",
        "author": "谢翱",
        "content": "蛹黑春如翳，寒崖举族悬。\n扑香粘絮落，采汗近僧禅。\n聚暗移花幄，分喧割蜜烟。\n闲房无处着，应架井泉边。",
        "dynasty": "宋",
        "collection_info": null
    },
    {
        "title": "雨中感怀",
        "author": "谢翱",
        "content": "幽斋蒲稗裏，夜色入柴荆。\n坐久雨声绝，水深荷刺生。\n听猿思楚宿，失鹤梦南征。\n白屋青山下，何年返旧耕。",
        "dynasty": "宋",
        "collection_info": null
    },
    {
        "title": "桐华",
        "author": "谢翱",
        "content": "随风泊钓楂，弄日色侵霞。\n烧地不锄草，荒池旧沤麻。\n偶寻僧坐石，见落鸟衔花。\n饧粥春寒后，多逢楝树家。",
        "dynasty": "宋",
        "collection_info": null
    },
    {
        "title": "僧池青蛙",
        "author": "谢翱",
        "content": "隠见多无定，时开一道萍。\n瘿分荷背白，身带藓文青。\n吐雹收寒井，随僧入凈缾。\n柏坛祠后稷，应想作龙灵。",
        "dynasty": "宋",
        "collection_info": null
    },
    {
        "title": "夜宿江山寺",
        "author": "谢翱",
        "content": "寺图接异境，僧影湿香烟。\n落月安禅处，翻经置县年。\n天河当夏白，泉水入杉悬。\n到此怀瓯越，空家寄海边。",
        "dynasty": "宋",
        "collection_info": null
    },
    {
        "title": "雪榻瀑布",
        "author": "谢翱",
        "content": "潄石清尘暑，云深畏解携。\n寒岩萧寺下，县水薜阴西。\n鸟浴湿栖树，花流晴下溪。\n谪龙闻呪起，奇服反初笄。",
        "dynasty": "宋",
        "collection_info": null
    },
    {
        "title": "虎石",
        "author": "谢翱",
        "content": "寺深留片石，山雨长苔新。\n昔日栖禅处，遗风想至人。\n锡前行虎独，钟后到猿频。\n越客因逃暑，于兹喜挂巾。",
        "dynasty": "宋",
        "collection_info": null
    },
    {
        "title": "寺南小池",
        "author": "谢翱",
        "content": "寺南疏小沼，堤隠獭行踪。\n杉影动寒水，夕阳藏半峰。\n清涵落鸟毳，寒怯病僧容。\n闻说初开日，钵盂盛养龙。",
        "dynasty": "宋",
        "collection_info": null
    },
    {
        "title": "夏夜山房会宿赋得竹禽",
        "author": "谢翱",
        "content": "入竹云初翳，余更警露禽。\n羁雌迷故侣，凉意满西林。\n雨宿移枝暗，明翻下箨深。\n微吟触幽兴，离思不能任。",
        "dynasty": "宋",
        "collection_info": null
    },
    {
        "title": "芭蕉雨",
        "author": "谢翱",
        "content": "吴楚灯前侣，芭蕉海上身。\n凉宵知过雨，病叶与羁人。\n白屋愁看晓，沧洲宿语贫。\n西南多苦竹，应与越禽邻。",
        "dynasty": "宋",
        "collection_info": null
    },
    {
        "title": "中秋龙井翫月",
        "author": "谢翱",
        "content": "逢秋月再圆，不与復休眠。\n脑满鱼龙夜，精藏树石年。\n嗅衣腥在水，窥户影疑禅。\n长啸望参伐，行来精舍边。",
        "dynasty": "宋",
        "collection_info": null
    },
    {
        "title": "夜坐呈韶卿",
        "author": "谢翱",
        "content": "修行吴楚间，鹤去杳难攀。\n衰世已如此，愁身更入山。\n巢居避太岁，药饭救羸颜。\n故友在江海，相思不得还。",
        "dynasty": "宋",
        "collection_info": null
    },
    {
        "title": "韶卿往乌伤寄刘元益",
        "author": "谢翱",
        "content": "他日忆逢君，林中访恵勤。\n鹿麛行处见，流水别时闻。\n草没秦人冢，山通越国云。\n音书年岁失，莫讶白鸥群。",
        "dynasty": "宋",
        "collection_info": null
    },
    {
        "title": "寄赠王佥判龙泽新之官广陵",
        "author": "谢翱",
        "content": "多君孝子里，云物尚依然。\n岁晏木叶下，月明湖水边。\n看图须女分，对策亮阴年。\n到此若为别，犹言赠马鞭。",
        "dynasty": "宋",
        "collection_info": null
    },
    {
        "title": "十日菊寄所思",
        "author": "谢翱",
        "content": "篱菊是秋邻，青蕤几日新。\n忽逢初过节，相忆早衰人。\n囊枕离湘湿，分杯度岭贫。\n想应无事业，遥念更沾巾。",
        "dynasty": "宋",
        "collection_info": null
    },
    {
        "title": "野霞观瀑",
        "author": "谢翱",
        "content": "他年疏上浮，早日此中投。\n汲饮当鱼入，垂纶即𧈭游。\n凈祠无血食，噀雨不腥流。\n僧语皆前事，人来尽别州。\n草谙长过雪，沙犯欲捐湫。\n至竟何依止，苍茫难祷求。",
        "dynasty": "宋",
        "collection_info": null
    },
    {
        "title": "己丑除夜",
        "author": "谢翱",
        "content": "鬓丝残雪影，况復在尘埃。\n暮色随钟尽，年光逐水来。\n邻逋灯下索，乡梦戍边回。\n明日听春雨，渡江登越台。",
        "dynasty": "宋",
        "collection_info": null
    },
    {
        "title": "元旦立春",
        "author": "谢翱",
        "content": "椒柏多年树，闲庭忆粤乡。\n发春当献岁，为客未休粮。\n饮后怜衰齿，行南避忌方。\n星周元朔历，时运可能忘。",
        "dynasty": "宋",
        "collection_info": null
    },
    {
        "title": "寒食同方行父明中往渌渚舟中作寄东安方子仁",
        "author": "谢翱",
        "content": "自食屿云薇，闻君白接篱。\n谒灵随社到，为客寄音迟。\n瓢入新城水，舟回故渚祠。\n南衣离火浣，垢敝禁烟时。",
        "dynasty": "宋",
        "collection_info": null
    },
    {
        "title": "万松道中望南太白",
        "author": "谢翱",
        "content": "笋舆行万山，中有十里亭。\n老树祇一色，野公逾百龄。\n柴关当太白，药气近樵青。\n罔草粘枯翼，巢枝落退翎。\n期探幽谷水，共斸松根苓。\n艾纳下天雨，尘风吹冥冥。",
        "dynasty": "宋",
        "collection_info": null
    },
    {
        "title": "雨宿太白",
        "author": "谢翱",
        "content": "城中家斧冰，此地绝炎蒸。\n天食青童捧，龙居白气升。\n暗灯犹宿火，寝服尚衷缯。\n客话从前事，书传入内僧。\n风流今独尽，云物老相仍。\n凈榻搜凉卧，危阑入醉凭。\n雨师行下界，鸟梦识中乘。\n明发甬南去，他山逢智弘。",
        "dynasty": "宋",
        "collection_info": null
    },
    {
        "title": "寄育王贤上人",
        "author": "谢翱",
        "content": "于今祇老身，从昔少埃尘。\n失蜀年为客，居山石作邻。\n南游宗竺法，西语问巴人。\n开户藤花落，多浮茗椀春。",
        "dynasty": "宋",
        "collection_info": null
    },
    {
        "title": "海亭夜坐",
        "author": "谢翱",
        "content": "孤身滞海垠，暑溽上南云。\n归日喜秋近，愁人畏夜分。\n坐凉依井气，眠湿动星文。\n故友在山北，音书不得闻。",
        "dynasty": "宋",
        "collection_info": null
    },
    {
        "title": "采药候潮山宿山顶精蓝夜中望海",
        "author": "谢翱",
        "content": "蛟门南去鸟，此地望迢迢。\n积湿侵幡黑，生寒入梦飘。\n见灯归舶夜，闻偈解衣朝。\n土植皆为药，山枝不满樵。\n暗光珠母徙，秋影石花消。\n拟候槎回汉，宁甘客老辽。\n却寻徐福岛，因问秦皇桥。\n于彼看日出，羽旌焉可招。",
        "dynasty": "宋",
        "collection_info": null
    },
    {
        "title": "夜宿雪窦上方",
        "author": "谢翱",
        "content": "眠山枕斧柯，独客爱盘阿。\n畏日生尘梦，寻仙到鸟窠。\n下方闻夕磬，南斗挂秋河。\n寝服侵云卷，颒泉通瀑和。\n窦分沧海月，禅入沃洲歌。\n此地精灵聚，中宵弄薜萝。",
        "dynasty": "宋",
        "collection_info": null
    },
    {
        "title": "鲁国图诗",
        "author": "谢翱",
        "content": "秋风岳下城，海客见图新。\n树入舞雩里，水来浮磬滨。\n东封余辇路，西狩问虞人。\n被髪逢夫子，狂歌作放民。",
        "dynasty": "宋",
        "collection_info": null
    },
    {
        "title": "董孝子墓",
        "author": "谢翱",
        "content": "修修古孝子，家移来水旁。\n母病食此水，母死葬其乡。\n杀人自白吏，就家起为郎。\n至今庙下草，犹带食水香。",
        "dynasty": "宋",
        "collection_info": null
    },
    {
        "title": "过杭州故宫二首  其一",
        "author": "谢翱",
        "content": "禾黍何人为守阍，落花台殿暗销魂。\n朝元阁下归来燕，不见前头鹦鹉言。",
        "dynasty": "宋",
        "collection_info": null
    },
    {
        "title": "过杭州故宫二首  其二",
        "author": "谢翱",
        "content": "紫云楼阁讌流霞，今日凄凉佛子家。\n残照下山花雾散，万年枝上挂袈裟。",
        "dynasty": "宋",
        "collection_info": null
    },
    {
        "title": "重过二首  其一",
        "author": "谢翱",
        "content": "复道垂杨草欲交，武林无树着凌霄。\n野猿引子移来住，覆尽花枝翡翠巢。",
        "dynasty": "宋",
        "collection_info": null
    },
    {
        "title": "重过二首  其二",
        "author": "谢翱",
        "content": "隔江风雨动诸陵，无主园池草自春。\n闻说就中谁最泣，女冠犹有旧宫人。",
        "dynasty": "宋",
        "collection_info": null
    },
    {
        "title": "野望",
        "author": "谢翱",
        "content": "心游太古后，转觉此生浮。\n天外知何物，山中着得愁。\n岸花低草色，潮水逆江流。\n消尽盈虚裏，令人白尽头。",
        "dynasty": "宋",
        "collection_info": null
    },
    {
        "title": "无题",
        "author": "谢翱",
        "content": "天风下黄叶，山树挂绿蓑。\n世情逐流水，东去无迴波。\n可与语人少，不成眠夜多。\n湿云黏短髪，漂泊奈愁何。",
        "dynasty": "宋",
        "collection_info": null
    },
    {
        "title": "春闺词",
        "author": "谢翱",
        "content": "手触残红头懒梳，香随蝴蝶上衣裾。\n暖风吹睡无言语，又向床头看梦书。",
        "dynasty": "宋",
        "collection_info": null
    },
    {
        "title": "四皓",
        "author": "谢翱",
        "content": "冷却秦灰鬓已翁，紫芝歌罢落花风。\n若教一出无遗恨，莫入留侯准拟中。",
        "dynasty": "宋",
        "collection_info": null
    },
    {
        "title": "散髪",
        "author": "谢翱",
        "content": "干坤一楚囚，散髪向沧洲。\n诗病多于马，身閒不似鸥。\n因看东去水，都是夜来愁。\n晚意落花觉，残枝香更幽。",
        "dynasty": "宋",
        "collection_info": null
    },
    {
        "title": "友人自杭回建寄别三首  其一",
        "author": "谢翱",
        "content": "同来不同去，离别暗销魂。\n闽浙若同水，遍舟送到门。",
        "dynasty": "宋",
        "collection_info": null
    },
    {
        "title": "友人自杭回建寄别三首  其二",
        "author": "谢翱",
        "content": "潮信到岩濑，水色过衢城。\n寄潮不寄水，潮去有回程。",
        "dynasty": "宋",
        "collection_info": null
    },
    {
        "title": "友人自杭回建寄别三首  其三",
        "author": "谢翱",
        "content": "水到衢城尽，梅花上岭生。\n不如寄明月，步步送君行。",
        "dynasty": "宋",
        "collection_info": null
    },
    {
        "title": "孤山",
        "author": "谢翱",
        "content": "又冒晴丝向水涯，寒云冉冉护巾纱。\n能知绿鬓几回至，欲行黄冠此处家。\n已把掖垣等茅舍，不愁封禅对梅花。\n晚风吹袂过船去，看鹤上天衝碧霞。",
        "dynasty": "宋",
        "collection_info": null
    },
    {
        "title": "雪",
        "author": "谢翱",
        "content": "片片知何似，无根零乱花。\n任随飞到处，不拣是谁家。\n缝密天如翳，擎深树半斜。\n城中新酒贵，羁旅若为赊。",
        "dynasty": "宋",
        "collection_info": null
    },
    {
        "title": "画秦宫人",
        "author": "谢翱",
        "content": "结草为衣类鹤翎，初来一味服黄精。\n宫鶑几处衔花出，犹向山中认得声。",
        "dynasty": "宋",
        "collection_info": null
    },
    {
        "title": "织妇嘆",
        "author": "谢翱",
        "content": "待得𧔞蚕茧上丝，织成送女去还归。\n支机本是寒砧石，留取秋深自捣衣。",
        "dynasty": "宋",
        "collection_info": null
    },
    {
        "title": "商人妇",
        "author": "谢翱",
        "content": "抱儿来拜月，去日尔初生。\n已自满三岁，无人问五行。\n孤灯寒杵石，残梦远钟声。\n夜夜邻家女，吹箫到二更。",
        "dynasty": "宋",
        "collection_info": null
    },
    {
        "title": "忆湖上",
        "author": "谢翱",
        "content": "扰扰忽半月，征衣杂市尘。\n颇疑湖上客，不是城中人。\n岸柳垂拂桨，山云泫湿巾。\n明朝在何处，相怪堕凡身。",
        "dynasty": "宋",
        "collection_info": null
    },
    {
        "title": "悼古季清",
        "author": "谢翱",
        "content": "典刑前一辈，言语尚风流。\n诗律缚不住，梅花恼得愁。\n云烟今变灭，老病总宜休。\n唤醒菟裘梦，严城上雨秋。",
        "dynasty": "宋",
        "collection_info": null
    },
    {
        "title": "蜡梅",
        "author": "谢翱",
        "content": "冷艷清香受雪知，雨中谁把蜡为衣。\n蜜房做就花枝色，留得寒蜂宿不归。",
        "dynasty": "宋",
        "collection_info": null
    },
    {
        "title": "留别顾君际",
        "author": "谢翱",
        "content": "万里行可到，诗人吟到难。\n愁来时自语，写出许谁看。\n月落望如失，山空坐更寒。\n此时多少意，欲别路漫漫。",
        "dynasty": "宋",
        "collection_info": null
    },
    {
        "title": "后桂花引",
        "author": "谢翱",
        "content": "修月山人饭玉屑，瑶鸭腾腾何处热。\n吴刚生愁树合创，毫飘玉斧高枝折。\n此时待罪扣帝庭，素蛾骑蟾涕泪零。\n月中落子如雨星，至今收拾无六丁。",
        "dynasty": "宋",
        "collection_info": null
    },
    {
        "title": "吴山谒祠",
        "author": "谢翱",
        "content": "吴山坊顶戴高祠，禁地凄凉江水悲。\n却是北人题记壁，迤南耆旧独无诗。",
        "dynasty": "宋",
        "collection_info": null
    },
    {
        "title": "雪后湖堤步归",
        "author": "谢翱",
        "content": "无求如有得，散策堤边行。\n山碧眼花乱，水寒毛孔生。\n穷冬疑有雨，一雪却成晴。\n劳谢天涯月，相随步入城。",
        "dynasty": "宋",
        "collection_info": null
    },
    {
        "title": "梅花二首  其一",
        "author": "谢翱",
        "content": "春过江南问故家，孤根生梦半槎牙。\n到无香去飘成雪，未有叶来开尽花。",
        "dynasty": "宋",
        "collection_info": null
    },
    {
        "title": "梅花二首  其二",
        "author": "谢翱",
        "content": "吹老单于月一痕，江南知是几黄昏。\n水仙冷落琼花死，祇有南枝尚返魂。",
        "dynasty": "宋",
        "collection_info": null
    },
    {
        "title": "往姑苏与友人别杭州",
        "author": "谢翱",
        "content": "北关到吴会，烟草亦诗情。\n饮少但知价，行疏数问程。\n天阴月不死，江阔水能生。\n别后不得寐，相思还二更。",
        "dynasty": "宋",
        "collection_info": null
    },
    {
        "title": "雪霁有感",
        "author": "谢翱",
        "content": "夜长春度梦，门雪拥笆篱。\n不倚成山积，情知有霁时。\n日高檐自雨，气上瓦如炊。\n风过梅花湿，寒香只恋枝。",
        "dynasty": "宋",
        "collection_info": null
    },
    {
        "title": "山中道士",
        "author": "谢翱",
        "content": "山中道士服朝霞，二十修行别故家。\n留客一杯清苦蜜，蜂房知是近梅花。",
        "dynasty": "宋",
        "collection_info": null
    },
    {
        "title": "余杭樵歌",
        "author": "谢翱",
        "content": "樵斧丁丁响翠微，頳肩半脱汗身衣。\n因来避雨岩前洞，裹得山蜂和蜜归。",
        "dynasty": "宋",
        "collection_info": null
    },
    {
        "title": "书文山卷后",
        "author": "谢翱",
        "content": "魂飞万里程，天地隔幽明。\n死不从公死，生如无此生。\n丹心浑未化，碧血已先成。\n无处堪挥泪，吾今变姓名。",
        "dynasty": "宋",
        "collection_info": null
    },
    {
        "title": "十年",
        "author": "谢翱",
        "content": "忘却寒温语，相逢一揖休。\n十年只如此，今日若为愁。\n月白夜亦昼，山寒春更秋。\n无情溪涧水，只是下滩流。",
        "dynasty": "宋",
        "collection_info": null
    },
    {
        "title": "秋夜词",
        "author": "谢翱",
        "content": "愁生山外山，恨杀树边树。\n隔断秋月明，不使共一处。",
        "dynasty": "宋",
        "collection_info": null
    },
    {
        "title": "除夜舟中遇雪",
        "author": "谢翱",
        "content": "岁月安有限，利名心未灰。\n雪飞今夜止，潮去隔年来。\n交友穷中见，江山尽处回。\n家人谁念道，耳热不因杯。",
        "dynasty": "宋",
        "collection_info": null
    },
    {
        "title": "元旦舟中听潮",
        "author": "谢翱",
        "content": "东望拜潮水，无家在客船。\n一来仍一往，今日又今年。\n有信从天外，缘声到枕边。\n海门春树暖，吹浪起晴烟。",
        "dynasty": "宋",
        "collection_info": null
    },
    {
        "title": "鸬鷀步寻方元英故居",
        "author": "谢翱",
        "content": "遗像双台下，结庐烟水傍。\n子孙今几世，风雨半他乡。\n山静云眠影，叶干虫食香。\n高名故相压，吟苦不成章。",
        "dynasty": "宋",
        "collection_info": null
    },
    {
        "title": "青篛亭",
        "author": "谢翱",
        "content": "青山何处似，疑是剡溪傍。\n采篛无人到，生莎满径荒。\n水交难辨色，花和不同香。\n归路逢樵子，麻衣草结裳。",
        "dynasty": "宋",
        "collection_info": null
    },
    {
        "title": "题酒家壁",
        "author": "谢翱",
        "content": "绿阴深处问天涯，黄鸟声中见酒家。\n树上猢狲摘残果，向来纔见是春花。",
        "dynasty": "宋",
        "collection_info": null
    },
    {
        "title": "正三立春",
        "author": "谢翱",
        "content": "舟中隔岁话，偪仄信谁从。\n山带去年雪，春来何处峰。\n移军增野竈，落碛减机舂。\n明日金华洞，牧羊寻故踪。",
        "dynasty": "宋",
        "collection_info": null
    },
    {
        "title": "赠山中友",
        "author": "谢翱",
        "content": "散策乱山云，值此山林友。\n种松高及身，扫叶落随手。\n斫尽松上枝，缚作山中帚。\n夜夜对西峰，明月生户牖。",
        "dynasty": "宋",
        "collection_info": null
    },
    {
        "title": "沙岸登舟",
        "author": "谢翱",
        "content": "五里儿女步，虚沙映断筇。\n云支半山石，帆席上溪风。\n数雁怜身隻，闻鹃愿耳聋。\n市桥东半榻，侧影夕阳中。",
        "dynasty": "宋",
        "collection_info": null
    },
    {
        "title": "僧房疥壁",
        "author": "谢翱",
        "content": "松树落钗股，晓行犹见灯。\n圆亭方井水，老寺少年僧。\n涧响夜疑雨，云寒春欲冰。\n山僮错相认，应道我来曾。",
        "dynasty": "宋",
        "collection_info": null
    },
    {
        "title": "山居",
        "author": "谢翱",
        "content": "宿火石中取，人烟隔断霞。\n盗侵邻壤粟，女寄外翁家。\n野树刺生叶，枯松藤缠花。\n老翁头未白，相对话天涯。",
        "dynasty": "宋",
        "collection_info": null
    },
    {
        "title": "望仙都山二首  其一",
        "author": "谢翱",
        "content": "鼎湖只在柱峰上，地险山空不可家。\n山下人居五六月，天风吹雨碧荷花。",
        "dynasty": "宋",
        "collection_info": null
    },
    {
        "title": "望仙都山二首  其二",
        "author": "谢翱",
        "content": "道人诵经半峰下，洞裏山神不敢归。\n我欲乘风到峰顶，擘翻荷叶作蓑衣。",
        "dynasty": "宋",
        "collection_info": null
    },
    {
        "title": "迭山",
        "author": "谢翱",
        "content": "礧磈復崔嵬，晴云拨不开。\n钟闻上界响，石自太湖来。\n灵草捣为药，寒松烬作煤。\n欲穷登览兴，未到已徘徊。",
        "dynasty": "宋",
        "collection_info": null
    },
    {
        "title": "社前",
        "author": "谢翱",
        "content": "无家借燕住，离别又经年。\n客馆依山上，春分到社前。\n雨来换宿水，云起暗晴川。\n飒飒吹衣带，因风问去船。",
        "dynasty": "宋",
        "collection_info": null
    },
    {
        "title": "舣舟江心寺",
        "author": "谢翱",
        "content": "数声清磬出晴暮，落木人家散烟雾。\n风送年年江上潮，白云生根吹不去。",
        "dynasty": "宋",
        "collection_info": null
    },
    {
        "title": "岁月",
        "author": "谢翱",
        "content": "岁月记不得，曾行此处村。\n日欹眠石影，树长蚀藤根。\n晚羡栖猿鸟，春来问子孙。\n劳生空可说，不是欲忘言。",
        "dynasty": "宋",
        "collection_info": null
    },
    {
        "title": "霅女吟",
        "author": "谢翱",
        "content": "罨画溪头敛翠眉，绿杨扶起又低垂。\n春风尽与花为主，不解庭前百结枝。",
        "dynasty": "宋",
        "collection_info": null
    },
    {
        "title": "文房四友叹",
        "author": "谢翱",
        "content": "昆吾莫邪轻毛锥，平生故人皆引去。\n剡溪之皙绛邑黔，独与石君作一处。\n中书间起免冠谢，辄被溺冠仍嫚駡。\n见几自媿后穆生，正恐髠舂不与赦。\n有时怒髪竖相如，熟视蒙恬挽其鬚。\n泓尤沦弃敢自爱，老龟支床息犹在。\n荆山风雨朝暮号，璞在吾怀足何罪。\n恨不雪耻酬诸姬，背水一战汉为池。\n楮生不改旧边幅，三褫何但高阁束。\n客卿骑项百折磨，犹恐玄能赤吾族。\n此时不平义重生，阳城裂麻欲死争。\n平生国士立桥下，誓死守此漆身哑。",
        "dynasty": "宋",
        "collection_info": null
    },
    {
        "title": "秋社寄山中故人",
        "author": "谢翱",
        "content": "燕子来时人送客，不堪离别泪沾衣。\n如今为客秋风裏，更向人家送燕归。",
        "dynasty": "宋",
        "collection_info": null
    },
    {
        "title": "登西台作楚歌招文丞相魂",
        "author": "谢翱",
        "content": "魂朝往兮何极，莫归来兮关塞黑，化为朱鸟兮有咮焉食。",
        "dynasty": "宋",
        "collection_info": null
    },
    {
        "title": "续琴操哀江南 我赴蓟门四之一",
        "author": "谢翱",
        "content": "我赴蓟门，我心何苦。\n我本南人，我行北土。\n视彼翼轸，客星光光。\n自陪辇毂，久涉戎行。\n靡岁不战，何兵不溃。\n偷生有戚，就死无罪。\n莽莽黄沙，依依翠华。\n我皇何在，忍恤我家。",
        "dynasty": "宋",
        "collection_info": null
    },
    {
        "title": "续琴操哀江南 瞻彼江汉四之二",
        "author": "谢翱",
        "content": "瞻彼江汉，截淮及楚。\n起兵海隈，亡命无所。\n枕戈待旦，愤不顾身。\n我视王室，谁非国人。\n噫嘻昊天，使汝缧绁。\n姦党心寒，健儿胆裂。\n黄河万里，冰雪峨峨。\n尔死得死，我生谓何。",
        "dynasty": "宋",
        "collection_info": null
    },
    {
        "title": "续琴操哀江南 我操南音四之三",
        "author": "谢翱",
        "content": "我操南音，爰𮠨我酒。\n风摧我裳，冰裂我手。\n薄送于野，曷云同归。\n自贻伊阻，不得奋飞。\n持此盈觞，化为别泪。\n昔也姬姜，今焉憔悴。\n山高水远，无相见时。\n各保玉体，将死为期。",
        "dynasty": "宋",
        "collection_info": null
    },
    {
        "title": "续琴操哀江南 兴言自古四之四",
        "author": "谢翱",
        "content": "兴言自古，使我速老。\n麋鹿是游，姑苏荒草。\n起秣我马，裴回旧乡。\n江山不改，风景忘亡。\n谁触尘埃，不见日月。\n梨园云散，羽林鸟没。\n吞声踯躅，悲风四来。\n尔非遗民，胡独不哀。",
        "dynasty": "宋",
        "collection_info": null
    },
    {
        "title": "立春日同陈有之步至贺家湖",
        "author": "谢翱",
        "content": "风烟回首失，岁月但寻常。\n忠义行衰世，凄凉在异乡。\n春流荒禹蹟，天泪湿句芒。\n拟剪园中韭，携篮有跛臧。",
        "dynasty": "宋",
        "collection_info": null
    },
    {
        "title": "黄精",
        "author": "谢翱",
        "content": "野鹿衔花见却驯，山人采药避徭征。\n尘中剑米无炊甑，自洗黄精九曝蒸。",
        "dynasty": "宋",
        "collection_info": null
    },
    {
        "title": "西岩 天坛",
        "author": "谢翱",
        "content": "风吹软桂枝，下扫西南氛。\n坛中仙人影，冉冉化为云。",
        "dynasty": "宋",
        "collection_info": null
    },
    {
        "title": "西岩 天扉",
        "author": "谢翱",
        "content": "朝从双扉出，莫从双扉还。\n狂风吹山花，落我衣袖间。",
        "dynasty": "宋",
        "collection_info": null
    },
    {
        "title": "西岩 雪壁",
        "author": "谢翱",
        "content": "麻姑东南别，衣袂湿空翠。\n雪中米黄花，愿饷西南使。",
        "dynasty": "宋",
        "collection_info": null
    },
    {
        "title": "烟萝洞",
        "author": "谢翱",
        "content": "山人挂绿萝，乱后到人多。\n夜久积空翠，天深闻棹歌。\n祷龙疑井厌，看鹤值仙过。\n搔首愁纷白，无穷奈此何。",
        "dynasty": "宋",
        "collection_info": null
    },
    {
        "title": "寄王监簿英孙",
        "author": "谢翱",
        "content": "天柱西南隅，开窗见雪初。\n野泉过湿竹，仙鸟下巢樗。\n草长平新堑，门閒闭旧居。\n他年宾从在，谁得入鸥书。",
        "dynasty": "宋",
        "collection_info": null
    },
    {
        "title": "义门曲",
        "author": "谢翱",
        "content": "金蓉山上云采采，白麟溪前水归海。\n溪中赤文长鲤鱼，恨无神翅谒龙威。\n广陵城头大风急，吹散游魂归未得。\n不结琼英后土祠，当充兰佩离骚国。\n富贵易夺生莫移，谁肯杀身为联枝。\n鹡鸰原上赴急难，我有冠裳可不如。\n子孙至今无裂籍，六代传来犹一日。\n白头秀才夸能文，得似君家好弟昆。",
        "dynasty": "宋",
        "collection_info": null
    },
    {
        "title": "寄韶卿",
        "author": "谢翱",
        "content": "莫因梅柳忆西湖，且守仙华小隠居。\n霜木绝怜诸老尽，雨灯动是十年疏。\n休官陶令长思友，陋巷嵇康懒报书。\n衣食有余休浪出，我愁无地可耕渔。",
        "dynasty": "宋",
        "collection_info": null
    },
    {
        "title": "送张士达游黄山歌",
        "author": "谢翱",
        "content": "黄山三十六点云，中秘幽奇世人未见犹未闻。\n混沌乍开始自大唐国，易黟为黄而附轩辕炼丹盟仙群。\n天都莲花突兀直入青云上，诸峰吐烟喷雪如波之荡漾平天矼。\n是蛟龙飞舞变幻而莫测，下有海深万丈空洞氤氲云吼浪。\n更有仙灯诸洞九龙诸潭仙桥月塔诸胜蹟。\n君今策杖蜡屐走险一一当遍历，须令向禽宗炳之辈嘆羡而莫及。",
        "dynasty": "宋",
        "collection_info": null
    },
    {
        "title": "句",
        "author": "谢翱",
        "content": "谢豹花开桑叶齐，戴胜芊生药草肥，九锁山人归未归。",
        "dynasty": "宋",
        "collection_info": null
    }
]