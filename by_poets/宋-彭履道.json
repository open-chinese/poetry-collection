[
    {
        "title": "凤凰台上忆吹箫 劝客新楼",
        "author": "彭履道",
        "content": "劝客新楼，鸣筝上酒，夜凉人爱秋深。\n何似过、赏心佳处，依约湖阴。\n东望寒光缥缈，烟水阔、短笛销沈。\n阑干近，胜时种柳，清到如今。\n凌波又成误约，自佩环飞去，暗想遗音。\n重省江城倦客，醉拥秋衾。\n谁家一掬红泪，孤雁远、湿逗罗襟。\n石城晓，数声又递寒砧。",
        "dynasty": "宋",
        "collection_info": null
    },
    {
        "title": "兰陵王 章台路",
        "author": "彭履道",
        "content": "章台路。\n西出重城几步。\n秦楼晓、花气未明，一霎空蒙洗高树。\n行人半倚户。\n飞去黄鹂自语。\n秋千小，不系柳条，惟有轻阴约飞絮。\n钿车暗相遇。\n早拂拭红巾，初放鹦鹉。\n闻歌犹是淋铃处。\n掩面鸣筝，倚垆呼酒，东风重记旧眉妩。\n报伊共歌舞。\n西去。\n屡回顾。\n渐客舍荒凉，嘶马先驻。\n玉关万里知何许。\n但倦拥荒泽，瓜洲难渡。\n将军垂老，望故国，夜寒苦。",
        "dynasty": "宋",
        "collection_info": null
    },
    {
        "title": "疏影 银云缥缈",
        "author": "彭履道",
        "content": "银云缥缈。\n正石梁倒挂，飞下晴昊。\n早挽悬河，高泻鲸宫，洪声百步低小。\n分明仙仗崆峒过，又化作，归帆杳杳。\n倚参差，翠影红霞，远落明湖残照。\n曾共呼龙夭矫。\n几回过月下，先种瑶草。\n九叠屏风，青鸟冥冥，更约谪仙重到。\n昨梦骑黄鹄，飞不去、和天也笑。\n等恁时、秋夜携琴，已落洞天霜晓。",
        "dynasty": "宋",
        "collection_info": null
    }
]