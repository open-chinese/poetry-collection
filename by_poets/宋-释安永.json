[
    {
        "uuid": "b9027c61248556c956263e54412b3971",
        "title": "偈颂十二首  其一",
        "author": "释安永",
        "content": "经年不跨云门路，逐浪随波恁么去。\n而今老大復痴憨，归来且作村庵主。\n跨瞎驴，挝毒鼓，百战场中偃文武。\n从教临济拨动烟尘，沩仰互为队伍，列伍位鎗旗，布三玄戈弩。\n不消咳嗽一声，直下一时败露。",
        "dynasty": "宋",
        "collection_info": null
    },
    {
        "uuid": "a92ba861e4d5a485cda355af4bd1c7de",
        "title": "偈颂十二首  其二",
        "author": "释安永",
        "content": "虎头带角人难措，石火电光休密布。\n中兴天子展神锋，万象之中看独露。",
        "dynasty": "宋",
        "collection_info": null
    },
    {
        "uuid": "bef4b219456d37369932c6332728752c",
        "title": "偈颂十二首  其三",
        "author": "释安永",
        "content": "海门鼓浪拍天飞，妙喜家风孰与知。\n今日风云重借便，分明向上为全提。\n文彩未彰，消息已露。\n动地惊天，不容回互。\n云汉昭回星斗垂，谁敢抬头正眼觑。",
        "dynasty": "宋",
        "collection_info": null
    },
    {
        "uuid": "295f14dedb4011d2d1b10f6527a4954d",
        "title": "偈颂十二首  其四",
        "author": "释安永",
        "content": "枯木生花劫外春，馨香逼界古今闻。\n忽然树倒归何处，猿叫千山月满船。",
        "dynasty": "宋",
        "collection_info": null
    },
    {
        "uuid": "9f56d70b1607aae9ad654317a240e9e5",
        "title": "偈颂十二首  其五",
        "author": "释安永",
        "content": "世出世间称第一，谁敢当头正眼观。\n今日风云欣庆会，九重深处现龙颜。",
        "dynasty": "宋",
        "collection_info": null
    },
    {
        "uuid": "d6517e00f9469e75a78d968031db79c5",
        "title": "偈颂十二首  其六",
        "author": "释安永",
        "content": "甚生标格，与么奇特。\n甚生标格，如是富贵。\n未离兜率降王宫，天上人间无比类。\n万国来朝仰圣明，南山又见添苍翠。",
        "dynasty": "宋",
        "collection_info": null
    },
    {
        "uuid": "a1704519e033fdcb4bf62ffb2fd56fca",
        "title": "偈颂十二首  其七",
        "author": "释安永",
        "content": "解语非干舌，能言不在声。\n非声非舌用，还家罢问程。",
        "dynasty": "宋",
        "collection_info": null
    },
    {
        "uuid": "f501d11180f0141e6b8fd39955b09cf2",
        "title": "偈颂十二首  其八",
        "author": "释安永",
        "content": "擘开沧海取龙吞，五逆闻雷不许闻。\n翻笑波心遗剑客，区区空记刻舟痕。",
        "dynasty": "宋",
        "collection_info": null
    },
    {
        "uuid": "42ed5ad8d99ba6a2b23c1c7f86b0783b",
        "title": "偈颂十二首  其九",
        "author": "释安永",
        "content": "茫茫人看中秋月，徒向阎浮记时节。\n不智明月向人圆，已是眼中重着屑。\n瞎了眼，降却屑，昨夜三更转向西，惊起苍龙拗角折。",
        "dynasty": "宋",
        "collection_info": null
    },
    {
        "uuid": "92be663daccba8757d973f54e3b3924b",
        "title": "偈颂十二首  其一○",
        "author": "释安永",
        "content": "春深不放白牛閒，依旧随羣入乱山。\n拽杷牵犁偿宿债，尾巴再露与人看。",
        "dynasty": "宋",
        "collection_info": null
    },
    {
        "uuid": "b7dcec0030eddc0bca1444bc2bd683c4",
        "title": "偈颂十二首  其一一",
        "author": "释安永",
        "content": "国师不跨石门句，舌头未举先分付。\n那堪觌面涉思惟，冲天鹞子新罗去。",
        "dynasty": "宋",
        "collection_info": null
    },
    {
        "uuid": "0eaffe901a22b6fe439972c6efa32c8d",
        "title": "偈颂十二首  其一二",
        "author": "释安永",
        "content": "少处减些多处添，白云官路贩私盐。\n一条性命俱抛下，不怕当初王令严。",
        "dynasty": "宋",
        "collection_info": null
    },
    {
        "uuid": "9f618e53e0dfc74f4bc58563a0b2ff83",
        "title": "六祖",
        "author": "释安永",
        "content": "黄梅半夜错分付，纔得星儿便乱做。\n大庾岭头屙一堆，后代儿孙遭点污。",
        "dynasty": "宋",
        "collection_info": null
    },
    {
        "uuid": "86822975ce3bd5d08e85c6a8a34a6466",
        "title": "黄檗",
        "author": "释安永",
        "content": "生缘不在北门村，行脚何曾参百丈。\n梦裏思归黄檗山，无端平地堆青嶂。",
        "dynasty": "宋",
        "collection_info": null
    },
    {
        "uuid": "71955fe8b6c80a2b20a8a9e2422c5354",
        "title": "洋屿庵造水笕",
        "author": "释安永",
        "content": "路遶悬崖万仞头，担泉带月几时休。\n箇中拨转通天窍，人自安閒水自流。",
        "dynasty": "宋",
        "collection_info": null
    },
    {
        "uuid": "3f1442afd761e0c1ae5c2abcc1f507d1",
        "title": "颂古三十一首  其一",
        "author": "释安永",
        "content": "道泰时清才子贵，家肥国富小儿娇。\n不因紫陌花开早，争见黄莺下柳条。",
        "dynasty": "宋",
        "collection_info": null
    },
    {
        "uuid": "c030fd50e056eec3698c337bfb580da1",
        "title": "颂古三十一首  其二",
        "author": "释安永",
        "content": "不因一事，不长一智。\n不曾杀生，了无忌讳。\n传言送语当风流，拈得口兮失却鼻。",
        "dynasty": "宋",
        "collection_info": null
    },
    {
        "uuid": "de117de92d51f390d03f57b1474f8000",
        "title": "颂古三十一首  其三",
        "author": "释安永",
        "content": "鱼行水浊，鸟飞毛落。\n大士横身，不受斧凿。",
        "dynasty": "宋",
        "collection_info": null
    },
    {
        "uuid": "4e2472e7a181a39fdc5361aa3c9aa29e",
        "title": "颂古三十一首  其四",
        "author": "释安永",
        "content": "白日青天，开眼放尿。\n黄面瞿昙，一场漏逗。",
        "dynasty": "宋",
        "collection_info": null
    },
    {
        "uuid": "6184ea501a4fd9bc9a5bdc532fb8f40e",
        "title": "颂古三十一首  其五",
        "author": "释安永",
        "content": "觌面当机掣电飞，当机觌面谁能用。\n一剑分身定死生，君王万古声名重。",
        "dynasty": "宋",
        "collection_info": null
    },
    {
        "uuid": "17613922975910e5e1e8f4b03b4c48c0",
        "title": "颂古三十一首  其六",
        "author": "释安永",
        "content": "丧尽家财，无本可据。\n赤手杀人，弥天罪过。",
        "dynasty": "宋",
        "collection_info": null
    },
    {
        "uuid": "1261ca58c43bff04f92fba9fcac2858c",
        "title": "颂古三十一首  其七",
        "author": "释安永",
        "content": "石火光中验正邪，等閒拈却眼中沙。\n自从不曾少盐酱，敢保渠侬未到家。",
        "dynasty": "宋",
        "collection_info": null
    },
    {
        "uuid": "eda73535fb34242f54974369785c8228",
        "title": "颂古三十一首  其八",
        "author": "释安永",
        "content": "世路风波不见君，愁肠暗写共谁论。\n迅雷纔震清飚起，白日一天星斗分。",
        "dynasty": "宋",
        "collection_info": null
    },
    {
        "uuid": "940cce40eed2f3d8aa1e7c6fe9420927",
        "title": "颂古三十一首  其九",
        "author": "释安永",
        "content": "一刀两段绝譊讹，天下禅和不奈何。\n头戴草鞋重漏泄，知恩者少负恩多。",
        "dynasty": "宋",
        "collection_info": null
    },
    {
        "uuid": "183c9d889aef89a7dafe80e791e5f0de",
        "title": "颂古三十一首  其一○",
        "author": "释安永",
        "content": "不放溪东西，随分纳些儿。\n冷暖只自知，分明说向谁。",
        "dynasty": "宋",
        "collection_info": null
    },
    {
        "uuid": "0c1e74456c0c13426648f3eb89d3d205",
        "title": "颂古三十一首  其一一",
        "author": "释安永",
        "content": "妙转之机掣电飞，目前生杀尽交驰。\n明珠自有明珠价，休向篱边弹雀儿。",
        "dynasty": "宋",
        "collection_info": null
    },
    {
        "uuid": "ad9dee288ed3420ca295ea7d65889c3a",
        "title": "颂古三十一首  其一二",
        "author": "释安永",
        "content": "臭口未开经万劫，丝毫纔犯铁轮随。\n雨散云收明月夜，反动江波说向谁。",
        "dynasty": "宋",
        "collection_info": null
    },
    {
        "uuid": "b1b9090458e2b40882bd440d1e45a03c",
        "title": "颂古三十一首  其一三",
        "author": "释安永",
        "content": "掣开金殿锁，撞碎玉楼钟。\n贪程未归客，徒自觅行踪。",
        "dynasty": "宋",
        "collection_info": null
    },
    {
        "uuid": "a2a771c0156d44f9d7a64c80b6fb1e6d",
        "title": "颂古三十一首  其一四",
        "author": "释安永",
        "content": "三度扣关转不开，赤手迢迢空往来。\n忽然业镜百杂碎，始觉从前满面灰。",
        "dynasty": "宋",
        "collection_info": null
    },
    {
        "uuid": "a5ede17519ca64f40547fc4ee559c0fb",
        "title": "颂古三十一首  其一五",
        "author": "释安永",
        "content": "红炉起浪拍天飞，疾焰过风孰敢窥。\n任是三头并六臂，到此休夸第一机。",
        "dynasty": "宋",
        "collection_info": null
    },
    {
        "uuid": "9b16c513b9fc40b3a868c8ddc3a0c66c",
        "title": "颂古三十一首  其一六",
        "author": "释安永",
        "content": "见成底事没商量，剔起眉毛未厮当。\n日暮碧天鸿鴈断，海门斜去两三行。",
        "dynasty": "宋",
        "collection_info": null
    },
    {
        "uuid": "385903cdc1266658db86ceae249ba64d",
        "title": "颂古三十一首  其一七",
        "author": "释安永",
        "content": "快人一言，快马一鞭。\n停囚长智，十万八千。",
        "dynasty": "宋",
        "collection_info": null
    },
    {
        "uuid": "1e70f84aa50f151fefdfc94837920b9f",
        "title": "颂古三十一首  其一八",
        "author": "释安永",
        "content": "乞儿拾得锡，暗地空宝惜。\n撞着明眼人，一文也不直。",
        "dynasty": "宋",
        "collection_info": null
    },
    {
        "uuid": "5481cf459e7be38934b5edfba52308ba",
        "title": "颂古三十一首  其一九",
        "author": "释安永",
        "content": "见兔放鹰，因邪打正。\n脚未跨门，直须猛省。",
        "dynasty": "宋",
        "collection_info": null
    },
    {
        "uuid": "ea6b04c1b8a7df79f25fdd21fa82e28f",
        "title": "颂古三十一首  其二○",
        "author": "释安永",
        "content": "三人证龟唤作鼈，哑子得梦向谁说。\n电光影裏浪驱驰，踏破澄潭一轮月。",
        "dynasty": "宋",
        "collection_info": null
    },
    {
        "uuid": "8090f035dfa3c905866601a467351961",
        "title": "颂古三十一首  其二一",
        "author": "释安永",
        "content": "一出一入，半合半开。\n羸鹤翘寒木，狂猿啸古台。\n要知奇特事，当甚破草鞋。",
        "dynasty": "宋",
        "collection_info": null
    },
    {
        "uuid": "54d21b86b052a5281142b938497d95bc",
        "title": "颂古三十一首  其二二",
        "author": "释安永",
        "content": "入草亲寻草裏人，重重有路掌中平。\n不遇大商空突晓，日高犹听打三更。",
        "dynasty": "宋",
        "collection_info": null
    },
    {
        "uuid": "fcbcf5a97716f7983624a51544722580",
        "title": "颂古三十一首  其二三",
        "author": "释安永",
        "content": "问处分明答处亲，纵横有路惯反身。\n相如夺得连城璧，秦主安然致太平。",
        "dynasty": "宋",
        "collection_info": null
    },
    {
        "uuid": "d5cd73e0549dcc247dea0340c546c602",
        "title": "颂古三十一首  其二四",
        "author": "释安永",
        "content": "南北山相对，东西有路分。\n不经场阵裏，争见李将军。",
        "dynasty": "宋",
        "collection_info": null
    },
    {
        "uuid": "3ab7bd4828c0d61607e1612e411ba3e5",
        "title": "颂古三十一首  其二五",
        "author": "释安永",
        "content": "这僧掩耳偷铃，云山将错就错。\n若是碧眼胡儿，别有反身一着。",
        "dynasty": "宋",
        "collection_info": null
    },
    {
        "uuid": "b58f26ad2791500b87a6c664746b8c59",
        "title": "颂古三十一首  其二六",
        "author": "释安永",
        "content": "独向沧溟截众流，等閒舞棹掷金鈎。\n白云不露烟波阔，横笛一声天地秋。",
        "dynasty": "宋",
        "collection_info": null
    },
    {
        "uuid": "1e97651d53557c6025e339b286874c96",
        "title": "颂古三十一首  其二七",
        "author": "释安永",
        "content": "前箭犹轻后箭深，无限平人被陆沉。\n箇裏豁开天地眼，吹毛拈起任横行。",
        "dynasty": "宋",
        "collection_info": null
    },
    {
        "uuid": "52fb85a1d06fc48b0ad8749320a36b7e",
        "title": "颂古三十一首  其二八",
        "author": "释安永",
        "content": "掀翻海岳求知己，雪刃横身立太平。\n野老不知尧舜力，冬冬打鼓祭江神。",
        "dynasty": "宋",
        "collection_info": null
    },
    {
        "uuid": "f4af13fa9043e234f235a742794898b3",
        "title": "颂古三十一首  其二九",
        "author": "释安永",
        "content": "电光影裏，缁素区分。\n纤毫不犯，总教灭门。",
        "dynasty": "宋",
        "collection_info": null
    },
    {
        "uuid": "e1f53afc198f55ba599fec37f449352f",
        "title": "颂古三十一首  其三○",
        "author": "释安永",
        "content": "九曲那容眨眼看，操舟谁解别波澜。\n文殊曾展回天手，直得朝宗万派干。",
        "dynasty": "宋",
        "collection_info": null
    },
    {
        "uuid": "b599673eb13c92e9eea2af38d6fc08ff",
        "title": "颂古三十一首  其三一",
        "author": "释安永",
        "content": "击碎髑髅，敲出骨节。\n明眼人前，自彰丑拙。",
        "dynasty": "宋",
        "collection_info": null
    }
]