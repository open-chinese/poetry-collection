[
    {
        "uuid": "2b98c9049cd72f1497382b86d5dc5cd0",
        "title": "满江红 薄日轻云",
        "author": "陈三聘",
        "content": "薄日轻云，天气好、相将祈谷。\n民情喜、颂声洋溢，清风斯穆。\n饮酒不多元有量，吟诗无数添新轴。\n对古人、一笑我真愚，君无俗。\n斜川路，经行熟。\n黄花在，归心足。\n问渊明去后，有谁能属。\n神武衣冠惊梦里，江湖渔钓论心曲。\n但从今、散发更披襟，谁能束。",
        "dynasty": "宋",
        "collection_info": null
    },
    {
        "uuid": "384783c4e4a98b069bd682b4c9366282",
        "title": "满江红 天岂无情",
        "author": "陈三聘",
        "content": "天岂无情，天若道、有情也老。\n功名事、问天因甚，蒙人不了。\n好伴云烟耕谷口，休将翰墨传江表。\n算鬓边、能得几春风，惊秋早。\n陶令尹，张京兆。\n怀舒啸，贪荣耀。\n尽南柯一梦，漏残钟晓。\n滕阁暮霞孤鹜举，庾楼明月乌飞绕。\n念老来、于此兴无穷，知音少。",
        "dynasty": "宋",
        "collection_info": null
    },
    {
        "uuid": "38cca62729f5bbd4dd8ea7e9704efc92",
        "title": "满江红 绀縠浮空",
        "author": "陈三聘",
        "content": "绀縠浮空，山拥髻、晚来风急。\n吹骤雨、藕花千柄，艳妆新浥。\n窥鉴粉光犹有泪，凌波罗袜何曾湿。\n讶汉宫、朝罢玉皇归，凝情立。\n尊前恨，歌三叠。\n身外事，轻飞叶。\n怅当年空击，誓江孤楫。\n云色远连平野尽，夕阳偏傍疏林入。\n看月明、冷浸碧琉璃，君须吸。",
        "dynasty": "宋",
        "collection_info": null
    },
    {
        "uuid": "ad8755da85cdf5e257fe98e46ebc678e",
        "title": "满江红 斜日熔金",
        "author": "陈三聘",
        "content": "斜日熔金，三万顷、棹歌齐举。\n风不动、采苹双桨，翠鬟相语。\n月殿欲浮蟾兔魄，海神不放鱼龙舞。\n到今宵、秋气十分清，无今古。\n君试唤，扁舟侣。\n来伴我，潇湘渚。\n共夷犹春浪，笑歌秋浦。\n霸越独高身退后，尘缨未濯人谁许。\n叹酒杯、不到子陵台，刘伶土。",
        "dynasty": "宋",
        "collection_info": null
    },
    {
        "uuid": "2c49aa5577aa03bc3e12e553cc5e39ba",
        "title": "千秋岁 当年渔隐",
        "author": "陈三聘",
        "content": "当年渔隐，路转桃溪汇。\n流水下，青山外。\n客行花径曲，月上松门对。\n撑艇子，雪中蓑笠亲曾载。\n老去谁倾盖。\n腰瘦频移带。\n人健否，花仍在。\n明年春更好，来向花前醉。\n青鬓改，恁时难拼千金买。",
        "dynasty": "宋",
        "collection_info": null
    },
    {
        "uuid": "7b39d450124b666a3ef1c17876ad87eb",
        "title": "浣溪沙 酒力先从脸晕生",
        "author": "陈三聘",
        "content": "酒力先从脸晕生。\n粉妆新丽笑相迎。\n晓寒高护彩云轻。\n不语似愁春力浅，有情应恨烛花明。\n更于何处觅倾城。",
        "dynasty": "宋",
        "collection_info": null
    },
    {
        "uuid": "326a1d67e586e89c28d7a88af0d43c3c",
        "title": "浣溪沙 翠幕遮笼锦一丛",
        "author": "陈三聘",
        "content": "翠幕遮笼锦一丛。\n尊前初见浅深红。\n淡云和月影葱茏。\n醉态只疑春睡里，啼妆愁听雨声中。\n更烧银烛醉东风。",
        "dynasty": "宋",
        "collection_info": null
    },
    {
        "uuid": "b7c15e0ec8002ddd0d3112e895f0c572",
        "title": "浣溪沙 不怕春寒更出游",
        "author": "陈三聘",
        "content": "不怕春寒更出游。\n兰桡飞动却惊鸥。\n烟光佳处辄迟留。\n屏曲未曾歌醉梦，眉尖空只锁闲愁。\n从教丝柳绊行舟。",
        "dynasty": "宋",
        "collection_info": null
    },
    {
        "uuid": "fb90a74b6940922305954a1ddf4793ba",
        "title": "浣溪沙 越浦潮来信息通",
        "author": "陈三聘",
        "content": "越浦潮来信息通。\n吴山不见暮云重。\n人生何事各西东。\n烟外好花红浅淡，雨馀芳草绿葱茏。\n苦无欢意敌春浓。",
        "dynasty": "宋",
        "collection_info": null
    },
    {
        "uuid": "bfdb0a8f682dd9a3463b222519523487",
        "title": "浣溪沙 点检尊前花柳丛",
        "author": "陈三聘",
        "content": "点检尊前花柳丛。\n于中偏占牡丹风。\n等闲言语惯迎逢。\n扇影不摇珠的皪，钗梁斜亸玉玲珑。\n梦魂长向楚江东。",
        "dynasty": "宋",
        "collection_info": null
    },
    {
        "uuid": "658244be50c30f01559111298e74aa2f",
        "title": "浣溪沙 不跃银鞍与绣鞯",
        "author": "陈三聘",
        "content": "不跃银鞍与绣鞯。\n曲筇芒跷见衰年。\n寻幽来立渡头船。\n碧涧芹羹珍下箸，红莲香饭乐归田。\n不妨尊酒兴悠然。",
        "dynasty": "宋",
        "collection_info": null
    },
    {
        "uuid": "1940f3416c90e100044c0999bef02de2",
        "title": "浣溪沙 帘押低垂月影疏",
        "author": "陈三聘",
        "content": "帘押低垂月影疏。\n梅枝和雪玉相扶。\n儿家春信入来无。\n半坠宝钗慵览镜，任偏罗髻却拈书。\n琴心谁与问相如。",
        "dynasty": "宋",
        "collection_info": null
    },
    {
        "uuid": "53c81a89a27fa9c621bd8ba45b702b0f",
        "title": "朝中措 朝来和气满西山",
        "author": "陈三聘",
        "content": "朝来和气满西山。\n拄颊小阑干。\n柳色野塘幽兴，梅花纸帐轻寒。\n三杯淡酒，玉腴蔬嫩，青缕堆盘。\n细写池塘诗梦，玉人翦做春幡。",
        "dynasty": "宋",
        "collection_info": null
    },
    {
        "uuid": "8bec305eb259c81888cdf33996a06c08",
        "title": "朝中措 求田何处是生涯",
        "author": "陈三聘",
        "content": "求田何处是生涯。\n双鬓已先华。\n随分夏凉冬暖，赏心秋月春花。\n吾年如此，愁来问酒，困后呼茶。\n结社竹林诗老，卜邻江上渔家。",
        "dynasty": "宋",
        "collection_info": null
    },
    {
        "uuid": "2ab77381c02d76eb5a180289098bb80b",
        "title": "朝中措 去年曾醉杏花坊",
        "author": "陈三聘",
        "content": "去年曾醉杏花坊。\n柳色间轻黄。\n重觅旧时行迹，春风满路梅香。\n平沙岸草，夫差故国，知是吾乡。\n梦断数声柔橹，只应已过横塘。",
        "dynasty": "宋",
        "collection_info": null
    },
    {
        "uuid": "1ebce45814962c48a96857e9ad2ec13a",
        "title": "朝中措 草堂春过一分馀",
        "author": "陈三聘",
        "content": "草堂春过一分馀。\n幽事酒醒初。\n琴调细鸣焦木，矢声不断铜壶。\n关心药裹，忘年蓑笠，自着潜夫。\n雨后长镵东麓，月明短艇西湖。",
        "dynasty": "宋",
        "collection_info": null
    },
    {
        "uuid": "6bbb9d73bf629ce7db91f88045fed84f",
        "title": "朝中措 秋山横截半湖光",
        "author": "陈三聘",
        "content": "秋山横截半湖光。\n湖渚橘枝黄。\n纨扇罢摇蟾影，练衣已怯风凉。\n插红裂蟹，银丝鲙鲫，莫负传觞。\n醉里干坤广大，人间宠辱兼忘。",
        "dynasty": "宋",
        "collection_info": null
    },
    {
        "uuid": "d4f87300c9572ba719e08d89267ca25c",
        "title": "蝶恋花 阊阖城西山四面",
        "author": "陈三聘",
        "content": "阊阖城西山四面。\n鸭绿鳞鳞，轻拍横塘岸。\n一阵东风羊角转。\n望中已觉孤帆远。\n独恨寻芳来较晚。\n柘老桑稠，农务村村遍。\n山鸟劝酤官酒贱。\n炊烟深巷听缫茧。",
        "dynasty": "宋",
        "collection_info": null
    },
    {
        "uuid": "cf3b3ee12537626f2f80191d10741a4c",
        "title": "南柯子・南歌子 别后惊人远",
        "author": "陈三聘",
        "content": "别后惊人远，归心怯橹柔。\n晚天凉思冷于秋。\n冷浸一溪明月、水弥流。\n醉里狂仍在，吟馀趣极幽。\n夜深何用数更筹。\n别有好风吹酒、不须求。",
        "dynasty": "宋",
        "collection_info": null
    },
    {
        "uuid": "e6f1936995712d084eadc8a5b26ca50b",
        "title": "南柯子・南歌子 烟树观前浦",
        "author": "陈三聘",
        "content": "烟树观前浦，风苹听远洲。\n等闲来上水边楼。\n怅望天涯、何处有归舟。\n香断灯花夜，歌停扇影秋。\n欲缄尺素说离愁。\n不见双鱼、空有大江流。",
        "dynasty": "宋",
        "collection_info": null
    },
    {
        "uuid": "46c2cca87512c21909f3f6ed7d9b70a5",
        "title": "南柯子・南歌子 月傍云头吐",
        "author": "陈三聘",
        "content": "月傍云头吐，风将雨脚吹。\n夜深乌鹊向南飞。\n应是星娥颦恨、入双眉。\n旧怨垂千古，新欢只片时。\n一年屈指数佳期。\n到得佳期别了、又相思。",
        "dynasty": "宋",
        "collection_info": null
    },
    {
        "uuid": "11e597c49f478c1953632521d26442c4",
        "title": "水调歌头 玉鉴十分满",
        "author": "陈三聘",
        "content": "玉鉴十分满，清露一年秋。\n漂流踪迹，谁念楚尾与吴头。\n此夜刮明尘眼。\n望极好张诗胆。\n何处有高楼。\n浩荡银潢冷，缥缈白云浮。\n笑劳生，难坎止，亦乘流。\n阑干拍碎，清夜起舞不胜愁。\n万里关河依旧。\n一寸功名乌有。\n清泪滴衣裘。\n老去心空在，归梦绕苹洲。",
        "dynasty": "宋",
        "collection_info": null
    },
    {
        "uuid": "03cc7908839498d36315136f21e21e67",
        "title": "水调歌头 有客念行役",
        "author": "陈三聘",
        "content": "有客念行役，劲气凛于秋。\n男儿未老，衔命如虏亦风流。\n决定平戎方略，恢复旧燕封壤，安用割鸿沟。\n莫献肃霜马，好衣白狐裘。\n我何人，怀壮节，但凝愁。\n平生未逢知己，哙伍实堪羞。\n金马文章何在，玉鼎勋庸何有，一笑等云浮。\n拼断好风月，羯鼓打梁州。",
        "dynasty": "宋",
        "collection_info": null
    },
    {
        "uuid": "92157c553487b592e6163419a8999bde",
        "title": "西江月 诗眼曾逢花面",
        "author": "陈三聘",
        "content": "诗眼曾逢花面，画图还识春娇。\n当年风格太妖饶。\n粉腻酥柔更好。\n酒晕不温香脸，玉慵犹怯轻绡。\n春风别后又秋高。\n再见只应人老。",
        "dynasty": "宋",
        "collection_info": null
    },
    {
        "uuid": "9d09ea517b6f15f479ff9faf7ea1191e",
        "title": "西江月 春事已浓多日",
        "author": "陈三聘",
        "content": "春事已浓多日，游人偏盛今年。\n梨花寒食雨馀天。\n鸭绿含风浪浅。\n翠袖半黏飞粉，罗衣尚怯轻寒。\n不辞归路委香钿。\n门外东风如箭。",
        "dynasty": "宋",
        "collection_info": null
    },
    {
        "uuid": "cdd484925deddd72cf8d25b85c9ef18a",
        "title": "鹊桥仙 银潢仙仗",
        "author": "陈三聘",
        "content": "银潢仙仗，离多会少，朝暮世情休妒。\n夜深风露洒然秋，又莫是、轻分泪雨。\n云收雾散，漏残更尽，遥想双星情绪。\n凭谁批敕诉天公，待留住、今宵休去。",
        "dynasty": "宋",
        "collection_info": null
    },
    {
        "uuid": "ae3642a438b79354c1f85926ec5577ee",
        "title": "宜男草 摇落丹枫素秋后",
        "author": "陈三聘",
        "content": "摇落丹枫素秋后。\n舞长亭、尚馀衰柳。\n别梦回、忆得霜柑分我，应自有、浓香噀手。\n宿酲谁解三杯酒。\n晓山横、望中衔斗。\n人去也、纵得相逢似旧，问当日、红颜在否。",
        "dynasty": "宋",
        "collection_info": null
    },
    {
        "uuid": "478028fecd5e494f0fdd4ef718d5cad1",
        "title": "宜男草 绿水黏天净无浪",
        "author": "陈三聘",
        "content": "绿水黏天净无浪。\n转东风、縠纹微涨。\n个中趣、莫遣人知，容我日日、扁舟独往。\n平生书癖已无恙。\n解名缰、更逃羁网。\n春近也、梅柳频看，枝上玉蕊、金丝暗长。",
        "dynasty": "宋",
        "collection_info": null
    },
    {
        "uuid": "1146a9130701926c372b2940ec54540d",
        "title": "秦楼月・忆秦娥 云衣薄",
        "author": "陈三聘",
        "content": "云衣薄。\n春晴自有东风掠。\n东风掠。\n试听枝上，几声干鹊。\n曲屏心事新题却。\n离愁何用堆眉角。\n堆眉角。\n今朝莫是，打头风恶。",
        "dynasty": "宋",
        "collection_info": null
    },
    {
        "uuid": "a70ce95aefb415f02dc278a9a90fd496",
        "title": "秦楼月・忆秦娥 花前狭",
        "author": "陈三聘",
        "content": "花前狭。\n翠茵围坐花阴合。\n花阴合。\n闲情不似，一双狂蝶。\n春沟何处寻红叶。\n春寒料想罗衣怯。\n罗衣怯。\n午醺醒未，翠衾重叠。",
        "dynasty": "宋",
        "collection_info": null
    },
    {
        "uuid": "8b01efc7e5122af3067904376529cfcc",
        "title": "秦楼月・忆秦娥 光风薄",
        "author": "陈三聘",
        "content": "光风薄。\n杨花欲谢春应觉。\n春应觉。\n一庭红叶，粉花吹落。\n冶游无复飞红索。\n凭高独上湖边阁。\n湖边阁。\n黄昏独倚，画阑西角。",
        "dynasty": "宋",
        "collection_info": null
    },
    {
        "uuid": "5f44ea587f046eafe2c8a2c246b50e11",
        "title": "秦楼月・忆秦娥 青楼缺",
        "author": "陈三聘",
        "content": "青楼缺。\n楼心人待黄昏月。\n黄昏月。\n入帘无奈，柳绵吹雪。\n谁人弄笛声呜咽。\n伤春未解丁香结。\n丁香结。\n鳞鸿何处，路遥江阔。",
        "dynasty": "宋",
        "collection_info": null
    },
    {
        "uuid": "657b724e09dd3fdd361d2a6d5c1350db",
        "title": "秦楼月・忆秦娥 青膏集",
        "author": "陈三聘",
        "content": "青膏集。\n新雷忽起龙蛇蛰。\n龙蛇蛰。\n柳塘风快，水流声急。\n伤心有泪凭谁浥。\n尊前容易青衫湿。\n青衫湿。\n渡头人去，野船鸥立。",
        "dynasty": "宋",
        "collection_info": null
    },
    {
        "uuid": "8bdaee83dad1fca718c3a15bca5feb7d",
        "title": "念奴娇 浮云吹尽",
        "author": "陈三聘",
        "content": "浮云吹尽，卷长空、千顷都凝寒碧。\n兔杵无声风露冷，天也应怜人寂。\n故遣姮娥，驾蟾飞上，玉宇元同色。\n天津何事，此时偏界南北。\n不但对影三人，我歌君和，我舞君须拍。\n涤洗胸中愁万斛，莫问今宵何夕。\n老矣休论，着鞭安用，一笑真狂客。\n夜深归去，烂然溪上阡陌。",
        "dynasty": "宋",
        "collection_info": null
    },
    {
        "uuid": "0eaec6148535196e70cfdb9ec18b0603",
        "title": "念奴娇 晴风丽日",
        "author": "陈三聘",
        "content": "晴风丽日，算东君、坼遍梅心桃萼。\n独有名花开殿后，一笑嫣然如昨。\n黄袂层肤，霞冠高拥，多态春才觉。\n雨巾风帽，故人来趁花约。\n好是罗绮添春，香风环坐，半醉金钗落。\n老去心情难似旧，手拈花枝为乐。\n麝馥萦愁，妆花凝恨，莫惜金荷酌。\n酒阑花睡，梦魂重到京洛。",
        "dynasty": "宋",
        "collection_info": null
    },
    {
        "uuid": "817f0240c58a7e6fe661801124b13d1a",
        "title": "念奴娇 水空高下",
        "author": "陈三聘",
        "content": "水空高下，望沈沈一色，浑然苍碧。\n天籁不鸣凉有露，金气横秋寂寂。\n玉宇琼楼，望中何处，月到天中极。\n御风归去，不愁衣袂无力。\n此夜飘泊孤篷，短歌谁和，自笑狂踪迹。\n咫尺蓝桥仙路远，窅窅云英消息。\n疏影婆娑，恍然身世，我是尊前客。\n一声凄怨，倚楼谁弄长笛。",
        "dynasty": "宋",
        "collection_info": null
    },
    {
        "uuid": "eef50b193612632812a73a1b3a48cb73",
        "title": "念奴娇 馀霞飞绮",
        "author": "陈三聘",
        "content": "馀霞飞绮，望长天、顷刻云容凝碧。\n今夕江皋风力软，明日波心头白。\n客舸东流，语离深夜，遣我新愁积。\n春融花丽，定知天相行色。\n别后一纸乡书，故人相问，好趁秋鸿翼。\n空有佳人千点泪，锦字机中曾织。\n利锁名缰，古今同是，谁失知谁得。\n来朝愁望，旧楼何处西北。",
        "dynasty": "宋",
        "collection_info": null
    },
    {
        "uuid": "283497636fc5113598fb74525776a24e",
        "title": "念奴娇 扁舟此计",
        "author": "陈三聘",
        "content": "扁舟此计，问当年、谁与寻盟鸥鸟。\n许国勋名彝鼎在，风月不妨吟笑。\n碧草台边，红云溪上，寿杖扶诗老。\n水浮天处，未应俗驾曾到。\n盛事埒美知章，鉴湖君赐，宸翰今题号。\n指点飞烟轻霭外，有路直通仙岛。\n蓑笠渔船，琴书客坐，清夜尊罍倒。\n未须归去，片蟾初上林表。",
        "dynasty": "宋",
        "collection_info": null
    },
    {
        "uuid": "ecee2ce1761cab4696687af025821fcf",
        "title": "惜分飞 莫唱骊驹容首聚",
        "author": "陈三聘",
        "content": "莫唱骊驹容首聚。\n花径重来微步。\n从此朝天去。\n故山怨鹤栖猿侣。\n试卜西园春在否。\n无奈蒙蒙细雨。\n明日长亭路。\n断魂芳草人何处。",
        "dynasty": "宋",
        "collection_info": null
    },
    {
        "uuid": "fd5fb405f9bb1429616cb44ebb06321c",
        "title": "梦玉人引 别来何处",
        "author": "陈三聘",
        "content": "别来何处，酒醒后，梦难觅。\n晚日溪亭，清晓便挂帆席。\n满载离愁，指去程、还作江南行客。\n目断层城，数迢迢山驿。\n素巾空染，泪痕斑、应是暗中滴。\n记得轻分，玉箫犹自凄咽。\n昨夜东风，梅柳惊春色。\n料伊也、没心情，过却好天良夕。",
        "dynasty": "宋",
        "collection_info": null
    },
    {
        "uuid": "88708888785a4958b43b4fb9f9014a70",
        "title": "梦玉人引 倚阑干久",
        "author": "陈三聘",
        "content": "倚阑干久，人不见，暮云碧。\n芳草池塘，春梦暗惊诗客。\n昨夜溪梅，向空山、雪里轻匀颜色。\n好赠行人，折枝南枝北。\n雨巾风帽，昔追游、谁念旧踪迹。\n料得疏篱，暗香时度风息。\n淡月微云，有何人消得。\n便归去、踏溪桥，慰我经年思忆。",
        "dynasty": "宋",
        "collection_info": null
    },
    {
        "uuid": "824b948c305f694e5cdc2cc0a76968fa",
        "title": "如梦令 红紫不将春住",
        "author": "陈三聘",
        "content": "红紫不将春住。\n风定更飘无数。\n溪涨绿含风，短艇晚横沙渡。\n归去。\n归去。\n肯念西池鸳鹭。",
        "dynasty": "宋",
        "collection_info": null
    },
    {
        "uuid": "917e333b55c197dfc4deb46236c0c0a7",
        "title": "如梦令 珍重故人相许",
        "author": "陈三聘",
        "content": "珍重故人相许。\n来向水亭幽处。\n文字间金钗，消尽晚天微暑。\n无雨。\n无雨。\n不比寻常端午。",
        "dynasty": "宋",
        "collection_info": null
    },
    {
        "uuid": "1adfc2320b0174ccbad39d3e8a83b920",
        "title": "菩萨蛮 筇枝探得梅开了",
        "author": "陈三聘",
        "content": "筇枝探得梅开了。\n青鞋渐踏江头草。\n日日作东风。\n海棠相次红。\n离多良会少。\n此计应须早。\n莫待作行人。\n却将愁送春。",
        "dynasty": "宋",
        "collection_info": null
    },
    {
        "uuid": "67db81d2fa8244088ca8fc27a98ff3b9",
        "title": "菩萨蛮 春城办得红蕖了",
        "author": "陈三聘",
        "content": "春城办得红蕖了。\n红蕖未点春先到。\n新月入新年。\n方才今夜圆。\n云屏谁为隔。\n肠断金钗客。\n好语写春幡。\n都教席上看。",
        "dynasty": "宋",
        "collection_info": null
    },
    {
        "uuid": "aed08668157b5d82f6a2ec2e7615fdda",
        "title": "菩萨蛮 杨花满院飞红索",
        "author": "陈三聘",
        "content": "杨花满院飞红索。\n春光不似人情薄。\n楼阁断霞明。\n梨花开晚晴。\n玉虬香散后。\n扶困三杯酒。\n不是听思归。\n归心思此时。",
        "dynasty": "宋",
        "collection_info": null
    },
    {
        "uuid": "b63d7ad4e1c91b556d699787e0cd1c7f",
        "title": "临江仙 夜饮只愁更漏促",
        "author": "陈三聘",
        "content": "夜饮只愁更漏促，留连笑罥蔷薇。\n歌声缭绕彻帘帏。\n坐中清泪落，梁上暗尘飞。\n重睹舞腰惊束素，不应更褪罗衣。\n别来容易见来稀。\n次公狂已甚，不醉亦忘归。",
        "dynasty": "宋",
        "collection_info": null
    },
    {
        "uuid": "82085f3e52e8bd43575d989fb42e4937",
        "title": "临江仙 白首故人重会面",
        "author": "陈三聘",
        "content": "白首故人重会面，论交尔汝忘形。\n从今心迹喜双清。\n飞鸿追往事，为蝶笑馀生。\n琥珀杯浓春正好，此怀端为君倾。\n旧时猿鹤敢寒盟。\n鸠居从拙计，鹏翼任高程。",
        "dynasty": "宋",
        "collection_info": null
    },
    {
        "uuid": "1b2500d642282460ebe2aa5673539b05",
        "title": "减字木兰花 凝云不动",
        "author": "陈三聘",
        "content": "凝云不动。\n玉海无声千丈冻。\n来倚阑干。\n襟袖凭虚彻骨寒。\n归心易折。\n后夜月明应恨别。\n罨画图边。\n着我披蓑上钓船。",
        "dynasty": "宋",
        "collection_info": null
    },
    {
        "uuid": "6a3752693b8a7acc1f9b0c064abf4354",
        "title": "减字木兰花 东篱黄菊",
        "author": "陈三聘",
        "content": "东篱黄菊。\n细拈香枝人事熟。\n少缓芳尊。\n且醉侬家曲米春。\n老人斋戒。\n底事新来移角带。\n归梦相关。\n明月松江万顷宽。",
        "dynasty": "宋",
        "collection_info": null
    },
    {
        "uuid": "e8be6d1a0c890a7fc2286ef44c56a5c8",
        "title": "减字木兰花 盈盈袅袅",
        "author": "陈三聘",
        "content": "盈盈袅袅。\n欲问卿卿还好好。\n无奈娇何。\n折折湘裙薄薄罗。\n尊前顾曲。\n舞作回风花拍促。\n压尽时流。\n棋里输伊一百筹。",
        "dynasty": "宋",
        "collection_info": null
    },
    {
        "uuid": "64ca64a4bd18b3283ff2afe02580885f",
        "title": "减字木兰花 先生困熟",
        "author": "陈三聘",
        "content": "先生困熟。\n万卷书中聊托宿。\n似怯清寒。\n更爇都梁向博山。\n游仙梦杳。\n啼鸟声中春又晓。\n未着乌纱。\n独坐溪亭数落花。",
        "dynasty": "宋",
        "collection_info": null
    },
    {
        "uuid": "db4127bdb677d40a801ac390b6663c74",
        "title": "减字木兰花 殷勤举白",
        "author": "陈三聘",
        "content": "殷勤举白。\n昨夜东风犹有雪。\n莫恨春迟。\n曾见梅花第一枝。\n阴晴未决。\n早晚清明新火活。\n梦绕秦楼。\n欲趁归潮上客舟。",
        "dynasty": "宋",
        "collection_info": null
    },
    {
        "uuid": "2d06d2e21fa3b890508288dbac336a6d",
        "title": "鹧鸪天 酒晕从教上脸丹",
        "author": "陈三聘",
        "content": "酒晕从教上脸丹。\n春愁何事点眉山。\n都将别后深深意，且向尊前细细看。\n多少恨，说应难。\n粉巾空染泪斓斑。\n炉猊筝雁长闲却，明月楼心夜正寒。",
        "dynasty": "宋",
        "collection_info": null
    },
    {
        "uuid": "616fe39b2cbc0e21555cec965969da4a",
        "title": "鹧鸪天 指剥春葱去采苹",
        "author": "陈三聘",
        "content": "指剥春葱去采苹。\n衣丝秋藕不沾尘。\n眼波明处偏宜笑，眉黛愁来也解颦。\n巫峡路，忆行云。\n几番曾梦曲江春。\n相逢细把银釭照，犹恐今宵梦似真。",
        "dynasty": "宋",
        "collection_info": null
    },
    {
        "uuid": "6d692eb22ca6b13073a5d1553c64d5c0",
        "title": "鹧鸪天 昨夜东风怒不成",
        "author": "陈三聘",
        "content": "昨夜东风怒不成。\n晓来犹自扫残英。\n半酸梅子连枝重，无力杨花到地轻。\n情易感，涕先零。\n玉虬香冷更凄清。\n事如芳草绵绵远，恨比浮云冉冉生。",
        "dynasty": "宋",
        "collection_info": null
    },
    {
        "uuid": "46cd5fe6a18ea28de3e52e4a85df09ab",
        "title": "鹧鸪天 翦碎霜绡巧作团",
        "author": "陈三聘",
        "content": "翦碎霜绡巧作团。\n玉纤特地破朝寒。\n疏花好向钗横见，瘦影难敲月堕看。\n将旧恨，入眉弯。\n不须多样缕金旛。\n当时千点东风泪，怪见妆成粉未干。",
        "dynasty": "宋",
        "collection_info": null
    },
    {
        "uuid": "a46a03187005e6fe5083787d126a8bdc",
        "title": "好事近 我欲御天风",
        "author": "陈三聘",
        "content": "我欲御天风，飞上广寒宫阙。\n撼动一轮秋桂，照人间愁绝。\n归来须着酒消磨，玉面点红缬。\n起舞为君狂醉，更何须邀月。",
        "dynasty": "宋",
        "collection_info": null
    },
    {
        "uuid": "39e32a11a17398aa3ed50b93de756e3d",
        "title": "好事近 枝上几多春",
        "author": "陈三聘",
        "content": "枝上几多春，数点不融香雪。\n纵有笔头千字，也难夸清绝。\n艳桃秾李敢争妍，清怨笛中咽。\n试策短筇溪上，看影浮波月。",
        "dynasty": "宋",
        "collection_info": null
    },
    {
        "uuid": "b42cf55c3ef09dc9920b05c43d3f4833",
        "title": "卜算子 雪后竹枝风",
        "author": "陈三聘",
        "content": "雪后竹枝风，醉梦风吹醒。\n瘦立寒阶满地春，淡月梅花影。\n门外辘轳寒，晓汲喧金井。\n长笛何人更倚楼，玉指风前冷。",
        "dynasty": "宋",
        "collection_info": null
    },
    {
        "uuid": "32afb8602dd2dd48521ba2cf251d36cd",
        "title": "卜算子 涧下水声寒",
        "author": "陈三聘",
        "content": "涧下水声寒，壑底松风静。\n时有清香度竹来，步月寻疏影。\n往事属东风，试问花应省。\n曾是花前把酒人，别梦溪堂冷。",
        "dynasty": "宋",
        "collection_info": null
    },
    {
        "uuid": "a6d5964648d3d9544e22fd0f864ac2e8",
        "title": "三登乐 南北相逢",
        "author": "陈三聘",
        "content": "南北相逢，重借问、古今齐楚。\n烛花红、夜阑共语。\n怅六朝兴废，但倚空高树。\n目断帝乡，梦迷雁浦。\n故人疏、梅驿断，音书有数。\n塞鸿归、过来又去。\n正春浓，依旧作、天涯行旅。\n伤心望极，淡烟细雨。",
        "dynasty": "宋",
        "collection_info": null
    },
    {
        "uuid": "d3a052652b5e219f614ee4136784bda3",
        "title": "三登乐 注望晓山",
        "author": "陈三聘",
        "content": "注望晓山，晴色丽、晨餐应饱。\n縠纹平、涨天渺渺。\n倚藤枝、撑艇子，昔游曾到。\n江山自古，水云转好。\n怅年来、心纵在，盟寒鸥鸟。\n故人中、黑头渐少。\n问几时、寻旧约，石矶重扫。\n一竿钓月，鬓霜任老。",
        "dynasty": "宋",
        "collection_info": null
    },
    {
        "uuid": "8d5cda121bd294ba2071e66a26873c35",
        "title": "三登乐 久蛰群虬",
        "author": "陈三聘",
        "content": "久蛰群虬，犹未肆、新雷初启。\n鼓东风、雨膏为洗。\n望横塘、越溪路，石湖烟水。\n西接洞庭，下连甫里。\n忆当年、归计早，扁舟从此。\n祖清风、相门有几。\n圃堂高、应解笑，纷纷蜗蚁。\n锦囊雪月，更看醉里。",
        "dynasty": "宋",
        "collection_info": null
    },
    {
        "uuid": "65728d4043cbdb1a22b6ba002757790a",
        "title": "三登乐 一品归来",
        "author": "陈三聘",
        "content": "一品归来，强健日、小园幽圃。\n扁舟兴、恐天未许。\n想当年、持汉节，众齐咻楚。\n丹忠此日，盛名千古。\n掞词章、师海内，纬文经武。\n莫寒盟、故山旧侣。\n到鲈乡、还又是，秋风斜雨。\n鸣刀鲙雪，未应便去。",
        "dynasty": "宋",
        "collection_info": null
    },
    {
        "uuid": "ddfbe95a98ce481a08089ed67f262cf5",
        "title": "浪淘沙 风雨晚春天",
        "author": "陈三聘",
        "content": "风雨晚春天。\n芳兴慵悭。\n浅红稠绿满园间。\n独有梨花三四朵，留住春寒。\n年少跃金鞍。\n咫尺关山。\n倦飞如我已知还。\n洒向东风千点泪，衣上重看。",
        "dynasty": "宋",
        "collection_info": null
    },
    {
        "uuid": "e255d39d100ad7e9d91799e4c2176a40",
        "title": "虞美人 融融睡觉东风息",
        "author": "陈三聘",
        "content": "融融睡觉东风息。\n行到溪亭侧。\n一枝梅玉似人人。\n索笑依然消瘦、不禁春。\n相逢试问情多少。\n应怪山翁老。\n翠罗高护结花邻。\n一任馀芳争学、捧心颦。",
        "dynasty": "宋",
        "collection_info": null
    },
    {
        "uuid": "06f7740025b932e5a7577578c067d14a",
        "title": "虞美人 天公意向人情满",
        "author": "陈三聘",
        "content": "天公意向人情满。\n灯月教同看。\n中秋虽是十分明。\n不比今宵处处、有华灯。\n艳桃秾李歌阑后。\n更醉青楼酒。\n不妨饮尽玉东西。\n横笛声中春色、要君知。",
        "dynasty": "宋",
        "collection_info": null
    },
    {
        "uuid": "8341847a81086cdfca8e619c4c9f6670",
        "title": "虞美人 飞琼晓压梅枝重",
        "author": "陈三聘",
        "content": "飞琼晓压梅枝重。\n酒面羊羔冻。\n谁将缟带逐车翻。\n明月秦楼昨夜、不胜寒。\n何须卷起重帘幕。\n愁怕春罗薄。\n玉杯持劝醉厌厌。\n无奈有人笼袖、出香尖。",
        "dynasty": "宋",
        "collection_info": null
    },
    {
        "uuid": "c1dd1691bdbbca5248975e111264d330",
        "title": "虞美人 干红翦碎烦纤玉",
        "author": "陈三聘",
        "content": "干红翦碎烦纤玉。\n相并黄金粟。\n汉宫素面说明妃。\n马上秋风应解、着燕支。\n黄昏小树堪愁绝。\n不比梅花月。\n满天风露透肌凉。\n插取双枝归去、是谁香。",
        "dynasty": "宋",
        "collection_info": null
    },
    {
        "uuid": "aeef2467b6f33056b67d1da4c9297e30",
        "title": "醉落魄・一斛珠 东风寒绝",
        "author": "陈三聘",
        "content": "东风寒绝。\n江城待得花枝发。\n欲知此夜碧天阔。",
        "dynasty": "宋",
        "collection_info": null
    },
    {
        "uuid": "5f1804b015e6cc5044e3379d8238ea5c",
        "title": "眼儿媚 酸",
        "author": "陈三聘",
        "content": "酸。\n何人为我，丁宁驿使，来到江干。",
        "dynasty": "宋",
        "collection_info": null
    }
]