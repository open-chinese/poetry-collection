[
    {
        "title": "碧岩亭和许门下韵",
        "author": "王汝舟",
        "content": "亭开幽谷草堂边，朝暮清音落槛前。\n人去日昇蓬岛路，客来空爱玉溪泉。\n仙翁世界藏沈洞，佛子楼台出半天。\n谁为琢磨岩下石，拟将遗事记当年。",
        "dynasty": "宋",
        "collection_info": null
    },
    {
        "title": "芦花",
        "author": "王汝舟",
        "content": "琵琶亭前夜泊舟，荻花瑟瑟风飕飕。\n浔阳夜静月如昼，琵琶寂寞江空流。",
        "dynasty": "宋",
        "collection_info": null
    },
    {
        "title": "翠微峰",
        "author": "王汝舟",
        "content": "尘嚣十里清，秀岭半空插。\n萦纡疑无路，两石开一峡。\n豁然见天宇，四顾皆峭拔。\n入门上石级，伛偻如登塔。\n悬岩置楼殿，飞栋相匼匝。\n徐行云影动，低语谷声答。\n仰视绝壁间，势恐千仞压。\n侧身过幽谷，洞口若呀呻。\n仙英去何许，遗像寄山胁。\n浴池弄清泚，不敢着脚踏。\n顾余倦游者，一宿借云榻。\n天风吹夜籁，客兴亦萧飒。\n幽寻约重来，吾屐当再蜡。",
        "dynasty": "宋",
        "collection_info": null
    },
    {
        "title": "咏归堂隐鳞洞  其一",
        "author": "王汝舟",
        "content": "先生名利比尘灰，绿竹青松手自栽。\n拟把一竿盘石上，幅巾闲过峡山来。",
        "dynasty": "宋",
        "collection_info": null
    },
    {
        "title": "咏归堂隐鳞洞  其二",
        "author": "王汝舟",
        "content": "清时通退一何忙，抚志山西汉仲长。\n静觉眼根无俗物，翛然一室自焚香。",
        "dynasty": "宋",
        "collection_info": null
    },
    {
        "title": "咏归堂隐鳞洞  其三",
        "author": "王汝舟",
        "content": "隐德家声累世闻，考槃幽涧作闲人。\n夭红过眼随荣谢，菊秀兰香自占春。",
        "dynasty": "宋",
        "collection_info": null
    },
    {
        "title": "咏归堂隐鳞洞  其四",
        "author": "王汝舟",
        "content": "种竹淇园远致君，生平孤节负辛勤。\n需贤侧席非无意，地远言轻岂易闻。",
        "dynasty": "宋",
        "collection_info": null
    },
    {
        "title": "藏春秋",
        "author": "王汝舟",
        "content": "短楼矮阁小亭台，中有高人避世埃。\n寒翠自怜霜后竹，清香谁辨雪中梅。\n喧嚣祇为莺声巧，漏泄多应柳眼开。\n只恐藏春藏不得，东君勾勒下山来。",
        "dynasty": "宋",
        "collection_info": null
    }
]