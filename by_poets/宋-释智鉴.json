[
    {
        "uuid": "35b92b44d8f87e8b35c7b21979ce9df6",
        "title": "偈",
        "author": "释智鉴",
        "content": "世尊有密语，迦叶不覆藏。\n一夜落花雨，满城流水香。",
        "dynasty": "宋",
        "collection_info": null
    },
    {
        "uuid": "cca19f69488f07134c1e591f0b054996",
        "title": "颂古十一首  其一",
        "author": "释智鉴",
        "content": "土面灰头不染尘，华街柳巷乐天真。\n金鷄唱晓琼楼梦，一树华开浩劫春。",
        "dynasty": "宋",
        "collection_info": null
    },
    {
        "uuid": "5448b8a893a674901e0f13d9ec9a719a",
        "title": "颂古十一首  其二",
        "author": "释智鉴",
        "content": "倒却门前剎竿，全提那涉玄端。\n翻身不坐空王殿，月照千峯夜色寒。",
        "dynasty": "宋",
        "collection_info": null
    },
    {
        "uuid": "912671046c4ab06d05eba185ae87aff8",
        "title": "颂古十一首  其三",
        "author": "释智鉴",
        "content": "即心是佛外忘求，心佛圆明不假修。\n云浄远山千点翠，水和明月一天秋。",
        "dynasty": "宋",
        "collection_info": null
    },
    {
        "uuid": "2c7f2f176e94e1a91b4e736ae3347180",
        "title": "颂古十一首  其四",
        "author": "释智鉴",
        "content": "百非路绝透离微，四句情忘发上机。\n竹密不妨流水过，山高岂碍白云飞。",
        "dynasty": "宋",
        "collection_info": null
    },
    {
        "uuid": "a51d3933597b0dc604565cdd90f0aad1",
        "title": "颂古十一首  其五",
        "author": "释智鉴",
        "content": "背前面后扬家丑，揭地洪音师子吼。\n分付仙陀知不知，法身午夜藏北斗。",
        "dynasty": "宋",
        "collection_info": null
    },
    {
        "uuid": "1eb6e7b2216da3fa9886a7a120a61336",
        "title": "颂古十一首  其六",
        "author": "释智鉴",
        "content": "云巢梦断月华秋，玉女翻身过斗牛。\n卸却花冠归旧隠，玄途鸟道未容收。",
        "dynasty": "宋",
        "collection_info": null
    },
    {
        "uuid": "1cec8fe059783b28e6a33a814adc5816",
        "title": "颂古十一首  其七",
        "author": "释智鉴",
        "content": "玄途不涉透离微，道合平常发上机。\n无影树头春色晓，金鷄啼在不萌枝。",
        "dynasty": "宋",
        "collection_info": null
    },
    {
        "uuid": "a4843d787cffbacb854d6dd8820da72d",
        "title": "颂古十一首  其八",
        "author": "释智鉴",
        "content": "赵州一匝天轮转，婆子知音未足酬。\n普为人天开正眼，大千沙界一毫收。",
        "dynasty": "宋",
        "collection_info": null
    },
    {
        "uuid": "ea0057355978f53b4c96cd9802e5d498",
        "title": "颂古十一首  其九",
        "author": "释智鉴",
        "content": "虚玄鸟道没纤埃，玉殿空然琐绿苔。\n挂壁梭飞秋蜕骨，沧溟老蚌尽怀胎。",
        "dynasty": "宋",
        "collection_info": null
    },
    {
        "uuid": "247bc89d7f886330489cf9f16059fcc4",
        "title": "颂古十一首  其一○",
        "author": "释智鉴",
        "content": "觌面全提少室令，当机不荐过新罗。\n清风楼上逢知己，拨动烟尘不奈何。",
        "dynasty": "宋",
        "collection_info": null
    },
    {
        "uuid": "201c7fc9c7515bf8a8b6fece4f7b3ba3",
        "title": "颂古十一首  其一一",
        "author": "释智鉴",
        "content": "青山是父白云儿，云散青山总不知。\n玉兔昼眠云母地，金乌夜宿不萌枝。",
        "dynasty": "宋",
        "collection_info": null
    }
]