[
    {
        "uuid": "a46ea89f9dd9adf31c80cf721576212d",
        "title": "偈",
        "author": "释智鉴",
        "content": "世尊有密语，迦叶不覆藏。\n一夜落花雨，满城流水香。",
        "dynasty": "宋",
        "collection_info": null
    },
    {
        "uuid": "d0961b19e6e62df74523bc8f0bc51c31",
        "title": "颂古十一首  其一",
        "author": "释智鉴",
        "content": "土面灰头不染尘，华街柳巷乐天真。\n金鷄唱晓琼楼梦，一树华开浩劫春。",
        "dynasty": "宋",
        "collection_info": null
    },
    {
        "uuid": "0d07ad60667b744e2cc257e92fb181d7",
        "title": "颂古十一首  其二",
        "author": "释智鉴",
        "content": "倒却门前剎竿，全提那涉玄端。\n翻身不坐空王殿，月照千峯夜色寒。",
        "dynasty": "宋",
        "collection_info": null
    },
    {
        "uuid": "3c15a8b74b90ba5b22c87e0059c6466d",
        "title": "颂古十一首  其三",
        "author": "释智鉴",
        "content": "即心是佛外忘求，心佛圆明不假修。\n云浄远山千点翠，水和明月一天秋。",
        "dynasty": "宋",
        "collection_info": null
    },
    {
        "uuid": "18bdbe9ed3bdd8e6429ff0ec231dcd3a",
        "title": "颂古十一首  其四",
        "author": "释智鉴",
        "content": "百非路绝透离微，四句情忘发上机。\n竹密不妨流水过，山高岂碍白云飞。",
        "dynasty": "宋",
        "collection_info": null
    },
    {
        "uuid": "3086acf9130e6058991e9d904169fb14",
        "title": "颂古十一首  其五",
        "author": "释智鉴",
        "content": "背前面后扬家丑，揭地洪音师子吼。\n分付仙陀知不知，法身午夜藏北斗。",
        "dynasty": "宋",
        "collection_info": null
    },
    {
        "uuid": "a079ce9d2429462f3940b05cd99be39b",
        "title": "颂古十一首  其六",
        "author": "释智鉴",
        "content": "云巢梦断月华秋，玉女翻身过斗牛。\n卸却花冠归旧隠，玄途鸟道未容收。",
        "dynasty": "宋",
        "collection_info": null
    },
    {
        "uuid": "d544ec747733381434500f90c66988b0",
        "title": "颂古十一首  其七",
        "author": "释智鉴",
        "content": "玄途不涉透离微，道合平常发上机。\n无影树头春色晓，金鷄啼在不萌枝。",
        "dynasty": "宋",
        "collection_info": null
    },
    {
        "uuid": "17ccbcb4d5c2e8045d07046512fb76e5",
        "title": "颂古十一首  其八",
        "author": "释智鉴",
        "content": "赵州一匝天轮转，婆子知音未足酬。\n普为人天开正眼，大千沙界一毫收。",
        "dynasty": "宋",
        "collection_info": null
    },
    {
        "uuid": "43fae9a1f6a6d0735ce39ad3b76810cc",
        "title": "颂古十一首  其九",
        "author": "释智鉴",
        "content": "虚玄鸟道没纤埃，玉殿空然琐绿苔。\n挂壁梭飞秋蜕骨，沧溟老蚌尽怀胎。",
        "dynasty": "宋",
        "collection_info": null
    },
    {
        "uuid": "43aedaa6f027444fed0df548ce7f5912",
        "title": "颂古十一首  其一○",
        "author": "释智鉴",
        "content": "觌面全提少室令，当机不荐过新罗。\n清风楼上逢知己，拨动烟尘不奈何。",
        "dynasty": "宋",
        "collection_info": null
    },
    {
        "uuid": "473daf0e03c64993d3fe1de458694c78",
        "title": "颂古十一首  其一一",
        "author": "释智鉴",
        "content": "青山是父白云儿，云散青山总不知。\n玉兔昼眠云母地，金乌夜宿不萌枝。",
        "dynasty": "宋",
        "collection_info": null
    }
]