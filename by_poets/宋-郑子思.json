[
    {
        "uuid": "f86b1d373090e2a589543b33610aea9b",
        "title": "三贤祠",
        "author": "郑子思",
        "content": "飞凤屹立万仞壁，下有深渊不可测。\n问讯深渊有何物，骄然桀鷔护巢穴。\n寻常任意自出没，砥柱中流喷涛雪。\n舟人偶有毫厘失，挫手婴鳞即粉骨。\n每到王正上七日，昂头掉尾见金脊。\n霁严收怒了无迹，共与邦人供踏蹟。\n滩头鸡卜人得吉，鼓吹秋韆总春色。\n但见五采文焕发，尽是前贤醉鸦墨。\n今来古往几风月，要之勿用果何益。\n莫邪尚不终磨灭，筇杖一跃肯跼蹐。\n我龙会见乘霹雳，起作甘霖沛天泽。",
        "dynasty": "宋",
        "collection_info": null
    }
]