[
    {
        "uuid": "8a948b168cbb77f5d19d34af5b2d4b05",
        "title": "罗汉阁煎茶应供",
        "author": "刘珵",
        "content": "宝炉香散晓烟寒，凈几供茶遶座看。\n已爱六花金缕异，更惊三啜翠痕干。",
        "dynasty": "宋",
        "collection_info": null
    },
    {
        "uuid": "34ba5172793fb77ee8207978f721abca",
        "title": "咏西湖十洲 花屿",
        "author": "刘珵",
        "content": "浅深艷冶一枝枝，带露临风不自持。\n水上红云真缥渺，多才却忆退之诗。",
        "dynasty": "宋",
        "collection_info": null
    },
    {
        "uuid": "ea0f211e096f10d43765f773dd9e63bb",
        "title": "咏西湖十洲 芳草洲",
        "author": "刘珵",
        "content": "春水池塘空苒苒，长安古道倍依依。\n争如绿向芳洲遍，不怨王孙去未归。",
        "dynasty": "宋",
        "collection_info": null
    },
    {
        "uuid": "3332d103361a075bab070289b75e9b84",
        "title": "咏西湖十洲 柳汀",
        "author": "刘珵",
        "content": "江渡隋堤千万缕，年年折尽最长条。\n谁知烟雨汀洲晚，閒舞东风拂画桥。",
        "dynasty": "宋",
        "collection_info": null
    },
    {
        "uuid": "ac0b80013fc1415dc9c87fd49fac4fa7",
        "title": "咏西湖十洲 竹屿",
        "author": "刘珵",
        "content": "翠云摇曳波心起，清影扶疏月际来。\n结实终期丹凤至，虚心聊映小桃开。",
        "dynasty": "宋",
        "collection_info": null
    },
    {
        "uuid": "36afcfd24f45a8cac01df2186736a00a",
        "title": "咏西湖十洲 烟屿",
        "author": "刘珵",
        "content": "閒伴晓云笼浅濑，半和秋雨羃寒沙。\n溶溶洩洩拖轻素，遮尽渔蓑与钓槎。",
        "dynasty": "宋",
        "collection_info": null
    },
    {
        "uuid": "7f8494c9af9f1ce56289c61c67a1df5d",
        "title": "咏西湖十洲 芙蓉洲",
        "author": "刘珵",
        "content": "翠幄临流结绛囊，多情长伴菊花芳。\n谁怜冷落清秋后，能把柔姿独拒霜。",
        "dynasty": "宋",
        "collection_info": null
    },
    {
        "uuid": "9b1301eab7073cfc27091f5748ef6159",
        "title": "咏西湖十洲 菊花洲",
        "author": "刘珵",
        "content": "金蘂含香冒雨开，清无俗格绝尘埃。\n休嗟不及东篱下，也有幽人载酒来。",
        "dynasty": "宋",
        "collection_info": null
    },
    {
        "uuid": "20127d012ed325c96eb16bfe53127034",
        "title": "咏西湖十洲 月岛",
        "author": "刘珵",
        "content": "众乐亭前月满洲，雨余风静正中秋。\n桂华冷射千寻碧，十顷湖光烂不收。",
        "dynasty": "宋",
        "collection_info": null
    },
    {
        "uuid": "80c9679cf1de513de998b05068414c82",
        "title": "咏西湖十洲 雪汀",
        "author": "刘珵",
        "content": "六出花轻巧剪裁，瑶林玉砌映南台。\n冰澌四面寒光合，疑有飞仙月下来。",
        "dynasty": "宋",
        "collection_info": null
    },
    {
        "uuid": "d95a2c133ad7c77c4e45cbe3a623557d",
        "title": "咏西湖十洲 松岛",
        "author": "刘珵",
        "content": "耻随杨柳娇春色，厌近芙蕖透暗香。\n直干凌霜终偃蹇，愿为一柱壮明堂。",
        "dynasty": "宋",
        "collection_info": null
    }
]