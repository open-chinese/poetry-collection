[
    {
        "uuid": "5844906b8600aa2f87707f2b9c807b96",
        "title": "罗汉阁煎茶应供",
        "author": "刘珵",
        "content": "宝炉香散晓烟寒，凈几供茶遶座看。\n已爱六花金缕异，更惊三啜翠痕干。",
        "dynasty": "宋",
        "collection_info": null
    },
    {
        "uuid": "1e9f0dd43541d1e1f2c55c07c973892c",
        "title": "咏西湖十洲 花屿",
        "author": "刘珵",
        "content": "浅深艷冶一枝枝，带露临风不自持。\n水上红云真缥渺，多才却忆退之诗。",
        "dynasty": "宋",
        "collection_info": null
    },
    {
        "uuid": "911c7d5a3794452aa5fe397f7ea66a2c",
        "title": "咏西湖十洲 芳草洲",
        "author": "刘珵",
        "content": "春水池塘空苒苒，长安古道倍依依。\n争如绿向芳洲遍，不怨王孙去未归。",
        "dynasty": "宋",
        "collection_info": null
    },
    {
        "uuid": "38326bb8a382be2b0e7046e68e036fcc",
        "title": "咏西湖十洲 柳汀",
        "author": "刘珵",
        "content": "江渡隋堤千万缕，年年折尽最长条。\n谁知烟雨汀洲晚，閒舞东风拂画桥。",
        "dynasty": "宋",
        "collection_info": null
    },
    {
        "uuid": "7f2045d922c7793b52dfd780b7aab417",
        "title": "咏西湖十洲 竹屿",
        "author": "刘珵",
        "content": "翠云摇曳波心起，清影扶疏月际来。\n结实终期丹凤至，虚心聊映小桃开。",
        "dynasty": "宋",
        "collection_info": null
    },
    {
        "uuid": "a51b8db82378179f4bad820115e5731d",
        "title": "咏西湖十洲 烟屿",
        "author": "刘珵",
        "content": "閒伴晓云笼浅濑，半和秋雨羃寒沙。\n溶溶洩洩拖轻素，遮尽渔蓑与钓槎。",
        "dynasty": "宋",
        "collection_info": null
    },
    {
        "uuid": "45598ab87839ebb25bc32b3f73ad9779",
        "title": "咏西湖十洲 芙蓉洲",
        "author": "刘珵",
        "content": "翠幄临流结绛囊，多情长伴菊花芳。\n谁怜冷落清秋后，能把柔姿独拒霜。",
        "dynasty": "宋",
        "collection_info": null
    },
    {
        "uuid": "59903598b91c9529cb86d77bf461d296",
        "title": "咏西湖十洲 菊花洲",
        "author": "刘珵",
        "content": "金蘂含香冒雨开，清无俗格绝尘埃。\n休嗟不及东篱下，也有幽人载酒来。",
        "dynasty": "宋",
        "collection_info": null
    },
    {
        "uuid": "738a66bb01d1eaf358c919214f842c62",
        "title": "咏西湖十洲 月岛",
        "author": "刘珵",
        "content": "众乐亭前月满洲，雨余风静正中秋。\n桂华冷射千寻碧，十顷湖光烂不收。",
        "dynasty": "宋",
        "collection_info": null
    },
    {
        "uuid": "e1d6f35019246908700a09b8c0c3b14e",
        "title": "咏西湖十洲 雪汀",
        "author": "刘珵",
        "content": "六出花轻巧剪裁，瑶林玉砌映南台。\n冰澌四面寒光合，疑有飞仙月下来。",
        "dynasty": "宋",
        "collection_info": null
    },
    {
        "uuid": "176d3b8d9fdbd304e837116cfc579c98",
        "title": "咏西湖十洲 松岛",
        "author": "刘珵",
        "content": "耻随杨柳娇春色，厌近芙蕖透暗香。\n直干凌霜终偃蹇，愿为一柱壮明堂。",
        "dynasty": "宋",
        "collection_info": null
    }
]