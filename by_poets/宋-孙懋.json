[
    {
        "uuid": "01658691da9b42c9297a4798a3127439",
        "title": "温泉",
        "author": "孙懋",
        "content": "乔林远凝烟，怪石卧如虎。\n汤泉在其下，深广数尺许。\n蒸蒸百鼎沸，衮衮骊珠吐。\n温然可人意，了不变寒暑。\n我来一盥挹，和气溢宾主。\n谁知山谷间，异物乃有取。\n又闻泉之功，万顷浸禾黍。\n升腾或为云，定作傅岩雨。\n贤人抱气节，潇洒谨出处。\n平生泽物志，得时谁可御。\n奈何斗筲徒，名利每轻举。\n一朝冰山碎，笑唾无足数。\n临风祝斯泉，更请事斯语。\n回首骊山阴，凄然吊前古。",
        "dynasty": "宋",
        "collection_info": null
    },
    {
        "uuid": "b292f3996b391a27b97476be8159dc25",
        "title": "龙岩寺",
        "author": "孙懋",
        "content": "苍林翠碧龙岩寺，县令三年两度来。\n从此岩前花与草，只今时与梦徘徊。",
        "dynasty": "宋",
        "collection_info": null
    }
]