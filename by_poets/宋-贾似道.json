[
    {
        "uuid": "d0728773d75c180c71b2367b58ed48f2",
        "title": "促织歌",
        "author": "贾似道",
        "content": "新虫调理要相当，残暑盆窝须近凉。\n渐到秋深畏风冷，不宜频浴恐防伤。\n养时盆罐须宽阔，下食依时要审详。\n水食调匀蛩必旺，看时切莫对阳光。\n水时併尽方堪斗，不可伤饥患饱忙。\n盆内土须蚯蚓粪，相宜盖为按阴阳。\n如此宿虫无姤色，仍将宿水换新浆。\n假如草叶供虫嚙，齿软仍知牙更僵。\n过笼窝罐安排固，行动提携总不妨。\n酒后切忌将来看，壮气冲伤走跳狂。\n误放橘橙充食物，食之虫腹反为殃。\n安顿必须清凈处，油烟熏损不刚强。\n过期未斗频频看，仍復收拾用意藏。\n倘或打食口齿谩，必须医损按前方。\n不察强弱当场斗，必是遭输笑不良。\n盖盆谨慎休留隙，免使奔逃意下慌。\n看取调养依斯谱，虫体无伤齿更刚。\n堪怜一种清幽物，岁岁三秋声韵长。",
        "dynasty": "宋",
        "collection_info": null
    },
    {
        "uuid": "40d9693b521563024a91bc008f24f127",
        "title": "论形",
        "author": "贾似道",
        "content": "钳象蜈蚣钳，嘴象狮子嘴。\n头象蜻蜓头，腿象蚱蜢腿。\n颜色要相当，毛张栻斯为美。",
        "dynasty": "宋",
        "collection_info": null
    },
    {
        "uuid": "d19e1d5338d00b3fb2267265df734d5c",
        "title": "论头  其一",
        "author": "贾似道",
        "content": "大头圆结菢，脑搭浅无多。\n丝路根根透，光明亮不摩。",
        "dynasty": "宋",
        "collection_info": null
    },
    {
        "uuid": "f992312adcb930824450243b156b5f55",
        "title": "论头  其二",
        "author": "贾似道",
        "content": "昏小脑搭重，路粗半节儿。\n棠梨三角额，此等不须题。",
        "dynasty": "宋",
        "collection_info": null
    },
    {
        "uuid": "97e31e766c3434d38109b76a3451fe13",
        "title": "论脸  其一",
        "author": "贾似道",
        "content": "五色诸虫脸，锄弯注地长。\n再如锅底黑，此物号强良。",
        "dynasty": "宋",
        "collection_info": null
    },
    {
        "uuid": "043aa187d70cf7759f55487f6028abf0",
        "title": "论脸  其二",
        "author": "贾似道",
        "content": "酒醉猫儿脸，花花白路纹。\n此般生像者，弃物不须论。",
        "dynasty": "宋",
        "collection_info": null
    },
    {
        "uuid": "bd12c5ac941b2efe8f398a618c85510f",
        "title": "论项  其一",
        "author": "贾似道",
        "content": "项似蜻蜓样，毛丁又起班。\n更兼形色正，打遍世无双。",
        "dynasty": "宋",
        "collection_info": null
    },
    {
        "uuid": "f9c701483aab6939c58c137e0a556ec7",
        "title": "论项  其二",
        "author": "贾似道",
        "content": "紧隘花班项，无毛黑漆光。\n纵有完颜勇，终须受祸殃。",
        "dynasty": "宋",
        "collection_info": null
    },
    {
        "uuid": "9b29b0e1f427bcaf5461c4dacee2f648",
        "title": "论项  其三",
        "author": "贾似道",
        "content": "青项堆青钿，白毛根闪青。\n朱砂火盆底，桃皮等类形。\n白腐冬瓜大，宽臊垒起星。\n毛丁有肐𦞂，入手不当轻。",
        "dynasty": "宋",
        "collection_info": null
    },
    {
        "uuid": "bb3eeffe814ce9e63cf60f418431cec1",
        "title": "论项  其四",
        "author": "贾似道",
        "content": "鳖小更短促，无毛一片光。\n这般生像者，不养又何妨。",
        "dynasty": "宋",
        "collection_info": null
    },
    {
        "uuid": "6b95707860a69b56ae8306028552f792",
        "title": "论翅  其一",
        "author": "贾似道",
        "content": "紫翅青金翅，木翅与油单。\n黑色全如墨，梅花两瓣攒。\n松阔偕长短，蓑衣得更难。\n遮身不见节，薄绉另相看。",
        "dynasty": "宋",
        "collection_info": null
    },
    {
        "uuid": "98a172c47015e91e30c29b4dd8d2142d",
        "title": "论翅  其二",
        "author": "贾似道",
        "content": "膏药积不绉，松短阔长同。\n金紫须长翅，其余只在中。",
        "dynasty": "宋",
        "collection_info": null
    },
    {
        "uuid": "b5b7943e0d8de70fad8996ef62cf2eeb",
        "title": "论腿  其一",
        "author": "贾似道",
        "content": "大腿圆长健，小脚粗铁线。\n班白黄色真，此名金不换。",
        "dynasty": "宋",
        "collection_info": null
    },
    {
        "uuid": "0fa0467e0e18b74b3addb81a9d503538",
        "title": "论腿  其二",
        "author": "贾似道",
        "content": "短鳖兼穷细，屁勋青黑同。\n只好留墙壁，何须问主公。",
        "dynasty": "宋",
        "collection_info": null
    },
    {
        "uuid": "10c3109a1899483b14932e6c461c9f00",
        "title": "论肉  其一",
        "author": "贾似道",
        "content": "紫黑苍黄肉，青白胜鹅梨。\n黑青肉亦白，淡黄白亦宜。",
        "dynasty": "宋",
        "collection_info": null
    },
    {
        "uuid": "6bb1ca68f7f392f0c3b7e9e2d79a7739",
        "title": "论肉  其二",
        "author": "贾似道",
        "content": "肉色欠纯正，腰上多红铃。\n月头红白间，百战不能赢。",
        "dynasty": "宋",
        "collection_info": null
    },
    {
        "uuid": "5b7d956a9902997fbbe0dd7cdb5710cd",
        "title": "论蝴蜂形",
        "author": "贾似道",
        "content": "貌若蝴蜂腿脚纤，细腰项紧两头尖。\n遍身黄色金纹理，百口之中一口钳。",
        "dynasty": "宋",
        "collection_info": null
    },
    {
        "uuid": "91a87e981c3b3919473f0a35d9cbf432",
        "title": "论蝼蝈形",
        "author": "贾似道",
        "content": "蝼蝈之形最难相，牙长腿短头尖亮。\n尾豁过肩三二分，正是雌头拖肚样。",
        "dynasty": "宋",
        "collection_info": null
    },
    {
        "uuid": "b7984afc4a2ddc1355a9ad6e98689ec2",
        "title": "论蜘蛛形",
        "author": "贾似道",
        "content": "身材局促似蜘蛛，且喜牙长六足铺。\n羽翼不长肩盖尽，等闲觅得夜明珠。",
        "dynasty": "宋",
        "collection_info": null
    },
    {
        "uuid": "b2b67111dc6bdafc3e90aa64975e7a5a",
        "title": "论螳螂形  其一",
        "author": "贾似道",
        "content": "首短身长何足用，羽翅好是航船𦨴。\n若还六足尽尖长，此是螳螂最堪用。",
        "dynasty": "宋",
        "collection_info": null
    },
    {
        "uuid": "8f43af46c857c9c120eefa4fcb27362d",
        "title": "论螳螂形  其二",
        "author": "贾似道",
        "content": "身狭牙尖大肚皮，脚前乔立仰头窥。\n此蛩不问青黄色，斗到深秋必定输。",
        "dynasty": "宋",
        "collection_info": null
    },
    {
        "uuid": "3c8230de036bdb90bab51ef8af5dc090",
        "title": "论蚱蜢形",
        "author": "贾似道",
        "content": "头大肩尖腿脚长，秀钉模样最难当。\n侧生身分高而厚，斗到秋深赢满场。",
        "dynasty": "宋",
        "collection_info": null
    },
    {
        "uuid": "8f9c66aa95d35ad879b897a8d13ec67b",
        "title": "论玉蜂形",
        "author": "贾似道",
        "content": "尖翅名呼是玉蜂，千中难遇实难逢。\n如君遇着须不避，不比寻常是毒虫。",
        "dynasty": "宋",
        "collection_info": null
    },
    {
        "uuid": "bb839176e552d249b694bcd901424b06",
        "title": "论枣核形",
        "author": "贾似道",
        "content": "身如枣核两头尖，左右观来是块砖。\n往来千遍无辞口，一秋咬败万千千。",
        "dynasty": "宋",
        "collection_info": null
    },
    {
        "uuid": "100b6acf6a0cd46f4fa93c5c29632fbf",
        "title": "论竈鸡形",
        "author": "贾似道",
        "content": "头尖项细肚皮拖，白翅生来满背铺。\n腿脚不长身懒拥，当头金线叫喽啰。",
        "dynasty": "宋",
        "collection_info": null
    },
    {
        "uuid": "6bc08e8402b5d5dc42d0247962474511",
        "title": "论蟑螂形",
        "author": "贾似道",
        "content": "易名宽翅号蟑螂，翅阔头尖牙用长。\n身要匾摊脚要细，只许英雄三二番。",
        "dynasty": "宋",
        "collection_info": null
    },
    {
        "uuid": "00b9b6a0e32f7ed2a9fb551bc82cb190",
        "title": "论蝴蜂形",
        "author": "贾似道",
        "content": "头尖肚大象蝴蜂，两翅含开腿脚穷。\n此虫只好无钱斗，当真必害主人翁。",
        "dynasty": "宋",
        "collection_info": null
    },
    {
        "uuid": "c9c4e0c0f53f5ccb35f54194344f2dba",
        "title": "论虾脊龟形",
        "author": "贾似道",
        "content": "龟形虾脊不宜红，腿脚俱长力不庸。\n色黑体肥毛白项，金丝金线绝伦虫。",
        "dynasty": "宋",
        "collection_info": null
    },
    {
        "uuid": "e8a23399d37a9d5043ed0fc2f2ea6c25",
        "title": "论龟鹤形",
        "author": "贾似道",
        "content": "头如蚕嘴肚如琴，两翅啾啾叫不鸣。\n识者若逢此促织，这般号作大将军。",
        "dynasty": "宋",
        "collection_info": null
    },
    {
        "uuid": "bcc0bbf743a0a8ad816dccde8aeb55b3",
        "title": "论土狗形",
        "author": "贾似道",
        "content": "头粗项阔肚低拖，翼翅生来半背铺。\n脚腿壮肥身巨𪢬，当头起线叫如锣。",
        "dynasty": "宋",
        "collection_info": null
    },
    {
        "uuid": "6986646ea2738014069a1491477982fe",
        "title": "论土蜂形",
        "author": "贾似道",
        "content": "尖翅名呼是土蜂，紫黄色者实难逢。\n这般色样如君得，不比常虫是毒虫。",
        "dynasty": "宋",
        "collection_info": null
    },
    {
        "uuid": "581d18f99602940e6ba137a6c313d27a",
        "title": "论枣核形",
        "author": "贾似道",
        "content": "身如枣核两头尖，仔细观来却是舡。\n交锋便见强中口，咬退诸虫不敢前。",
        "dynasty": "宋",
        "collection_info": null
    },
    {
        "uuid": "6daff5e9e09690d33d4989a989fa279b",
        "title": "论蟹踞形",
        "author": "贾似道",
        "content": "蛩身弓起如蟹踞，不拘五色或麻头。\n任人观看则不怕，此是名虫何处求。",
        "dynasty": "宋",
        "collection_info": null
    },
    {
        "uuid": "3c0455d25286ba7d4057296362cad882",
        "title": "论虾青形",
        "author": "贾似道",
        "content": "龟背虾青不宜红，腿脚俱长斗不慵。\n色黑貌凡非物类，金丝透顶绝伦虫。",
        "dynasty": "宋",
        "collection_info": null
    },
    {
        "uuid": "587012ea305e98a6f0002aaf0750bfc2",
        "title": "论真红色",
        "author": "贾似道",
        "content": "眼如椒子遍身红，腿脚如霜鬚尾同。\n若逢敌手君休怕，数番咬死又成功。",
        "dynasty": "宋",
        "collection_info": null
    },
    {
        "uuid": "ae3c42bbe2cfe7b5853e2e1d18644104",
        "title": "论真青色",
        "author": "贾似道",
        "content": "青金头象菩提子，头上毛青靛染成。\n若还钳得芝蔴白，请君斗尽莫疑生。",
        "dynasty": "宋",
        "collection_info": null
    },
    {
        "uuid": "e67d0f54117c06dc1a9e37a12b9c3333",
        "title": "论真黄色",
        "author": "贾似道",
        "content": "翅金肉白顶红麻，项糁毛青腿少瑕。\n更有一双牙似墨，这般相貌最为佳。",
        "dynasty": "宋",
        "collection_info": null
    },
    {
        "uuid": "804c3fb739af9740531583d5aa23679e",
        "title": "论真黑色",
        "author": "贾似道",
        "content": "黑者须当头似漆，仔细看来无别色。\n于中牙肚白如银，到作将军为第一。",
        "dynasty": "宋",
        "collection_info": null
    },
    {
        "uuid": "1c5f28d470b677bb7f5f54320d18dfec",
        "title": "论真白色",
        "author": "贾似道",
        "content": "白头白项翅如银，上手观来一似冰。\n枣红牙齿如针利，总无骨肉似将军。",
        "dynasty": "宋",
        "collection_info": null
    },
    {
        "uuid": "b2812cf3c0f8fcd02dc06c40fe5bcdde",
        "title": "论真紫色",
        "author": "贾似道",
        "content": "紫者须当要色浓，更兼肋腿与身同。\n头雌腰阔阴阳翅，赢尽埸中独请功。",
        "dynasty": "宋",
        "collection_info": null
    },
    {
        "uuid": "7c756f5f57fa779f102b8987cfaa9508",
        "title": "论水红色",
        "author": "贾似道",
        "content": "水红鬚尾水红衣，白肚团员模样奇。\n班点一些浑不染，傍人号作杜公儿。",
        "dynasty": "宋",
        "collection_info": null
    },
    {
        "uuid": "3cbe0497d1ccb881e6a799091d036bfb",
        "title": "论深青色",
        "author": "贾似道",
        "content": "颜色深沉似污泥，紫头青项尽相宜。\n齿长腹肚兼华白，斗到秋深花带归。",
        "dynasty": "宋",
        "collection_info": null
    },
    {
        "uuid": "5e0afd177c565aa9c41fc3b7a7a9b10b",
        "title": "论淡青色",
        "author": "贾似道",
        "content": "头紫葡萄项掺青，正身厚阔似鸦明。\n殻纹淡薄轻银翅，斗着交锋速便赢。",
        "dynasty": "宋",
        "collection_info": null
    },
    {
        "uuid": "6071730e77741cdd1ab675d20066293c",
        "title": "论紫青色",
        "author": "贾似道",
        "content": "紫头青项背如龟，青不青兮紫不绯。\n仔细看来茄子色，更兼腿大最为奇。",
        "dynasty": "宋",
        "collection_info": null
    },
    {
        "uuid": "e65cfd326afbef2d001b17a1bb095fef",
        "title": "论灰青色",
        "author": "贾似道",
        "content": "颜色深沉不好看，灰头灰项不新鲜。\n只因翅皱长牙齿，斗相凶顽必抢前。",
        "dynasty": "宋",
        "collection_info": null
    },
    {
        "uuid": "0aecc9a643f8e693e4676803a05a597b",
        "title": "论淡黄色",
        "author": "贾似道",
        "content": "肉白红头项掺青，头粗脚壮齿如针。\n这般虫子非容易，九遍交锋十次赢。",
        "dynasty": "宋",
        "collection_info": null
    },
    {
        "uuid": "50f698c44be3c54ce7314891d485c428",
        "title": "论河蟹色",
        "author": "贾似道",
        "content": "赤色却如河蟹色，麻头秀项极难得。\n枣红牙齿尽相宜，只恐项光头又黑。",
        "dynasty": "宋",
        "collection_info": null
    },
    {
        "uuid": "2c91b8c30487d94d5e84670654c6c0aa",
        "title": "论虾青色",
        "author": "贾似道",
        "content": "有等名为虾殻青，比似青来翅不金。\n不问牙钳白不白，须看项上带毛丁。",
        "dynasty": "宋",
        "collection_info": null
    },
    {
        "uuid": "0b8348509a5dad28599cf6a378ba2f3d",
        "title": "论油丹色",
        "author": "贾似道",
        "content": "黑头青项翅油丹，腿脚牙长似雪霜。\n相貌这般无觅处，斗时绝胜岂寻常。",
        "dynasty": "宋",
        "collection_info": null
    },
    {
        "uuid": "571695bf62f6f62d5fa6e68003803e6e",
        "title": "论乌鸦色",
        "author": "贾似道",
        "content": "黑色明如黑漆光，白牙绣项皂罗裳。\n肚皮腿脚皆如玉，内相将军不可当。",
        "dynasty": "宋",
        "collection_info": null
    },
    {
        "uuid": "9a2887bf9f87160cd2936e6d0135206f",
        "title": "青麻头",
        "author": "贾似道",
        "content": "掺青皱翅紫麻头，肚白身肥牙似鈎。\n毛项花牙长腿脚，鬬鸡生相斗三秋。",
        "dynasty": "宋",
        "collection_info": null
    },
    {
        "uuid": "c1f92fd7c9e1df7b80d98cccddc55039",
        "title": "真青麻头",
        "author": "贾似道",
        "content": "线项麻头纹理明，蜻蜓头翅项浑青。\n侧生身分高而厚，斗着交锋速便赢。",
        "dynasty": "宋",
        "collection_info": null
    },
    {
        "uuid": "70a8dcbfc1ea65f5d71a39811be73507",
        "title": "白麻头",
        "author": "贾似道",
        "content": "黄色辉光耀似金，枣红牙齿利如针。\n更有葡萄毛肉体，日交三度也还赢。",
        "dynasty": "宋",
        "collection_info": null
    },
    {
        "uuid": "d1a22df270719eaea88039d8821b81c8",
        "title": "白牙青",
        "author": "贾似道",
        "content": "紫头银线项青毛，银牙白脚绝伦高。\n可柰秋风消索处，自然勇力不相饶。",
        "dynasty": "宋",
        "collection_info": null
    },
    {
        "uuid": "32ef06fceffcb49894439b6f804d4dbe",
        "title": "拖肚黄",
        "author": "贾似道",
        "content": "头项焦黄身黑粗，更兼腿大及臀拖。\n若还牙齿尖而厚，日斗数番也不多。",
        "dynasty": "宋",
        "collection_info": null
    },
    {
        "uuid": "aa4917bc99411d1808583916549fb9c8",
        "title": "红头",
        "author": "贾似道",
        "content": "红如血点项朱砂，入手观来一朵花。\n一朝二广交锋胜，到底终须不恋家。",
        "dynasty": "宋",
        "collection_info": null
    },
    {
        "uuid": "57fbc08ae1397753714edce8541b2f7c",
        "title": "真青",
        "author": "贾似道",
        "content": "青色头如菩提子，项上毛青靛染成。\n牙铃更得芝麻白，任君尽斗足欢情。",
        "dynasty": "宋",
        "collection_info": null
    },
    {
        "uuid": "7a483a9c60077beab36264894b239156",
        "title": "紫青",
        "author": "贾似道",
        "content": "琥珀头尖项紫青，翅如苏叶肉还青。\n天生一付牙红紫，交锋一口立黄金。",
        "dynasty": "宋",
        "collection_info": null
    },
    {
        "uuid": "bc54735793ea4308351a3d4c4396a68b",
        "title": "淡青",
        "author": "贾似道",
        "content": "淡青生来牙要红，头麻项阔翅玲珑。\n更生肉肚如雪白，赢尽秋虫独奏功。",
        "dynasty": "宋",
        "collection_info": null
    },
    {
        "uuid": "109c5c57219ef5946b71583669e0b478",
        "title": "黑青",
        "author": "贾似道",
        "content": "黑者须当黑似漆，仔细看来无别色。\n更兼牙肚白如银，名号将军为第一。",
        "dynasty": "宋",
        "collection_info": null
    },
    {
        "uuid": "e27a3f1821cfca0b3b0545b0b10d4873",
        "title": "虾青",
        "author": "贾似道",
        "content": "麻头青项翅如金，肉腿生来白似银。\n钳更细长苏木色，此虫名号是虾青。",
        "dynasty": "宋",
        "collection_info": null
    },
    {
        "uuid": "678e13c5cebbc90cb813bf8d93a2d226",
        "title": "蟹青",
        "author": "贾似道",
        "content": "此虫名称湖蟹青，腿脚班黄翅不金。\n不看牙钳红与白，须观项上有毛丁。",
        "dynasty": "宋",
        "collection_info": null
    },
    {
        "uuid": "d0883bcdf9a0855325fb29c2f1cb9f59",
        "title": "青麻",
        "author": "贾似道",
        "content": "麻头青项有毛丁，翅绉肉白腿脚长。\n更生一付牙钳黑，三秋得胜喜非常。",
        "dynasty": "宋",
        "collection_info": null
    },
    {
        "uuid": "c07a07a828e66b22e625e8db337447fe",
        "title": "青金翅",
        "author": "贾似道",
        "content": "麻头青项翅如金，肉腿如同银打成。\n牙钳更生如漆黑，赢尽诸人匣内金。",
        "dynasty": "宋",
        "collection_info": null
    },
    {
        "uuid": "c1531c61e1358fe3accd7c8dfe8cd0b3",
        "title": "真黄",
        "author": "贾似道",
        "content": "天生金色遍身黄，肉腿如同金箔装。\n更生一付乌牙齿，敌尽诸虫不可当。",
        "dynasty": "宋",
        "collection_info": null
    },
    {
        "uuid": "a0abd0750f51d31cc953866da322e947",
        "title": "红黄",
        "author": "贾似道",
        "content": "头似珊瑚项班红，翅如金箔肉带黄。\n腿脚𪢬长如玉色，秋虫见了自慌张。",
        "dynasty": "宋",
        "collection_info": null
    },
    {
        "uuid": "bd4aa52e76e395920e6024f67669c26e",
        "title": "紫黄",
        "author": "贾似道",
        "content": "头似樱珠项似金，肉脚如同金裹成。\n牙钳不问何颜色，诸虫咬着便昏沉。",
        "dynasty": "宋",
        "collection_info": null
    },
    {
        "uuid": "b69cc1aca25a53c391faab8e8c635537",
        "title": "深黄",
        "author": "贾似道",
        "content": "黄者生来金箔黄，腿脚班黄腰𪢬长。\n若生一付乌牙齿，三秋饶大莫商量。",
        "dynasty": "宋",
        "collection_info": null
    },
    {
        "uuid": "90ad8f3f77dfbd0fe9853b69b9404cac",
        "title": "淡黄",
        "author": "贾似道",
        "content": "淡黄生来腿脚白，三样头尖如琥珀。\n初秋斗间最迷痴，末后逢强绝口敌。",
        "dynasty": "宋",
        "collection_info": null
    },
    {
        "uuid": "58ea1311e7838cdee56179930db5b3bf",
        "title": "狗蝇黄",
        "author": "贾似道",
        "content": "麻头黄项翅铺金，腿脚班黄肉蜜色。\n牙钳若是黑如灰，敌尽场中为第一。",
        "dynasty": "宋",
        "collection_info": null
    },
    {
        "uuid": "ac620f031f5fd5e46701f49577cea301",
        "title": "真紫",
        "author": "贾似道",
        "content": "紫者如同着紫袍，头浓刚性项如毛。\n钳更细长如血色，独占场中第一豪。",
        "dynasty": "宋",
        "collection_info": null
    },
    {
        "uuid": "f36b1e1b7623cc72e8443c6eb127dd14",
        "title": "红头紫",
        "author": "贾似道",
        "content": "红头紫勇敌刚强，项赤红班腿𪢬长。\n翅紫牙湾如桑剪，此虫名号促织王。",
        "dynasty": "宋",
        "collection_info": null
    },
    {
        "uuid": "743442b988e814ef1abd5e63a71a0839",
        "title": "纯红",
        "author": "贾似道",
        "content": "眼如椒核遍身红，尾项如朱腿亦同。\n若逢敌手君休怕，数番咬死又成功。",
        "dynasty": "宋",
        "collection_info": null
    },
    {
        "uuid": "a0c730190a87fb72782522433ce3fa01",
        "title": "深紫",
        "author": "贾似道",
        "content": "紫者当头要紫浓，更兼翅胁与身同。\n头红项阔阴阳翅，赢尽场中有大功。",
        "dynasty": "宋",
        "collection_info": null
    },
    {
        "uuid": "bb67fdcfbe2c99b82595147bda291c04",
        "title": "黑紫",
        "author": "贾似道",
        "content": "黑紫生来似茄皮，腿脚兼黄赤肚皮。\n钳若生来紫黑色，早秋赢到雪花飞。",
        "dynasty": "宋",
        "collection_info": null
    },
    {
        "uuid": "3681facbfb7c3c546f540ca274ec043b",
        "title": "淡紫",
        "author": "贾似道",
        "content": "名为淡紫遍身明，项如青靛齿紫红。\n头上三尖腰要阔，战得场中不敢逢。",
        "dynasty": "宋",
        "collection_info": null
    },
    {
        "uuid": "4b69d88e3faff0841b1329b55fda58aa",
        "title": "紫麻",
        "author": "贾似道",
        "content": "头麻项路透金丝，项毛翅绉腿班狸。\n四脚兼黄肉带赤，秋虫见影不相持。",
        "dynasty": "宋",
        "collection_info": null
    },
    {
        "uuid": "a2efde899c7f67af791cafb1edaadedc",
        "title": "紫金翅",
        "author": "贾似道",
        "content": "紫头青项翅如金，腿脚兼黄肉带蜜。\n必须生有紫黑钳，咬杀秋虫人失色。",
        "dynasty": "宋",
        "collection_info": null
    },
    {
        "uuid": "cc339c179659fed368f35ac38d9710ad",
        "title": "纯白",
        "author": "贾似道",
        "content": "白头白项白丝攒，翅似铺银肉似霜。\n乌牙黑脸肚如粉，此物正是促织王。",
        "dynasty": "宋",
        "collection_info": null
    },
    {
        "uuid": "0c504b5796f11861de697ad1cef984eb",
        "title": "淡白",
        "author": "贾似道",
        "content": "白头白项翅铺银，入手观来却似冰。\n此虫异众称奇白，总无颜色是将军。",
        "dynasty": "宋",
        "collection_info": null
    },
    {
        "uuid": "ad28c984a77ac470c0a0ef2bfae548a5",
        "title": "白麻头",
        "author": "贾似道",
        "content": "麻头白面白如银，细丝透顶根根明。\n更加青项长肥腿，战斗之时必定赢。",
        "dynasty": "宋",
        "collection_info": null
    },
    {
        "uuid": "87921789648739ea614d97f267fad8f0",
        "title": "乌青",
        "author": "贾似道",
        "content": "乌青生来似定墨，腿脚班狸肉带黑。\n钳若细长似血红，合战交锋如霹雳。",
        "dynasty": "宋",
        "collection_info": null
    },
    {
        "uuid": "f2007fa9860483820be2b833cb29123e",
        "title": "乌麻",
        "author": "贾似道",
        "content": "乌麻头路透银丝，项阔毛班肉带黑。\n更若翅乌牙钳赤，得遇此虫真有益。",
        "dynasty": "宋",
        "collection_info": null
    },
    {
        "uuid": "a9fe46e6125538811363ca9a18d0e67b",
        "title": "乌头金翅",
        "author": "贾似道",
        "content": "乌头青项翅金黄，腿脚班狸肉带苍。\n牙钳更生乌紫色，诸虫见了岂能当。",
        "dynasty": "宋",
        "collection_info": null
    },
    {
        "uuid": "f4f37526c06ef0b78ac2c90e3496eb26",
        "title": "红麻头",
        "author": "贾似道",
        "content": "红麻秉性敌刚强，赤项红班脚𪢬长。\n翅紫牙湾如桑剪，诸虫交口便难当。",
        "dynasty": "宋",
        "collection_info": null
    },
    {
        "uuid": "27fa10e53bc90e1147e79e4664564f37",
        "title": "黄麻头",
        "author": "贾似道",
        "content": "麻头黄项翅金色，腿脚班黄肉带蜜。\n牙钳若是炭样乌，斗胜叫鸣闻四壁。",
        "dynasty": "宋",
        "collection_info": null
    },
    {
        "uuid": "6de93daec9d5e014a1562081dd73a14a",
        "title": "紫麻头",
        "author": "贾似道",
        "content": "麻头项上透金丝，项毛翅绉腿班貍。\n脚亦微黄肉带赤，秋虫见了怎支持。",
        "dynasty": "宋",
        "collection_info": null
    },
    {
        "uuid": "e4065889bb2a7398141fcb1c03746e53",
        "title": "乌麻头",
        "author": "贾似道",
        "content": "乌麻头路透银丝，项阔毛臊肉带梨。\n更若翅乌牙钳赤，得遇此虫真是奇。",
        "dynasty": "宋",
        "collection_info": null
    },
    {
        "uuid": "2d3652700185225dcde8b825a03ae2f0",
        "title": "锦簑衣",
        "author": "贾似道",
        "content": "翅宽翅急最为低，识者当场便敢欺。\n生得两边如鸟翅，名传天下锦蓑衣。",
        "dynasty": "宋",
        "collection_info": null
    },
    {
        "uuid": "059872df75cda1ba2f66389f763ca360",
        "title": "玉锄头",
        "author": "贾似道",
        "content": "黑牙黑面不堪收，此等虫儿莫去求。\n若得面肥头脚大，杜家名号玉锄头。",
        "dynasty": "宋",
        "collection_info": null
    },
    {
        "uuid": "4435d6346ff9ff4c4c0336ad00d218c1",
        "title": "金束带",
        "author": "贾似道",
        "content": "十个红铃九个败，脱却红铃休赌赛。\n红铃若得满腰生，常胜号为金束带。",
        "dynasty": "宋",
        "collection_info": null
    },
    {
        "uuid": "00e44bc6281102c93dbea826b2dd6976",
        "title": "齐膂翅",
        "author": "贾似道",
        "content": "中秋齐膂最为英，头项宽舒翅皱文。\n敦厚牙长兼脚大，金风纔动不堪闻。",
        "dynasty": "宋",
        "collection_info": null
    },
    {
        "uuid": "cbe70accd08a18079865e5f7a4506cf0",
        "title": "梅花翅  其一",
        "author": "贾似道",
        "content": "翅似梅花口似刀，番来覆去咬千交。\n总然赢得他每者，只好看盆无二遭。",
        "dynasty": "宋",
        "collection_info": null
    },
    {
        "uuid": "9e2b55c5c72d6ef9f1102ed4d170a6c4",
        "title": "梅花翅  其二",
        "author": "贾似道",
        "content": "翅似梅花蜘蛛形，身上如同梅花片。\n如此之虫亦怪哉，满场斗胜真堪羡。",
        "dynasty": "宋",
        "collection_info": null
    },
    {
        "uuid": "e513f9603147ad5336d559d30bfac482",
        "title": "琵琶翅  其一",
        "author": "贾似道",
        "content": "殻翅琵琶不用青，若还紫色也相应。\n要知斗处关张勇，头小牙长体似金。",
        "dynasty": "宋",
        "collection_info": null
    },
    {
        "uuid": "a61a5e112f76eeb122b86fd2a95dfc4e",
        "title": "琵琶翅  其二",
        "author": "贾似道",
        "content": "琵琶项上带销金，又看鬚长六足明。\n若是黑青全没用，腿长肉厚满场赢。",
        "dynasty": "宋",
        "collection_info": null
    },
    {
        "uuid": "bdac793b2bcc2124ce7298495260bf40",
        "title": "琵琶翅  其三",
        "author": "贾似道",
        "content": "哂哂连叫两三声，此虫便是竈鸡形。\n玉腿白牙赢到底，黄牙项细是输名。",
        "dynasty": "宋",
        "collection_info": null
    },
    {
        "uuid": "b6b1a5f961e500f3445a5011327cb0e2",
        "title": "长衣",
        "author": "贾似道",
        "content": "长衣须养青金翅，腿脚玲珑尾要齐。\n总然口似青锋剑，只宜口快不宜迟。",
        "dynasty": "宋",
        "collection_info": null
    },
    {
        "uuid": "b4983bf0d4cce13ccfa34ff3b1373e75",
        "title": "噉色头",
        "author": "贾似道",
        "content": "黑头红项背身跎，更兼大腿及捶拖。\n牙齿赤红如钳样，连赢数阵不为多。",
        "dynasty": "宋",
        "collection_info": null
    },
    {
        "uuid": "4bc83ec43d177792df89a31f9a830f1a",
        "title": "青黄二色  其一",
        "author": "贾似道",
        "content": "黄头青项销金翅，二色俱全便为最。\n若还三件一齐生，斗到秋深绝无对。",
        "dynasty": "宋",
        "collection_info": null
    },
    {
        "uuid": "e4f10c539b1ea4b94347b0caebbf6adf",
        "title": "青黄二色  其二",
        "author": "贾似道",
        "content": "青黄二色翅项明，此等生来何处寻。\n初秋斗到深秋后，百度交锋百度赢。",
        "dynasty": "宋",
        "collection_info": null
    },
    {
        "uuid": "8a513ab5f816d9868e1e2d8fffb9ba15",
        "title": "油纸灯  其一",
        "author": "贾似道",
        "content": "头圆腿壮遍身黄，翅滑如油肉带苍。\n牙钳一对如红色，此物虫中是霸王。",
        "dynasty": "宋",
        "collection_info": null
    },
    {
        "uuid": "63ac6b7c110a002ac092188f8818d7f6",
        "title": "油纸灯  其二",
        "author": "贾似道",
        "content": "头混腿脚一身黄，翅滑牙红促织王。\n易名叫做油莉挞，赌花管取满头装。",
        "dynasty": "宋",
        "collection_info": null
    },
    {
        "uuid": "9d7dae965da9d495cd181d1bd01ccfea",
        "title": "阴阳牙",
        "author": "贾似道",
        "content": "此虫生来两个牙，一红一白实堪夸。\n不拘五色麻头者，一见诸虫不怕他。",
        "dynasty": "宋",
        "collection_info": null
    },
    {
        "uuid": "e724922db273b1073f9d635f3a255146",
        "title": "真三段",
        "author": "贾似道",
        "content": "紫头青项有毛长，金翅生来肉带苍。\n两腿圆长班白色，红牙一对没人当。",
        "dynasty": "宋",
        "collection_info": null
    },
    {
        "uuid": "aa6950f6f4fe35715cc86b101ca039fb",
        "title": "草三段  其一",
        "author": "贾似道",
        "content": "麻头青项白毛丁，金翅绉绉肉带青。\n腿脚班黄牙似炭，当场健战众皆惊。",
        "dynasty": "宋",
        "collection_info": null
    },
    {
        "uuid": "7081e09c9fa18956fa01d8ca67b069b3",
        "title": "草三段  其二",
        "author": "贾似道",
        "content": "满头白粉紫葡萄，并无纹理项青毛。\n更兼淡薄轻银翅，三段之名亦似高。",
        "dynasty": "宋",
        "collection_info": null
    },
    {
        "uuid": "b22ba917b8331371eda93856f1960ffe",
        "title": "三段锦",
        "author": "贾似道",
        "content": "麻头青项翅销金，体白牙长六足明。\n更有异常腰背阔，蜀川三段锦花名。",
        "dynasty": "宋",
        "collection_info": null
    },
    {
        "uuid": "badf171bd3fa1ba170524a4570fc64e1",
        "title": "两头鎗",
        "author": "贾似道",
        "content": "鬚无尾短最堪伤，虫大终须不是强。\n两尾腿长还倒插，闻名尽说两头鎗。",
        "dynasty": "宋",
        "collection_info": null
    },
    {
        "uuid": "01d2502a4294154dcdf4adfee6d51c73",
        "title": "绣花针",
        "author": "贾似道",
        "content": "小能敌大果然强，虫小赢多必是良。\n累胜上肩魁大者，这般虫小也非常。",
        "dynasty": "宋",
        "collection_info": null
    },
    {
        "uuid": "2ef53ba349c9793ce9005d8e7349f183",
        "title": "红头额",
        "author": "贾似道",
        "content": "红头虽然似花枝，早秋虽胜未为奇。\n再来得胜亦不可，胜少输多何必疑。",
        "dynasty": "宋",
        "collection_info": null
    },
    {
        "uuid": "08cb870562ee18993204e87198c79140",
        "title": "红铃月头额",
        "author": "贾似道",
        "content": "虫名月额及红铃，来往交锋暂或赢。\n纵然得胜终难久，赢得钱来不可行。",
        "dynasty": "宋",
        "collection_info": null
    },
    {
        "uuid": "d14bbb5ea0cd36ddbdbadfabc5602ab8",
        "title": "香师{月肩}铃",
        "author": "贾似道",
        "content": "香师红额共{月肩}铃，只好三番两次赢。\n卸却红铃难保久，总然赢得也无情。",
        "dynasty": "宋",
        "collection_info": null
    },
    {
        "uuid": "9c97912a102e2190f3586e6d1a9a484d",
        "title": "月头线额",
        "author": "贾似道",
        "content": "线额空纹彩更良，月头堪惜不久长。\n应是腿寒终不耐，柰何脚小便寻常。",
        "dynasty": "宋",
        "collection_info": null
    },
    {
        "uuid": "0c8c09afaf658c703adda9f190d02f4c",
        "title": "红铃  其一",
        "author": "贾似道",
        "content": "红肩红胁不为奇，连连赢得也防虞。\n今铃落了终难復，无情去斗却成灰。",
        "dynasty": "宋",
        "collection_info": null
    },
    {
        "uuid": "73a70c05cd19cc8ece4cd8095f804d4f",
        "title": "红铃  其二",
        "author": "贾似道",
        "content": "红肩红肋及红铃，止有三场两次赢。\n脱下红铃休要斗，总然赢得也无名。",
        "dynasty": "宋",
        "collection_info": null
    },
    {
        "uuid": "b2965b4cb12e36cb80df3a6b14451689",
        "title": "阔翅",
        "author": "贾似道",
        "content": "阔翅之虫识亦难，臀长匾薄也应凡。\n要知才貌青黄色，头小牙长两腿班。",
        "dynasty": "宋",
        "collection_info": null
    },
    {
        "uuid": "ccf39a86cd74890b0c434973c643d3f4",
        "title": "独脚",
        "author": "贾似道",
        "content": "独脚全凭绰菆功，助帮其拐可成功。\n切须休要饶他大，两腿俱全力不同。",
        "dynasty": "宋",
        "collection_info": null
    },
    {
        "uuid": "b5266cc0979bfbabc526d431d03c8e83",
        "title": "残疾",
        "author": "贾似道",
        "content": "不问青黄赤白黑，不拘大小与残疾。\n秃鬚秃尾小无爪，此物见之不足惜。",
        "dynasty": "宋",
        "collection_info": null
    },
    {
        "uuid": "067b4d90c145a8bccc6a1a2ce804204d",
        "title": "呆物  其一",
        "author": "贾似道",
        "content": "定知黑白全无用，须信青黄不可欺。\n若是狭长终有失，身形厚阔最迷痴。",
        "dynasty": "宋",
        "collection_info": null
    },
    {
        "uuid": "780ae630027bd8a659076a29135c9338",
        "title": "呆物  其二",
        "author": "贾似道",
        "content": "头昏项紧有何奇，腿脚花班黑肚皮。\n翅上更有膏药积，只好将来去餵鸡。",
        "dynasty": "宋",
        "collection_info": null
    },
    {
        "uuid": "f37a5ef07cd0a8d6142a41a4bac894a7",
        "title": "呆物  其三",
        "author": "贾似道",
        "content": "飞虫能斗体轻盈，拔翅成疮斗负疼。\n可用剪刀裁内翅，自然百战百番赢。",
        "dynasty": "宋",
        "collection_info": null
    },
    {
        "uuid": "6881a7b75cfba446ece625dfa7e5928d",
        "title": "促织论赋",
        "author": "贾似道",
        "content": "促织斗时人要主，贪财饶大虫辛苦。\n总然赢得已着伤，当场必悞下锋主。",
        "dynasty": "宋",
        "collection_info": null
    },
    {
        "uuid": "31be9e7d50f0bcc7345cb28d10429e94",
        "title": "养法十二条  其一",
        "author": "贾似道",
        "content": "盆须用古不须新，盆热天炎色要昏。\n养过重阳九月九，旧盆不用换新盆。",
        "dynasty": "宋",
        "collection_info": null
    },
    {
        "uuid": "c415fee663f2f59582baa9d69aa85253",
        "title": "养法十二条  其二",
        "author": "贾似道",
        "content": "养到天寒霜降时，附子煎汤冷浴伊。\n常把盆中围得密，此时方用水窝儿。",
        "dynasty": "宋",
        "collection_info": null
    },
    {
        "uuid": "d0bb8bf644d26063d2c865ef8b6238a5",
        "title": "养法十二条  其三",
        "author": "贾似道",
        "content": "下食须当过日中，若还不准是场空。\n水清无要如冰冷，须要安些蜀地铜。",
        "dynasty": "宋",
        "collection_info": null
    },
    {
        "uuid": "caad7d33584a73b3c337de7da9d3e68b",
        "title": "养法十二条  其四",
        "author": "贾似道",
        "content": "喂食还须只一件，莫信傍人教你换。\n鸡荳菱肉尽非宜，不及朝朝黄米饭。",
        "dynasty": "宋",
        "collection_info": null
    },
    {
        "uuid": "c9e84ead7bb2108e78d0bd6bb01cdd23",
        "title": "配合  其一",
        "author": "贾似道",
        "content": "呼雌之法与君知，不贴之时便换雌。\n一个不贴又一个，若还呼久太非宜。",
        "dynasty": "宋",
        "collection_info": null
    },
    {
        "uuid": "593c29922b1399cc7a56f881860b06c2",
        "title": "配合  其二",
        "author": "贾似道",
        "content": "蛩声不发莫添双，呼叫连绵情性狂。\n三尾黑头须是小，剪鬚去爪正相当。",
        "dynasty": "宋",
        "collection_info": null
    },
    {
        "uuid": "e4425418af407990c99404c7839302ef",
        "title": "禁忌",
        "author": "贾似道",
        "content": "硫黄橘气最难当，煎药须教莫近傍。\n顿处常教遮得暗，切须休露太阳光。",
        "dynasty": "宋",
        "collection_info": null
    },
    {
        "uuid": "77760daafb2e2648b2064161ab2af45a",
        "title": "养胎",
        "author": "贾似道",
        "content": "虫腹怀胎号产魔，落胎全仗水虾婆。\n切须养办心休急，斗者之时败者多。",
        "dynasty": "宋",
        "collection_info": null
    },
    {
        "uuid": "8f8e8280667ae608d2bf5ee335a4e68d",
        "title": "浴雌",
        "author": "贾似道",
        "content": "喂食三尾时时铃，免使虫儿咬失伤。\n常将三尾频频浴，解使呼雌有彩光。",
        "dynasty": "宋",
        "collection_info": null
    },
    {
        "uuid": "2b4836ee8f91e15479d6eb518d4f1b6a",
        "title": "防微",
        "author": "贾似道",
        "content": "朝晨出宿看虫形，须交提出斗盆听。\n捻聒叫声观喜怒，蛩喜如同虎啸声。",
        "dynasty": "宋",
        "collection_info": null
    },
    {
        "uuid": "7f8c6716f75d751d7d18a56170d1a0a7",
        "title": "辨虫老嫩",
        "author": "贾似道",
        "content": "要知促织与苍雏，秘诀分明在两鬚。\n贴齿老黄生日久，悬牙如玉离泥初。\n头高必定无心斗，埋首人称老野狐。\n有此秘方劳记取，十场罕有一场输。",
        "dynasty": "宋",
        "collection_info": null
    },
    {
        "uuid": "0b79d377090842d96df49d6042f0da11",
        "title": "积食不消化诀",
        "author": "贾似道",
        "content": "积食不化甚堪嗟，水畔红虫是可佳。\n研细任君分两处，喂毕斗胜是谁家。",
        "dynasty": "宋",
        "collection_info": null
    },
    {
        "uuid": "43288744aa8811270bfb40ca65102633",
        "title": "鬬法八条其一",
        "author": "贾似道",
        "content": "比头比项比身材，若大分毫便拆开。\n尾短更兼鬚又秃，强将他斗不担财。",
        "dynasty": "宋",
        "collection_info": null
    },
    {
        "uuid": "319aebbdef5223266a629b43f58c77da",
        "title": "其二防敌",
        "author": "贾似道",
        "content": "左右不离常夹撁，临斗之时多少变。\n他若回身撁捍遮，踢着之时必伤面。",
        "dynasty": "宋",
        "collection_info": null
    },
    {
        "uuid": "e101943c7757d783339b75aca9fbc391",
        "title": "其三择撁",
        "author": "贾似道",
        "content": "撁头要长捍要直，落撁不要如弩力。\n撁头急落栅儿中，便是青天遭霹雳。\n把撁犹如人把舵，舵若横时舟受祸。\n撁头须取白露前，好撁就中金宝货。",
        "dynasty": "宋",
        "collection_info": null
    },
    {
        "uuid": "900a6bd7361d4c157abab6500b7464dc",
        "title": "其四接力",
        "author": "贾似道",
        "content": "五日方容斗一场，若还频斗损牙关。\n虫儿不食因何事，蛟损牙关服食难。",
        "dynasty": "宋",
        "collection_info": null
    },
    {
        "uuid": "537267cc9ffb88fb831dc664081b12e4",
        "title": "其五六不鬬法",
        "author": "贾似道",
        "content": "荡胲无后芡，不食又延笼。\n嚙牙併炼齿，终须落下锋。",
        "dynasty": "宋",
        "collection_info": null
    },
    {
        "uuid": "2d179fbd622d6979d73d0cc2e7657daf",
        "title": "其六审势",
        "author": "贾似道",
        "content": "他若无情休要斗，分斗开时向面点。\n你若频捻必酸牙，焰头过了形多变。",
        "dynasty": "宋",
        "collection_info": null
    },
    {
        "uuid": "fbf8a76ced46fb195411f7a097d53f5e",
        "title": "其七惜才",
        "author": "贾似道",
        "content": "雄师百战百番赢，不可交他出阵频。\n身弱难禁生力对，一时托大悞虫身。",
        "dynasty": "宋",
        "collection_info": null
    },
    {
        "uuid": "9af4c36975ec19a7f97e1817fd3d635a",
        "title": "其八鬬败",
        "author": "贾似道",
        "content": "此番不比寻常败，饱食泥盆待一旬。\n临日带饥将出斗，依然还做上将军。",
        "dynasty": "宋",
        "collection_info": null
    },
    {
        "uuid": "c2b50f1a9e19610e92504bf46e597414",
        "title": "用三尾贴法歌",
        "author": "贾似道",
        "content": "蛩吟三尾莫添双，呼叫连绵怕性狂。\n三尾黑头须用小，尖头独脚始相当。\n喂交三尾时常饱，免致虫吟悞损伤。\n更将三尾频频浴，解使雌雄有彩光。",
        "dynasty": "宋",
        "collection_info": null
    },
    {
        "uuid": "3d51e3e21b07e7df1227250f713fe04f",
        "title": "总言  其一",
        "author": "贾似道",
        "content": "莫言促织正奇能，养者须当耐性情。\n只宜漫斗无疎失，不可忙忙去斗频。\n交锋一口停三日，大斗须还隔一旬。\n不依此法随心好，撞了齐肩必定倾。",
        "dynasty": "宋",
        "collection_info": null
    },
    {
        "uuid": "8c1245af0462e63a5cabe6990d7cd0d6",
        "title": "总言  其二",
        "author": "贾似道",
        "content": "其中奥妙细谈推，依此之中必作魁。\n三分之中晓得一，常常得胜带花回。",
        "dynasty": "宋",
        "collection_info": null
    },
    {
        "uuid": "2a55effa1307c44d95b005d7500dc9e1",
        "title": "总言  其三",
        "author": "贾似道",
        "content": "虫性分悲喜，世人难得知。\n嚼牙能斗口，鼓翅得赢时。\n须识蝇头撁，傍危则自知。\n总然虫禁齿，如病遇良医。",
        "dynasty": "宋",
        "collection_info": null
    },
    {
        "uuid": "950cd0d79f0cb4da08cfff8ec64cb47d",
        "title": "题促织  其一",
        "author": "贾似道",
        "content": "玉绳低转过南楼，人在冰壶夜色幽。\n湛湛露华凉似洗，啾啾蛩韵巧如讴。\n絮叨高下恣情诉，断续悠扬不肯休。\n叫彻五更寻隠处，自封门户共雌俦。",
        "dynasty": "宋",
        "collection_info": null
    },
    {
        "uuid": "131d2fbf838c971dc5bd1ea11c572d5d",
        "title": "题促织  其二",
        "author": "贾似道",
        "content": "玉罐金笼喂养频，王孙珍爱日相亲。\n争雄肯负东君意，决胜宁辞一芥身。\n鼓翼有声如唱凯，洗□□□□生嗔。\n大哉天地生群物，羡尔区区志不伦。",
        "dynasty": "宋",
        "collection_info": null
    },
    {
        "uuid": "67692a800cd5e601cf6bfebcb167e63b",
        "title": "梅花  其一",
        "author": "贾似道",
        "content": "朔风吹雨正尘埃，忽见江梅驿使来。\n忆着家山石桥畔，一枝冷落为谁开。",
        "dynasty": "宋",
        "collection_info": null
    },
    {
        "uuid": "3fcc44cb2b5243460b076d7c9bd94d19",
        "title": "梅花  其二",
        "author": "贾似道",
        "content": "山北山南雪半消，村村店店酒旗招。\n春风过处人行少，一树疏花傍小桥。",
        "dynasty": "宋",
        "collection_info": null
    },
    {
        "uuid": "21b9585a33120921c645b41f82ee6785",
        "title": "梅花  其三",
        "author": "贾似道",
        "content": "尘外冰姿世外心，宜晴宜雨更宜阴。\n收回疏影月初坠，约住寒香雪正深。",
        "dynasty": "宋",
        "collection_info": null
    },
    {
        "uuid": "1c703f4f840da73258f708cc00a5d820",
        "title": "芍药  其一",
        "author": "贾似道",
        "content": "又是扬州芍药时，花应笑我赋归迟。\n满堂留得春如画，对酒何妨鬓似丝。\n玉立黄尘那可到，锦围红蜡最相宜。\n买山若就当移种，此际谁能杖履随。",
        "dynasty": "宋",
        "collection_info": null
    },
    {
        "uuid": "0869129334e527e77bd4fc3b47f87345",
        "title": "芍药  其二",
        "author": "贾似道",
        "content": "温温玉立绿阴中，不犯芳菲逐万红。\n折尽长淮多暇日，簪联四座足春风。\n应如庆历梅花瑞，况有昌黎属句工。\n问得君王乞身去，移根栽傍曲栏东。",
        "dynasty": "宋",
        "collection_info": null
    },
    {
        "uuid": "0253a33aba34029e506d0f5a5827f2a6",
        "title": "芍药  其三",
        "author": "贾似道",
        "content": "上了甘泉三捷书，长淮万里一尘无。\n清和时节如春在，红药精神与昔殊。\n丛玉生香歌可谱，围金有客瑞重图。\n公堂且尽今朝醉，已问君王乞鑑湖。",
        "dynasty": "宋",
        "collection_info": null
    },
    {
        "uuid": "06776969c033de2fc82d7af6fc9af7af",
        "title": "琼花",
        "author": "贾似道",
        "content": "寂寂蕃釐观裏花，伊谁封殖得名嘉。\n应知天下无他本，惟有扬州是尔家。\n种雪春温团影密，攒冰香重压枝斜。\n倚阑莫问荣枯事，付与东风管物华。",
        "dynasty": "宋",
        "collection_info": null
    },
    {
        "uuid": "56b140dc9565438d449fcb4feb9cb629",
        "title": "草",
        "author": "贾似道",
        "content": "草木起寒色，望来秋更清。\n舟横遥夜月，风度隔城更。\n避俗心虽在，休官疏未行。\n空惭旧吟侣，有句续唐声。",
        "dynasty": "宋",
        "collection_info": null
    },
    {
        "uuid": "1196ed73aceee1a2d71b9b068485502c",
        "title": "天竺通元庵分韵得閒字",
        "author": "贾似道",
        "content": "十里高松树，松边屋数间。\n客同终夜话，心是一般閒。\n灯色难禁雨，秋声不离山。\n明朝分手后，俗事不相关。",
        "dynasty": "宋",
        "collection_info": null
    },
    {
        "uuid": "a342b9cc4d24d216bd7572ddfb345365",
        "title": "松",
        "author": "贾似道",
        "content": "城中得此观，不用远寻幽。\n松影半坛月，竹色一帘秋。",
        "dynasty": "宋",
        "collection_info": null
    },
    {
        "uuid": "c01b90407bd8103cbceaf4c37a4cedfd",
        "title": "竹",
        "author": "贾似道",
        "content": "松阴半坛日，竹声一槛秋。\n每番看鹤过，疑似有仙游。",
        "dynasty": "宋",
        "collection_info": null
    },
    {
        "uuid": "8c6d7cca3b792a233cadfd2522aebab7",
        "title": "杨柳",
        "author": "贾似道",
        "content": "燕子楼边柳色新，画眉人去镜生尘。\n来年羞结空床梦，闲拨琵琶过一春。",
        "dynasty": "宋",
        "collection_info": null
    },
    {
        "uuid": "ac04aee435c4fd72a445bd7a65341d00",
        "title": "天台石桥",
        "author": "贾似道",
        "content": "古路行终日，僧房出翠微。\n瀑为煎茗水，云是坐禅衣。\n尊者难相遇，游人又独归。\n一猿桥外急，却是不忘机。",
        "dynasty": "宋",
        "collection_info": null
    },
    {
        "uuid": "d0f78ed957064304964566111e60e886",
        "title": "归葛岭旧居",
        "author": "贾似道",
        "content": "罢官归旧宅，山水得频过。\n息影堤边树，清心湖面波。\n劳无功可纪，顽有命相磨。\n见说连朝雨，田家正翦禾。",
        "dynasty": "宋",
        "collection_info": null
    },
    {
        "uuid": "f0ecab7fd4bb0aa7256da1a8f20decaf",
        "title": "咸淳三年生日口号",
        "author": "贾似道",
        "content": "君恩犹使居湖曲，年未为高奈病何。\n做却潞公官职了，较来谢事不争多。",
        "dynasty": "宋",
        "collection_info": null
    },
    {
        "uuid": "a060637106b2e0e32a80cbdd29d4773d",
        "title": "孤山",
        "author": "贾似道",
        "content": "半是楼台换却村，几回独立更销魂。\n断堤野水梅花宅，千古春风月一痕。",
        "dynasty": "宋",
        "collection_info": null
    },
    {
        "uuid": "7259af5f7ffd4076c2862e12a9ba3425",
        "title": "赠孤山周道士",
        "author": "贾似道",
        "content": "梅花和靖宅，此处住来清。\n肯以诗为事，终于世有名。\n山空丹鹤老，湖浄白鸥明。\n时亦扶筇出，何曾踏帝城。",
        "dynasty": "宋",
        "collection_info": null
    },
    {
        "uuid": "a07d38daedc6978284934fdea010d02f",
        "title": "崇恩演福禅寺偈",
        "author": "贾似道",
        "content": "灵山一别几经春，今日重来喜见君。\n佛法一肩担荷却，黄鹤楼前第一尊。",
        "dynasty": "宋",
        "collection_info": null
    },
    {
        "uuid": "07f235091de09d8f0e87724cc8bc9f70",
        "title": "天竺山行",
        "author": "贾似道",
        "content": "山北山南雪半消，村村店店酒旗招。\n春风过处人行少，一树疏花傍小桥。",
        "dynasty": "宋",
        "collection_info": null
    },
    {
        "uuid": "701fa3c957b7af17698118c42f2685fd",
        "title": "于潜道中",
        "author": "贾似道",
        "content": "数家烟火深村裏，几处牛羊落日中。\n客久不归心事远，梧桐叶叶是秋风。",
        "dynasty": "宋",
        "collection_info": null
    },
    {
        "uuid": "f38acdaa97a135e728ab0a8987470908",
        "title": "昌化道中",
        "author": "贾似道",
        "content": "西风落叶路漫漫，衣袂微生旦暮寒。\n只隔片云家便到，远山移入梦中看。",
        "dynasty": "宋",
        "collection_info": null
    },
    {
        "uuid": "f77c5533abe7996bdc853b84a2316a81",
        "title": "与友人会宿城中",
        "author": "贾似道",
        "content": "江湖相隔久，不料宿京城。\n终夜同谈笑，对床如弟兄。\n湿萤飞復落，残烛灭还明。\n此去仍多事，重期未必成。",
        "dynasty": "宋",
        "collection_info": null
    },
    {
        "uuid": "63b1796c6012fd366b52a679df05f594",
        "title": "咸淳庚午冬大雪遗安抚潜侍郎  其一",
        "author": "贾似道",
        "content": "腊前又放玉园林，一片花飞一片心。\n瀌奕端由人所召，燮调多愧病难任。\n干坤浩浩无偏处，田野穰穰更自今。\n但得诸贤成此乐，擢舟我欲去山阴。",
        "dynasty": "宋",
        "collection_info": null
    },
    {
        "uuid": "c47079f0e8737a52d76afa6b3749b6e0",
        "title": "咸淳庚午冬大雪遗安抚潜侍郎  其二",
        "author": "贾似道",
        "content": "玉立堂堂君子林，由来彦圣好于心。\n时和定是占书岁，贤居奚须更难任。\n上瑞以人夸自昔，太平有象适当今。\n莫令一片花飞却，留取春光到绿荫。",
        "dynasty": "宋",
        "collection_info": null
    },
    {
        "uuid": "d78fd592e5ff0e596f9dd3930e92ce46",
        "title": "咸淳庚午冬大雪遗安抚潜侍郎  其三",
        "author": "贾似道",
        "content": "穷年枯坐似禅林，为喜祥霙写我心。\n归去来兮怀靖节，不能者止愧周任。\n西园佳话从知旧，东国诸贤復见今。\n满斛明珠逾美瑞，定应摹刻徧碑荫。",
        "dynasty": "宋",
        "collection_info": null
    },
    {
        "uuid": "fd9092a84a5a108acffe46b076e92306",
        "title": "甲戌寒食",
        "author": "贾似道",
        "content": "寒食家家插柳枝，留春春亦不多时。\n人生有酒须当醉，青冢儿孙几箇悲。",
        "dynasty": "宋",
        "collection_info": null
    },
    {
        "uuid": "7979241f9288b71e7b4b8518e4b0b815",
        "title": "杜鹃",
        "author": "贾似道",
        "content": "一年一番听，无事亦低眉。\n催得人归去，由来自不知。\n春山穿翠霭，月树滴燕脂。\n遗恨因亡国，流传似可疑。",
        "dynasty": "宋",
        "collection_info": null
    },
    {
        "uuid": "034cb705ea7ebda421663ab1faf56fdb",
        "title": "句  其一",
        "author": "贾似道",
        "content": "浦浦风来趁藕花。",
        "dynasty": "宋",
        "collection_info": null
    },
    {
        "uuid": "c33981baab2b8697cc2ed3f5d4ef2124",
        "title": "句  其二",
        "author": "贾似道",
        "content": "轻袂杨花落，遥装燕子随。",
        "dynasty": "宋",
        "collection_info": null
    },
    {
        "uuid": "924eb24ba840c6663d4991f828caaa77",
        "title": "句  其三",
        "author": "贾似道",
        "content": "飞花落絮满长安，饮尽离杯度渺漫。",
        "dynasty": "宋",
        "collection_info": null
    },
    {
        "uuid": "e8f40e74e42e9bb3e6ca436549683e71",
        "title": "句  其四",
        "author": "贾似道",
        "content": "稻花香满路，菰叶乱苍洲。",
        "dynasty": "宋",
        "collection_info": null
    },
    {
        "uuid": "03d13b1d4fc6dedd00e3c96a97020ca3",
        "title": "句  其五",
        "author": "贾似道",
        "content": "梅花见处多留句，谏草藏来定得名。",
        "dynasty": "宋",
        "collection_info": null
    }
]