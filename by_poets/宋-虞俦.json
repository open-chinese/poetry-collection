[
    {
        "title": "满庭芳 色染莺黄",
        "author": "虞俦",
        "content": "色染莺黄，枝横鹤瘦，玉奴蝉蜕花间。\n铅华不御，慵态尽欹鬟。\n冷淡琐窗烟雾，来清供、莞尔怡颜。\n狂蜂蝶，还须敛衽，何得傍高闲。\n西山。\n招隐处，寒云缭绕，流水回环。\n念风前绰约，雪后清孱。\n别是仙韵道标，应羞对、舞袖弓弯。\n怀真赏，今宵归梦，一饷许跻攀。",
        "dynasty": "宋",
        "collection_info": null
    },
    {
        "title": "临江仙 万壑千岩秋色里",
        "author": "虞俦",
        "content": "万壑千岩秋色里，歌眉醉眼争妍。\n一枝娇柳趁么弦。\n疑非香案吏，诏到小蓬天。\n乐事便成陈迹也，依人小月娟娟。\n尊前空唱短因缘。\n引船风又起，吹过浙江边。",
        "dynasty": "宋",
        "collection_info": null
    },
    {
        "title": "暇日邀王天任诸公游南坡天任有诗因次韵  其一",
        "author": "虞俦",
        "content": "梅黄收宿雨，山绿呈层巅。\n高轩荫修竹，朱槛俯流泉。\n雅致轶天外，俗物无眼前。\n笑人声利场，蛾眉竞争妍。\n半生政坐拙，州县空迴旋。\n自视甘寂寞，何心慕华鲜。\n南坡吾菟裘，杖履有厚缘。\n暇日领佳客，颇办沽酒钱。\n愧无丝与竹，后堂欠彭宣。\n何以侑谈笑，頼有兹山川。\n送鸿烦远目，落鴈惊虚弦。\n门径迴俗驾，山泽非臞仙。\n剧谈交玉麈，醉吟飞彩笺。\n榴花媚红皱，李实荐翠圆。\n相忘恣谐谑，小谨畧跽拳。\n兹游无可纪，须君赋长篇。",
        "dynasty": "宋",
        "collection_info": null
    },
    {
        "title": "暇日邀王天任诸公游南坡天任有诗因次韵  其二",
        "author": "虞俦",
        "content": "我诗苦艰涩，蹇步太行巅。\n笔干砚欲裂，何地觅涌泉。\n巧匠愧傍观，袖手不能前。\n敝帚徒自珍，捧心岂成妍。\n辟舍不获命，属鞬试周旋。\n君诗巧层出，浥露晨花鲜。\n前辈借波澜，后生敢并缘。\n平生程不识，毁不直一钱。\n五色烂摩尼，八音和相宣。\n挹袂庾开府，拍肩杨盈川。\n每发必中的，矢脱无空弦。\n我盖三復之，飘飘意欲仙。\n此计太冷淡，浪费五彩笺。\n不如醉红裙，且听歌喉圆。\n况当荷倾盖，莫待栗过拳。\n徐看骑鲸伯，一斗挥百篇。",
        "dynasty": "宋",
        "collection_info": null
    },
    {
        "title": "暇日邀王天任诸公游南坡天任有诗因次韵  其三",
        "author": "虞俦",
        "content": "雨骤频垂脚，山高故隠巅。\n南坡疑断路，平地怪流泉。\n猿鹤谁为伴，鳬鸿亦堕前。\n梅黄虽借润，榴火漫呈妍。\n人世隙驹过，天形磨蚁旋。\n云容愁暮合，霞彩望朝鲜。\n已负杖藜约，宜修香火缘。\n江山如得助，风月敢论钱。\n今日苦不乐，此情谁与宣。\n高歌怀杜曲，晚赋拟樊川。\n屋破时悬溜，弓惊不受弦。\n好邀沽酒伴，却羡泛舟仙。\n竹色杯中绿，花光笔下笺。\n左持还有蟹，右画更成圆。\n自笑牛刀割，难安鷄肋拳。\n补天非我事，聊尔继新篇。",
        "dynasty": "宋",
        "collection_info": null
    },
    {
        "title": "暇日邀王天任诸公游南坡天任有诗因次韵  其四",
        "author": "虞俦",
        "content": "君家有西园，望我南山巅。\n觞咏继曲水，花石希平泉。\n长沟流砌下，远岫列楹前。\n春风一披拂，百卉为渠妍。\n迨兹夏日永，杖履宜盘旋。\n梅黄已过雨，清润霁景鲜。\n主人虽好事，欲往无由缘。\n似闻三径深，日夜长苔钱。\n行当载酒过，高情与君宣。\n飞鸿渺天末，浴鹭来平川。\n良辰恐易失，勿待月下弦。\n前者坐中看，俱是桂堂仙。\n酒豪倒金壶，诗健轻华笺。\n琴弄朱弦古，碁枰寒玉圆。\n君才尤中的，霜鹘无空拳。\n谆復记幽会，舂容看大篇。",
        "dynasty": "宋",
        "collection_info": null
    },
    {
        "title": "和姜总管喜民间种麦",
        "author": "虞俦",
        "content": "腰镰刈晚禾，荷锄种新麦。\n田家竞作苦，羔豚劳岁夕。\n翠浪惬初怀，黄云期后穫。\n晴暖得天时，肥瘠随地力。\n剩欲观风谣，未暇履阡陌。\n宁唯餠饵香，庶免鞭笞责。\n拟踏青州曲，酿酒邀佳客。",
        "dynasty": "宋",
        "collection_info": null
    },
    {
        "title": "病起据案无绪辄书二十五韵呈簿尉",
        "author": "虞俦",
        "content": "祇役来异乡，疟鬼巧伺便。\n寒热四五行，大小六七战。\n初如蹈阴壑，赤身卧冰霰。\n继若煽红炉，虐焰工煅炼。\n先生但坚壁，高卧观物变。\n谓我则忘吾，曰舍其犹传。\n童子更进药，先生强起嚥。\n羣鬼竞揶揄，医工何瞑眩。\n忽然汗四出，心愧颜有腼。\n须臾返清凉，轻健欲舞抃。\n宁唯疏枕簟，便觉美肴膳。\n气和疾自去，福至祸亦转。\n我生多蹇剥，县尹剧卑贱。\n王事有期程，私室敢安宴。\n日出事还生，孤游无一援。\n讼牒犹山积，愚拙费裁剸。\n催科正火急，日夕竢诃谴。\n督邮顾小忍，斗米那可恋。\n弹琴不復梦，据案敢告倦。\n仇梅二友生，洒落邦之彦。\n颇復相料理，何尝语游衍。\n城南万荷花，浣溪锦一片。\n凉生雨初过，香度风微扇。\n碧筩亦易办，白堕傥可荐。\n诗以代折简，辞兮非黄绢。",
        "dynasty": "宋",
        "collection_info": null
    },
    {
        "title": "除日狱空唯欠租监繫颇众因悉纵遣之期以开岁五日毕来因记东坡先生倅杭除夜直都厅囚繫皆满题诗壁间辄用其韵",
        "author": "虞俦",
        "content": "讼牒日已稀，私幸庭无留。\n胡不了租税，顾为此拘囚。\n催科迫星火，对案亦包羞。\n作苦念田家，岁莫得少休。\n羔酒会邻里，盍归与妇谋。\n刻期亦人耳，吾其反自修。",
        "dynasty": "宋",
        "collection_info": null
    },
    {
        "title": "病后有感作",
        "author": "虞俦",
        "content": "今旦病思清，把书坐晴檐。\n体舒百息匀，心远万虑恬。\n收视等庖郢，妙观到羲炎。\n顿忘饥寒苦，但觉中边甜。\n习气尚稍稍，自喜良沾沾。\n故家东堂书，高架纷悬籤。\n我时且儿子，气欲俱并兼。\n浇着胸次间，政尔意不廉。\n此意竟蹉跎，衰迟侵戟髯。\n迩来又留滞，鬰鬰三年淹。\n是秋节物高，露白原草霑。\n斜河转空阔，夜气方森严。\n此日足可惜，黄尘满征襜。\n明年会当归，赤米荐白盐。\n翻经慰老眼，甘作书蠹潜。\n共嘲玄尚白，指笑突不黔。\n亦知屠沽儿，羔豚方属餍。",
        "dynasty": "宋",
        "collection_info": null
    },
    {
        "title": "和张伯子韵",
        "author": "虞俦",
        "content": "士流竞弹冠，州牧纷劝驾。\n器识在所先，文艺乃其亚。\n朅来同抱关，因得奉余暇。\n软语杂嘲谑，小酌见藴藉。\n官禁不通风，门键那容罅。\n豹斑纵未窥，鲸背几思跨。\n君来怪已三，我到嗟方乍。\n前头万木春，当户三星夜。\n弃甲勿復来，背城宁一借。\n新诗抵骊珠，归橐何妨诧。",
        "dynasty": "宋",
        "collection_info": null
    },
    {
        "title": "咏麦",
        "author": "虞俦",
        "content": "平生笑盗儒，口诵青青麦。\n刻烛和新诗，此夕知何夕。\n六花来未晚，三白会有穫。\n雨旸亦天事，勤惰繄人力。\n何妨纵牛羊，况已遍陇陌。\n青黄未交时，补助岂无责。\n我亦念归田，聊作数旬客。",
        "dynasty": "宋",
        "collection_info": null
    },
    {
        "title": "和姜总管送别",
        "author": "虞俦",
        "content": "富贵如浮云，于我初何有。\n转徙浙东西，仅足餬其口。\n去年在吴兴，民物犹未阜。\n赈荒事方殷，奚暇诗与酒。\n今年到东阳，政成不待久。\n邂逅遇诗仙，襟抱得细剖。\n切磋愧子贡，起予幸鲁叟。\n琮琤苍玉佩，关键黄金钮。\n拟学西子颦，益愧邻女丑。\n赓酬强追逐，要是非敌手。\n目短曹刘墙，气轹鲍谢囿。\n我如武成策，第可二三取。\n山泽多蛇龙，松柏无培塿。\n缅怀南涧老，斯人骨已朽。\n人事真好乖，又假苏台守。\n遽辞山水邦，暂缺云龙耦。\n酒罢雨沾裾，船开山入牖。\n似鹤出樊笼，如鱼脱窠臼。\n分袂却关情，鼓棹犹回首。\n长篇肯赠我，字字炳星斗。\n愿保岁寒心，莫愧金石友。",
        "dynasty": "宋",
        "collection_info": null
    },
    {
        "title": "和宁国守沈察院九月严霜十五韵",
        "author": "虞俦",
        "content": "九月十月交，卦应西北干。\n少昊犹执矩，玄冥遽行权。\n庆元敦牂岁，夏无雨旸愆。\n早禾既有秋，人斯望有年。\n晚稻亦怀新，颖实相接连。\n不间东南亩，宁分左右肩。\n严霜忽早降，节候无余暄。\n黄熟乃无日，青干空在田。\n殆不如稊稗，那敢咏好坚。\n造物岂弃遗，繄时失后先。\n农夫亟欲诉，有司不谓然。\n课无责之有，何异扼其咽。\n使君恻兴念，官租为渠蠲。\n作诗宽彼忧，至哉仁人言。\n幸甚宣城民，信乎有二天。",
        "dynasty": "宋",
        "collection_info": null
    },
    {
        "title": "冬至念母",
        "author": "虞俦",
        "content": "儿行十里程，母心千里逐。\n昔者子曾子，不忍离一宿。\n今我独何为，旅食久辇毂。\n来时月中秋，坐待阳初復。\n薄命难推挽，阔步窘边幅。\n慰藉烦友朋，栖迟愧僮仆。\n画餠唐生相，说河严子卜。\n世态方奔竞，人情虑反覆。\n夫岂不怀归，所恶在欲速。\n眉寿翠涛春，洞庭霜橘熟。\n亦足尽亲欢，何必此微禄。",
        "dynasty": "宋",
        "collection_info": null
    },
    {
        "title": "秋日同官游圣感寺晚饮范公亭分韵得须对二字  其一",
        "author": "虞俦",
        "content": "招提城东隅，胜集僚友俱。\n腐儒元自臞，午饭厄斋盂。\n不如计一醉，况有高阳徒。\n小秋颇解事，鷄鹜营庖厨。\n我归与妇谋，但问酒有无。\n妇言有斗酒，待子不时须。",
        "dynasty": "宋",
        "collection_info": null
    },
    {
        "title": "秋日同官游圣感寺晚饮范公亭分韵得须对二字  其二",
        "author": "虞俦",
        "content": "木末好风来，山头凉月朏。\n快哉城上亭，登临吾亦再。\n堂堂文正公，精神凛犹在。\n杯行且停饮，四座俱起酹。\n义气激余衷，豁若挹沆瀣。\n此夕饮也清，且无俗子对。",
        "dynasty": "宋",
        "collection_info": null
    },
    {
        "title": "次早再出",
        "author": "虞俦",
        "content": "晨起候鷄鸣，我车催发轫。\n列炬犯星微，衣襟蒙雾润。\n将迎恐后期，奔走追前进。\n拭面愧缁尘，垫巾怜雪鬓。\n吾年已如此，世态何当徇。\n曷不归去来，荣枯才一瞬。",
        "dynasty": "宋",
        "collection_info": null
    },
    {
        "title": "秋雨欢",
        "author": "虞俦",
        "content": "少昊欲行秋，骄阳犹跋扈。\n炎蒸不易涤，颇费天公雨。\n浸淫三日霖，云气政旁午。\n所虑早禾伤，佳实卧场圃。\n翻思向来旱，南亩生尘土。\n矫首望云霓，一滴如膏乳。\n及兹收敛际，反以多为苦。\n苍苍匪天欤，恻怛羣物祖。\n怨咨尚未免，是非何所付。\n会当返秋阳，新晴照区宇。\n禾实趁登场，不特盈我庾。\n荷担赪肩归，亦足慰田父。\n黄鷄能渐肥，红酒幸可酤。\n持用答丰年，造物傥復许。",
        "dynasty": "宋",
        "collection_info": null
    },
    {
        "title": "和张文潜有所嘆韵",
        "author": "虞俦",
        "content": "老骥困盐车，四足若有绊。\n鶑鸠抢榆枋，控地不能远。\n我本田家子，释耒事游宦。\n少壮耻干请，老大谁推挽。\n抚字亦徒劳，催科宁趣办。\n于心傥无愧，此首何妨俛。\n财由政事足，轲也岂好辩。\n苟得而富贵，孰若甘贫贱。",
        "dynasty": "宋",
        "collection_info": null
    },
    {
        "title": "和陈倅留题奉圣",
        "author": "虞俦",
        "content": "飞鸿渺天末，目送类中散。\n谪仙负诗狂，直欲摘星汉。\n白云千丈峯，金碧美且焕。\n忘言老瞿昙，祇作空花观。\n轩冕傥来耳，世事亦其漫。\n鸾凤在赤霄，宁肯就绁绊。\n惟余忧国心，抚事辄悲怨。\n饥馑有流离，十室九不爨。\n上动黄屋念，每日不遑旰。\n公岂爱登览，微意寓篇翰。\n山僧遽传似，字字如珠贯。\n劝分岂无术，未必愧鞭算。\n升斗倘均惠，沟壑庶少逭。\n福星公恐是，畴復虞岁旱。\n王事敢告劳，行役春过半。\n鬓丝禅榻畔，纶巾时一岸。\n溪山得胜赏，歌舞废屡按。\n请颂海沂康，民谣兹可翫。",
        "dynasty": "宋",
        "collection_info": null
    },
    {
        "title": "和陈倅游石门弔瞿硎先生",
        "author": "虞俦",
        "content": "我坐南坡上，高鸿忽飞去。\n指点夕阳外，文脊盖其处。\n下有奇洞府，有道乃宜据。\n鹿裘坐石室，先生岂真踞。\n傥是我辈人，傲视非所虑。\n桓温汝何为，乃欲效三顾。\n姦心妄窥鼎，未见神合沮。\n猿鹤亦汝羞，未易饮食举。\n伏滔不自重，且为温所遇。\n赞词纵云美，所耻非所慕。\n迩来贤别驾，物外欲轩翥。\n功名恐未免，溪山亦已饫。\n五字识岩石，千载想风驭。\n神交付冥漠，心契自平素。\n苍苔留履迹，飞花约归路。\n先生还一笑，晴云为披絮。",
        "dynasty": "宋",
        "collection_info": null
    },
    {
        "title": "林子长见示悼鹤之诗若不能释然者因次韵以广其意且于鹤不能无责焉耳",
        "author": "虞俦",
        "content": "君家青田姿，见之毛骨寒。\n方当秋露警，遽迫夏景残。\n年来纵饮啄，意外失防闲。\n谁欤不具眼，毙之于汝安。\n竹林有余荫，荷塘岂不宽。\n正坐出门误，宁虞行路难。\n因思出处理，士君子惟艰。\n方其穷居时，孤进无还丹。\n山林欲长往，钟鼎夫岂悭。\n一朝陇书至，倏若登天翰。\n肉食无远谋，伐檀讥素餐。\n失身坠戮辱，无乃佞与姦。\n逐兔牵黄犬，东门那得还。\n竟死咸阳市，恸哭何辛酸。\n丹涂布衣愿，恨不蒯与菅。\n富贵履危机，怅望扶摇抟。\n世事亦堕甑，天理真循环。\n向来京口铭，俯仰成悲欢。\n世无薛公笔，想像付永叹。",
        "dynasty": "宋",
        "collection_info": null
    },
    {
        "title": "和万元亨舍人送芡实",
        "author": "虞俦",
        "content": "吴兴鱼稻乡，来视刺史印。\n适丁饥馑后，仓廪无余藴。\n当馈不下嚥，宁望馔中隽。\n年来稻如云，便觉摇其吻。\n丰年百物熟，天意毋宁靳。\n君侯有佳惠，芡实粲光润。\n东山愿不违，南荡居其近。\n此物旧知名，采撷手自引。\n剖蚌讶珠还，泣蛟疑泪迸。\n软温新剥肉，饤饾初尝醖。\n遗我水之滨，此意君其问。",
        "dynasty": "宋",
        "collection_info": null
    },
    {
        "title": "和王天任喜雪  其一",
        "author": "虞俦",
        "content": "姑射之山果何如，往者吾言闻接舆。\n肌肤冰雪能绰约，是中知有神人居。\n神凝自使年谷熟，况有疵疠烦驱除。\n乘云四海聊戏剧，磅礴万物同惨舒。\n至哉河汉已无极，俗士区区穷尾闾。",
        "dynasty": "宋",
        "collection_info": null
    },
    {
        "title": "和王天任喜雪  其二",
        "author": "虞俦",
        "content": "我家四壁真相如，晨兴欲出无车舆。\n独骑瘦马南坡下，阆风十二仙人居。\n书生一朝忽富贵，瑶林琼树环玉除。\n梅花失喜为三白，一枝放我眉头舒。\n春风醉眼红绿乱，尔时独醒如三闾。",
        "dynasty": "宋",
        "collection_info": null
    },
    {
        "title": "送隠静恭老",
        "author": "虞俦",
        "content": "妙喜老人骨应槁，明月堂空迹如扫。\n丛林耆旧半消磨，砥柱颓波余此老。\n五峯深处开道场，道价重于连城宝。\n我盖知名二十年，长恨识师之不早。\n朅来陵阳第二峯，一笑相从即倾倒。\n午窗对坐语笑清，夜榻归来魂梦好。\n大颠理势恐是渠，澄观公才何足道。\n青衫我亦行作吏，未尽俗缘多病恼。\n相期巢父早掉头，共住山中拾瑶草。",
        "dynasty": "宋",
        "collection_info": null
    },
    {
        "title": "和中本留题照石诗",
        "author": "虞俦",
        "content": "故人别来知几年，怪我相逢鬚鬓白。\n看镜功名不用频，苍苔遍教留行迹。\n蚤知宇定发天光，未闻终日介如石。\n此理昭然何足疑，来诗併遣镌崖壁。",
        "dynasty": "宋",
        "collection_info": null
    },
    {
        "title": "赠孙尉姑苏紫石铫孙有诗次韵",
        "author": "虞俦",
        "content": "吴侬生长水与云，不采莲花拔蒲根。\n穷山凿石出奇怪，颠坑仆谷无寒温。\n宣和倖臣以佞进，横江花石如云屯。\n造化有此诚疮痏，奈何浮靡夸朴敦。\n守令诛求星火迫，州县惊扰河涛翻。\n举觞谁酹栟榈子，我欲从之以为昆。\n尔来刳作短尾铫，形模简古得全浑。\n遗君日以烹龙凤，要和松风泻潺湲。\n弥明讥评二子媿，卢仝风味千载存。\n搜搅胸中万卷富，倾动笔下三峡源。\n可怜长安贵公子，饱餐荔支餍河豚。\n岂知是中有佳趣，目方忤视手不扪。\n武夫丁字且不识，一礮拟落天骄魂。\n平生攘臂咤飞石，唾取青衫明主恩。\n书生调度清且苦，臭味不同谁与论。\n祝君勿遣羊羹污，以友石供古铜盆。",
        "dynasty": "宋",
        "collection_info": null
    },
    {
        "title": "食后过竹堂风雨遽作赋所见",
        "author": "虞俦",
        "content": "云气四蒸雷蓄怒，山雨一来风借助。\n抱头乳燕窜低檐，噤口黄鹂在深树。\n竹围万槊齐惊呼，老松不动如亚夫。\n何人笔端带三昧，画作竹堂风雨图。",
        "dynasty": "宋",
        "collection_info": null
    },
    {
        "title": "监学同舍饯南康新使君黄雍文分韵",
        "author": "虞俦",
        "content": "人生五马古云乐，今君此行殊不恶。\n君才自是瑚琏器，十载声华满台阁。\n胡为忽厌东华尘，一麾要把江之滨。\n闻道丰登少公事，姑与匡庐作主人。\n到郡莫辞讥屡费，政恐朝来多爽气。\n山中向有读书人，为问归来头白未。",
        "dynasty": "宋",
        "collection_info": null
    },
    {
        "title": "成均同舍饯别新安使君徐子宜太丞分韵",
        "author": "虞俦",
        "content": "我昔絃歌乳溪侧，嗟哉所割真鷄肋。\n斯民疾苦得饱谙，离彼三年能记忆。\n丁男箇箇事播殖，红女家家勤纺织。\n可怜卒岁无完褐，纵使丰年有菜色。\n夏税未毕秋税来，县家小缓州家逼。\n拆东补西恐不免，剜肉医疮宁有极。\n小儒安敢私其民，上官贻怒几遭劾。\n痛定还思当痛时，至今梦裏犹心恻。\n歙为富州传自旧，谁以留州事苛刻。\n徐侯固是清庙器，抚摩暂遣凭熊轼。\n朝廷选用盖不轻，祖帐衣冠倾上国。\n德星往矣勿復道，田里从兹无嘆息。",
        "dynasty": "宋",
        "collection_info": null
    },
    {
        "title": "同舍饯新滁阳使君范子由寺丞于成均芳润轩分韵",
        "author": "虞俦",
        "content": "忆昔飞鳬来上国，作县声名动宸极。\n今朝颇怪空马羣，十年所得真鷄肋。\n笑指滁阳有佳处，手把一麾留不得。\n醉翁相望百年间，琅琊自此添颜色。",
        "dynasty": "宋",
        "collection_info": null
    },
    {
        "title": "食墨鱼有感",
        "author": "虞俦",
        "content": "诳人吐尽胸中墨，不料反为人所得。\n祸变之来非所虑，仅与诗人供一筯。\n韩非竟以说难死，杨恽诗成污刀机。\n子云嗜学甘寂寞，晚年奇字终投阁。\n撑肠文字五千卷，不救颜回忍饥面。\n三年博士冗不治，半生铅椠宁非痴。\n老兵两眼不识书，饱食高眠我不如。",
        "dynasty": "宋",
        "collection_info": null
    },
    {
        "title": "次韵汉老弟假山",
        "author": "虞俦",
        "content": "庭空吏散无公事，一枕清风供午睡。\n列仙之陬渺何许，化蝶翩翩可坐致。\n梦中意行不识路，神前那有车乘坠。\n立壁延缘萝蔓绿，滑径行视莓苔翠。\n南游忽到九疑峯，竹痕斑斑湘娥泪。\n箫韶声断苍梧云，石上虚余千古意。\n回镳斜经少昊墟，阆风县圃穷幽邃。\n昆崙铜柱高隠天，河流九曲东南被。\n高掌远跖得我惊，二华巨灵留赑屃。\n三丘却转问勾芒，首冠连鳌谁所置。\n蓬莱浪自弱水隔，俛仰之间兴已寄。\n传闻有枣大如瓜，一笑安期方指示。\n恶风骤起吹船回，未悟此身在平地。\n冬冬衙鼓忽惊觉，起来恰见羣儿戏。\n迭石亭前作假山，列嶂层峯生诡异。\n有如中怒互拏攫，或似画眉相妩媚。\n神獒狮子岂其朋，伏虎卧驼非若类。\n珠屏九摺地不惜，西柱一峯天所弃。\n眼中乍见已堪赏，梦裏曾游俱可志。\n连筒灌水瀑泉飞，薄岸临坻盘石岿。\n瓦盘拳石养菖蒲，小有仇池今见二。\n乃知仙境只人间，跬步不移千里至。\n向来封国在槐枝，我今此梦真相似。\n要知万事孰非梦，何物世间能久嗜。\n有人夜半欲移舟，读我此诗宁不愧。",
        "dynasty": "宋",
        "collection_info": null
    },
    {
        "title": "偶食鷄头有怀万元亨沈德远林子长横塘三主人  其一",
        "author": "虞俦",
        "content": "秋风一熟平湖芡，满市明珠如土贱。\n昔也兼名鸿鴈头，今兹始识胡孙面。\n应须我辈剩着语，会有后人来作传。\n横塘地主总好事，凌波不过空山嚥。",
        "dynasty": "宋",
        "collection_info": null
    },
    {
        "title": "偶食鷄头有怀万元亨沈德远林子长横塘三主人  其二",
        "author": "虞俦",
        "content": "年丰岂特菱莲芡，米价新来如许贱。\n不孤后稷由已思，谁作颜回忍饥面。\n清朝已拜富民侯，太史莫书循吏传。\n我今何事不归田，豆饭芋魁甘得嚥。",
        "dynasty": "宋",
        "collection_info": null
    },
    {
        "title": "和张簿南坡",
        "author": "虞俦",
        "content": "春风吹水生碧鳞，南坡花事日日新。\n水流花出人间去，应有桃源迷路人。\n四围山色染黛绿，夹道柳丝摇曲尘。\n碧桃和露真含笑，海棠过雨犹横陈。\n蜜脾未满蜂子闹，麦穗欲齐媒雉驯。\n满堂金玉空为尔，不博斑衣膝下春。\n我今家居奉慈母，长年直欲齐大椿。\n每当淑景恣游览，白藤肩舆敷锦茵。\n华髮映花更萧爽，朱颜得酒能精神。\n授柑政类潘骑省，举觞敢望周伯仁。\n仙家日月虽不老，人生行乐须及辰。\n张侯故是名家子，万里碧云看致身。\n朅来吾县鸾栖棘，少年得禄说及亲。\n洛滨侍从追前躅，喜君有此与我均。\n花间不用锦步障，鶑蝶近前君勿嗔。\n双缾姑饷千日寿，待戒园夫休厌频。",
        "dynasty": "宋",
        "collection_info": null
    },
    {
        "title": "和郁簿述怀古风",
        "author": "虞俦",
        "content": "莫笑当年韩与侯，钓鱼温水垂纤鈎。\n鸢肩自是腾上速，安用常何荐马周。\n先生直气摩星斗，肯来州县甘低头。\n莅官姑欲行所学，一猿未足胜众猴。\n平生一介重取与，邈视不义如云浮。\n同舍偿金初何有，从者窃屦还言否。\n古井新来亦波浪，夷途强指如山丘。\n毁言中人以疑似，心苟无瑕何足尤。\n虽然铄金忌众口，此语不妄闻诸邹。\n谁知三月未得禄，长饥日典鹔鹴裘。\n不作颜公乞米帖，吟诗肝肾愁镌锼。\n诗成险语破鬼胆，我惭属和真蛮讴。\n愿须暇日荐所有，君方有行宁少留。\n何妨暂驾扬州鹤，犹胜他人万斛舟。",
        "dynasty": "宋",
        "collection_info": null
    },
    {
        "title": "昨日于竹堂后开一径通南坡甚近从此便于往还遂成日涉之趣矣",
        "author": "虞俦",
        "content": "先生一室如悬罄，弹铗浩歌谁復听。\n篮舆每出欠仆夫，蹇馿试跨愁泥泞。\n南坡日涉恐负渠，寸步跻攀如折胫。\n偶向田头问小溪，何妨竹裏通幽径。\n杖藜从此便还往，出趁晨光归及暝。\n更遣苍头佩一壶，醉中却爱风吹醒。",
        "dynasty": "宋",
        "collection_info": null
    },
    {
        "title": "春蚕行",
        "author": "虞俦",
        "content": "今年桑叶贱如土，吴蚕戢戢多于鲁。\n叶底时闻健食声，树头飒飒初来雨。\n辛勤出火倏三眠，准拟收功千万缕。\n县官何忍为茧丝，女红切勿事纂组。\n愚儒请遗天下衣，各使苍生有环堵。\n天寒岁暮田舍翁，白髮霜风吹两股。",
        "dynasty": "宋",
        "collection_info": null
    },
    {
        "title": "林正甫举似所和双丫岩诗且索同赋",
        "author": "虞俦",
        "content": "君不见罗敷采桑城南路，不肯轻为使君妇。\n又不见银钗垂颈负薪归，四十未嫁夔州女。\n双丫何自老山中，当年岂羡西邻富。\n花前啼鸟春不知，水裏姮娥夜相顾。\n宁为山头望夫石，傥有飞鸿传尺素。\n莫学巫山十二峯，为云为雨朝还暮。\n老奴玉镜谁自料，阿娇金屋知何所。\n明珠节妇浪悲吟，罗袜洛神空有赋，蛾眉入宫须见妬。",
        "dynasty": "宋",
        "collection_info": null
    },
    {
        "title": "观园夫种菜",
        "author": "虞俦",
        "content": "町畦纷接壤，灌溉细穿渠。\n坐待佳蔬长，应须恶草除。\n向来师老圃，此去遂閒居。\n遶屋扶疎处，兼寻种树书。",
        "dynasty": "宋",
        "collection_info": null
    },
    {
        "title": "和林子长分赠丹桂韵",
        "author": "虞俦",
        "content": "月桂天应惜，溪堂人与清。\n五枝蒙折赠，双目喜增明。\n红药羞丹禁，彤霞避赤城。\n剩闻烧烛赏，有底置公荣。",
        "dynasty": "宋",
        "collection_info": null
    },
    {
        "title": "雨中偶成呈天任",
        "author": "虞俦",
        "content": "久雨苦不乐，吾庐亦未贫。\n十旬兼美醖，千亩长修筠。\n睡蝶频来梦，歌鶑皆恼人。\n得君新唱和，懒病起精神。",
        "dynasty": "宋",
        "collection_info": null
    },
    {
        "title": "秋晚矣菊犹未开小诗速之  其一",
        "author": "虞俦",
        "content": "问讯东篱菊，如今开未开。\n不应辜酒伴，宁是欠诗催。\n屈指秋将尽，关心日几回。\n霜风不相借，何意尚徘徊。",
        "dynasty": "宋",
        "collection_info": null
    },
    {
        "title": "秋晚矣菊犹未开小诗速之  其二",
        "author": "虞俦",
        "content": "酒为多多办，花须早早开。\n已愆重九约，犹待两番催。\n明日还何益，西风定肯回。\n游言空自解，蜂蝶笑徘徊。",
        "dynasty": "宋",
        "collection_info": null
    },
    {
        "title": "再促花",
        "author": "虞俦",
        "content": "珍重栽培意，商量仔细开。\n花心终有待，诗句漫劳催。\n莫恨三秋去，须教一笑回。\n但储千斛酒，端的奉徘徊。",
        "dynasty": "宋",
        "collection_info": null
    },
    {
        "title": "数诗煎迫太甚再为花下一转语",
        "author": "虞俦",
        "content": "蝶自无心懒，花应有意开。\n含香特珍宠，顾影尚低回。\n毕竟风流在，从渠火急催。\n浮华不相待，庄重政徘徊。",
        "dynasty": "宋",
        "collection_info": null
    },
    {
        "title": "喜花开",
        "author": "虞俦",
        "content": "落木惊秋晚，黄花彻夜开。\n便教双蝶舞，宁是万牛回。\n有酒须频举，将诗莫浪催。\n渊明千古意，为汝转徘徊。",
        "dynasty": "宋",
        "collection_info": null
    },
    {
        "title": "诸公和诗而菊开主簿沃同年乃有褒拂之语用韵谢之",
        "author": "虞俦",
        "content": "怪底花心转，知从笔力回。\n不嫌嘲我廋，良是为君开。\n白雪词何有，黄鷄曲漫催。\n待牵重九兴，篱下醉徘徊。",
        "dynasty": "宋",
        "collection_info": null
    },
    {
        "title": "比收张伯子尚书书报诸公有相招意因赋拙句  其一",
        "author": "虞俦",
        "content": "入台羞结舌，去国坐婴鳞。\n东道今行李，南宫乃故人。\n寒温烦见问，书札不辞频。\n向日区区意，还曾扣大钧。",
        "dynasty": "宋",
        "collection_info": null
    },
    {
        "title": "比收张伯子尚书书报诸公有相招意因赋拙句  其二",
        "author": "虞俦",
        "content": "与物初无竞，何人苦见衔。\n冯唐虽白首，商皓岂空函。\n乌鹊新传喜，青蝇渐息谗。\n鸳鸿满台阁，祇合理归帆。",
        "dynasty": "宋",
        "collection_info": null
    },
    {
        "title": "比收张伯子尚书书报诸公有相招意因赋拙句  其三",
        "author": "虞俦",
        "content": "天上张公子，殷勤忽枉书。\n几年怜潦倒，今日遂吹嘘。\n贡喜惭何暮，冯招恐不虚。\n吾生真有命，造物合何如。",
        "dynasty": "宋",
        "collection_info": null
    },
    {
        "title": "韩知府挽诗二首  其一",
        "author": "虞俦",
        "content": "宦路云霄近，乡评月旦贤。\n不惟同里巷，曾是接官联。\n西浙劳裨赞，东淮适后先。\n向来吹送意，岂料隔重泉。",
        "dynasty": "宋",
        "collection_info": null
    },
    {
        "title": "韩知府挽诗二首  其二",
        "author": "虞俦",
        "content": "方美朱轮贵，俄惊丹旐新。\n凤毛看二子，鹤髮慰偏亲。\n甲第归无日，名园迹已陈。\n风流山下路，楚挽倍伤神。",
        "dynasty": "宋",
        "collection_info": null
    },
    {
        "title": "林子中知府挽诗  其一",
        "author": "虞俦",
        "content": "彩棒初行志，华途蚤策勋。\n旋闻鳬舄召，径有虎符分。\n嘆息谁为党，推求误到君。\n天公还愦愦，玉石竟俱焚。",
        "dynasty": "宋",
        "collection_info": null
    },
    {
        "title": "林子中知府挽诗  其二",
        "author": "虞俦",
        "content": "畴昔因难弟，夤缘幸识君。\n宦途俱别日，苕水再披云。\n劳苦惊多病，悲凉惜离羣。\n斗金峯下路，铎挽不堪闻。",
        "dynasty": "宋",
        "collection_info": null
    },
    {
        "title": "李参政挽诗  其一",
        "author": "虞俦",
        "content": "望重三朝旧，年过八秩希。\n股肱康帝室，羽翼傅储闱。\n北阙恩虽厚，东山愿岂违。\n苍生犹有恨，不见衮衣归。",
        "dynasty": "宋",
        "collection_info": null
    },
    {
        "title": "李参政挽诗  其二",
        "author": "虞俦",
        "content": "廊庙推良弼，屏藩纪吏师。\n三孤崇恤典，公座有佳儿。\n风节萧长倩，诗篇杜拾遗。\n倏骑箕尾去，名共列星垂。",
        "dynasty": "宋",
        "collection_info": null
    },
    {
        "title": "李参政挽诗  其三",
        "author": "虞俦",
        "content": "末路怀前辈，分符记旧临。\n吴兴惭薤本，宝婺仰棠阴。\n骥子尝倾盖，龙门亦整襟。\n无繇陪执绋，楚挽寄哀音。",
        "dynasty": "宋",
        "collection_info": null
    },
    {
        "title": "参议余公挽诗  其一",
        "author": "虞俦",
        "content": "惨澹门阑色，凄凉月旦评。\n居官皆可纪，当路竞知名。\n香火祠庭老，锱铢郡绂轻。\n弹冠公自懒，相国讵忘情。",
        "dynasty": "宋",
        "collection_info": null
    },
    {
        "title": "参议余公挽诗  其二",
        "author": "虞俦",
        "content": "假荫非公志，书生若命何。\n高才宁汩没，荣路故蹉跎。\n仲子能传业，词场遂决科。\n暮年方慰意，乐极又悲歌。",
        "dynasty": "宋",
        "collection_info": null
    },
    {
        "title": "和姜总管归途",
        "author": "虞俦",
        "content": "城郭迎车骑，溪山展画图。\n归鸦翻落叶，宿雁集寒芜。\n酒裏倾肝胆，吟边识步趋。\n佳人来底暮，心傒碧云苏。",
        "dynasty": "宋",
        "collection_info": null
    },
    {
        "title": "元日小室独坐情思不怡",
        "author": "虞俦",
        "content": "坐久无人问，愁多莫我娱。\n颇知新岁好，却讶五行孤。\n书乱尘凝案，灰寒雪拥炉。\n可能无斗酒，墙外杂歌呼。",
        "dynasty": "宋",
        "collection_info": null
    },
    {
        "title": "故奚公学长挽诗",
        "author": "虞俦",
        "content": "诗酒平生兴，人琴毕竟空。\n儒冠成晚岁，尺牍到诸公。\n忽嘆羣无鹤，谁留目送鸿。\n竹林家世事，清节见君同。",
        "dynasty": "宋",
        "collection_info": null
    },
    {
        "title": "中书黄舍人父总干挽诗  其一",
        "author": "虞俦",
        "content": "孝子推慈父，明君有直臣。\n岂惟成羽翼，况復掌丝纶。\n想像成斋旧，昭回宸翰新。\n固应方寸地，种德玉堂人。",
        "dynasty": "宋",
        "collection_info": null
    },
    {
        "title": "中书黄舍人父总干挽诗  其二",
        "author": "虞俦",
        "content": "有子能传业，黄金笑满籯。\n去华虽不第，谷口岂其卿。\n四海知名姓，诸儒仗老成。\n平生郭有道，真不媿碑铭。",
        "dynasty": "宋",
        "collection_info": null
    },
    {
        "title": "挽余丞相  其一",
        "author": "虞俦",
        "content": "淑气含公鼎，明时预政机。\n仲山维补衮，文子不胜衣。\n南国恩偏厚，东山志偶违。\n一为天下恸，无以我公归。",
        "dynasty": "宋",
        "collection_info": null
    },
    {
        "title": "挽余丞相  其二",
        "author": "虞俦",
        "content": "暑路驱红旆，天书趣紫泥。\n长沙元忌鵩，太岁又逢鷄。\n挽铎春风咽，铭旌夕照低。\n冠车纷会葬，桃李自成蹊。",
        "dynasty": "宋",
        "collection_info": null
    },
    {
        "title": "宝阁尚书凌公挽诗  其一",
        "author": "虞俦",
        "content": "新学轻余子，忠怀策万言。\n治安犹涕泣，师友故渊源。\n日曳尚书履，风生刺史轓。\n汉庭谁第一，殊未逊公孙。",
        "dynasty": "宋",
        "collection_info": null
    },
    {
        "title": "宝阁尚书凌公挽诗  其二",
        "author": "虞俦",
        "content": "未识嵇中散，今无元鲁山。\n宦游真恨晚，逸驾竟难攀。\n阅月推评旦，闻风尚起顽。\n九原那可作，苍弁亦推颜。",
        "dynasty": "宋",
        "collection_info": null
    },
    {
        "title": "缪夫人挽诗",
        "author": "虞俦",
        "content": "黯淡金花诰，凄凉柏叶觞。\n开屏惨佳婿，扇枕念诸郎。\n家事千奴橘，僊游一梦粱。\n了知元不朽，千载有铭章。",
        "dynasty": "宋",
        "collection_info": null
    },
    {
        "title": "万侍郎母夫人挽诗",
        "author": "虞俦",
        "content": "闺壸高风在，乡闾美事传。\n宁须伯仁长，更觉寿昌贤。\n禄养酬初志，恩封慰暮年。\n侍郎官已贵，遽返阆昆僊。",
        "dynasty": "宋",
        "collection_info": null
    },
    {
        "title": "汉老弟去秋留别有明年桃李月春入马蹄轻之句今其时也因次韵招之",
        "author": "虞俦",
        "content": "晤言堪慰意，别语最关情。\n老我春还暮，思君月共明。\n丁宁期后会，容易即前程。\n命驾何妨再，闻知四体轻。",
        "dynasty": "宋",
        "collection_info": null
    },
    {
        "title": "奚通直挽诗",
        "author": "虞俦",
        "content": "自昔高阳里，尝推月旦评。\n华簪先德齿，朱绂羡恩荣。\n奴岂谋千树，金方笑满籯。\n有孙看鼎贵，钟庆验佳城。",
        "dynasty": "宋",
        "collection_info": null
    },
    {
        "title": "元衍曹居士挽诗  其一",
        "author": "虞俦",
        "content": "与物初无竞，安居不用名。\n平生惟下泽，月旦有南评。\n岁月惊飘忽，乡闾失老成。\n联翩先友记，百代许同声。",
        "dynasty": "宋",
        "collection_info": null
    },
    {
        "title": "元衍曹居士挽诗  其二",
        "author": "虞俦",
        "content": "先君无恙日，居士得游从。\n酒醆花前月，茶瓯石上松。\n有时连款段，胜槩每从容。\n指点佳城处，相闻道院钟。",
        "dynasty": "宋",
        "collection_info": null
    },
    {
        "title": "故安国夫人挽诗  其一",
        "author": "虞俦",
        "content": "雅趣工书画，高怀陋鼎钟。\n家声推两大，壸范见三从。\n贤得鲁侯配，荣开安国封。\n平生耽静胜，宸翰焕鸾龙。",
        "dynasty": "宋",
        "collection_info": null
    },
    {
        "title": "故安国夫人挽诗  其二",
        "author": "虞俦",
        "content": "阀阅联蝉冕，台郎有凤毛。\n美形彤管旧，节视柏舟高。\n南涧夫人藻，西池阿母桃。\n哀荣生死是，诏墨看重褒。",
        "dynasty": "宋",
        "collection_info": null
    },
    {
        "title": "堂前东偏松棚清荫可爱为赋五言八句",
        "author": "虞俦",
        "content": "问讯苍官旧，掀髯肯见临。\n笑谈驱酷暑，朝夕托清阴。\n便引夷风至，宁容盾日侵。\n北窗高卧处，靖节是知音。",
        "dynasty": "宋",
        "collection_info": null
    },
    {
        "title": "再寄广文俞同年",
        "author": "虞俦",
        "content": "有客传新句，呼儿整旧书。\n劳生徒扰扰，不动只如如。\n病疟犹怜我，流行也到渠。\n平生真莫逆，裹饭肯踌蹰。",
        "dynasty": "宋",
        "collection_info": null
    },
    {
        "title": "无眠",
        "author": "虞俦",
        "content": "丙夜不成寐，可知心念家。\n人情风上草，身世眼中沙。\n宿鸟司更漏，黄蜂集晚衙。\n了忘官府事，高枕是生涯。",
        "dynasty": "宋",
        "collection_info": null
    },
    {
        "title": "脚婆子  其一",
        "author": "虞俦",
        "content": "百沸催汤沃，孤灯迫睡昏。\n復皤余豕涨，足蹜但鸱蹲。\n一衲包缠密，重衾底裏温。\n穷冬为老伴，永夜得深论。",
        "dynasty": "宋",
        "collection_info": null
    },
    {
        "title": "脚婆子  其二",
        "author": "虞俦",
        "content": "着瓦霜威重，侵窗月色昏。\n相依纸帐梦，犹胜火炉蹲。\n伸脚三更稳，回头一笑温。\n温柔非老事，付与少年论。",
        "dynasty": "宋",
        "collection_info": null
    },
    {
        "title": "官况  其一",
        "author": "虞俦",
        "content": "流落经年别，平安只信通。\n宦情元自薄，春色为谁浓。\n抚字愁眉上，青红醉眼中。\n着诗无好语，还往负筠筒。",
        "dynasty": "宋",
        "collection_info": null
    },
    {
        "title": "官况  其二",
        "author": "虞俦",
        "content": "触手逢人怒，低头与俗同。\n一惭那可忍，百巧固应穷。\n酒有兼旬绿，花无百日红。\n悲欢真破甑，堕地併成空。",
        "dynasty": "宋",
        "collection_info": null
    },
    {
        "title": "早上过溪报谒林子长承约客回途作  其一",
        "author": "虞俦",
        "content": "臭味还吾辈，炎凉笑若曹。\n相逢倾盖旧，可但泛舟劳。\n夜雨湖山好，西风鼓角豪。\n主人宁避客，祇觉杜门高。",
        "dynasty": "宋",
        "collection_info": null
    },
    {
        "title": "早上过溪报谒林子长承约客回途作  其二",
        "author": "虞俦",
        "content": "画诺何如瑨，歌呼敢效曹。\n一饥才免死，千虑亦忘劳。\n酒裏愁先醉，吟边句未豪。\n菟裘吾欲老，不是故为高。",
        "dynasty": "宋",
        "collection_info": null
    },
    {
        "title": "早上过溪报谒林子长承约客回途作  其三",
        "author": "虞俦",
        "content": "伏日当休沐，顽躯困坐曹。\n骤然秋雨至，一洗夏畦劳。\n怀祖何须怒，刘伶亦未豪。\n北窗陶靖节，千载只渠高。",
        "dynasty": "宋",
        "collection_info": null
    },
    {
        "title": "久不得广文俞同年书颇闻病疟小诗往问讯",
        "author": "虞俦",
        "content": "问讯俞夫子，兼旬不寄书。\n官居还独冷，体力復何如。\n药石宁须尔，炎凉一任渠。\n诗能驱疟鬼，下笔莫踌蹰。",
        "dynasty": "宋",
        "collection_info": null
    },
    {
        "title": "六月请俸张簿摄邑止支其半因却还之",
        "author": "虞俦",
        "content": "閒居须薄俸，未足保妻孥。\n州县真徒尔，儿曹敢料吾。\n挥金怜橐在，储粟笑缾无。\n敝褐犹堪典，新凉要一壶。",
        "dynasty": "宋",
        "collection_info": null
    },
    {
        "title": "十月到南坡",
        "author": "虞俦",
        "content": "触眼嗟黄落，凭高接翠微。\n幽禽私自语，寒蝶晚相依。\n醉熟风吹帽，愁生带减围。\n功名竟何许，尊酒莫相违。",
        "dynasty": "宋",
        "collection_info": null
    },
    {
        "title": "将至天目登高岭",
        "author": "虞俦",
        "content": "天近初凝目，云横便蹑梯。\n前瞻千嶂列，回首一川低。\n雨过黄梅尽，风来翠剡齐。\n灵源穷不到，晴昼挂虹霓。",
        "dynasty": "宋",
        "collection_info": null
    },
    {
        "title": "将至富阳",
        "author": "虞俦",
        "content": "宦路初无定，吾行有底忙。\n江清鱼不聚，天远鴈南翔。\n整棹须平进，回澜亦太狂。\n平生湖海意，何梦到凝香。",
        "dynasty": "宋",
        "collection_info": null
    },
    {
        "title": "和潘簿旅怀",
        "author": "虞俦",
        "content": "朔风动关塞，羁人先自知。\n忘情须我辈，了事岂儿痴。\n鴈信凭谁寄，蛩吟暗自悲。\n遣排消底物，不饮復何为。",
        "dynasty": "宋",
        "collection_info": null
    },
    {
        "title": "韩知閤挽诗  其一",
        "author": "虞俦",
        "content": "一品真王裔，先朝长主孙。\n华途声烈在，上閤典刑存。\n闾里羣知敬，朝廷愈觉尊。\n天胡啬之寿，莫返九原魂。",
        "dynasty": "宋",
        "collection_info": null
    },
    {
        "title": "韩知閤挽诗  其二",
        "author": "虞俦",
        "content": "容色虽严重，襟怀实坦夷。\n功名期自奋，趋向肯随进。\n翻念悬车乐，俄成易箦悲。\n扁舟苕霅上，此意几人知。",
        "dynasty": "宋",
        "collection_info": null
    },
    {
        "title": "程待制挽诗  其一",
        "author": "虞俦",
        "content": "科第联三世，声名动九垓。\n激昂存壮志，盘错见奇才。\n往者分边阃，胡然避宪台。\n教忠知有待，余庆接三台。",
        "dynasty": "宋",
        "collection_info": null
    },
    {
        "title": "程待制挽诗  其二",
        "author": "虞俦",
        "content": "有子岩廊贵，知公衣钵传。\n内祠初趣召，次对暂迴旋。\n偕老莱衣喜，虚怀帝席前。\n恩荣方沓至，遽返九华僊。",
        "dynasty": "宋",
        "collection_info": null
    },
    {
        "title": "挽吴公祥承事诗  其一",
        "author": "虞俦",
        "content": "故国衣冠后，传家礼法尊。\n击鲜更下舍，容驷闶高门。\n河润金挥橐，风流酒满罇。\n平生阴德事，五世眼中孙。",
        "dynasty": "宋",
        "collection_info": null
    },
    {
        "title": "挽吴公祥承事诗  其二",
        "author": "虞俦",
        "content": "昔过高阳里，尝登通德门。\n敢违乡党敬，尚想典刑存。\n乔木萦心曲，空花浥泪痕。\n定应归凈土，何必赋招魂。",
        "dynasty": "宋",
        "collection_info": null
    },
    {
        "title": "挽承事汤公诗",
        "author": "虞俦",
        "content": "屋底千金润，尊前一笑真。\n名蓝寻入社，家事岂关身。\n丈室空天女，凌波悼洛神。\n鹿门携手后，还有姓庞人。",
        "dynasty": "宋",
        "collection_info": null
    },
    {
        "title": "挽范承事诗",
        "author": "虞俦",
        "content": "贝叶神怡处，南柯梦觉时。\n月评依旧好，露挽不堪悲。\n分米谁怀惠，兼金肯拾遗。\n绀莲华发后，见佛想舒眉。",
        "dynasty": "宋",
        "collection_info": null
    },
    {
        "title": "挽奚公彦章承奉诗  其一",
        "author": "虞俦",
        "content": "上国曾倾盖，文闱昔盍簪。\n科名终在子，章服果何心。\n朝露悲蒿里，遗风上竹林。\n人琴俱不见，哀挽为沾襟。",
        "dynasty": "宋",
        "collection_info": null
    },
    {
        "title": "挽奚公彦章承奉诗  其二",
        "author": "虞俦",
        "content": "已识嵇中散，谁惭王浚冲。\n鸿飞嗟目断，鹤化骇羣空。\n懒作金门客，宁为铁面翁。\n后园花木在，回首又春风。",
        "dynasty": "宋",
        "collection_info": null
    },
    {
        "title": "挽都运徽猷陈君诗  其一",
        "author": "虞俦",
        "content": "煮海摅忠论，潢池詟武威。\n分符留惠爱，持节借光辉。\n阀阅伊谁似，功名与愿违。\n未前宣室问，遽作九原归。",
        "dynasty": "宋",
        "collection_info": null
    },
    {
        "title": "挽都运徽猷陈君诗  其二",
        "author": "虞俦",
        "content": "玉节稽严召，琳宫暂列僊。\n月华方喜见，薤露忽悲缠。\n回首长安日，伤心蜀道天。\n初无封禅议，遗藁总堪传。",
        "dynasty": "宋",
        "collection_info": null
    },
    {
        "title": "途中得姜总管诗因和韵",
        "author": "虞俦",
        "content": "相知何必旧，我辈正钟情。\n老去难为别，诗来愈觉清。\n舟虚和雪载，水浅过滩平。\n一路俱佳境，收归五字城。",
        "dynasty": "宋",
        "collection_info": null
    },
    {
        "title": "宋宰不赴王倅招有诗次韵  其一",
        "author": "虞俦",
        "content": "冷宦门罗雀，高轩间不过。\n似闻諠棰楚，莫恨笑弦歌。\n会意庭前柏，输香水面荷。\n道人观物妙，宴坐养天和。",
        "dynasty": "宋",
        "collection_info": null
    },
    {
        "title": "宋宰不赴王倅招有诗次韵  其二",
        "author": "虞俦",
        "content": "风号天籁怒，雷引雨声长。\n但喜书帷润，那知酒斚凉。\n夜光宜月露，霁色醒松篁。\n通介从流俗，徐公自有常。",
        "dynasty": "宋",
        "collection_info": null
    },
    {
        "title": "触事  其一",
        "author": "虞俦",
        "content": "制锦无工拙，迷途有是非。\n承符何所恃，投檄会须归。\n未饱豺狼欲，宁论鴈鹜肥。\n归来羞碌碌，老去与心违。",
        "dynasty": "宋",
        "collection_info": null
    },
    {
        "title": "触事  其二",
        "author": "虞俦",
        "content": "绿匣何烦至，黄衣尚有云。\n催科宁是拙，稼穑亦良勤。\n当念沟中瘠，难专柱后文。\n谁令公喜怒，鴈鹜政纷纷。",
        "dynasty": "宋",
        "collection_info": null
    },
    {
        "title": "欧公诗有云俸优食饱力不用官閒日永睡莫兴因广之",
        "author": "虞俦",
        "content": "日长官事少，食饱俸钱优。\n宴坐香凝篆，欲眠书枕头。\n莫知斯我贵，此外更何求。\n毕竟归田是，他乡莫久留。",
        "dynasty": "宋",
        "collection_info": null
    },
    {
        "title": "偶成二诗  其一",
        "author": "虞俦",
        "content": "閒处田园好，愁边岁月催。\n事多违壮志，吾亦愧无材。\n有底金千锊，无何酒一杯。\n漫凭诗遣兴，情至却生哀。",
        "dynasty": "宋",
        "collection_info": null
    },
    {
        "title": "偶成二诗  其二",
        "author": "虞俦",
        "content": "今夕知何夕，吾年且暮年。\n劳生斫桂斧，游宦逆风船。\n幸不愁婚嫁，何须问计然。\n男儿有门户，温饱故随缘。",
        "dynasty": "宋",
        "collection_info": null
    },
    {
        "title": "偶和万舍人中秋有月无客有酒无殽韵",
        "author": "虞俦",
        "content": "积阴成久雨，浃日掩三辰。\n吏已疲祈祷，天方杀怒嗔。\n但愁云似墨，那顾月如银。\n辜负中秋约，姮娥莫妬人。",
        "dynasty": "宋",
        "collection_info": null
    },
    {
        "title": "即事  其一",
        "author": "虞俦",
        "content": "天末孤鸿远，园荒一径深。\n畦蔬供小摘，家酿慰孤斟。\n斋日浑无事，春天故作阴。\n浚池兼插柳，取次见吾心。",
        "dynasty": "宋",
        "collection_info": null
    },
    {
        "title": "即事  其二",
        "author": "虞俦",
        "content": "问讯鶑犹懒，寻芳花较迟。\n忽惊雷送雨，渐喜水平池。\n窃禄惭无补，归耕未有期。\n春工谁道巧，不染鬓成丝。",
        "dynasty": "宋",
        "collection_info": null
    },
    {
        "title": "即事  其三",
        "author": "虞俦",
        "content": "已是春光晚，那堪雨气昏。\n数茎惊白髮，万感集清樽。\n才力须时展，功名有命存。\n眼前何足校，一笑任干坤。",
        "dynasty": "宋",
        "collection_info": null
    },
    {
        "title": "即事  其四",
        "author": "虞俦",
        "content": "酷吏人同疾，流民天亦怜。\n麦登收两倍，蚕好得三眠。\n况是宽征赋，那忧有俗缘。\n眼前百事好，买酒答丰年。",
        "dynasty": "宋",
        "collection_info": null
    },
    {
        "title": "舟中",
        "author": "虞俦",
        "content": "寒日移阴短，清溪放溜迟。\n归田真晚矣，泛宅欲何之。\n鸿送天边目，山横雪后眉。\n诗中无限兴，一一报公知。",
        "dynasty": "宋",
        "collection_info": null
    },
    {
        "title": "舟中睡起",
        "author": "虞俦",
        "content": "望外星占婺，年余水记苕。\n去思谁结恋，来暮岂闻谣。\n季布从渠毁，冯唐莫我招。\n舟中无一事，睡足有今朝。",
        "dynasty": "宋",
        "collection_info": null
    },
    {
        "title": "和陈德章春日送客  其一",
        "author": "虞俦",
        "content": "年华看鬓上，春事转头中。\n羯鼓催花雨，虹桥送客风。\n未须愁酒债，政復坐诗穷。\n谁识挥絃意，寥寥寄远鸿。",
        "dynasty": "宋",
        "collection_info": null
    },
    {
        "title": "和陈德章春日送客  其二",
        "author": "虞俦",
        "content": "花柳无多事，阴晴不必天。\n急舂村外雨，并舍晚来烟。\n白堕先春手，红粧最妙年。\n庞翁虽不出，门巷得相连。",
        "dynasty": "宋",
        "collection_info": null
    },
    {
        "title": "和陈德章春日送客  其三",
        "author": "虞俦",
        "content": "胜事壶觞裏，韶华杖履中。\n歌情千里月，花信几番风。\n取友须三益，论文笑五穷。\n含含歌麦秀，庑下老梁鸿。",
        "dynasty": "宋",
        "collection_info": null
    },
    {
        "title": "和陈德章春日送客  其四",
        "author": "虞俦",
        "content": "岁月斜川路，风流杜曲天。\n过墙红杏雨，低户绿杨烟。\n鸿鹄今千里，鶑花又一年。\n阳春惭属和，五字得珠连。",
        "dynasty": "宋",
        "collection_info": null
    },
    {
        "title": "舟中冬至",
        "author": "虞俦",
        "content": "阴阳消长际，新旧送迎中。\n异县他乡泊，天时人事同。\n世方期道泰，我岂坐途穷。\n儿女番为寿，衰颜借酒红。",
        "dynasty": "宋",
        "collection_info": null
    },
    {
        "title": "和林卿盘隠诗  其一",
        "author": "虞俦",
        "content": "溪山千里胜，花木四时春。\n家酿新来熟，园收旧不贫。\n上都无阙事，空谷有佳人。\n天下滔滔者，谁能此问津。\n般礴五千卷，辛勤四十春。\n向来忧国意，肯顾在家贫。\n丘壑宁违性，功名恐悞人。\n似闻归赋后，喜气日津津。",
        "dynasty": "宋",
        "collection_info": null
    },
    {
        "title": "和林卿盘隠诗  其二",
        "author": "虞俦",
        "content": "倘佯三径裏，陶冶一家春。\n笔下文为富，胸中道不贫。\n穷通知有命，行止信非人。\n第恐归田计，翻成要路津。",
        "dynasty": "宋",
        "collection_info": null
    },
    {
        "title": "和沈祭酒韵",
        "author": "虞俦",
        "content": "诗思花前发，春光眼底来。\n一区聊自适，三径为谁开。\n圣主方求旧，清时况急才。\n凤池波自暖，鸥鹭勿多猜。",
        "dynasty": "宋",
        "collection_info": null
    },
    {
        "title": "和劝农诗  其一",
        "author": "虞俦",
        "content": "世故偶夷险，吾行无介通。\n谁为青眼旧，人想翠眉浓。\n风雨花时过，溪山酒圣中。\n何时莲荡裏，共把碧弯筒。",
        "dynasty": "宋",
        "collection_info": null
    },
    {
        "title": "和劝农诗  其二",
        "author": "虞俦",
        "content": "节物常流转，人情作异同。\n颇期千载后，宁忍一朝穷。\n隔叶饶晴咔，游丝罥堕红。\n老春何足恨，结习本来空。",
        "dynasty": "宋",
        "collection_info": null
    },
    {
        "title": "罢郡游何山",
        "author": "虞俦",
        "content": "寻山多胜概，辍棹偶留连。\n南浦浑无绪，东风忽放颠。\n蹊成桃李退，人去蝶蜂喧。\n气味余禅榻，煎茶竹裏烟。",
        "dynasty": "宋",
        "collection_info": null
    },
    {
        "title": "赋芍药",
        "author": "虞俦",
        "content": "纷纷时世粧，争欲媚韶光。\n正值三春暮，能教一国狂。\n妖娆欺酒圣，豪丽僣花王。\n不料东风恶，飘零亦太忙。",
        "dynasty": "宋",
        "collection_info": null
    },
    {
        "title": "晚花",
        "author": "虞俦",
        "content": "花开春已去，春在此中藏。\n可恨芳菲晚，翻令气味长。\n繁阴供翠幄，轻暑绚红粧。\n莫起后时嘆，时来未遽央。",
        "dynasty": "宋",
        "collection_info": null
    },
    {
        "title": "往瓜洲护使客回程",
        "author": "虞俦",
        "content": "北使朝京阙，东淮领计台。\n舟师虽夙戒，顿食更频催。\n州县愁劳费，风霜困往来。\n和盟终不赞，旧好政无猜。",
        "dynasty": "宋",
        "collection_info": null
    },
    {
        "title": "新晴",
        "author": "虞俦",
        "content": "凹沼几平岸，晴云故出溪。\n已添新绿润，尚有暗芳栖。\n风雨将春去，樽罍欠日携。\n归田吾未果，愧尔杜鹃啼。",
        "dynasty": "宋",
        "collection_info": null
    },
    {
        "title": "秋雨",
        "author": "虞俦",
        "content": "阴风搅林壑，骤雨倒江湖。\n白日不觉没，繁云何处无。\n楼吟凉笔砚，溪梦乱菰蒲。\n闻说京华甚，污泥入敝庐。",
        "dynasty": "宋",
        "collection_info": null
    },
    {
        "title": "喜雨",
        "author": "虞俦",
        "content": "云酿南山雨，风勾北牖凉。\n绿蒲澄水石，丹藕浄池塘。\n冷客频牵兴，炎官罢斗强。\n无波真古井，此味淡中长。",
        "dynasty": "宋",
        "collection_info": null
    },
    {
        "title": "和鲍倅首夏闻鶑",
        "author": "虞俦",
        "content": "芳草池塘晚，垂杨院宇清。\n梦回初恨蝶，春去懒闻鶑。\n翠幄何须恋，金丸恐见惊。\n一枝栖更稳，好去凤凰城。",
        "dynasty": "宋",
        "collection_info": null
    },
    {
        "title": "道场山劝农",
        "author": "虞俦",
        "content": "粤在千峯顶，重来二月天。\n雨红晴尚湿，波碧远相连。\n旌旆行云裏，楼台落照边。\n一犁农事起，胡不早归田。",
        "dynasty": "宋",
        "collection_info": null
    },
    {
        "title": "劝农  其一",
        "author": "虞俦",
        "content": "郊原春已半，沟洫水先通。\n劝相宁文具，归耕亦兴浓。\n一犁新雨后，小队乱山中。\n粗识斯民意，何须教缿筒。",
        "dynasty": "宋",
        "collection_info": null
    },
    {
        "title": "劝农  其二",
        "author": "虞俦",
        "content": "惭愧荒三径，羁栖漫一同。\n青春非老事，白眼有途穷。\n柳暗鸦藏绿，花飘燕蹴红。\n平生孔北海，未放酒樽空。",
        "dynasty": "宋",
        "collection_info": null
    },
    {
        "title": "喜雨",
        "author": "虞俦",
        "content": "云气翻车盖，天河注瓦沟。\n滂沱三日雨，登济一年秋。\n旱火扫无迹，狂雷怒不收。\n腐儒营一饱，卒岁恐优游。",
        "dynasty": "宋",
        "collection_info": null
    },
    {
        "title": "初夏凹沼独坐",
        "author": "虞俦",
        "content": "芳草沿堤长，圆荷出水迟。\n倚栏风醒酒，岸帻雨催诗。\n鸂鶒巢安在，仙鳬舄讵期。\n游鱼知我意，吹沫弄清漪。",
        "dynasty": "宋",
        "collection_info": null
    },
    {
        "title": "县中迎石金山甘灵大士就放生池祈雨早上偕簿尉往炷香  其一",
        "author": "虞俦",
        "content": "甘雨祈三日，香云捧一龛。\n依归甘露灭，珍重蔚头蓝。\n官事何当了，枯禅且罢参。\n莲花初出水，朝日借红酣。",
        "dynasty": "宋",
        "collection_info": null
    },
    {
        "title": "县中迎石金山甘灵大士就放生池祈雨早上偕簿尉往炷香  其二",
        "author": "虞俦",
        "content": "夜起占星毕，朝趋礼佛龛。\n拥桥莲坠粉，萦沼水揉蓝。\n屏翳何须靳，登伽不受参。\n悬知天欲雨，蚁战已酣酣。",
        "dynasty": "宋",
        "collection_info": null
    },
    {
        "title": "再用韵谢王簿来诗褒借过当之意  其一",
        "author": "虞俦",
        "content": "黄奶朝千卷，书灯夜一龛。\n玄文今尚白，袍色故应蓝。\n簿领聊尔耳，朝班行矣参。\n惊雷虽破柱，午寝不妨酣。",
        "dynasty": "宋",
        "collection_info": null
    },
    {
        "title": "再用韵谢王簿来诗褒借过当之意  其二",
        "author": "虞俦",
        "content": "旱魃争攘袂，羣龙仅守龛。\n云峯疑燎火，天色转澄蓝。\n甘露元同注，丛林莫遍参。\n新来焦渴甚，无梦到沉酣。",
        "dynasty": "宋",
        "collection_info": null
    },
    {
        "title": "过登源英济庙祈雨",
        "author": "虞俦",
        "content": "古庙出灵响，吾侪非过求。\n山田虽欠雨，陂水尚通沟。\n出郭渐无日，祈年望有秋。\n豚蹄真狭甚，明信或堪羞。",
        "dynasty": "宋",
        "collection_info": null
    },
    {
        "title": "青山买舟",
        "author": "虞俦",
        "content": "落日千乌外，青山一望中。\n买舟羣仆喜，兀坐与谁同。\n旅店孤烟起，田家曲港通。\n鸥盟暂时乞，又踏软尘红。",
        "dynasty": "宋",
        "collection_info": null
    },
    {
        "title": "喜雨",
        "author": "虞俦",
        "content": "雨脚初鸣屋，风头忽转廊。\n余凉生簟枕，好梦到池塘。\n黄奶真三窟，青奴得两忘。\n功名休恨晚，身世一藤床。",
        "dynasty": "宋",
        "collection_info": null
    },
    {
        "title": "七月初得雨后大有秋意",
        "author": "虞俦",
        "content": "好雨真无价，炎天不易求。\n十全成稔岁，一上作凉秋。\n吏逭陂塘责，民宽沟壑忧。\n催科无奈拙，此去恐优游。",
        "dynasty": "宋",
        "collection_info": null
    },
    {
        "title": "除夜书怀",
        "author": "虞俦",
        "content": "吴楚乡风异，悲欢物态多。\n岁华惊晚暮，吾道恐蹉跎。\n莫唱黄鷄曲，宁为白石歌。\n明年六十一，不醉待如何。",
        "dynasty": "宋",
        "collection_info": null
    },
    {
        "title": "叶大猷挽诗  其一",
        "author": "虞俦",
        "content": "月旦评犹在，题舆事已非。\n田园宁作计，鸥鹭本忘机。\n此地期相款，终天愿忽违。\n西风送丹旐，老泪不禁挥。",
        "dynasty": "宋",
        "collection_info": null
    },
    {
        "title": "叶大猷挽诗  其二",
        "author": "虞俦",
        "content": "非意俱飘瓦，高怀只杜门。\n谁云九地底，犹抱十年冤。\n未尽沧浪兴，难招楚些魂。\n伤心追往事，愁极却无言。",
        "dynasty": "宋",
        "collection_info": null
    },
    {
        "title": "淮西赵漕子固挽诗  其一",
        "author": "虞俦",
        "content": "疏抗廷臣右，经传弟子行。\n江淮归德政，蛮貊诵文章。\n世路风波恶，仙家日月长。\n西林曾有约，楚挽莫凄凉。",
        "dynasty": "宋",
        "collection_info": null
    },
    {
        "title": "淮西赵漕子固挽诗  其二",
        "author": "虞俦",
        "content": "西帅予曾忝，无何马首东。\n计台初不远，交篆竟成空。\n夜壑移舟半，淮山落木中。\n堂堂宁復见，丹旐猎霜风。",
        "dynasty": "宋",
        "collection_info": null
    },
    {
        "title": "杨伯贤挽诗",
        "author": "虞俦",
        "content": "月记乡评好，年推辈行尊。\n巨山曾入梦，楚些莫招魂。\n太息驰驹隙，浑疑隠鹿门。\n他时耆旧传，知有姓名存。",
        "dynasty": "宋",
        "collection_info": null
    },
    {
        "title": "王彦谟挽诗  其一",
        "author": "虞俦",
        "content": "蚤岁游三舍，明经束九师。\n声名虽烜赫，科第竟差池。\n之子能传业，兴宗会有时。\n只今官冢地，看出印纍纍。",
        "dynasty": "宋",
        "collection_info": null
    },
    {
        "title": "王彦谟挽诗  其二",
        "author": "虞俦",
        "content": "润屋金千锊，浮生黍一炊。\n里闾思长者，门户托佳儿。\n华表终来鹤，支床尚有龟。\n洗心元悟易，杯水漫劳持。",
        "dynasty": "宋",
        "collection_info": null
    },
    {
        "title": "章解元挽诗",
        "author": "虞俦",
        "content": "诗礼传家旧，田园晚岁丰。\n月评犹未改，露挽遽成空。\n曲巷连桑荫，幽岩长桂丛。\n南坡吾独往，无復访邻翁。",
        "dynasty": "宋",
        "collection_info": null
    },
    {
        "title": "杨仲才挽诗  其一",
        "author": "虞俦",
        "content": "孝友怀宗族，谦恭接里闾。\n克家千树橘，教子万籤书。\n酿酒偏延客，能诗亦起予。\n天胡中不寿，埋玉恨何如。",
        "dynasty": "宋",
        "collection_info": null
    },
    {
        "title": "杨仲才挽诗  其二",
        "author": "虞俦",
        "content": "别意经时序，音书缺置邮。\n子来方问疾，傲吏已移舟。\n华屋生存处，佳城身后谋。\n望风怀执绋，老泪为君流。",
        "dynasty": "宋",
        "collection_info": null
    },
    {
        "title": "和太守",
        "author": "虞俦",
        "content": "岂弟循良守，功成意益谦。\n寻求七字律，想见一生廉。\n活火烹茶蕊，消愁媚酒帘。\n南楼月华好，吹笛指须纤。",
        "dynasty": "宋",
        "collection_info": null
    },
    {
        "title": "寒食风雨呈林正甫",
        "author": "虞俦",
        "content": "不住风和雨，思归日似年。\n他乡寒食泪，深院落花天。\n午枕飞蝴蝶，春山叫杜鹃。\n有谁怜赵壹，骯脏倚门边。",
        "dynasty": "宋",
        "collection_info": null
    },
    {
        "title": "春大阅望郡圃齐云楼悼亡",
        "author": "虞俦",
        "content": "官事谁能了，浮生迹易陈。\n齐云连绿荫，和泪送青春。\n缓带空凝月，凭栏不见人。\n只应曾到处，愁极倍精神。",
        "dynasty": "宋",
        "collection_info": null
    },
    {
        "title": "三月初一日晴色甚快人意晚宿撮石岭陈氏书院",
        "author": "虞俦",
        "content": "昨晚雨不止，今朝天假晴。\n路干里堠缩，人健板舆轻。\n父老惊相顾，亲朋渐出迎。\n端知华表鹤，珍重故乡情。",
        "dynasty": "宋",
        "collection_info": null
    },
    {
        "title": "喜雨",
        "author": "虞俦",
        "content": "梅雨知时节，农家喜若何。\n积薪蚕下箔，锄水稻分窠。\n绿有笋成竹，黄无麦作蛾。\n一春尝苦旱，三日未云多。",
        "dynasty": "宋",
        "collection_info": null
    },
    {
        "title": "次韵汉老弟对月满饮",
        "author": "虞俦",
        "content": "鹤髮金桃母，蛾眉萼绿华。\n月圆香度桂，饮罢烛生花。\n何惜尊空酒，能令春满家。\n更邀重九菊，醉裏堕乌纱。",
        "dynasty": "宋",
        "collection_info": null
    },
    {
        "title": "和孙尉登空翠堂鼓琴酌茗有怀冷令二首  其一",
        "author": "虞俦",
        "content": "楼畔晴岚翠拂空，天教我辈一尊同。\n只愁杨柳归来绿，却嘆桃花去后红。\n春事又还觞咏裏，人生正堕别离中。\n不堪搔首东南望，独立惊风嘆断鸿。",
        "dynasty": "宋",
        "collection_info": null
    },
    {
        "title": "和孙尉登空翠堂鼓琴酌茗有怀冷令二首  其二",
        "author": "虞俦",
        "content": "花满芳洲月满楼，留连从事到青州。\n巧分茗椀消磨睡，静拂琴徽断送愁。\n寒食烟花知有几，上元灯火恰纔收。\n冷官已办江头费，烂醉春风典破裘。",
        "dynasty": "宋",
        "collection_info": null
    },
    {
        "title": "绝市无糯旋挼青穗日熬以酿戏成",
        "author": "虞俦",
        "content": "种秫无多望岁穰，无功何日果还乡。\n尚无彭泽五十亩，安得谪仙三万场。\n挼穗昔闻今始见，拨醅未熟且先尝。\n今年太岁还非酉，惭愧邻家仅得浆。",
        "dynasty": "宋",
        "collection_info": null
    },
    {
        "title": "十一月二十八日用后山诗韵",
        "author": "虞俦",
        "content": "日暮江东天一涯，孤云飞处路何赊。\n雪将入腊未破白，梅过先春竞着花。\n过眼光阴浑是客，满怀风雨政思家。\n何如醉裏都忘却，拟向穷途问曲车。",
        "dynasty": "宋",
        "collection_info": null
    },
    {
        "title": "石芥",
        "author": "虞俦",
        "content": "杯酒流行四座倾，此君风味始峥嵘。\n捣残姜桂嫌无韵，扫尽茅柴不到酲。\n崖谷野人羞自荐，膏粱公子莫知名。\n攀萝采撷天寒甚，谁念终朝掬不盈。",
        "dynasty": "宋",
        "collection_info": null
    },
    {
        "title": "林正甫与子中春并命为御史正甫按刑浙东道别去兼旬而予衔命按视宫陵经越上获一再款语临行有诗因次其韵  其一",
        "author": "虞俦",
        "content": "乌台当日选名流，佥谓君才与我优。\n公议略伸君便去，上恩未报我宁留。\n自怜秦缓难为疾，岂意良霄尚有莸。\n况是亲年当喜惧，欲将归计问扁舟。",
        "dynasty": "宋",
        "collection_info": null
    },
    {
        "title": "林正甫与子中春并命为御史正甫按刑浙东道别去兼旬而予衔命按视宫陵经越上获一再款语临行有诗因次其韵  其二",
        "author": "虞俦",
        "content": "衔命宫陵偶一回，山阴道上得徘徊。\n溟鹏好在思抟击，乘鴈何尝计去来。\n万壑千岩况秋色，明珠白璧更尘埃。\n相逢未稳还为别，一段诗愁费剪裁。",
        "dynasty": "宋",
        "collection_info": null
    },
    {
        "title": "秋释奠于学万舍人示诗次韵以酬",
        "author": "虞俦",
        "content": "昔年泮水忽专城，文会何妨一再盟。\n已媿簿书成俗吏，却陈俎豆见诸生。\n一时同队鱼犹在，千载重来鹤更清。\n况有卞峯青眼旧，试登杰阁快双明。",
        "dynasty": "宋",
        "collection_info": null
    },
    {
        "title": "脚婆子",
        "author": "虞俦",
        "content": "此姥原无妬与嗔，平生气类竹夫人。\n蛾眉渐遣温柔梦，鸱腹犹疑见在身。\n包裹形模才一衲，熏蒸汤沸稳相亲。\n承恩脚底非由貌，启沃怜侬夜夜新。",
        "dynasty": "宋",
        "collection_info": null
    },
    {
        "title": "三十日乃耘老弟生朝余护客舟行高邮道中不胜恋恋之情因赋鄙句以寄之",
        "author": "虞俦",
        "content": "爱日初看一线迟，门弧喜气又相随。\n遥知绮席团栾处，正是蓬窗寂寞时。\n节爱堂中先遣信，富阳驿裏旧吟诗。\n生涯已是千奴办，且泛新阳入寿巵。",
        "dynasty": "宋",
        "collection_info": null
    },
    {
        "title": "仲本别去才半月尔瞻恋不啻如隔岁奉此寄怀",
        "author": "虞俦",
        "content": "纷纷覆雨与翻云，只有吴人不世情。\n穷迫每怜长袖舞，别离愁听短歌行。\n春波碧草连南浦，朝雨垂杨拂渭城。\n丝竹未应陶写得，向来肝胆为渠倾。",
        "dynasty": "宋",
        "collection_info": null
    },
    {
        "title": "仲本索归甚遽前诗送行言之不足见示和篇览之益用慨然再用前韵",
        "author": "虞俦",
        "content": "幸有绨袍恋故人，不应回棹遽忘情。\n相逢且话十年事，此别又成千里行。\n归去我犹惭靖节，催科谁解恕阳城。\n黄堂今有仁人在，璧水当年盖已倾。",
        "dynasty": "宋",
        "collection_info": null
    },
    {
        "title": "别后寄主簿",
        "author": "虞俦",
        "content": "尘埃襞积颜如甲，丹墨纷纶眼有花。\n君去何人堪共语，秋来无梦不还家。\n飘零酒醆今真止，冷淡诗筒不復夸。\n莫使音书成断绝，风前鴈字政横斜。",
        "dynasty": "宋",
        "collection_info": null
    },
    {
        "title": "余假守是邦所幸今夏雨泽适中高下咸宜客有谓今秋一稔前此数岁未之有也果尔则幸矣因喜而赋丰年之诗",
        "author": "虞俦",
        "content": "骚人墨客可无诗，正值秋郊刈穫时。\n此日三登殊可乐，向来半菽亦堪悲。\n家家芋栗儿童喜，处处鷄豚父老期。\n负郭有田归去晚，婆娑拙守不劳麾。",
        "dynasty": "宋",
        "collection_info": null
    },
    {
        "title": "除兵部侍郎赐带趁朝参",
        "author": "虞俦",
        "content": "幸叨持橐侍甘泉，敢意恩荣慰暮年。\n紫绶金章光照地，丝鞭玉勒喜朝天。\n儿曹莫起无鱼嘆，人世难为跨鹤仙。\n报国无功还自愧，直须及早决归田。",
        "dynasty": "宋",
        "collection_info": null
    },
    {
        "title": "王诚之分惠卧龙新茶数语为谢",
        "author": "虞俦",
        "content": "卧龙骧首奋轻雷，一一枪旗次第开。\n遽浼春风归七椀，宁容卯酒困三杯。\n森严莫讶先尝苦，隽永方知后味回。\n不羡金钗候汤眼，可能萧寺略追陪。",
        "dynasty": "宋",
        "collection_info": null
    },
    {
        "title": "谢周睎颜寄惠新芽",
        "author": "虞俦",
        "content": "摘鲜分送细茸茸，知在春山第几重。\n包裹雅宜青箬篰，宠珍宁羡赤囊封。\n䃺惊雪落岩前石，烹讶风生涧底松。\n堆案文书吾欲睡，頼渠唤醒小从容。",
        "dynasty": "宋",
        "collection_info": null
    },
    {
        "title": "以莲心茶送巩使君小诗将之  其一",
        "author": "虞俦",
        "content": "未雨余寒力尚严，岩前蚤见摘纤纤。\n初尝似带莲心苦，迴味宁输崖蜜甜。\n渴想清香凝燕寝，更余黄卷乱牙籤。\n一瓯幸入春风手，微草从今价亦添。",
        "dynasty": "宋",
        "collection_info": null
    },
    {
        "title": "以莲心茶送巩使君小诗将之  其二",
        "author": "虞俦",
        "content": "采得莲心苦更严，青裙白面退尖纤。\n竹轩旋碾香尘散，槐梦初回齿颊甜。\n况是澄泉元带锡，自应佳句合编籤。\n直须陪侍挥谈麈，习习清风两腋添。",
        "dynasty": "宋",
        "collection_info": null
    },
    {
        "title": "以酥煎小龙茶因成",
        "author": "虞俦",
        "content": "水分石鼎暮江寒，灰拨砖炉白雪干。\n蟹眼已收鱼眼出，酥花翻作乳花团。\n撑肠尚有书千卷，枵腹无忧食一箪。\n只欠绿珠煎点在，诗情宁使愧麤官。",
        "dynasty": "宋",
        "collection_info": null
    },
    {
        "title": "有怀汉老弟  其一",
        "author": "虞俦",
        "content": "先自无聊懒出门，南坡一到一思君。\n松筠俱是栽培力，亭榭无非卜筑勤。\n本约暮年栖息共，岂期中道死生分。\n风前试数当时鴈，一鴈今归何处云。",
        "dynasty": "宋",
        "collection_info": null
    },
    {
        "title": "有怀汉老弟  其二",
        "author": "虞俦",
        "content": "缺落槿篱须补缀，稀疎菜甲欠锄耘。\n芙蓉泣露坡头见，桂子飘香月下闻。\n策杖却愁成独往，举杯谁与醉浓芬。\n欢悰莫讶年来减，触目无非是忆君。",
        "dynasty": "宋",
        "collection_info": null
    },
    {
        "title": "有怀汉老弟  其三",
        "author": "虞俦",
        "content": "村童先遣扫柴门，检校园芳待置尊。\n丛菊稍斑漙露点，芙蓉已带着霜痕。\n诗篇纵好成孤讽，心事凭谁与共论。\n已是西风悲落木，那堪幽独更销魂。",
        "dynasty": "宋",
        "collection_info": null
    },
    {
        "title": "有怀广文俞同年  其一",
        "author": "虞俦",
        "content": "宦游霜宿与风餐，环郭青山岂曰盘。\n余暇每思亲丈席，新凉政喜入中单。\n交情老去才方见，世事年来亦饱看。\n颜色想君如李白，却疑明月满重栾。",
        "dynasty": "宋",
        "collection_info": null
    },
    {
        "title": "有怀广文俞同年  其二",
        "author": "虞俦",
        "content": "客来愧乏牛心炙，茶罢空堆马乳盘。\n纵有诗篇惭和寡，了无心印可传单。\n平生黄卷能忘味，晚岁青山未厌看。\n归去吾庐吾亦爱，更须华屋羡雕栾。",
        "dynasty": "宋",
        "collection_info": null
    },
    {
        "title": "有怀广文俞同年  其三",
        "author": "虞俦",
        "content": "祝君努力且加餐，世路羊肠政屈盘。\n烹鲤何由问消息，割鷄政自困平单。\n书生说食真成癖，俗子疑人莫与看。\n搜搅枯肠有文字，玉州犹爱月团栾。",
        "dynasty": "宋",
        "collection_info": null
    },
    {
        "title": "有怀广文俞同年  其四",
        "author": "虞俦",
        "content": "万山深处祇空餐，报赠惭无双玉盘。\n日晏仅余晨粥半，夜凉更觉夏衾单。\n怜渠许国丹心在，付与穷途白眼看。\n它日鷄豚燕同社，不烦父老见思栾。",
        "dynasty": "宋",
        "collection_info": null
    },
    {
        "title": "旅怀上石似之郎中  其一",
        "author": "虞俦",
        "content": "妄意弹冠不作疎，向来曾是曳长裾。\n倚门慈母须微禄，当路羣公亦荐书。\n杜曲诗成还蹭蹬，河东赋在有吹嘘。\n上林不敢栖高树，斗水何妨置腐鱼。",
        "dynasty": "宋",
        "collection_info": null
    },
    {
        "title": "旅怀上石似之郎中  其二",
        "author": "虞俦",
        "content": "骚人先自不禁秋，风雨相将作许愁。\n尚有壮怀因酒到，苦无佳思慕诗休。\n故乡音信新来鴈，尽日笙歌谁氏楼。\n满目黄花笑憔悴，未应回首没江鸥。",
        "dynasty": "宋",
        "collection_info": null
    },
    {
        "title": "旅怀上石似之郎中  其三",
        "author": "虞俦",
        "content": "暮鹊投林意自深，向来一诺抵千金。\n面看逆旆有归色，足望穷途无好音。\n岁晚更怜霜点鬓，夜寒除是月知心。\n政应老死何须惜，或有遗书备访寻。",
        "dynasty": "宋",
        "collection_info": null
    },
    {
        "title": "余秋初离庭闱冬至犹未得归夜读宛丘先生秋日忆家诗辄次韵以述旅怀",
        "author": "虞俦",
        "content": "屈指西风阅岁华，半年行役苦思家。\n綵衣归去亲闱好，画角吹残客梦赊。\n病裏中秋慵见月，醉中九日强簪花。\n朅来又过书云候，节物催人一可嗟。",
        "dynasty": "宋",
        "collection_info": null
    },
    {
        "title": "初八日早出洪泽闸泛淮",
        "author": "虞俦",
        "content": "干道年中再讲和，当时议者厌干戈。\n长淮不管蛟龙怒，巨舰宁容鹅鹳过。\n岁晚民方愁道路，天寒我亦困风波。\n中流击楫非无志，时运相违奈若何。",
        "dynasty": "宋",
        "collection_info": null
    },
    {
        "title": "和俞孚仲游南坡  其一",
        "author": "虞俦",
        "content": "列岫峥嵘栋宇连，平栏曲砌俯氓廛。\n坐谈风月三千里，直傍云烟咫尺天。\n栗里尚怀陶靖节，竹林还想杜樊川。\n冷官幸有田园乐，笑谢苏公乞酒钱。",
        "dynasty": "宋",
        "collection_info": null
    },
    {
        "title": "和俞孚仲游南坡  其二",
        "author": "虞俦",
        "content": "平昔相期汗漫游，杖藜还肯访林丘。\n君来便觉客不恶，我醉无言山自幽。\n柏子乍燃香拂袖，酪奴初试雪浮瓯。\n慈亲眉寿閒居好，谁道周南嘆滞留。",
        "dynasty": "宋",
        "collection_info": null
    },
    {
        "title": "秋怀  其一",
        "author": "虞俦",
        "content": "登楼何处不陈诗，况是秋高木落时。\n极目但随归鴈远，老怀犹作故乡悲。\n毋宁觞咏须前辈，有底功名亦后期。\n试问沈郎那得瘦，此心元不慕州麾。",
        "dynasty": "宋",
        "collection_info": null
    },
    {
        "title": "秋怀  其二",
        "author": "虞俦",
        "content": "结髮从来数亦奇，人言猿臂不遭时。\n诗成杜曲何多兴，赋旧兰台只浪悲。\n松菊不关年少事，冰霜曾与岁寒期。\n君看昨日凉风起，瓜上青蝇岂待麾。",
        "dynasty": "宋",
        "collection_info": null
    },
    {
        "title": "余护客至盱眙忽有召命应广文有诗相庆因用韵以谢",
        "author": "虞俦",
        "content": "尺一西来唤我归，扁舟正是泛淮时。\n功名不復平生梦，物色能销几首诗。\n去国九年嗟已老，暮途双节偶然持。\n一丘一壑真吾事，惭愧夔龙集凤池。",
        "dynasty": "宋",
        "collection_info": null
    },
    {
        "title": "九日南坡兄弟同集",
        "author": "虞俦",
        "content": "曳杖携壶意颇长，了无风雨破重阳。\n团栾饤座橙方绿，蓓蕾扶篱菊未黄。\n醉裏茱萸须遍插，尊前鸿鴈政成行。\n持杯快嚼夸强健，只恨双螯未着霜。",
        "dynasty": "宋",
        "collection_info": null
    },
    {
        "title": "和九日南坡小集",
        "author": "虞俦",
        "content": "风雨年时政不佳，山翁无酒向谁赊。\n又还九日看黄菊，却喜晴天映碧纱。\n有底尊前悲节物，只应醉裏送生涯。\n明年徧插茱萸处，目断西飞雁影斜。",
        "dynasty": "宋",
        "collection_info": null
    },
    {
        "title": "九日雨",
        "author": "虞俦",
        "content": "满城风雨不禁秋，宁是先生懒出游。\n采菊未成三径约，看囊尚有一钱留。\n催租有底关诗思，落帽何妨付酒舟。\n今岁重阳还是客，湖山信美岂吾州。",
        "dynasty": "宋",
        "collection_info": null
    },
    {
        "title": "和安抚王诚之给事重九日登高诗韵  其一",
        "author": "虞俦",
        "content": "登临兴引越山高，醉眼何曾识二豪。\n戏马向来夸胜饯，卧龙此去记吾曹。\n风前短髮还羞杜，笔底新诗欲和陶。\n頼有蛤蜊风味在，固应居士笑卢遨。",
        "dynasty": "宋",
        "collection_info": null
    },
    {
        "title": "和安抚王诚之给事重九日登高诗韵  其二",
        "author": "虞俦",
        "content": "秋鴈初飞几点高，卧龙送目十分豪。\n且容司马吹纱帽，莫向参军问骑曹。\n饮吸百川从酩酊，诗驱万象入甄陶。\n菊花开日重阳是，有暇何妨更一遨。",
        "dynasty": "宋",
        "collection_info": null
    },
    {
        "title": "和安抚王诚之给事重九日登高诗韵  其三",
        "author": "虞俦",
        "content": "眼横秦望接云高，不独诗豪酒亦豪。\n岂是过呼韩吏部，未应轻比汉功曹。\n尊空北海怀文举，菊绕东篱念老陶。\n只恐诏归天尺五，直须秉烛与公遨。",
        "dynasty": "宋",
        "collection_info": null
    },
    {
        "title": "吴守相邀壮观登高坐中出示佳篇因继韵以酬",
        "author": "虞俦",
        "content": "壮观登临引兴长，黄花亭下未经霜。\n江平鴈到涵秋影，野旷鸦归带夕阳。\n佳节欲酬须酩酊，今年在处说丰穰。\n楚云不动淮山碧，且缓笙歌釂羽觞。",
        "dynasty": "宋",
        "collection_info": null
    },
    {
        "title": "吴守置酒壮观为登高之集因赋数语",
        "author": "虞俦",
        "content": "九日登高作胜游，使君携客此迟留。\n天连楚观风吹帽，木落淮山菊满头。\n何处台前犹戏马，几人江上不惊鸥。\n年来只有身穷健，莫把茱萸浪自愁。",
        "dynasty": "宋",
        "collection_info": null
    },
    {
        "title": "有怀南坡盖雪阻旬日不到",
        "author": "虞俦",
        "content": "催年节物太频频，不涉南坡又一旬。\n苍桧风前应强项，玉梅雪裏想精神。\n后车同载有名酒，折简欲呼无可人。\n说似阿连须早计，鶑花休拟负青春。",
        "dynasty": "宋",
        "collection_info": null
    },
    {
        "title": "使北宿留盱眙",
        "author": "虞俦",
        "content": "浩荡春风吹客愁，谁教杨柳繫行舟。\n燕然有约终须到，淮水无情只漫流。\n蝶弄风光还草草，鴈传消息底悠悠。\n梨花寒食无多日，且傍南山作胜游。",
        "dynasty": "宋",
        "collection_info": null
    },
    {
        "title": "林正甫寺簿举似所和判院徐同年咏所居诗且俾同赋",
        "author": "虞俦",
        "content": "二妙诗情仆命骚，戏驱万象入甄陶。\n三休亭上频回首，八节滩中稳着篙。\n巢幕祇应怜乳燕，戴山谁復笑灵鳌。\n也知廊庙须公等，宁羡华堂数仞高。",
        "dynasty": "宋",
        "collection_info": null
    },
    {
        "title": "谢广文俞同年惠䱥鱼",
        "author": "虞俦",
        "content": "朝朝粗粝腐儒餐，清坐焚香篆印盘。\n早计何尝为温饱，倦游谁復念羁单。\n瓮头社酒欣方熟，篱下秋英渐可看。\n更寄拈鱼君有味，鼎烹曾覆晋之栾。",
        "dynasty": "宋",
        "collection_info": null
    },
    {
        "title": "杜门绝俸呈陈倅",
        "author": "虞俦",
        "content": "家食年来嘆不充，支离受粟信无功。\n白头慈母须微禄，青眼何人到寓公。\n未办杀鷄留郭泰，更能给俸助卢仝。\n半生画餠真堪笑，已戒奴星好送穷。",
        "dynasty": "宋",
        "collection_info": null
    },
    {
        "title": "学录李诗翁以诗访予于乳溪之上且求县学积俸偶值窘匮恨不能满其意漫以数语送之第饥来不堪煮耳",
        "author": "虞俦",
        "content": "二月江南花气昏，锦囊诗话喜重温。\n百篇换去东湖骨，一醉招来北海魂。\n投老黄尘真左计，半生青眼向谁论。\n学宫乞俸能多少，骥子怜渠蚤候门。",
        "dynasty": "宋",
        "collection_info": null
    },
    {
        "title": "劝汉老弟饮酒",
        "author": "虞俦",
        "content": "尊前一醉莫辞频，三万场当岁十旬。\n况有好诗能泣鬼，宁无妙画可通神。\n快呼左手持螯客，莫着倾身障鹿人。\n绿涨大江浑是酒，蒲萄波面已生春。",
        "dynasty": "宋",
        "collection_info": null
    },
    {
        "title": "送林子长赴姑孰泮宫",
        "author": "虞俦",
        "content": "绿波风驶引征帆，九万扶摇入羽翰。\n诗句最怜云不定，宦情况与月同寒。\n襟期莫作别时恶，出处须留晚岁看。\n漫道江东怀李白，清才应合在金銮。",
        "dynasty": "宋",
        "collection_info": null
    },
    {
        "title": "和鲍倅暴雨大水之作",
        "author": "虞俦",
        "content": "坳堂方笑芥为舟，骤雨俄惊汇众流。\n天漏不知何处补，地卑转觉此生浮。\n会须击水扶摇上，政想乘风汗漫游。\n宦海陆沉聊尔耳，诗人休咏白苹洲。",
        "dynasty": "宋",
        "collection_info": null
    },
    {
        "title": "以新米作捞饭有感",
        "author": "虞俦",
        "content": "老矣何妨受一廛，笑渠杨恽强歌田。\n惊心赤地三年旱，慰眼黄云八月天。\n他日江船来白粲，暂时水碓捣红鲜。\n软炊香饭怜脾病，从此长斋绣佛前。",
        "dynasty": "宋",
        "collection_info": null
    },
    {
        "title": "自嘆  其一",
        "author": "虞俦",
        "content": "落落高才岂晚收，枉将岁月送菟裘。\n未能鹏击三千里，空费龙骧万斛舟。\n明月有珠谁按剑，珊瑚作网漫沉鈎。\n求田问舍非吾事，豪气元龙死不休。",
        "dynasty": "宋",
        "collection_info": null
    },
    {
        "title": "自嘆  其二",
        "author": "虞俦",
        "content": "明经青史不难收，怪底依然处士裘。\n谁谓封侯安事笔，我闻定霸必焚舟。\n骥腾夷路须联辔，鳌负三山好掷鈎。\n对策清时看第一，未应藴藉愧裴休。",
        "dynasty": "宋",
        "collection_info": null
    },
    {
        "title": "冬至后五日夜雪復作再用韵  其一",
        "author": "虞俦",
        "content": "灯火黄昏渐渐收，乌薪已尽典轻裘。\n自篘浮螘床头瓮，谁鲙新鲈江上舟。\n卧听玉霙惊淅沥，起看琼树怪联鈎。\n多应武仲添诗兴，下笔翩翩更不休。",
        "dynasty": "宋",
        "collection_info": null
    },
    {
        "title": "冬至后五日夜雪復作再用韵  其二",
        "author": "虞俦",
        "content": "绿野功名一战收，何如危坐拥狐裘。\n歌儿解咤销金帐，酒子能添药玉舟。\n莫为温柔寻伐斧，免劳服饵到悬鈎。\n谁言柳絮浑相似，恼乱春风恐未休。",
        "dynasty": "宋",
        "collection_info": null
    },
    {
        "title": "冬至后五日夜雪復作再用韵  其三",
        "author": "虞俦",
        "content": "银烛生花香雾收，中堂密坐促貂裘。\n羊羔儿酒浮琼斝，牛尾狸酥映玉舟。\n扶醉缓歌金缕曲，怕寒催下画帘鈎。\n纷纷扰扰成何事，且斗尊前一笑休。",
        "dynasty": "宋",
        "collection_info": null
    },
    {
        "title": "移守吴门酌别姜总管",
        "author": "虞俦",
        "content": "宦游踪迹一浮萍，末路从公盖已倾。\n方喜溪山来入社，忽惊絃管作离声。\n河梁恋恋看云别，剡棹看看载雪行。\n从此江东还渭北，莫因契阔负诗盟。",
        "dynasty": "宋",
        "collection_info": null
    },
    {
        "title": "黄仲本自浙西漕幕得倅临安暂往寓居德清遽然话别诗以送之",
        "author": "虞俦",
        "content": "外台宾幕始知名，见说君王念老成。\n此去监州真有命，向来相国讵忘情。\n吾侪老矣难为别，世路悠然莫计程。\n强说从来还信否，一篙春水片帆轻。",
        "dynasty": "宋",
        "collection_info": null
    },
    {
        "title": "得旨与郡归自浙东余成卿王贯之叶德远追送至于震泽舟中款语数日而后别",
        "author": "虞俦",
        "content": "怀抱连宵得好开，莫愁波浪与尘埃。\n中年已是难离别，此地何妨数往来。\n送我扁舟宁作远，唤人归鸟苦相催。\n邈然后会知何处，更欲临分把一杯。",
        "dynasty": "宋",
        "collection_info": null
    },
    {
        "title": "和汤倅留别",
        "author": "虞俦",
        "content": "官冷门前可设罗，高轩多谢肯相过。\n别离渐近那堪说，觞咏从今莫厌多。\n风月平分聊尔耳，云霄咫尺奈君何。\n汉庭行且迎枚乘，南浦从教恨绿波。",
        "dynasty": "宋",
        "collection_info": null
    },
    {
        "title": "端午日用韵",
        "author": "虞俦",
        "content": "今朝端午懒吟诗，此意儿曹莫遣知。\n萱草着花空有恨，菖蒲称寿永无时。\n远途日暮休回首，近事风传只皱眉。\n角黍堆盘何处奠，沉湘千古使人悲。",
        "dynasty": "宋",
        "collection_info": null
    },
    {
        "title": "无眠",
        "author": "虞俦",
        "content": "蛩吟砌下岂知时，我亦无眠有所思。\n夜永只怜灯作伴，秋凉最许簟先知。\n十年扰扰梦中事，一笑悠悠世上儿。\n数尽更筹窗送曙，起来赢得鬓成丝。",
        "dynasty": "宋",
        "collection_info": null
    },
    {
        "title": "拒霜",
        "author": "虞俦",
        "content": "纤枝绿叶竞成丛，谁障西来落木风。\n霞散缠头千丈绮，春回醉面一番红。\n伶俜欲嫁还羞晚，梳洗随宜不爱工。\n况是秋高花已少，对花莫放酒杯空。",
        "dynasty": "宋",
        "collection_info": null
    },
    {
        "title": "圣龙长老资公求修佛殿疏余不暇作也昔丹霞烧木佛院主堕落鬚眉普贤劝修古佛末后童子证果居士举此公案二段以问圣龙若下得一转语则佛殿一时修了其或未然定又去聒扰檀施矣因作山偈奉送只此大胜作疏头劝缘也",
        "author": "虞俦",
        "content": "风雨飘摇绀宇摧，百身古佛尽莓苔。\n政须豪士修檀施，定自诸天打供来。\n向晚钟鱼犹短气，只今龙象亦生哀。\n道人莫惮朱门去，会有清莲一朵开。",
        "dynasty": "宋",
        "collection_info": null
    },
    {
        "title": "乌程宰十三日往龙洞祷晴归言见田家两岸车水其声如雷兼刈穫甚忙若得旬日晴则农事济矣因作田家叹一首",
        "author": "虞俦",
        "content": "惭愧田家趁好晴，鸦鸦两岸水车鸣。\n畦丁露宿腰镰健，馌妇泥行脚板轻。\n作苦仅能供伏腊，有年何处不昇平。\n只愁官裏催租动，里正敲门沸似羹。",
        "dynasty": "宋",
        "collection_info": null
    },
    {
        "title": "千秋岭",
        "author": "虞俦",
        "content": "轻阴漠漠雨班班，岭上风来一解颜。\n已是去天才尺五，却令缓步有跻攀。\n飞泉百道萦罗带，列岫千峰拥翠鬟。\n应是北堂春正满，几回回首望家山。",
        "dynasty": "宋",
        "collection_info": null
    },
    {
        "title": "用韵赋岁暮田家叹闻之者足以戒也",
        "author": "虞俦",
        "content": "催科里正莫频频，望麦登场更浃旬。\n纨袴向来无饿死，黄冠此去罢迎神。\n田间作苦谁怜汝，天上调元合有人。\n自叹农家消底物，百金斗米便回春。",
        "dynasty": "宋",
        "collection_info": null
    },
    {
        "title": "枕上偶得数语呈林子长",
        "author": "虞俦",
        "content": "碧梧翠竹日相高，怀想家山魂梦劳。\n钟鼎故知非我事，箕裘犹可冀儿曹。\n眼中谁是真犀角，池上君今有凤毛。\n直探牛心屠狯耳，能安贫贱乃英豪。",
        "dynasty": "宋",
        "collection_info": null
    },
    {
        "title": "再用韵呈林子长",
        "author": "虞俦",
        "content": "痴儿谁识坐谈高，抚字年来亦漫劳。\n簿领何妨聊尔耳，湖山正是属吾曹。\n百年心事空三叹，五马人生却二毛。\n欲作报章还自笑，郊寒宁解敌韩豪。",
        "dynasty": "宋",
        "collection_info": null
    },
    {
        "title": "据案偶得数语录呈簿尉",
        "author": "虞俦",
        "content": "昔年官冷欲无毡，制锦如今又不然。\n老去几遭官长駡，书来却有故人怜。\n敢期翠羽还池上，渐喜黄衣减目前。\n欲学催科无奈拙，直须天假一丰年。",
        "dynasty": "宋",
        "collection_info": null
    },
    {
        "title": "呈吴守",
        "author": "虞俦",
        "content": "风流正始孰追回，沈谢曹刘岂乏才。\n诗律恢长怜我老，吟编端的頼君开。\n秋怀拍拍须千首，世事悠悠付一杯。\n已是醉吟输白傅，雪霜头上更相催。",
        "dynasty": "宋",
        "collection_info": null
    },
    {
        "title": "赠潘接伴",
        "author": "虞俦",
        "content": "淮海相逢便说诗，新来匡鼎解人颐。\n句中有眼人谁识，絃上无声我独知。\n每见朋游谈警策，偶因王事得追随。\n西湖近报梅花约，归趁东风第一枝。",
        "dynasty": "宋",
        "collection_info": null
    },
    {
        "title": "再用难字韵简潘接伴",
        "author": "虞俦",
        "content": "当年名下无虚士，此日诗中有二难。\n方驾饭山何太瘦，拍肩东野不言寒。\n来章只好先呈佛，属和何当胜得官。\n珍重牛腰成巨轴，丁宁莫与俗人看。",
        "dynasty": "宋",
        "collection_info": null
    },
    {
        "title": "和潘接伴韵",
        "author": "虞俦",
        "content": "久矣闻名忻识面，哦诗一字果何难。\n笔端风月窥天巧，句裏冰霜饱岁寒。\n自昔登坛须老将，祇今握节愧粗官。\n相逢忽有新篇赠，病眼摩挲得细看。",
        "dynasty": "宋",
        "collection_info": null
    },
    {
        "title": "和探菊南坡",
        "author": "虞俦",
        "content": "春来自分菊成坡，秋晚何妨日一过。\n喜色忽看眉上见，霜华应向掌中多。\n一枝须索蚁浮瓮，三径从教雀可罗。\n坡下有泉唯可饮，西风吹鬓未应皤。",
        "dynasty": "宋",
        "collection_info": null
    },
    {
        "title": "出郊迓倅车暮归二首  其一",
        "author": "虞俦",
        "content": "簿书丛裏得抽身，岂是将迎不厌频。\n何处鷄豚燕同社，有时鸥鹭喜相亲。\n山头落日催归骑，陌上丰年见醉人。\n更羡柴门无限好，今宵相对月华新。",
        "dynasty": "宋",
        "collection_info": null
    },
    {
        "title": "出郊迓倅车暮归二首  其二",
        "author": "虞俦",
        "content": "轧轧篮舆迫暮归，前村灯火渐依稀。\n溪边默数黄牛过，烟际遥看白鸟飞。\n把酒无人风落帽，荷锄有客露沾衣。\n关门山寺知何许，忽听钟声度翠微。",
        "dynasty": "宋",
        "collection_info": null
    },
    {
        "title": "和陶学长雪诗",
        "author": "虞俦",
        "content": "寒侵病骨笑支离，炉拨通红小放围。\n风运六花侵几席，云移万杵碎琼玑。\n从渠穷巷回车辙，休羡朱门点舞衣。\n造物想怜为学苦，分光先许到书帷。",
        "dynasty": "宋",
        "collection_info": null
    },
    {
        "title": "赋雪  其一",
        "author": "虞俦",
        "content": "风紧灵犀怯镇帷，晓来白尽远山眉。\n石蹲错认盐形虎，地暖应知穴处狸。\n色混江梅无眼目，润添陇麦有膏脂。\n朱门酒肉嗟遗臭，蓝缕樵夫不掩肌。",
        "dynasty": "宋",
        "collection_info": null
    },
    {
        "title": "赋雪  其二",
        "author": "虞俦",
        "content": "风回雪急巧穿帷，黄竹歌残更敛眉。\n燕集几家寻鹄鹭，猎围何处问狐狸。\n长饥政自愁黄独，高卧谁能管窃脂。\n頼有寒梅为老伴，也应冻减一分肌。",
        "dynasty": "宋",
        "collection_info": null
    },
    {
        "title": "立春日雪",
        "author": "虞俦",
        "content": "占候农祥恰正晨，一天遽有散花人。\n飘扬柳絮犹疑早，点缀梅花欲乱真。\n但爱千峰如立鹄，谁怜百结有悬鹑。\n玄冥珍重丰年意，分付东皇作好春。",
        "dynasty": "宋",
        "collection_info": null
    },
    {
        "title": "和汉老弟雪诗",
        "author": "虞俦",
        "content": "大皞行春未有闻，六花连夜舞缤纷。\n落梅未晓惊三弄，宿麦先秋定十分。\n飞上綵幡怜我老，映来书幌慰儿勤。\n四时代谢从来事，造物何心更策勋。",
        "dynasty": "宋",
        "collection_info": null
    },
    {
        "title": "汉老弟寄示雪诗倡和已成轴矣因次韵  其一",
        "author": "虞俦",
        "content": "腊尽冰花堕渺茫，诗来爽气想清扬。\n润添陇麦知年熟，影浸溪梅见月将。\n闭户谁能呼白堕，迴风却笑舞红粧。\n小桥梦入南坡路，并辔骑馿赋短章。",
        "dynasty": "宋",
        "collection_info": null
    },
    {
        "title": "汉老弟寄示雪诗倡和已成轴矣因次韵  其二",
        "author": "虞俦",
        "content": "衡门虽设昼常关，人在琼楼玉宇间。\n一笑眼青余老桧，相看头白祇高山。\n携壶索共梅花醉，着屐扶行竹杖斑。\n此兴此时吾不忘，倦飞深羡鸟知还。",
        "dynasty": "宋",
        "collection_info": null
    },
    {
        "title": "汉老弟寄示雪诗倡和已成轴矣因次韵  其三",
        "author": "虞俦",
        "content": "飞洒羞明不肯朝，徘徊待伴未全消。\n将花着袂元无迹，认柳吹绵别有条。\n璧月半规开水面，玉龙千丈转山腰。\n玄冥已自呈三白，青帝何须又一飘。",
        "dynasty": "宋",
        "collection_info": null
    },
    {
        "title": "一冬无雪立春后九日始有之次汤倅韵",
        "author": "虞俦",
        "content": "冰花何事太迟开，肯傍春风脚底来。\n飞絮漫天轻认柳，落英满地错怜梅。\n玄冥莫恨空归去，青帝从教倒载迴。\n官冷无毡须一醉，可能来共即时杯。",
        "dynasty": "宋",
        "collection_info": null
    },
    {
        "title": "和子长县尉林同年立春后十日风雪大作访客不值",
        "author": "虞俦",
        "content": "一束乌薪抵百金，外间风雪政愁阴。\n履穿东郭先生病，梅老西湖处士吟。\n青帝未教春满目，玄冥还有岁寒心。\n蹇馿不踏长安道，恐落泥涂迹愈深。",
        "dynasty": "宋",
        "collection_info": null
    },
    {
        "title": "和汤倅春雪",
        "author": "虞俦",
        "content": "雪瑞元来竟不空，丰年消息喜潜通。\n故怜梅老扶衰白，未放桃夭嫁小红。\n夜动檐花犹带雨，晴看陇麦待摇风。\n强颜追逐新年事，倍费天人剪水工。",
        "dynasty": "宋",
        "collection_info": null
    },
    {
        "title": "十二月二十六日早起雪已三寸许夜来初不觉也",
        "author": "虞俦",
        "content": "晓来眼界忽然新，一色琼瑶与烂银。\n人事乖时空请祷，天心迴后只逡巡。\n不教三白孤残腊，要与千家作好春。\n宿麦连云虽入望，路傍犹有翳桑人。",
        "dynasty": "宋",
        "collection_info": null
    },
    {
        "title": "和耘老弟庆太安人恩封",
        "author": "虞俦",
        "content": "天上恩荣逮我亲，日边消息趁蕤宾。\n光生花诰宜多寿，喜动莱衣别有春。\n须信庆源能衮衮，故教乐事愈频频。\n明年不但郊封止，八秩重看宠渥新。",
        "dynasty": "宋",
        "collection_info": null
    },
    {
        "title": "和耘老弟喜雪",
        "author": "虞俦",
        "content": "天怜好景付君收，一笑春生紫绮裘。\n赋就兔园争授简，酒酣鲸海快吞舟。\n怪来柳絮穿帘额，舞上花裀衬袜鈎。\n画餠丰年赊一醉，腊前三白讵应休。",
        "dynasty": "宋",
        "collection_info": null
    },
    {
        "title": "和汉老弟雪下不聚",
        "author": "虞俦",
        "content": "剪水飞花散又收，天人袖手翠云裘。\n待滋宿麦须连陇，政虑流民醉覆舟。\n村店浪夸沽酒旆，寒窗谁上钓诗鈎。\n玄冥岂是痴儿子，且与天工了事休。",
        "dynasty": "宋",
        "collection_info": null
    },
    {
        "title": "雪晴后书怀  其一",
        "author": "虞俦",
        "content": "烂银白璧遣谁收，米尽家家典破裘。\n应为溪桥添晓溜，岂怜野渡有横舟。\n侵凌蓬鬓霜千丈，浮动梅梢月一鈎。\n岁晚风光天必相，未甘亭上话三休。",
        "dynasty": "宋",
        "collection_info": null
    },
    {
        "title": "雪晴后书怀  其二",
        "author": "虞俦",
        "content": "明堂杞梓必兼收，未信英雄老一裘。\n彭泽不妨聊束带，巴东何事嘆孤舟。\n会须取印大如斗，宁羡封侯曲似鈎。\n咄咄那庸如许事，尊前且食蛤蜊休。",
        "dynasty": "宋",
        "collection_info": null
    },
    {
        "title": "因次郊行韵眷然怀归",
        "author": "虞俦",
        "content": "杖藜何日返林垧，梦想西山几草亭。\n丛菊暂为三径别，垂杨又见两番青。\n宦游知己云中月，市道交情水上萍。\n多事不烦渔父问，餔糟久矣忘偏醒。",
        "dynasty": "宋",
        "collection_info": null
    },
    {
        "title": "连日大雪独坐有感  其一",
        "author": "虞俦",
        "content": "低唱谁家帐缕金，何如短棹泛山阴。\n天边鴈断无留影，泓下龙寒亦懒吟。\n着柳便随风作态，欺梅除有月知心。\n晴光却喜前村动，春事从今日日深。",
        "dynasty": "宋",
        "collection_info": null
    },
    {
        "title": "连日大雪独坐有感  其二",
        "author": "虞俦",
        "content": "呼得苍头数橐金，旋沽村酒过墙阴。\n焦琴不鼓知音断，冻笔频呵作意吟。\n扰扰漫天空眩目，看看出日为寒心。\n凭君试向江边问，又涨晴波几尺深。",
        "dynasty": "宋",
        "collection_info": null
    },
    {
        "title": "吴使君置酒见邀坐间雪作有诗即席和韵",
        "author": "虞俦",
        "content": "渔蓑江上晚垂鈎，艇子何如唤莫愁。\n相伴梅花开庾岭，宁将斗酒博梁州。\n夜归深巷闻惊犬，岁稔无人见佩牛。\n明日楼前增伟观，试看银海戏羣鸥。",
        "dynasty": "宋",
        "collection_info": null
    },
    {
        "title": "被旨暂摄四明已具舟而雪作王诚之有诗相饯次韵",
        "author": "虞俦",
        "content": "剡溪风雪正纷纷，暗想清游已目存。\n颇怪扁舟遽乘兴，应缘坐席不容温。\n海圻聊尔夸千骑，帐底何如具一尊。\n回首兔园吟赏地，从今授简致频频。",
        "dynasty": "宋",
        "collection_info": null
    },
    {
        "title": "和汉老弟喜雪",
        "author": "虞俦",
        "content": "为瑞虽多却不宜，谁怜孤坐拨灰时。\n兴添竹叶蛆浮瓮，瘦损梅花雀抱枝。\n闭户从教行迹断，裹裘犹怯暮寒欺。\n天工似欲还三白，冷淡家风合有诗。",
        "dynasty": "宋",
        "collection_info": null
    },
    {
        "title": "剧暑出局径归打睡踰月不奉正甫谈绪且顿寒诗盟有诗见问辄次韵谢不敏",
        "author": "虞俦",
        "content": "早归伏日莫踌躇，昼寝从教笑宰予。\n奠枕清风招我老，揽衣阅月向人疎。\n宁无酒共公荣饮，亦有诗成阿买书。\n须待雨凉寻旧约，只今旱火况焚如。",
        "dynasty": "宋",
        "collection_info": null
    },
    {
        "title": "太学秋试封弥夜深独坐怀考试诸友",
        "author": "虞俦",
        "content": "衡鉴高悬已自公，修严官禁不通风。\n樊墙便有河山隔，梦寐犹疑笑语同。\n离索暂应疎酒醆，往来争敢递诗筒。\n灯花预报杨园约，端的钗头缀玉虫。",
        "dynasty": "宋",
        "collection_info": null
    },
    {
        "title": "西归有期喜而復作",
        "author": "虞俦",
        "content": "懒于尘土踏京华，张翰西风久忆家。\n江上鱼肥应可鲙，田家酒熟未容赊。\n狂踪泛泛浑犹梗，病眼昏昏祇欲花。\n为报王孙早归矣，莫凭芳草浪咨嗟。",
        "dynasty": "宋",
        "collection_info": null
    },
    {
        "title": "十二月初六日抵仪真廨舍次日即出护使客天气严寒裏河冰合有厚一二尺者打冻峻急不免取山路径走都梁",
        "author": "虞俦",
        "content": "王式当年本不来，那堪岁晚犯尘埃。\n淮分南北谁为梗，路适东西意自哀。\n锦缆千艘分玉帛，冰河万处碎琼瑰。\n只消一夜东风力，一一船头尽拨开。",
        "dynasty": "宋",
        "collection_info": null
    },
    {
        "title": "和耘老弟得铜龟韵",
        "author": "虞俦",
        "content": "神龟又復化顽铜，块处潭心智莫穷。\n岂悔刳肠游梦裏，还羞曳尾向涂中。\n波摇金色连山赤，星动瑶光彻夜红。\n网送吾家占瑞应，向来左顾与今同。",
        "dynasty": "宋",
        "collection_info": null
    },
    {
        "title": "冬至之二日兄弟儿侄偕过西山道院归而微雪",
        "author": "虞俦",
        "content": "忽然薄暮暗江天，衝面凉风马不前。\n五色书云占昨日，六花瑞雪应明年。\n向来水旱民何罪，此去流移天盍怜。\n逗晓阳乌升若木，摧颓病鹤亦蹁跹。",
        "dynasty": "宋",
        "collection_info": null
    },
    {
        "title": "雪后过南坡  其一",
        "author": "虞俦",
        "content": "南坡千树总琼瑶，走马来看及未消。\n短鬓风前愁素领，衰颜酒后借红潮。\n松饶苍鬣犹能奋，梅耿香魔苦费招。\n此景此时无我共，新诗吟罢独长谣。",
        "dynasty": "宋",
        "collection_info": null
    },
    {
        "title": "雪后过南坡  其二",
        "author": "虞俦",
        "content": "扶桑暖翅接金乌，鞴上饥鹰待一呼。\n悬滴梅梢珠璀璨，堕花桧顶粉模糊。\n明年翠浪麦须好，何处青帘酒可酤。\n万里江山谁画得，天开新样雪晴图。",
        "dynasty": "宋",
        "collection_info": null
    },
    {
        "title": "回程泗州道中",
        "author": "虞俦",
        "content": "淮北燕南昔混同，相望却恨马牛风。\n往来未省谁为伴，言语从来自不通。\n百岁遗民愁绪外，数声羌笛梦魂中。\n径须争渡长淮去，三月烟尘一洗空。",
        "dynasty": "宋",
        "collection_info": null
    },
    {
        "title": "挽新安恭荣王诗  其一",
        "author": "虞俦",
        "content": "安僖折派庆源长，宪靖猗兰奕叶芳。\n可但词章夸华白，更余政事说龚黄。\n两宫密侍清閒燕，三事荣分衮绣光。\n生死哀荣难得似，宸纶一品赠真王。",
        "dynasty": "宋",
        "collection_info": null
    },
    {
        "title": "挽新安恭荣王诗  其二",
        "author": "虞俦",
        "content": "弁峯苕水挽将归，北第南园自一时。\n过眼浮名真是梦，回头乐事总成悲。\n荆兰膝下同黄壤，鸿鴈行中失白眉。\n曾是汝阳门下客，凄凉空咏八哀诗。",
        "dynasty": "宋",
        "collection_info": null
    },
    {
        "title": "挽崇宪靖王诗  其一",
        "author": "虞俦",
        "content": "袭庆安僖八十春，绵绵僊李更蟠根。\n王封一品身尤贵，位冠三师德愈尊。\n华萼楼边空堕泪，白苹洲上重销魂。\n哀荣终始公何憾，节钺貂蝉萃一门。",
        "dynasty": "宋",
        "collection_info": null
    },
    {
        "title": "挽崇宪靖王诗  其二",
        "author": "虞俦",
        "content": "诏书催唤衮衣归，富贵谁知已息机。\n北阙恩荣宁久恋，东山雅志肯相违。\n伤心水月人安在，回首湖山事亦非。\n他日苏公堤畔路，祇愁老泪不胜挥。",
        "dynasty": "宋",
        "collection_info": null
    },
    {
        "title": "余居太夫人忧三年泪枯老眼既除丧颇理故书似觉有味矣数日眼疾作此事又废殊无聊頼唯有思索诗句可以度日耳",
        "author": "虞俦",
        "content": "三年涕泪剧悬河，断简残编奈若何。\n纵使相看青眼在，故应添得黑花多。\n衰迟把酒元无分，冷淡观书亦有魔。\n掩卷相吁心自了，莫将文字问维摩。",
        "dynasty": "宋",
        "collection_info": null
    },
    {
        "title": "前诗谓思索诗句可以度日第恐终无益再赋一首以广之",
        "author": "虞俦",
        "content": "年来世味一毫轻，宿契诗书尚有情。\n魔事从教双眼赤，内观还觉寸心明。\n思量诗句嗟无补，检校医方恐未精。\n俗学可怜夸口耳，何如默坐息营营。",
        "dynasty": "宋",
        "collection_info": null
    },
    {
        "title": "挽吏部石似之  其一",
        "author": "虞俦",
        "content": "四海声名桂一枝，流年仅及手中蓍。\n康成未免龙蛇厄，翁子宁酬富贵期。\n天上玉楼须好记，人间金谷漫遗诗。\n宦途落寞知音绝，三抚朱絃只自悲。",
        "dynasty": "宋",
        "collection_info": null
    },
    {
        "title": "挽吏部石似之  其二",
        "author": "虞俦",
        "content": "忧国囊封岂是疎，有才无命信何如。\n风迴册府三山远，星殒郎墙一位虚。\n贾谊自伤终太傅，薛收若在必中书。\n哀哉埋玉今何地，却返当年处士庐。",
        "dynasty": "宋",
        "collection_info": null
    },
    {
        "title": "挽吏部石似之  其三",
        "author": "虞俦",
        "content": "期公簪橐侍甘泉，底是上天不假年。\n才大难为当世用，文高犹有后人传。\n魂销闽檄千山路，泪挽银河七月天。\n会葬谁欤铭郭泰，固应无愧翠珉镌。",
        "dynasty": "宋",
        "collection_info": null
    },
    {
        "title": "和绍兴钱参政贡院落成",
        "author": "虞俦",
        "content": "能为君王猎隽英，区区循吏笑西京。\n忽看广厦千间闢，蚤觉先春万木荣。\n有客囊中来露颖，何人垄上去佣耕。\n知公造化无遗物，咫尺龙门雷电生。",
        "dynasty": "宋",
        "collection_info": null
    },
    {
        "title": "挽水东吴主簿诗",
        "author": "虞俦",
        "content": "当年投笔过淮山，油幕谈兵故不凡。\n老去功名空白髮，向来簿领愧青衫。\n龙龛内典超金界，鸿宝遗编付玉函。\n况有诸孙振门户，不须留恨黯松杉。",
        "dynasty": "宋",
        "collection_info": null
    },
    {
        "title": "挽主簿杨仲远诗",
        "author": "虞俦",
        "content": "居士胸怀壑与丘，琴山怀抱枕清流。\n一区宅好真扬子，万卷书多似邺侯。\n好客亦尝陪俎豆，诸郎殊不废箕裘。\n人间俯仰成千古，痛念吾乡马少游。",
        "dynasty": "宋",
        "collection_info": null
    },
    {
        "title": "挽仙尉黄公诗",
        "author": "虞俦",
        "content": "平生怀抱欲凌云，元佑名家盖有君。\n况是生儿胜武子，何须不第叹刘蕡。\n伤哉未作河西尉，已矣还空冀北羣。\n从此太湖风月夜，一声渔笛不堪闻。",
        "dynasty": "宋",
        "collection_info": null
    },
    {
        "title": "除日失步诗以自解",
        "author": "虞俦",
        "content": "双脚平生不踏空，谁教仰面看飞鸿。\n娱亲正要同莱子，烂醉何曾过阿戎。\n已分折腰营五斗，恐因折臂作三公。\n妻孥不用閒惆怅，得失从来塞上翁。",
        "dynasty": "宋",
        "collection_info": null
    },
    {
        "title": "丁未礼部贡院监门次张伯子判院韵兼简正甫判院三诗  其一",
        "author": "虞俦",
        "content": "金门误喜缀朝班，犹自尘劳债未还。\n晓漏惊催门外鹄，春蚕空想管中斑。\n羣公神遇无全目，老我旁观只汗颜。\n安得僊人修月斧，与君携手到中间。",
        "dynasty": "宋",
        "collection_info": null
    },
    {
        "title": "丁未礼部贡院监门次张伯子判院韵兼简正甫判院三诗  其二",
        "author": "虞俦",
        "content": "禹凿门高竞化龙，桃花浪暖百川通。\n图南俱运云鹏翼，逐北谁收汗马功。\n锁钥仅能防宿弊，权衡正好变文风。\n抱关碌碌真吾事，窃喜清朝取士公。",
        "dynasty": "宋",
        "collection_info": null
    },
    {
        "title": "丁未礼部贡院监门次张伯子判院韵兼简正甫判院三诗  其三",
        "author": "虞俦",
        "content": "槐市同登弟子员，虀盐灯火记初年。\n寻春紫陌风流在，通籍金闺步武联。\n眼底要观新事业，笔端犹着旧山川。\n夜窗细话行藏处，始信于君有厚缘。",
        "dynasty": "宋",
        "collection_info": null
    },
    {
        "title": "林正甫察院出示送刘德修都运殿院诗并德修和章人事好乖置之勿復道也第一见倾盖如平昔而万里远别又不能一面得非皆有不偶然者存乎勉强继韵一写胸中磊块而结恋之怀又有诗所不能尽者  其一",
        "author": "虞俦",
        "content": "吾道艰难孰使然，忧来真欲问诸天。\n方看骢马避桓典，遽为虾蟆赋玉川。\n去国身轻宁絜絜，爱君意在故卷卷。\n瞿塘滟滪风波恶，百丈孤骞上濑船。",
        "dynasty": "宋",
        "collection_info": null
    },
    {
        "title": "林正甫察院出示送刘德修都运殿院诗并德修和章人事好乖置之勿復道也第一见倾盖如平昔而万里远别又不能一面得非皆有不偶然者存乎勉强继韵一写胸中磊块而结恋之怀又有诗所不能尽者  其二",
        "author": "虞俦",
        "content": "弹劾生风笔有神，天教末路得相亲。\n从来名下无虚士，今见朝端第一人。\n销印不知谁发难，投珠那得谓无因。\n何妨弭节潼江上，我亦归欤伴隠沦。",
        "dynasty": "宋",
        "collection_info": null
    },
    {
        "title": "思归",
        "author": "虞俦",
        "content": "风雨连朝作伴牢，只堪痛饮读离骚。\n谁知老境侵腰脚，早是多情惜鬓毛。\n杖屦出门还有碍，簿书堆案敢辞劳。\n年来俯仰终无补，尚欠归田一着高。",
        "dynasty": "宋",
        "collection_info": null
    },
    {
        "title": "中书邵舍人挽诗",
        "author": "虞俦",
        "content": "璧池鼓箧岁庚辰，蟾窟分枝癸未春。\n夹侍螭坳司记注，同升凤掖演丝纶。\n靖言交契从来厚，追想音尘不復亲。\n拘缀无由陪执拂，招魂楚些为沾襟。",
        "dynasty": "宋",
        "collection_info": null
    },
    {
        "title": "春大阅呈郡僚",
        "author": "虞俦",
        "content": "青油谈笑坐生风，便觉湖山气象雄。\n霁色喜浮旌旆上，欢声争入鼓鼙中。\n中军合用诗书帅，上马空惭矍铄翁。\n横槊赋诗君等事，何妨寓目此时同。",
        "dynasty": "宋",
        "collection_info": null
    },
    {
        "title": "秋大阅呈郡僚",
        "author": "虞俦",
        "content": "横槊何人解赋诗，东方千骑出郊时。\n天高霁色旌旗上，地迥秋声鼓角悲。\n漫授一编黄石老，相从千载赤松期。\n据鞍矍铄非吾事，惭愧江湖把一麾。",
        "dynasty": "宋",
        "collection_info": null
    },
    {
        "title": "和使君巩大监秋阅",
        "author": "虞俦",
        "content": "金钲鼙鼓肃秋声，画㦸油幢照座明。\n千骑夹营横槊气，六花簇队焕新晴。\n雍容坛上看儒将，潦倒尊前愧老兵。\n横槊赋诗豪杰事，澄江休数谢宣城。",
        "dynasty": "宋",
        "collection_info": null
    },
    {
        "title": "和吴守赋秋阅之什",
        "author": "虞俦",
        "content": "秋郊小队暂徘徊，谁信儒门出将才。\n千骑控弦吴月满，一声鸣角楚天开。\n赋诗已是夸横槊，看剑何妨更引杯。\n收取中原报明主，凌烟事业正相催。",
        "dynasty": "宋",
        "collection_info": null
    },
    {
        "title": "送邓舍人将漕西淮用舍人坐上诗韵  其一",
        "author": "虞俦",
        "content": "西湖烟柳胜阳关，遮断淮南大小山。\n诗好固应倾座上，酒行犹喜到花间。\n君王纳谏宁容去，风雨愁予岂坐悭。\n未用疾驱催上道，锋车有诏径须还。",
        "dynasty": "宋",
        "collection_info": null
    },
    {
        "title": "送邓舍人将漕西淮用舍人坐上诗韵  其二",
        "author": "虞俦",
        "content": "醉裏谁分主与宾，离觞到手莫辞频。\n感怀今日知何日，屈指三春破二春。\n北郭忍教风送客，江湖犹頼雨留人。\n晚晴依旧山光好，稳稳移舟傍玉津。",
        "dynasty": "宋",
        "collection_info": null
    },
    {
        "title": "送别王诚之给事",
        "author": "虞俦",
        "content": "袅袅酸风吹客衣，冥冥芳树揽愁思。\n谁教宦路分南北，自是人生足别离。\n送岸飞花何太急，留人夜雨故来迟。\n眼前他日鳬鸿堕，莫作情疎不寄诗。",
        "dynasty": "宋",
        "collection_info": null
    },
    {
        "title": "挽俞君任通判诗",
        "author": "虞俦",
        "content": "乡评月旦尚依然，旁郡人称别驾贤。\n邂逅宦途同晚岁，游从太学记当年。\n谁怜冷落堪为地，我欲吹嘘送上天。\n荐墨未干君已矣，漫凭楚挽慰重泉。",
        "dynasty": "宋",
        "collection_info": null
    },
    {
        "title": "日来欢意顿减幸秋雨既足中秋定晴预约南坡小集观月且属耘老弟董其事",
        "author": "虞俦",
        "content": "酒熟床头已圣清，吟诗窗下莫悲鸣。\n故人明月从来共，今岁中秋定好晴。\n雨脚已随荷盖尽，风头还逐桂花生。\n试谋一笑君须会，谁道尊前笑不成。",
        "dynasty": "宋",
        "collection_info": null
    },
    {
        "title": "十一月一日早起",
        "author": "虞俦",
        "content": "怅望淮山落木风，楚天云雾更重重。\n粤从西路来东路，倏见三冬过一冬。\n貂敝人谁怜季子，楼高吾岂下元龙。\n求田问舍今良策，自觉归欤兴颇浓。",
        "dynasty": "宋",
        "collection_info": null
    },
    {
        "title": "离都下",
        "author": "虞俦",
        "content": "经年不踏软红尘，偶入修门事事新。\n本为湖山寻旧约，却愁风雨送行人。\n多情黄菊空搔首，无伴芳醪可入唇。\n今岁重阳殊草草，南坡归梦夜来频。",
        "dynasty": "宋",
        "collection_info": null
    },
    {
        "title": "十七夜待月",
        "author": "虞俦",
        "content": "青天遥望片云无，坐待冰轮出海隅。\n沆瀣已垂梧叶重，婵娟犹惜桂华孤。\n夜阑红烛休更秉，春满香醪不用沽。\n且放虚檐歌缓转，恐惊三匝未栖乌。",
        "dynasty": "宋",
        "collection_info": null
    },
    {
        "title": "是夜三鼓后睡起月色满庭",
        "author": "虞俦",
        "content": "幽人睡起已三更，始信今宵不浪晴。\n天宇元来如许浄，月华别是一般明。\n风前鴈断应无信，露下蛩吟岂不平。\n无頼姮娥肯留照，疾驱蟾魄度前荣。",
        "dynasty": "宋",
        "collection_info": null
    },
    {
        "title": "九月八日游报本寺",
        "author": "虞俦",
        "content": "诗翁怀抱十分秋，探借重阳作胜游。\n莲社政须陶靖节，竹林未羡阮陈留。\n逢僧应说无生话，顾我何如不繫舟。\n明日黄花须斗酒，莫将容易换凉州。",
        "dynasty": "宋",
        "collection_info": null
    },
    {
        "title": "连日祷雨犹未应也数语漫述皇恐之意呈簿尉  其一",
        "author": "虞俦",
        "content": "谁令旱魃逞神姦，怅望西畴一雨悭。\n日永六龙方缓辔，天高九虎政当关。\n不论赋入今难办，见说流移昔未还。\n地上小臣真虮蝨，祷祈无效祇惭颜。",
        "dynasty": "宋",
        "collection_info": null
    },
    {
        "title": "连日祷雨犹未应也数语漫述皇恐之意呈簿尉  其二",
        "author": "虞俦",
        "content": "小儿曼倩尽狂姦，试掉雷车与破悭。\n慰我农民须早计，怜渠岁事颇相关。\n斋盂并日浑忘味，诗债如山只欠还。\n谢令冥顽推不去，毫丝无补亦胡颜。",
        "dynasty": "宋",
        "collection_info": null
    },
    {
        "title": "政在簿书丛中王簿示二诗推案漫述数语",
        "author": "虞俦",
        "content": "文书堆案汗如洗，鴈鹜满庭声甚喧。\n纵有可人来眼底，了无佳思到吟边。\n翠眉对我何曾展，白眼逢渠不受怜。\n上策从来三十六，就中除有一归田。",
        "dynasty": "宋",
        "collection_info": null
    },
    {
        "title": "新糊小室明帘戏书",
        "author": "虞俦",
        "content": "先生丈室浄无尘，白纸糊帘莫笑贫。\n夜静风严褰不动，朝来雪积欲争新。\n围炉只用深藏火，隠几还应暖似春。\n纸帐一床余纸被，不妨更作独眠人。",
        "dynasty": "宋",
        "collection_info": null
    },
    {
        "title": "宿巢县地藏寺枕上偶成",
        "author": "虞俦",
        "content": "年来踪迹漫奔波，其奈功名有命何。\n画虎向人无好手，饭牛怜我有悲歌。\n丹心永夜灯前苦，白髮明朝镜裏多。\n却谢前村鷄唱好，呼儿起舞肯蹉跎。",
        "dynasty": "宋",
        "collection_info": null
    },
    {
        "title": "家书送白额因赋",
        "author": "虞俦",
        "content": "虎踞南山孰敢樵，盗渠名字却深逃。\n谁能雪裏穷三窟，缚送尊前慰老饕。\n试唤玉纤揎碧袖，笑看霜片落金刀。\n族庖堪恨无风味，红晕蒸花更藉糟。",
        "dynasty": "宋",
        "collection_info": null
    },
    {
        "title": "丙辰二月上丁释奠致斋于经史阁呈郡僚",
        "author": "虞俦",
        "content": "泮水分明记旧游，上丁祠事得重修。\n音遗金石疑犹在，菜有苹蘩信可羞。\n老我今惭郡文学，诸生试觅汜乡侯。\n缅怀安定规模远，杰阁城西最上头。",
        "dynasty": "宋",
        "collection_info": null
    },
    {
        "title": "和巩使君释奠韵",
        "author": "虞俦",
        "content": "畴昔东家一亩宫，推尊昭代比天崇。\n絃歌未辍文斯在，俎豆亲陪献有终。\n采藻载歌思泮水，浴沂行咏舞雩风。\n自惭谬玷诗书走，未羡诸儒舍盖公。",
        "dynasty": "宋",
        "collection_info": null
    },
    {
        "title": "宿临安童县尉庵童尉送酒",
        "author": "虞俦",
        "content": "深深松竹隠禅房，更渡溪桥暂解装。\n但喜还家无数日，不知行路过重阳。\n白衣送酒劳相问，黄菊依人未肯芳。\n珍重山僧能会意，殷勤扫榻为烧香。",
        "dynasty": "宋",
        "collection_info": null
    },
    {
        "title": "次林正甫韵",
        "author": "虞俦",
        "content": "湖山梦想阻登临，柳色门前绿未深。\n老去青衫谁着眼，向来白战尚寒心。\n浇愁可欠杯中物，遣兴聊为洛下吟。\n倒指启关春已暮，直须修禊继山阴。",
        "dynasty": "宋",
        "collection_info": null
    },
    {
        "title": "护客高邮道中舟中读简斋十月诗因和其韵",
        "author": "虞俦",
        "content": "莫莫休休兴已阑，满头尘土更弹冠。\n鴈从北到传书易，淮界中流遣恨难。\n篷底吟哦诗有味，胸中磊磈酒无欢。\n故人莫枉绨袍意，范叔犹能忍一寒。",
        "dynasty": "宋",
        "collection_info": null
    },
    {
        "title": "王贯之有诗留别因次其韵",
        "author": "虞俦",
        "content": "樯头语燕底匆匆，满幅蒲帆送客风。\n合与仇谋从此逝，病兼贫至向来同。\n纷纷时事愁眉上，咄咄人情醉眼中。\n颇觉田园归去好，固应马首未渠东。",
        "dynasty": "宋",
        "collection_info": null
    },
    {
        "title": "林子长见访泊舟姑苏台下有诗因次其韵",
        "author": "虞俦",
        "content": "怀人玉树向风前，明月中秋动隔年。\n胜处杯中忘尔汝，几回纸上落云烟。\n已能命驾来吴苑，未许回舟指霅川。\n顾我从来无此客，渔蓑那得恋江边。",
        "dynasty": "宋",
        "collection_info": null
    },
    {
        "title": "朱天永示仆二诗盖有激而云者因用其韵以广之  其一",
        "author": "虞俦",
        "content": "是非得丧一毫轻，蛮触何劳角上争。\n未可轻量天下士，渠知不是彀中英。\n平生我亦轻余子，到处君安得此名。\n勿对秋花叹憔悴，春风回首又欣荣。",
        "dynasty": "宋",
        "collection_info": null
    },
    {
        "title": "朱天永示仆二诗盖有激而云者因用其韵以广之  其二",
        "author": "虞俦",
        "content": "弹铗悲歌莫浪嗟，笔耕心织是生涯。\n区区子岂痴摹虎，事事吾犹错画蛇。\n不分缩头几类鼈，苦嫌怒目几遭蛙。\n凭君试读山君传，鹤岂能言为嫉邪。",
        "dynasty": "宋",
        "collection_info": null
    },
    {
        "title": "汉老弟近书云欲看文字无暇作诗再用韵",
        "author": "虞俦",
        "content": "脱粟羹藜未厌餐，何心华屋荐金盘。\n风前觅句巾常岸，月下挥觞影亦单。\n懒拙不堪当世用，行藏留与后人看。\n也知妍丑初无定，马面相怜亦突栾。",
        "dynasty": "宋",
        "collection_info": null
    },
    {
        "title": "太守送酒  其一",
        "author": "虞俦",
        "content": "拜捧双壶急破封，蓬庐惊怪闹儿童。\n欢生和气熏蒸外，春在先生醖酿中。\n枯涸诗肠偏借润，飘零酒醆不忧空。\n更看小队寻花柳，太守风流似醉翁。",
        "dynasty": "宋",
        "collection_info": null
    },
    {
        "title": "太守送酒  其二",
        "author": "虞俦",
        "content": "黄堂还復念酸寒，余沥分来玉斚宽。\n遽遣茅柴羞避席，快呼苜蓿彊登盘。\n步兵胜处轻刘子，北海狂言迕阿瞒。\n何似老虔春夜酌，檐花细雨洗愁端。",
        "dynasty": "宋",
        "collection_info": null
    },
    {
        "title": "以郡醖十斗送林子长",
        "author": "虞俦",
        "content": "我友溪堂爱说诗，兵厨况有酒如池。\n留髠一石从来惯，访戴扁舟莫太迟。\n已办鸱夷陪后乘，姑令从事作先驰。\n凭君试向松江望，绿涨蒲萄正渺瀰。",
        "dynasty": "宋",
        "collection_info": null
    },
    {
        "title": "郁簿行年四十有九读李太白浔阳感秋诗慨怀有作次韵勉之",
        "author": "虞俦",
        "content": "清德如公畏四知，流光底事感圆蓍。\n日边丹凤聊栖棘，月下惊鸿尚拣枝。\n五十知非惭漏尽，百年彊半怪驹驰。\n买臣富贵犹堪待，莫诵浔阳落魄诗。",
        "dynasty": "宋",
        "collection_info": null
    },
    {
        "title": "用山门记游韵赋酴醾简林子长不蒙宠和岂不復作书生调度耶因以诗督之",
        "author": "虞俦",
        "content": "嬝娜柔条不自持，锁窗深处最相宜。\n试教纤手簪双鬓，莫遣新愁上两眉。\n子建洛神空有赋，乐天杨柳可无诗。\n为君唤起温柔梦，春草池塘日正迟。",
        "dynasty": "宋",
        "collection_info": null
    },
    {
        "title": "戏简林子长  其一",
        "author": "虞俦",
        "content": "溪上园亭处处新，想君屡费橐中银。\n鶑窥绣户烦三请，蝶遶花梢知几巡。\n恨不即时谋载酒，恐因暇日得寻春。\n只愁又隔同年面，却欠尊前似主人。",
        "dynasty": "宋",
        "collection_info": null
    },
    {
        "title": "戏简林子长  其二",
        "author": "虞俦",
        "content": "崇桃积李巧争新，红胜臙脂白胜银。\n车骑每劳鶑命唤，药栏聊伴蝶游巡。\n何须歌舞留连夜，漫与诗篇慰藉春。\n珍重海棠烦问讯，肯教空谷老佳人。",
        "dynasty": "宋",
        "collection_info": null
    },
    {
        "title": "简萧东夫",
        "author": "虞俦",
        "content": "向来一瓣为南丰，纵使能诗也坐穷。\n千里望中同夜月，五言城裏带春风。\n人言止酒今直止，君自中书岂不中。\n莫道天工全愦愦，满头白髮亦何公。",
        "dynasty": "宋",
        "collection_info": null
    },
    {
        "title": "游虎丘再用韵",
        "author": "虞俦",
        "content": "虎丘欲到几年华，灵运何妨不在家。\n风艇也遭新坝阨，芒鞋可惮去途赊。\n禅心默会点头石，幻化应羞解语花。\n忆昔吴王旧池馆，一堪行乐一堪嗟。",
        "dynasty": "宋",
        "collection_info": null
    },
    {
        "title": "扬州司理章公挽诗",
        "author": "虞俦",
        "content": "宦游曾记旧桐川，泮水凄凉愧郑虔。\n怪得儒流有师法，知从乡老得心传。\n未酬龙伯连鳌手，遽作维扬跨鹤仙。\n太息孔门空用赋，不教一柱果擎天。",
        "dynasty": "宋",
        "collection_info": null
    },
    {
        "title": "章枢密挽诗  其一",
        "author": "虞俦",
        "content": "当年抗疏动宸旒，骑省乌台许遍游。\n稳稳枢庭方缓步，骎骎揆路却回头。\n空余荣锦开三径，犹有甘棠蔽两州。\n浮世功名俱一梦，不须夜壑怪移舟。",
        "dynasty": "宋",
        "collection_info": null
    },
    {
        "title": "章枢密挽诗  其二",
        "author": "虞俦",
        "content": "引年归老十星霜，养素遗荣道愈光。\n可但苍生思谢傅，未应白首愧冯唐。\n龙光方庆千龄遇，凤诰俄嗟一鑑亡。\n前辈风流磨灭尽，后生无復见堂堂。",
        "dynasty": "宋",
        "collection_info": null
    },
    {
        "title": "正卿不见累日闻十二日与郑丈舍人游何山书此为寄",
        "author": "虞俦",
        "content": "剩欲从公朝暮閒，一溪留我未容还。\n极思谈笑三秋隔，相望林泉数里间。\n诗绝一时同郑老，书堂终日憩何山。\n报来定有吴门信，快矣黄嘉明月湾。",
        "dynasty": "宋",
        "collection_info": null
    },
    {
        "title": "次张安国舍人读王侍郎诗有怀其人韵",
        "author": "虞俦",
        "content": "盖世声名紫府仙，平生襟袖着山川。\n一麾管领秋江月，千首凭陵杜曲天。\n畴昔风云余感慨，归来文字带芳鲜。\n和韩何限惊人句，应有门人李汉编。",
        "dynasty": "宋",
        "collection_info": null
    },
    {
        "title": "书怀  其一",
        "author": "虞俦",
        "content": "丘山何必万牛回，栎杜从来贵不才。\n无事饮多惟日醉，有声画好亦天开。\n欲谋松菊园三径，翻讶文章水一杯。\n未免无衣忧卒岁，篱根惭愧候虫催。",
        "dynasty": "宋",
        "collection_info": null
    },
    {
        "title": "书怀  其二",
        "author": "虞俦",
        "content": "宦路侵寻已倦游，功名何敢望前修。\n谬纡州组三宜去，回视儒冠一忍羞。\n畴昔尝窥循吏传，只今谁是富民侯。\n夜来好雨催归棹，春水茫茫涨鸭头。",
        "dynasty": "宋",
        "collection_info": null
    },
    {
        "title": "夜坐书怀  其一",
        "author": "虞俦",
        "content": "看镜功名不用频，醉乡境界几由旬。\n何妨走马来为问，纵未成龙亦有神。\n生计一丝宁挂眼，閒居百事不如人。\n惊鸿亦有高飞意，姑傍花前过却春。",
        "dynasty": "宋",
        "collection_info": null
    },
    {
        "title": "夜坐书怀  其二",
        "author": "虞俦",
        "content": "梦觉谁呼小玉频，分灯魔女笑波旬。\n暮年禅悦浑知味，少日文章岂有神。\n赤脚玉川容老婢，绿珠金谷漫佳人。\n玄冥不是梅花主，开尽南枝付与春。",
        "dynasty": "宋",
        "collection_info": null
    },
    {
        "title": "春日书怀",
        "author": "虞俦",
        "content": "吴兴太守也堪怜，十日斋厨九不烟。\n索漠清怀寒食夜，颠狂风雨落花天。\n流鶑百啭还求友，化鹤重来不是僊。\n待得麦秋民足食，君恩万一许归田。",
        "dynasty": "宋",
        "collection_info": null
    },
    {
        "title": "用韵约宋宰诸公为寻梅之行",
        "author": "虞俦",
        "content": "澹烟寒雨洗轻埃，千树江头探借开。\n莫倚风流贪画柳，直须火急去寻梅。\n可能卯酒三杯罢，索取冰姿一笑回。\n好手河阳教落后，纷纷桃李满舆台。",
        "dynasty": "宋",
        "collection_info": null
    },
    {
        "title": "玉溪梅株柯殊绝宣和间用事者尝图以进竟不报今乃弃置蔬畦摧折憔悴有可怜之态昨陪诸公往观共叹其不遇且约盛开时携壶酒为醉赏之适因循又不果因用韵弔之",
        "author": "虞俦",
        "content": "玉溪得得探芳期，孤负诗人尽醉归。\n消息向来空驿使，画图老去惜明妃。\n香魂月堕惊春梦，翠袖天寒怯暮晖。\n蜂蝶卑凡浑省识，良迷桃李趁狂飞。",
        "dynasty": "宋",
        "collection_info": null
    },
    {
        "title": "岁除",
        "author": "虞俦",
        "content": "除日催人不奈频，那堪月小不圆旬。\n谁能椒颂花如锦，自写桃符笔有神。\n通夕留连分岁客，明朝多少贺年人。\n寿觞举处慈颜喜，却是萱堂剩得春。",
        "dynasty": "宋",
        "collection_info": null
    },
    {
        "title": "述情",
        "author": "虞俦",
        "content": "间阔忻逢诸葛丰，不应阮籍哭途穷。\n拟留重客倾家酿，更喜贤郎有父风。\n诗思凭陵烟雨上，宦情抖擞簿书中。\n击鲜下舍聊乘兴，未许黄堂舍盖公。",
        "dynasty": "宋",
        "collection_info": null
    },
    {
        "title": "真情",
        "author": "虞俦",
        "content": "魏紫姚黄次第荣，政须亲戚话真情。\n楼台是处增诗兴，罗绮丛中放酒行。\n下榻能留黄叔度，高斋端有谢宣城。\n却怜老令卑栖甚，目送归鸿意自倾。",
        "dynasty": "宋",
        "collection_info": null
    },
    {
        "title": "春晴  其一",
        "author": "虞俦",
        "content": "万里阴云一战收，怪生和气袭兼裘。\n昆山龙过初衔烛，旸谷乌飞不傍舟。\n曝背爬搔疑挟纩，冻躯伛偻快伸鈎。\n老农扶杖閒相过，一味丰年说不休。",
        "dynasty": "宋",
        "collection_info": null
    },
    {
        "title": "春晴  其二",
        "author": "虞俦",
        "content": "结习已空摩诘袂，苦寒聊解拾遗裘。\n梅花已负先驱弩，竹叶随牵下濑舟。\n门外有谁惊剥啄，林间何处叫鈎辀。\n诗人莫费雕肝肾，付与晴窗茗椀休。",
        "dynasty": "宋",
        "collection_info": null
    },
    {
        "title": "祈晴",
        "author": "虞俦",
        "content": "何许龙蟠雨应求，参天老木古灵湫。\n投诚已自刲鹅颈，激怒宁烦掷虎头。\n南亩有人朝负耒，绝潢无客夜行舟。\n寄言神物须终惠，为挽天河使倒流。",
        "dynasty": "宋",
        "collection_info": null
    },
    {
        "title": "过西山遇雨晚晴乘凉以归",
        "author": "虞俦",
        "content": "岩前垂溜忽涓涓，疑是池龙肯看鞭。\n千嶂黑云纔过雨，一番白水又平田。\n润添秔稻翻凉叶，喜入樵苏爨晚烟。\n马上归来闻好语，荷锄相对说丰年。",
        "dynasty": "宋",
        "collection_info": null
    },
    {
        "title": "休日欲报谒林子长值雨不能前用小诗以谢不敏",
        "author": "虞俦",
        "content": "朝雨城南柳色新，溪光溶漾宛如银。\n地偏心远开三径，风引船回欠一巡。\n二月欲来正月尽，三分已过一分春。\n鶑啼燕舞非吾事，管领韶华自有人。",
        "dynasty": "宋",
        "collection_info": null
    },
    {
        "title": "驾御带欲载糯米入城先以诗叙情因次韵只此便当执状也",
        "author": "虞俦",
        "content": "种秫诗人也未穷，百篇欲就醉颜红。\n却思白堕相逢晚，不分青铜一笑空。\n卧瓮更须防吏部，抱琴应不问新丰。\n何当乞与青田核，圣处时时任一中。",
        "dynasty": "宋",
        "collection_info": null
    },
    {
        "title": "伯兄挽诗",
        "author": "虞俦",
        "content": "邻鸡催晓破秋天，一枕邯郸便脱蝉。\n应了世间如梦幻，况于酒裏得天全。\n鸿陂曩昔闻谣鹄，下舍凄凉念击鲜。\n谁遣惊风吹鴈序，不堪雪涕望新阡。",
        "dynasty": "宋",
        "collection_info": null
    },
    {
        "title": "晓晴",
        "author": "虞俦",
        "content": "屋角勃姑时自唤，篱根络纬竞先鸣。\n刈禾政想頳肩重，扬粃那愁瞇目轻。\n考满我应书下下，赈荒人谓策平平。\n回思旧岁民情恶，不但中山有啜羹。",
        "dynasty": "宋",
        "collection_info": null
    },
    {
        "title": "丁钦夫来宰吾县几三年清德美政兹不復道二诗送行意之所寓钦夫固已默喻他日见东夫告出似之发数百里一笑  其一",
        "author": "虞俦",
        "content": "明月从来忌暗投，污渠尤忌映清沟。\n上书未办诛屠伯，束带何曾问督邮。\n袒裼直前当暴虎，善刀那见有全牛。\n区区三仕并三已，喜愠眉间了不留。",
        "dynasty": "宋",
        "collection_info": null
    },
    {
        "title": "丁钦夫来宰吾县几三年清德美政兹不復道二诗送行意之所寓钦夫固已默喻他日见东夫告出似之发数百里一笑  其二",
        "author": "虞俦",
        "content": "绿涨春波到白苹，高怀宁便忆鲈莼。\n缘谁一笑理归棹，为我千岩访古人。\n已狎风波浮宦海，可能霄汉隔通津。\n割鷄却嘆非吾事，况是劳观亦损神。",
        "dynasty": "宋",
        "collection_info": null
    },
    {
        "title": "送朱宰  其一",
        "author": "虞俦",
        "content": "畴昔鸣琴子贱堂，至今絃诵尚悠扬。\n农桑乐岁千家足，桃李春风几度芳。\n疾恶政缘同伯厚，爱民何止一桐乡。\n乌台此去真朝夕，剑履还须去尚方。",
        "dynasty": "宋",
        "collection_info": null
    },
    {
        "title": "送朱宰  其二",
        "author": "虞俦",
        "content": "一识荆州已是荣，二年尤足慰平生。\n从来东粤轻公子，只有临邛贵长卿。\n惨别翻令诗句钝，临行重把酒壶倾。\n故人闻道开东阁，拭目云霄九万程。",
        "dynasty": "宋",
        "collection_info": null
    },
    {
        "title": "和汪倅",
        "author": "虞俦",
        "content": "城头杖屦恣延缘，终日看山也自贤。\n浮蚁酿来堪把醆，飞鸿送尽且挥絃。\n捲残帘幕千家雨，倚遍阑干四角天。\n渭北江东何处是，谪仙诗兴政飘然。",
        "dynasty": "宋",
        "collection_info": null
    },
    {
        "title": "寄同年林子长郎中",
        "author": "虞俦",
        "content": "功名虽结少年场，看镜空惊两鬓苍。\n我已青冥甘蹭蹬，君今列宿倍辉光。\n寸心祇自怀三径，尺素何妨枉一行。\n多谢南宫故人报，日边消息想能详。",
        "dynasty": "宋",
        "collection_info": null
    },
    {
        "title": "苦雨",
        "author": "虞俦",
        "content": "经时梅熟雨翻盆，老我无聊正杜门。\n日焙衣巾留白醭，年侵腰脚倦黄昏。\n扫除云雾风无力，点滴轩楹漏有痕。\n入市乘船虽未验，溪流已涨几番浑。",
        "dynasty": "宋",
        "collection_info": null
    },
    {
        "title": "汉老弟生朝",
        "author": "虞俦",
        "content": "风流曼倩碧云仙，惯见儿嬉寿母前。\n莫讶科名后余子，要教富贵出长年。\n鹅黄新酿香浮瓮，鴈翅横秋影接天。\n端的姮娥消息近，南坡丹桂已开先。",
        "dynasty": "宋",
        "collection_info": null
    },
    {
        "title": "元宵不出",
        "author": "虞俦",
        "content": "东风摇荡玉奁冰，车马从人唤不譍。\n頼有曲生来入座，了无魔女与分灯。\n夜深月色明如洗，寒在梅梢瘦不胜。\n却笑少年行乐地，华胥枕上太瞢腾。",
        "dynasty": "宋",
        "collection_info": null
    },
    {
        "title": "出郊劝耕因游吴山清隠",
        "author": "虞俦",
        "content": "第一林泉得纵观，春风随步着栏干。\n山园梅雪千株在，门纳湖光十里宽。\n水上湿红云片段，亭前鲜碧玉檀栾。\n主人才调浑相称，题柱诗篇一一刊。",
        "dynasty": "宋",
        "collection_info": null
    },
    {
        "title": "中秋不见月寄耘老弟",
        "author": "虞俦",
        "content": "举杯邀月且留残，覆雨翻云意未阑。\n自是阴晴难准拟，莫将怀抱逐悲欢。\n灯前白髮惊秋半，镜裏清光有岁寒。\n玉斧祇应修未就，素娥宁许等閒看。",
        "dynasty": "宋",
        "collection_info": null
    },
    {
        "title": "和郡人汤倅中秋月",
        "author": "虞俦",
        "content": "怪底今宵眼界宽，银潢不动蘸金盘。\n未应天上追时好，无奈人间别样看。\n酒醆飘零惊鹤唳，笛声哀怨起龙蟠。\n经年不復南楼梦，且作三人取次欢。",
        "dynasty": "宋",
        "collection_info": null
    },
    {
        "title": "和鲍倅同汤欧二倅春日郊行",
        "author": "虞俦",
        "content": "别驾联镳喜在垧，不妨修禊继兰亭。\n雅知社结池莲白，况復诗成水荇青。\n问讯梅花才半树，渐看柳絮又浮萍。\n风光流转须时赏，烂醉从今莫放醒。",
        "dynasty": "宋",
        "collection_info": null
    },
    {
        "title": "闰二月二十九日早离广德大雨日午晚晴又雨宿黄蘗坊",
        "author": "虞俦",
        "content": "家山入望更贪程，造物无心雨与晴。\n今日莫愁明日近，一程但作两程行。\n生须快意何尝梦，久不还乡亦自惊。\n亲戚固应情话在，争先僮仆已欢迎。",
        "dynasty": "宋",
        "collection_info": null
    },
    {
        "title": "赴吴兴初入境",
        "author": "虞俦",
        "content": "诏书催发太频频，千骑东来喜望尘。\n不为寻芳宁较晚，固应入境便颁春。\n风和渐觉旌旗转，野旷遥闻钲鼓新。\n千里嗷嗷方待哺，自惭何以慰斯民。",
        "dynasty": "宋",
        "collection_info": null
    },
    {
        "title": "耘老弟五月十三日亲往新亭种竹喜而赋诗",
        "author": "虞俦",
        "content": "移竹应须竹醉时，不妨带笋一时移。\n清阴且障东西日，碧色还分上下池。\n岁晚雪霜成老伴，夜凉风月得新知。\n朅来便有亲亲意，玉立无言似索诗。",
        "dynasty": "宋",
        "collection_info": null
    },
    {
        "title": "曾守谯楼既成邀宾从同登议闢双门以復旧观从士子请也  其一",
        "author": "虞俦",
        "content": "楼下遗踪宛可寻，尚须宾从一来临。\n三峯嵂崒浑依旧，双阙岧峣復见今。\n麻麦向来迷绿野，簪缨久矣负儒林。\n使君不惜褰帷问，慰我邦人望望心。",
        "dynasty": "宋",
        "collection_info": null
    },
    {
        "title": "曾守谯楼既成邀宾从同登议闢双门以復旧观从士子请也  其二",
        "author": "虞俦",
        "content": "杰阁危栏不许寻，境环千里望中临。\n古桃风物宁非旧，甲子规模乃到今。\n堪笑折腰趋府事，何如长啸入山林。\n故园猿鹤休惊怨，出岫孤云岂有心。",
        "dynasty": "宋",
        "collection_info": null
    },
    {
        "title": "和闻鶑",
        "author": "虞俦",
        "content": "度柳穿花故故迟，黄金新刷羽毛奇。\n惊回午梦花梢日，啼破春愁柳絮时。\n老去上林空好语，向来幽谷有谁知。\n纷纷云雨成翻覆，求友唯君慰我思。",
        "dynasty": "宋",
        "collection_info": null
    },
    {
        "title": "清平阁",
        "author": "虞俦",
        "content": "律身端合励冰清，莅政尤须称物平。\n知是夫君深寓意，雅宜斯阁遂安名。\n池幽自足龟鱼乐，林静休教虫鸟鸣。\n况復官閒州似斗，不妨时此濯尘缨。",
        "dynasty": "宋",
        "collection_info": null
    },
    {
        "title": "用韵和仲兄",
        "author": "虞俦",
        "content": "鼯鼠相将五技穷，东来岁月太匆匆。\n冷官敢恨知音少，直道难教与俗同。\n翻忆对床听夜雨，不堪举扇障西风。\n诗来唤起还家梦，目断成行天际鸿。",
        "dynasty": "宋",
        "collection_info": null
    },
    {
        "title": "游宦十年于外归自浙东覩西山先茔周围林木气象大非昔比盖缘藩篱既彻本家樵采不以时外人侵盗復无禁理势固应尔也今春忧居遂协谋兄弟效先君旧来规橅创夹篱界庶外人知吾辈用意所在有所忌惮不肆侵盗而本家樵采亦有时云耳因以诗识岁月",
        "author": "虞俦",
        "content": "万亩坟山遍野阴，几年樵采到如今。\n藩篱有限重加护，斤斧无端免见侵。\n缺处更须频检校，暇时何惜一登临。\n先君暗裏应倾倒，方信流长源更深。",
        "dynasty": "宋",
        "collection_info": null
    },
    {
        "title": "读白乐天诗集",
        "author": "虞俦",
        "content": "详观白傅一篇诗，长日何须一局碁。\n字细纵然劳眼力，理长尤是契心期。\n夸张歌酒浑相似，消遣穷愁亦自知。\n大节更思公出处，寥寥千载是吾师。",
        "dynasty": "宋",
        "collection_info": null
    },
    {
        "title": "喜晴  其一",
        "author": "虞俦",
        "content": "黄堂通夕听檐声，去谒灵湫及未明。\n画鹢破寒收宿霭，老龙擎日献新晴。\n何须厌胜驱黄帽，况復精诚却卫兵。\n尽道使君能抚字，归途争看古阳城。",
        "dynasty": "宋",
        "collection_info": null
    },
    {
        "title": "喜晴  其二",
        "author": "虞俦",
        "content": "洞中龙亦詟先声，韬敛云阴放日明。\n久雨也知田父苦，十分端为使君晴。\n但令渤海捐刀剑，不用天河洗甲兵。\n昨夜铃斋诗欲就，鬼神闻已泣蒲城。",
        "dynasty": "宋",
        "collection_info": null
    },
    {
        "title": "喜晴  其三",
        "author": "虞俦",
        "content": "雨占甲子向来频，谁道开晴必换旬。\n云过阳台空有梦，雪消姑射漫凝神。\n林间却喜鸠呼妇，檐外何妨鹊噪人。\n可怕西郊泥一尺，径须跃马去寻春。",
        "dynasty": "宋",
        "collection_info": null
    },
    {
        "title": "喜晴  其四",
        "author": "虞俦",
        "content": "连宵骤雨喜初晴，何处残蝉不乱鸣。\n晚熟岂妨秔秫好，秋声先傍竹梧轻。\n纷纷云散心安在，隠隠雷收气未平。\n半蔌惊魂犹未定，老农那得不惩羹。",
        "dynasty": "宋",
        "collection_info": null
    },
    {
        "title": "喜晴  其五",
        "author": "虞俦",
        "content": "雨余天宇十分清，到处官蛙噤不鸣。\n残点喜闻檐溜断，新凉更觉葛衣轻。\n飞扬楚观人无梦，畜缩胥涛怒已平。\n满眼秋风归未得，却惭千里话莼羹。",
        "dynasty": "宋",
        "collection_info": null
    },
    {
        "title": "喜晴  其六",
        "author": "虞俦",
        "content": "西风有意作新晴，不遣中宵鹤鹳鸣。\n红袂行云仙梦断，青灯对酒客愁轻。\n起看壠首禾无害，见说溪头水已平。\n莼菜鲈鱼秋正美，谁能分我一杯羹。",
        "dynasty": "宋",
        "collection_info": null
    },
    {
        "title": "诸公妓饮问政堂有诮予不来者借韵呈司户同志  其一",
        "author": "虞俦",
        "content": "广文官舍自萧然，好事何人与酒钱。\n惯伴诸生甘寂寞，倦从獧子醉妖妍。\n静挥绿绮心逾适，渴饮门冬手自煎。\n畴昔东山怀雅尚，未须轻鄙笑臞仙。",
        "dynasty": "宋",
        "collection_info": null
    },
    {
        "title": "诸公妓饮问政堂有诮予不来者借韵呈司户同志  其二",
        "author": "虞俦",
        "content": "生涯冷淡我胡然，客裏空囊愧一钱。\n已负酒杯同笑语，彊排诗句斗清妍。\n官閒祇起樊笼嘆，内热真犹膏火煎。\n试问聚蚊成一饷，何如高枕梦游仙。",
        "dynasty": "宋",
        "collection_info": null
    },
    {
        "title": "诸公妓饮问政堂有诮予不来者借韵呈司户同志  其三",
        "author": "虞俦",
        "content": "几日斋厨愧索然，信君高会拚金钱。\n迩来此乐城中少，况有今宵座上妍。\n连放酒杯浮潋滟，须防更漏解催煎。\n闭门独坐何由羡，漫搅枯肠赋八仙。",
        "dynasty": "宋",
        "collection_info": null
    },
    {
        "title": "诸公妓饮问政堂有诮予不来者借韵呈司户同志  其四",
        "author": "虞俦",
        "content": "孤游冷宦嘆徒然，安得通神十万钱。\n南北阮家何似富，东西施子乃争妍。\n歌筵怜我应无分，诗债忧君苦太煎。\n却忆金明年少事，春风得意醉羣仙。",
        "dynasty": "宋",
        "collection_info": null
    },
    {
        "title": "诸公妓饮问政堂有诮予不来者借韵呈司户同志  其五",
        "author": "虞俦",
        "content": "东家谁念我纍然，惭愧何曾十万钱。\n病骨那禁三伏热，长眉空负十分妍。\n睡凉喜有青奴伴，药瞑频呼赤脚煎。\n阁束箪瓢缘少味，非关辟谷要求仙。",
        "dynasty": "宋",
        "collection_info": null
    },
    {
        "title": "巩使君一新社稷坛宇次汪倅韵",
        "author": "虞俦",
        "content": "岿然坛宇俯清流，须信规摹跨别州。\n端为苴茅崇屏翰，要知束楚贵绸缪。\n治聋有酒烦分馈，宰肉何人嘆滞留。\n天欲吾公安社稷，未宜小试羡三休。",
        "dynasty": "宋",
        "collection_info": null
    },
    {
        "title": "食洞庭橘有感",
        "author": "虞俦",
        "content": "洞庭霜橘偶明珠，磊落堆盘照坐隅。\n九颂固应原取友，千头宁与李为奴。\n佳名自昔南邦贵，丹实由来北地无。\n此日满怀三嘆息，惸然天地一身孤。",
        "dynasty": "宋",
        "collection_info": null
    },
    {
        "title": "咏打扇",
        "author": "虞俦",
        "content": "腕脱何须问小童，汗流聊復慰衰农。\n联翩天下一轮月，簸荡人间万窍风。\n萤火招来还自照，蚊雷挥去觉羣空。\n散仙未办朝阊阖，乞与羲皇笑傲中。",
        "dynasty": "宋",
        "collection_info": null
    },
    {
        "title": "春晚汉老弟不来有怀南坡",
        "author": "虞俦",
        "content": "如麻密雨不收脚，妬花恶风常打头。\n那无一日好天气，只有千山供客愁。\n垂杨未繫金嬝娜，隔叶倦听黄栗留。\n南坡是处堪欣赏，把酒还曾酹我不。",
        "dynasty": "宋",
        "collection_info": null
    },
    {
        "title": "和耘老弟南坡芙蓉",
        "author": "虞俦",
        "content": "簇簇坡头锦绣丛，几番消息问来鸿。\n素商未遣先惊绿，青女何妨更染红。\n向日壅培曾覆篑，有时灌溉亦连筒。\n年来羁宦成离索，却欠看花一醉同。",
        "dynasty": "宋",
        "collection_info": null
    },
    {
        "title": "夏芙蓉  其一",
        "author": "虞俦",
        "content": "四月池边见拒霜，园丁惊问此何祥。\n花如云锦翻新样，叶似宫袍染御香。\n病不能陪花酒伴，诗犹堪譟鼓旗傍。\n诸君笔力迴元化，努力先春压众芳。",
        "dynasty": "宋",
        "collection_info": null
    },
    {
        "title": "夏芙蓉  其二",
        "author": "虞俦",
        "content": "老子而今两鬓霜，未应痴绝泥禨祥。\n不能木末搴朝露，争免篱边嗅晚香。\n便合折来书卷畔，讵宜簪向宝钗傍。\n漫山千树方芽甲，肯信人间有早芳。",
        "dynasty": "宋",
        "collection_info": null
    },
    {
        "title": "劝农",
        "author": "虞俦",
        "content": "平生忧国愿年丰，荒政那知技已穷。\n千里农桑千里雨，一番桃李一番风。\n宦游老去春强半，劝相归来日过中。\n自媿活人无好手，只将水旱祷天公。",
        "dynasty": "宋",
        "collection_info": null
    },
    {
        "title": "石照劝农晚归有雨",
        "author": "虞俦",
        "content": "疎林拂拂见旌旗，短镫翩翩度翠微。\n十里好山供客醉，一犁春雨劝农归。\n水流花出红成队，麦雨天连绿打围。\n投老田园今晚矣，不须五十始知非。",
        "dynasty": "宋",
        "collection_info": null
    },
    {
        "title": "虎丘劝农  其一",
        "author": "虞俦",
        "content": "春事三分破二分，山郊劝相岂虚文。\n通宵已过台前雨，破晓谁耕陇上云。\n士女携壶方杂沓，老癃扶杖亦欢欣。\n迂疎为郡浑无补，只把丰年答圣君。",
        "dynasty": "宋",
        "collection_info": null
    },
    {
        "title": "虎丘劝农  其二",
        "author": "虞俦",
        "content": "风月联翩别驾分，双鳬飞舄总能文。\n苔痕点绿山头石，花影浮红水面云。\n一舸鸱夷聊尔尔，千岩啼鸟自欣欣。\n徘徊斗粟归田缓，堪笑痴顽老使君。",
        "dynasty": "宋",
        "collection_info": null
    },
    {
        "title": "五月四日过西山道院田间记老农语",
        "author": "虞俦",
        "content": "偶从野叟问耕桑，说到春来日日忙。\n老尽吾蚕桑自绿，化残胡蝶麦犹黄。\n迎梅已过三旬雨，秧稻初齐五月凉。\n天上何人调玉烛，但知击壤乐时康。",
        "dynasty": "宋",
        "collection_info": null
    },
    {
        "title": "次韵古梅",
        "author": "虞俦",
        "content": "怪底昌园一种梅，老枝强项独迟开。\n伶俜鹤膝翻嫌瘦，皴皵龙鳞不受摧。\n羞把冰肌混桃李，故将粉面映莓苔。\n广平铁石心犹在，宁有诗情似玉台。",
        "dynasty": "宋",
        "collection_info": null
    },
    {
        "title": "二十三日被旨再往天目谢雨留数语壁间",
        "author": "虞俦",
        "content": "万山深处得重来，天目晴云未放开。\n尽喜山田秧䆉䅉，那愁石径湿莓苔。\n铁冠道士今安在，玉局仙翁去不回。\n唯有洞中龙应祷，果能因旱起风雷。",
        "dynasty": "宋",
        "collection_info": null
    },
    {
        "title": "和耘老弟冬夜闻雨有怀",
        "author": "虞俦",
        "content": "蒲团睡思欲蒙蒙，珍重贤人酒一中。\n夜静喜听悬溜雨，寒多更怯战窗风。\n檐花细落浑疑梦，诗句频催政未工。\n雪拥红炉愁不寐，此时怀抱想君同。",
        "dynasty": "宋",
        "collection_info": null
    },
    {
        "title": "夜来四鼓枕上闻雨声喜而不寐",
        "author": "虞俦",
        "content": "雨声天外倒银潢，枕上才闻喜欲狂。\n鼓吹不须教两部，稻粱行庆有千仓。\n青缸照影花无睡，红袂行云梦有香。\n最好空阶泻檐溜，却疑并舍压糟床。",
        "dynasty": "宋",
        "collection_info": null
    },
    {
        "title": "和七月初五日夜得雨",
        "author": "虞俦",
        "content": "一尊情话向南荣，好雨知时盆样倾。\n且喜黍苗饶岁事，莫愁梧竹作秋声。\n檐花夜永灯前落，池草诗成梦裏惊。\n端的对床寻旧约，韦郎曾赋五言城。",
        "dynasty": "宋",
        "collection_info": null
    },
    {
        "title": "道中雨",
        "author": "虞俦",
        "content": "晨光欲动尚熹微，漠漠春阴未解围。\n雾掩前村迷酒旆，风吹寒色着征衣。\n功名底许妨行乐，出处年来果是非。\n一笑南坡归梦裏，满山桃李政芳菲。",
        "dynasty": "宋",
        "collection_info": null
    },
    {
        "title": "龙池祷雨",
        "author": "虞俦",
        "content": "御府金奁出宝熏，爇来池上定知闻。\n龙应覆手能为雨，岫岂无心漫出云。\n秧插高田犹未遍，泉流幽涧恐难分。\n奉常典礼吾方与，毋作神羞视秩文。",
        "dynasty": "宋",
        "collection_info": null
    },
    {
        "title": "过登源英济庙祈雨",
        "author": "虞俦",
        "content": "连年因旱祷丛祠，未免斯民有怨咨。\n拟学催科今晚矣，不能引去更何之。\n下田敢有百车望，好雨犹宽三日期。\n惭愧农家私水利，桔槔虽巧不容施。",
        "dynasty": "宋",
        "collection_info": null
    },
    {
        "title": "和汤倅梅花韵",
        "author": "虞俦",
        "content": "玉奴端不负花期，乞得东皇一笑归。\n淡扫娥眉怜虢国，半匀粧面妬徐妃。\n有情立马留新恨，无頼啼禽送落晖。\n金铉政须和鼎实，莫嫌笛裏浪惊飞。",
        "dynasty": "宋",
        "collection_info": null
    },
    {
        "title": "蜡梅  其一",
        "author": "虞俦",
        "content": "龙麝浓熏总不宜，幽香细细忽闻时。\n蜜脾悬磬无余味，鹤膝横陈有老枝。\n玉蕊檀心还得似，蜡言栀貌有谁欺。\n却疑不是人间物，三嗅慇懃与赋诗。",
        "dynasty": "宋",
        "collection_info": null
    },
    {
        "title": "蜡梅  其二",
        "author": "虞俦",
        "content": "冰霜元不与花宜，颇怪梅花亦后时。\n庾岭别来无驿使，少林忽见有横枝。\n化工真幻知谁辨，诗老题评岂我欺。\n世味饱谙浑似蜡，对花不饮漫赓诗。",
        "dynasty": "宋",
        "collection_info": null
    },
    {
        "title": "和万舍人折赠蜡梅韵  其一",
        "author": "虞俦",
        "content": "问讯江梅意未回，少林横出不知裁。\n争先頼有园夫报，折赠空惊驿使来。\n疎影暗香宁是伴，蜡言栀貌未须媒。\n主人闻说归朝近，且趁眉间喜色开。",
        "dynasty": "宋",
        "collection_info": null
    },
    {
        "title": "和万舍人折赠蜡梅韵  其二",
        "author": "虞俦",
        "content": "蜡缀枝头春来回，缃罗休用剪刀裁。\n直须浮蚁相携去，应有游蜂错认来。\n晕紫檀心真似假，娇黄粧额自能媒。\n年来世味浑如此，嚼蕊吹香一笑开。",
        "dynasty": "宋",
        "collection_info": null
    },
    {
        "title": "和万舍人折赠蜡梅韵  其三",
        "author": "虞俦",
        "content": "步遶名园日几回，司花着意巧能裁。\n影疎雅称灯笼映，香细疑从酒面来。\n破白江梅羞月妬，黏红僊杏待春媒。\n何如新样龙山种，却在京都占早开。",
        "dynasty": "宋",
        "collection_info": null
    },
    {
        "title": "夜读邵尧夫诗戏效其体再赋蜡梅",
        "author": "虞俦",
        "content": "纷纷蜂子竞生涯，每到花时辄放衙。\n悬室尽将花作蜡，何人翻以蜡为花。\n姑从凡卉论先后，若比江梅有等差。\n弄假像真真像假，小儿造物未须夸。",
        "dynasty": "宋",
        "collection_info": null
    },
    {
        "title": "中秋夜微雨",
        "author": "虞俦",
        "content": "醉张白眼望层空，作意中秋一笑同。\n忽讶微云得急雨，纵妨明月有清风。\n连宵桂近姮娥惜，尽日槐忙举子工。\n勿指凉天云即是，且须倾尽玉西东。",
        "dynasty": "宋",
        "collection_info": null
    },
    {
        "title": "十六日云气薄阴晚有雨微甚夜间颇凉恐明日未必有雨也",
        "author": "虞俦",
        "content": "谁与天公沃亢阳，洒尘微雨仅毫芒。\n只忧南亩频年旱，敢爱北窗通夕凉。\n何物兴云须蜴蜥，几时舞野定商羊。\n会当直入雷霆室，戏掉狂车下大荒。",
        "dynasty": "宋",
        "collection_info": null
    },
    {
        "title": "蚊  其一",
        "author": "虞俦",
        "content": "床前蜡纸一灯明，殷殷闻雷数震惊。\n忽去青天无鸟迹，骤来红树有鶑声。\n噆肤噬血宁甘死，投隙穿帷太巧生。\n为尔通宵愁不寐，几回枕上又诗成。",
        "dynasty": "宋",
        "collection_info": null
    },
    {
        "title": "蚊  其二",
        "author": "虞俦",
        "content": "青奴良夜偶相依，斑扇团团亦倦挥。\n我自蒙头还引睡，渠应皤腹不能飞。\n多愁白髮三千丈，无分红绡十幅围。\n安得西风来一扫，固知么么未胜威。",
        "dynasty": "宋",
        "collection_info": null
    },
    {
        "title": "王簿不惮暑途亲扣石金祈雨盖有志乎民者也以小诗简之",
        "author": "虞俦",
        "content": "饥馑忧渠欲洊臻，大田不雨已生尘。\n何人有力能鞭石，老令无能漫积薪。\n诸佛未尝违众愿，上苍宁不悯斯民。\n诚烦仇览登山履，为扣岩前彼上人。",
        "dynasty": "宋",
        "collection_info": null
    },
    {
        "title": "委长洲赵丞祷雨阳山龙祠有应",
        "author": "虞俦",
        "content": "不向龙祠小乞灵，连宵那得雨冥冥。\n势方聚处中心喜，声渐微时侧耳听。\n便觉田头秧稻绿，更夸陇首麦苗青。\n丰登自此无公事，只有棠阴蔽广庭。",
        "dynasty": "宋",
        "collection_info": null
    },
    {
        "title": "再委赵丞阳山送龙祷雨  其一",
        "author": "虞俦",
        "content": "传闻神姥产英灵，雷电当时亦晦冥。\n好雨固宜随祷应，夜窗曾误几番听。\n关心病守头空白，失喜农夫眼倍青。\n水溢旱干宁有数，人间无路叩天庭。",
        "dynasty": "宋",
        "collection_info": null
    },
    {
        "title": "再委赵丞阳山送龙祷雨  其二",
        "author": "虞俦",
        "content": "老龙高卧復何求，韬敛风雷自一湫。\n不恨如麻无雨脚，却愁生耳有禾头。\n向来河内惭移粟，此去江边欲具舟。\n龙若有灵须早计，霖霪莫待火西流。",
        "dynasty": "宋",
        "collection_info": null
    },
    {
        "title": "昨夜雨又作方此祈祷辄得数语述怀",
        "author": "虞俦",
        "content": "淫雨天公不肯晴，区区香火屡哀鸣。\n两年苦潦民何罪，千里分忧责匪轻。\n已幸早禾方露积，正怜秋稼与云平。\n蓱号莫败西成好，捩手从来易覆羹。",
        "dynasty": "宋",
        "collection_info": null
    },
    {
        "title": "七月十四日夜大雨彻晓方止田家云早晚禾自此不忧矣喜而为诗",
        "author": "虞俦",
        "content": "夜雨倾盆捣瓦沟，檐声汹涌碎江流。\n安眠一枕西窗晓，饱饭十分南亩秋。\n老火熏天已无迹，频年赤地更谁忧。\n起来喜拨床头瓮，却待今宵月满楼。",
        "dynasty": "宋",
        "collection_info": null
    },
    {
        "title": "五月二十七日夜大雨前三日热甚",
        "author": "虞俦",
        "content": "雷车谁唤阿香推，酿雨云头簇不开。\n猛热急掀江汉立，先声偏上竹梧来。\n高唐赋就何曾梦，杜曲诗成不费催。\n颇欲灯前同夜酌，却愁牢落馈无台。",
        "dynasty": "宋",
        "collection_info": null
    },
    {
        "title": "七月三十日大雨连宵  其一",
        "author": "虞俦",
        "content": "彻夜盆翻天井潢，迴澜谁障百川狂。\n鲲方怒翼思溟海，鼠已摇牙伺太仓。\n秋着屏山惊客枕，润添衣笼费鑪香。\n惠连应记池塘梦，近有书来说对床。",
        "dynasty": "宋",
        "collection_info": null
    },
    {
        "title": "七月三十日大雨连宵  其二",
        "author": "虞俦",
        "content": "乘槎有客泛仙潢，咋指泥涂悔我狂。\n此去不烦推谢令，向来宁是尼臧仓。\n愁惊过雁乡心碎，喜溢浮蛆瓮面香。\n金井老梧秋色重，时翻危叶堕银床。",
        "dynasty": "宋",
        "collection_info": null
    },
    {
        "title": "十七日乘马过草堂已而骤雨",
        "author": "虞俦",
        "content": "此邦旱暵已连年，民亦何辜欲吁天。\n鸠拙林间时自唤，龙慵潭底敢安眠。\n忽看注雨如车轴，便觉流泉满稻田。\n我亦驾言随霹雳，一瓢倾倒马鞍前。",
        "dynasty": "宋",
        "collection_info": null
    },
    {
        "title": "下山雨骤  其一",
        "author": "虞俦",
        "content": "下山虽幸免颠跻，骤雨冥冥步转迷。\n白马已翻青嶂去，黄鹂犹恋绿林啼。\n人皆有路通霄汉，我独无桥渡涧溪。\n且傍田塍欹侧过，从教甲子混涂泥。",
        "dynasty": "宋",
        "collection_info": null
    },
    {
        "title": "下山雨骤  其二",
        "author": "虞俦",
        "content": "连宵风雨太飘飖，颇讶龙吟意气豪。\n三座危桥过不易，一溪湍水涨能高。\n栖迟王事嗟何及，咫尺威颜敢告劳。\n袖取丰年天上去，洗泥准拟醉香醪。",
        "dynasty": "宋",
        "collection_info": null
    },
    {
        "title": "下山雨骤  其三",
        "author": "虞俦",
        "content": "宝熏降自九重天，再款龙祠礼亦专。\n谢雨归来还得雨，今年必定作丰年。\n弥天膏润人皆喜，连日奔驰我独贤。\n回首家山今不远，固应惭恨不归田。",
        "dynasty": "宋",
        "collection_info": null
    },
    {
        "title": "久雨",
        "author": "虞俦",
        "content": "秋到天公日日阴，林间厌听鹁鸠鸣。\n向来南亩频忧旱，此去西成只欠晴。\n檐有漏痕看菌出，径无行迹认苔生。\n夜窗细诵秋阳赋，才谢坡仙和不成。",
        "dynasty": "宋",
        "collection_info": null
    },
    {
        "title": "和汉老弟久雨",
        "author": "虞俦",
        "content": "檐声点滴送愁频，梦雨连江遽一旬。\n杜老多情还动酌，坡公何事却伤神。\n渭城官柳难留客，巫峡行云不见人。\n可是蓱号工洒道，东郊准备要迎春。",
        "dynasty": "宋",
        "collection_info": null
    },
    {
        "title": "喜雨呈太守",
        "author": "虞俦",
        "content": "精祷能令天意回，猖狂旱魃敢为灾。\n龙眠熟处雷呼觉，蚁战酣时雨趁来。\n耕父荷锄歌召杜，腐儒秉笔愧邹枚。\n太平知有三登象，从此官租不费催。",
        "dynasty": "宋",
        "collection_info": null
    },
    {
        "title": "和广德宋宰喜雨",
        "author": "虞俦",
        "content": "一雨丰年兆可探，全胜雪瑞白成三。\n偏怜令尹关心切，喜对农夫洗汗惭。\n秔稻秀畦欣绿润，芙蓉依水媚红酣。\n词源顿遣如泉涌，酒量悬知似海涵。",
        "dynasty": "宋",
        "collection_info": null
    },
    {
        "title": "和主簿喜雨二首  其一",
        "author": "虞俦",
        "content": "龙眠熟处雷呼醒，蚁战酣时雨趁来。\n凉入稻云青漠漠，润添田水白皑皑。\n但期家给皆红腐，莫管庭空长绿苔。\n老令催科知自拙，推挤不法谓何哉。",
        "dynasty": "宋",
        "collection_info": null
    },
    {
        "title": "和主簿喜雨二首  其二",
        "author": "虞俦",
        "content": "年来事事与心违，墨绶尘劳莫我知。\n慷慨归田虽有赋，殷勤喜雨漫赓诗。\n谁怜饭颗山头瘦，却想松江水面肥。\n一笑桑榆收已暮，向来膏润太踰时。",
        "dynasty": "宋",
        "collection_info": null
    },
    {
        "title": "卧病枕上再用韵  其一",
        "author": "虞俦",
        "content": "文书堆案眼慵开，客有可人今雨来。\n说剑丹心空耿耿，岸巾雪鬓欲皑皑。\n山田渐喜滋香稻，客位从教长紫苔。\n涸辙穷鳞頼濡沫，未宜曷月咏归哉。",
        "dynasty": "宋",
        "collection_info": null
    },
    {
        "title": "卧病枕上再用韵  其二",
        "author": "虞俦",
        "content": "领邑西来物物违，只应松竹旧相知。\n宽心雨意浓如酒，满眼秋怀总是诗。\n惭愧不才劳抚字，平生何意羡轻肥。\n飘然傥遂归田赋，食蘗毋忘在莒时。",
        "dynasty": "宋",
        "collection_info": null
    },
    {
        "title": "再用韵简王簿  其一",
        "author": "虞俦",
        "content": "山云泼墨度墙隈，信道鸣鸠唤雨来。\n骤泻竹梢青羃羃，乱翻荷盖白皑皑。\n尊前花落愁赊酒，地上钱流错认苔。\n更愿公家宽赋敛，斯民卒岁亦悠哉。",
        "dynasty": "宋",
        "collection_info": null
    },
    {
        "title": "再用韵简王簿  其二",
        "author": "虞俦",
        "content": "当面论交背面违，此心叔向几人知。\n喜君一见便倾盖，过我相从唯说诗。\n别后梅花看太瘦，向来瓠白不应肥。\n何如且缓东归策，共醉橙黄橘绿时。",
        "dynasty": "宋",
        "collection_info": null
    },
    {
        "title": "徽州绩溪县六月二十五日迎汪王于县厅祈雨未之应也七月三日率同官再祷焉酌献方毕阴云四合甘霔大霈因以小诗纪实",
        "author": "虞俦",
        "content": "何须祷旱必桑林，试扣丛祠丐一临。\n再拜炉烟方裛裛，四周云气已骎骎。\n田龟向去亡凶兆，垤鹳新来有好音。\n多谢神灵怜老令，肯倾膏泽慰民心。",
        "dynasty": "宋",
        "collection_info": null
    },
    {
        "title": "和主簿王伯伦喜雨",
        "author": "虞俦",
        "content": "电帜摇摇眩目光，雷车殷殷讶空肠。\n咄嗟有底千峯雨，珍重无多一瓣香。\n秔稻气苏南亩喜，芭蕉声到北窗凉。\n恭惟英济纲维是，併遣炎官理去艎。",
        "dynasty": "宋",
        "collection_info": null
    },
    {
        "title": "喜雨",
        "author": "虞俦",
        "content": "鼎来雨喜动吟笺，顿遣酰鸡舞瓮天。\n傅野要观新事业，巫山莫学短因缘。\n碧筩便好浮家酿，红粉还羞着老年。\n此意自佳君自会，将诗不必众人传。",
        "dynasty": "宋",
        "collection_info": null
    },
    {
        "title": "忆友人",
        "author": "虞俦",
        "content": "紫鸾栖棘乳溪边，不羡羣飞漫刺天。\n一见交情真我辈，更将诗句洗尘缘。\n宁唯刮目须三日，恨不从公蚤十年。\n只恐秋风趣分袂，尺书傥有鴈能传。",
        "dynasty": "宋",
        "collection_info": null
    },
    {
        "title": "主簿昨示喜雨之作末章用李文饶故事非所敢闻用韵回纳",
        "author": "虞俦",
        "content": "朝来一穗看炉烟，遽挽银河下九天。\n东海不冤私自幸，南阳高卧且随缘。\n佳名德雨闻前代，尺字商霖证昔年。\n老子婆婆那辨此，两翁心印有人传。",
        "dynasty": "宋",
        "collection_info": null
    },
    {
        "title": "初夏凹沼独坐",
        "author": "虞俦",
        "content": "墙隈绿袅风前竹，池上青横雨后峯。\n森然便有濠濮想，若者曾吞云梦胸。\n杳无碧涧来鸂鶒，安得旧水藏蛟龙。\n我今齿髮亦自料，回首家山归兴浓。",
        "dynasty": "宋",
        "collection_info": null
    },
    {
        "title": "俯江楼",
        "author": "虞俦",
        "content": "异乡王粲懒登楼，肠断淮山落木秋。\n塞上阴云空漠漠，江边艇子故悠悠。\n悲凉只怕闻孤鴈，浩荡那堪没白鸥。\n莫怪楚囚频下泪，何人谈话到神州。",
        "dynasty": "宋",
        "collection_info": null
    },
    {
        "title": "十一月三十日乃耘老弟生朝余是日也宿留富阳驿中念之殊不胜情因赋一诗俟到吴门有便寄去",
        "author": "虞俦",
        "content": "玉管新阳七日来，天将风月赋诗才。\n别来又喜逢初度，相望何由把一杯。\n霜后不凋门外柳，春前已折陇头梅。\n团栾今夜华堂燕，应念三州数往回。",
        "dynasty": "宋",
        "collection_info": null
    },
    {
        "title": "和汤倅七夕",
        "author": "虞俦",
        "content": "目断银河婉娈期，綵云香雾转馡馡。\n天孙无頼能专巧，世俗由来亦妄祈。\n穉子唤人占蟢网，老妻怜我泣牛衣。\n客星若就君平卜，更问金穰与木饥。",
        "dynasty": "宋",
        "collection_info": null
    },
    {
        "title": "和总管姜知阁",
        "author": "虞俦",
        "content": "下笔梅山漫不休，诗筒倏寄置书邮。\n分符我亦惭铜虎，问俗人谁忍佩牛。\n已洗圜扉亡久繫，更教彩棒息羣偷。\n年来况是催科拙，聚敛平生笑冉求。",
        "dynasty": "宋",
        "collection_info": null
    },
    {
        "title": "和杨仲才归途秋郊即事",
        "author": "虞俦",
        "content": "马上西风着面凉，翩翩乌帽更低昂。\n晚晴是处鸦声喜，秋熟连阡禾穗香。\n穉子候门应自语，征夫指路未渠忙。\n歇鞍野店谁为伴，自买村醪一举觞。",
        "dynasty": "宋",
        "collection_info": null
    },
    {
        "title": "顷尝将漕淮东林子长今膺是选因以小诗述怀庶几古人赠言之意云  其一",
        "author": "虞俦",
        "content": "德星天遣出淮濆，玉节光华委十分。\n可但筹边专馈饷，直须旷土尽耕耘。\n向来我已惭无效，此去君当勉策勋。\n尚有龟山风浪恶，得无遗恨雁离羣。",
        "dynasty": "宋",
        "collection_info": null
    },
    {
        "title": "顷尝将漕淮东林子长今膺是选因以小诗述怀庶几古人赠言之意云  其二",
        "author": "虞俦",
        "content": "淮边陈迹试重论，走遍西途落木村。\n依旧江山连北固，承平池馆羡东园。\n中原入望堪垂涕，古汴无情尚有痕。\n岁漕东南六百万，云何异域得游魂。",
        "dynasty": "宋",
        "collection_info": null
    },
    {
        "title": "送万舍人将漕江东",
        "author": "虞俦",
        "content": "左螭玉立耸朝端，底事飘然便挂冠。\n简记起家千载遇，光华持节万人看。\n溪山好处宁终恋，鸥鹭盟前莫遽寒。\n已是诏书催上道，却烦尺鲤问平安。",
        "dynasty": "宋",
        "collection_info": null
    },
    {
        "title": "余壬子秋丁太夫人忧因取藏经看阅至甲寅春以病眼且止然将及一半矣尚期晚岁毕此志愿但两年来有烦主藏上人昕公取送良劳因以一偈谢之",
        "author": "虞俦",
        "content": "五千经卷乃吾心，眼力年来却不胜。\n且学赵州看半藏，从教舍利说三乘。\n循行数字难成佛，兀坐焚香也似僧。\n此法本来无所得，多生受记有燃灯。",
        "dynasty": "宋",
        "collection_info": null
    },
    {
        "title": "耘老弟于新厅之后起楼名之曰迭翠有诗因次韵",
        "author": "虞俦",
        "content": "楼成迭翠相奇奇，不羡围屏锦绣机。\n卜筑又新王粲宅，登临莫下董生帷。\n高吟得助添新卷，清赏何须贮舞衣。\n问舍却怜吾未就，归心长与落霞飞。",
        "dynasty": "宋",
        "collection_info": null
    },
    {
        "title": "求杨仲才芍药",
        "author": "虞俦",
        "content": "见说江都一骑来，筠篮坏土带春回。\n不堪羁宦思金谷，宁有诗情似玉台。\n纶阁翻阶无復梦，乳溪临槛想传杯。\n殷勤分赠须闻早，社后重阳政好培。",
        "dynasty": "宋",
        "collection_info": null
    },
    {
        "title": "收汉老弟近书知十全遂勿药之喜慰可知也但未卜来期诗以见意",
        "author": "虞俦",
        "content": "一日思君一度年，家山好在落霞边。\n飞鸿日去情何限，黄耳书来病已痊。\n欹枕池塘春草梦，闭门风雨落梅天。\n南坡政恐春留住，过我何时果着鞭。",
        "dynasty": "宋",
        "collection_info": null
    },
    {
        "title": "和闻杜鹃",
        "author": "虞俦",
        "content": "万里归飞怪底迟，岂缘鸟道崄而奇。\n尚怀旧国初来日，偏恨羣芳欲尽时。\n回首暮山宁久住，论心残月漫相知。\n何人远道长为客，为尔声声劳梦思。",
        "dynasty": "宋",
        "collection_info": null
    },
    {
        "title": "宿祠山报恩寺枕上闻杜鹃有感",
        "author": "虞俦",
        "content": "此去家山仅两程，不烦鸟语苦丁宁。\n烟花三月忙中过，风雨连宵梦裏听。\n问鴈呼卿情大薄，闻鷄起舞意还醒。\n年来纵迹浑无定，渠亦相怜水上萍。",
        "dynasty": "宋",
        "collection_info": null
    },
    {
        "title": "次韵曾使君和删定鲍倅喜谯楼双门復旧观之作",
        "author": "虞俦",
        "content": "公家文字足搜寻，间览容陪夏日临。\n句裏江山元自旧，笔端造化速宜今。\n朱扉对启雄潭府，秀气平分入泮林。\n青佩龙门行在望，跃鞭莫负使君心。",
        "dynasty": "宋",
        "collection_info": null
    },
    {
        "title": "和王诚之羣圃胜集",
        "author": "虞俦",
        "content": "何人浪说四难并，此地追随眼更清。\n飞盖数移红步幛，肩舆稳度翠围屏。\n春回觞咏频频举，风度笙歌处处听。\n昼短夜长公莫恨，当家故事有兰亭。",
        "dynasty": "宋",
        "collection_info": null
    },
    {
        "title": "元日小集耘老弟有诗和韵",
        "author": "虞俦",
        "content": "弟侄团栾岂偶然，华堂绮席间婵娟。\n试看今夕知何夕，颇觉新年胜旧年。\n黄纸除书须有命，青春作伴且随缘。\n从今屡费何须惜，日办杯觞趁和篇。",
        "dynasty": "宋",
        "collection_info": null
    },
    {
        "title": "简友人",
        "author": "虞俦",
        "content": "按剑何由骇夜光，险心真復易羊肠。\n未能种橘千奴足，且欲滋兰九畹香。\n俗物满前多汩没，玉人在侧独清凉。\n夜来忽有家山梦，便向清溪欲舣艎。",
        "dynasty": "宋",
        "collection_info": null
    },
    {
        "title": "途中述怀",
        "author": "虞俦",
        "content": "悠然旅酌夜沉沉，漫想歌眉带浅颦。\n兴寄鳞鸿宁有限，诗成珠玉未羞贫。\n尚烦潇洒登山屐，聊慰崎岖穷谷民。\n已笑割鷄非我事，颇尝栖棘有斯人。",
        "dynasty": "宋",
        "collection_info": null
    },
    {
        "title": "和郁簿",
        "author": "虞俦",
        "content": "先生雅意在垂虹，底事鸾栖枳棘中。\n几欲上书排北阙，却应举扇障西风。\n官清高枕梦魂好，兴动长吟诗句工。\n琐琐升沉何足道，只凭心地与天通。",
        "dynasty": "宋",
        "collection_info": null
    },
    {
        "title": "清明",
        "author": "虞俦",
        "content": "江南三月暮春天，上巳清明五日前。\n红杏园林初过雨，绿杨庭院欲生烟。\n无花无酒伤今日，宜麦宜蚕胜去年。\n却怪山中时候早，树林深处有鸣蝉。",
        "dynasty": "宋",
        "collection_info": null
    },
    {
        "title": "读汉老弟中秋前一夕之诗似太凄切辄次韵勉释之",
        "author": "虞俦",
        "content": "秋与诗人着意清，不平宁作候虫鸣。\n閒愁有底能千斛，久雨终当快一晴。\n富贵时来何足道，英雄天亦不徒生。\n来宵径就姮娥约，丹桂当年种已成。",
        "dynasty": "宋",
        "collection_info": null
    },
    {
        "title": "自中秋月圆木犀开后倡酬络绎今可以止矣再书数句殿其后",
        "author": "虞俦",
        "content": "秋月秋花自一回，锦囊收拾靡遗才。\n吟余顾兔毫端满，赋罢文犀纸面开。\n十里清香供隠几，三人对影称挥杯。\n笑渠冷淡为生活，何似笙歌鼎沸催。",
        "dynasty": "宋",
        "collection_info": null
    },
    {
        "title": "酬常丞见和",
        "author": "虞俦",
        "content": "周南留滞玉堂仙，千骑那教下蜀川。\n梁上几看明月夜，江东空想暮云天。\n五年契阔音书断，万里归来语笑鲜。\n喜有常郎天下士，肯来相对语残编。",
        "dynasty": "宋",
        "collection_info": null
    },
    {
        "title": "用韵酬翟曾二倅和章  其一",
        "author": "虞俦",
        "content": "那得朝朝琼树新，拥炉添炭费乌银。\n试呵冻笔还搜句，浅酌香醪未计巡。\n过眼年华休恨晚，转头天令即行春。\n纷纷桃李谁知问，祇有寒梅是故人。",
        "dynasty": "宋",
        "collection_info": null
    },
    {
        "title": "用韵酬翟曾二倅和章  其二",
        "author": "虞俦",
        "content": "诗成开府让清新，纸扫溪藤笔弄银。\n斗转苍龙归北望，日行黄道傒东巡。\n人情自是随时变，天意何私与物春。\n官裏簿书殊未了，不知花事属何人。",
        "dynasty": "宋",
        "collection_info": null
    },
    {
        "title": "两日绝市无肉举家不免蔬食因书数语  其一",
        "author": "虞俦",
        "content": "市无晨饮助加餐，空愧先生苜蓿盘。\n尚有园人供菜把，漫劳穉子写牌单。\n俸钱先自无多了，宾客从来不惯看。\n已誓长斋依绣佛，妻孥休怪瘦栾栾。",
        "dynasty": "宋",
        "collection_info": null
    },
    {
        "title": "两日绝市无肉举家不免蔬食因书数语  其二",
        "author": "虞俦",
        "content": "山园秀色故堪餐，明月批来白玉盘。\n小县经年常乏俸，颓墙过午尚悬单。\n妇兴举案齐眉叹，婢媿添薪墨腕看。\n无肉纵令人解瘦，却宜相对碧檀栾。",
        "dynasty": "宋",
        "collection_info": null
    },
    {
        "title": "两日绝市无肉举家不免蔬食因书数语  其三",
        "author": "虞俦",
        "content": "怪生食指动晨餐，拗项蒸毛忽满盘。\n总为饥驱嗟我老，未能饱死笑人单。\n不除豪气杯中兴，空有功名镜裏看。\n菽水虽贫归去好，白头慈母要团栾。",
        "dynasty": "宋",
        "collection_info": null
    },
    {
        "title": "再用韵述怀",
        "author": "虞俦",
        "content": "少年发愤欲忘餐，信木能钻透石盘。\n灯火半生徒自苦，虀盐併日不嫌单。\n嗟来未肯低头拜，臭腐那须着眼看。\n何物马肝犹不悟，怜渠五利竟诛栾。",
        "dynasty": "宋",
        "collection_info": null
    },
    {
        "title": "送颜尚书知泉州",
        "author": "虞俦",
        "content": "听履星辰最上头，一麾得请暂南州。\n高风凛凛推前辈，政路骎骎却倦游。\n地近枌榆同衣锦，天低雨露密承流。\n只今廊庙须公等，燕寝凝香莫久留。",
        "dynasty": "宋",
        "collection_info": null
    },
    {
        "title": "临安泛舟",
        "author": "虞俦",
        "content": "雨送行人上短篷，东君更借一帆风。\n桃源春水半篙稳，锦谷清溪几曲通。\n远岫天边凝晚碧，夕阳波面泛微红。\n舟行又胜山行好，两岸芳菲一顾中。",
        "dynasty": "宋",
        "collection_info": null
    },
    {
        "title": "往瓜州护使客回程",
        "author": "虞俦",
        "content": "寒天短日少晶辉，薄暮边城鼓角悲。\n外使方将接踵至，淮民未有息肩期。\n吁嗟道路频牵挽，表裏河山几合离。\n闻道遗黎尚思汉，中原恢復定何时。",
        "dynasty": "宋",
        "collection_info": null
    },
    {
        "title": "夜舟过龟山",
        "author": "虞俦",
        "content": "长淮东下月西流，起视龟山势若浮。\n砢岸崎岖须列炬，波涛汹涌更行舟。\n今秋暴涨尤堪畏，去岁坚冰亦合忧。\n有底往来能屑屑，痴儿了事几时休。",
        "dynasty": "宋",
        "collection_info": null
    },
    {
        "title": "上巳恐可回舟略访子长园亭然未敢为宿诺",
        "author": "虞俦",
        "content": "名园天气更须新，况有弹筝甲用银。\n舟欲暂回成邂逅，酒因同载作逡巡。\n飞花一片休嗟晚，啼鸟千岩莫怨春。\n未暇湖亭修故事，水嬉遍阅水边人。",
        "dynasty": "宋",
        "collection_info": null
    },
    {
        "title": "和汉老弟立春",
        "author": "虞俦",
        "content": "吹葭六管候频频，眉寿先储酒十旬。\n鞭到土牛休袖手，斗迴天驷已驰神。\n花梢綵胜翻新样，镜裏朱颜只故人。\n生菜玉纤能细缕，大家醉赏满盘春。",
        "dynasty": "宋",
        "collection_info": null
    },
    {
        "title": "正月二日大雪",
        "author": "虞俦",
        "content": "东风欲动管灰飞，剪綵工夫莫恨迟。\n残腊竟呈三白瑞，新春元与六花期。\n羊羔酒好浮琼液，牛尾狸堪削玉肌。\n欲就江梅赊一笑，前村容有未开枝。",
        "dynasty": "宋",
        "collection_info": null
    },
    {
        "title": "和宋宰立春雨  其一",
        "author": "虞俦",
        "content": "怪生淑气静氛埃，知是东君一笑开。\n膏雨任能滋宿麦，香风先已上寒梅。\n交情太薄鶑犹懒，远信难凭鴈却迴。\n闻道君家春最胜，十分眉妩画章台。",
        "dynasty": "宋",
        "collection_info": null
    },
    {
        "title": "和宋宰立春雨  其二",
        "author": "虞俦",
        "content": "镜裏朱颜一寸埃，感时怀抱向谁开。\n典衣饾饤盘心菜，贳酒留连眼底梅。\n三月鶑花劳问讯，几家幡胜带能迴。\n新来不作温柔梦，有底诗情似玉台。",
        "dynasty": "宋",
        "collection_info": null
    },
    {
        "title": "和汉老弟迎春",
        "author": "虞俦",
        "content": "青旗小队唤渠频，新历先看早二旬。\n羯鼓催花夸敏捷，舞腰迴雪斗精神。\n燕飞欲傍钗头月，鴈过纔归陌上人。\n谁道土牛鞭不动，也能脚底散阳春。",
        "dynasty": "宋",
        "collection_info": null
    },
    {
        "title": "社日邀温卿溪王天仕吴钦孺游草堂钦孺有诗因次其韵",
        "author": "虞俦",
        "content": "烟霞痼疾自年龄，冷落江城处士星。\n松下茶烟青羃羃，竹间碁韵子丁丁。\n林泉雅许幽人往，猿鹤应羞俗驾经。\n沽酒抱琴还有约，要看桂子月中零。",
        "dynasty": "宋",
        "collection_info": null
    },
    {
        "title": "冬至日泊舟严陵滩下",
        "author": "虞俦",
        "content": "书云瑞应协黄钟，人事天时讶许同。\n葭管阴阳消长际，朱幡新旧送迎中。\n严陵滩昔怀高节，茂苑城今愧下风。\n醉裏不知乡国异，团圞相映酒颜红。",
        "dynasty": "宋",
        "collection_info": null
    },
    {
        "title": "和汉老弟牛尾貍韵",
        "author": "虞俦",
        "content": "堂馈流涎玉面貍，也知臭腐出神奇。\n分无竹叶浮酥面，尚想梅花映雪肌。\n渠幸腊前能漏网，人言春后亦非时。\n吾侪口腹真余事，莫倚雄豪浪赋诗。",
        "dynasty": "宋",
        "collection_info": null
    },
    {
        "title": "戏和东坡先生牛尾貍诗韵且效其体",
        "author": "虞俦",
        "content": "夜寒那得到帘帷，前拥红炉后翠眉。\n未致马蹄沙水鼈，且尝牛尾雪天貍。\n葅寒石芥愁辛鼻，鲊熟雏鹅怯带脂。\n端的为渠添酒兴，红颜相映玉肤肌。",
        "dynasty": "宋",
        "collection_info": null
    },
    {
        "title": "观鹤",
        "author": "虞俦",
        "content": "仙格孤高老始成，临池爱刷羽毛轻。\n未看月下婆娑舞，且听风前嘹唳声。\n向人自在有真态，伴我官閒无俗情。\n少待相将林下去，携筇更引鹿同行。",
        "dynasty": "宋",
        "collection_info": null
    },
    {
        "title": "迭蒙林子长和章愈索愈奇未敢遽竖降旗犹能背城借一也",
        "author": "虞俦",
        "content": "诗情引上碧天高，侍史毋辞走送劳。\n栗里正思陶靖节，愚溪不数柳仪曹。\n只惭同队疎头角，莫恋樊笼损羽毛。\n取友如君千载士，陆机作赋岂其豪。",
        "dynasty": "宋",
        "collection_info": null
    },
    {
        "title": "甲寅十一月朔旦冬至适值先妣太夫人服阕从吉感而赋诗二首  其一",
        "author": "虞俦",
        "content": "黄鷄催晓破霜天，起整冠裳拜影前。\n又见刺文添一线，谁知泣血已三年。\n蟠桃海上今应熟，双橘怀中祇自怜。\n未必儿童知此恨，綵衣依旧戏蹁跹。",
        "dynasty": "宋",
        "collection_info": null
    },
    {
        "title": "甲寅十一月朔旦冬至适值先妣太夫人服阕从吉感而赋诗二首  其二",
        "author": "虞俦",
        "content": "维摩应待散花天，无復称觞寿母前。\n从隔蓬壶三万里，尚期华表一千年。\n弟兄黄髮三人在，故旧青云众目怜。\n自愧阿奴真碌碌，不妨鉴井又蹁跹。",
        "dynasty": "宋",
        "collection_info": null
    },
    {
        "title": "再和",
        "author": "虞俦",
        "content": "天时人事日相煎，否泰俄惊在眼前。\n积闰尽归冬十月，纪元一似太初年。\n联珠合璧犹重见，华髮苍颜益可怜。\n三抚祥琴无意绪，当筵那忍舞蹁跹。",
        "dynasty": "宋",
        "collection_info": null
    },
    {
        "title": "读乐天诗戏效其体",
        "author": "虞俦",
        "content": "杖屦南坡路不赊，就中景物四时佳。\n春林竞秀烘迟日，雪岫初晴眩晓霞。\n炎夏清风横一榻，澄秋明月满千家。\n人生适意须行乐，况是樽前鬓未华。",
        "dynasty": "宋",
        "collection_info": null
    },
    {
        "title": "同主簿过翠眉亭  其一",
        "author": "虞俦",
        "content": "墨绶低回叹陆沉，好山浑作翠眉颦。\n我聊尔耳宁违俗，仕有时乎亦为贫。\n老去催科非所学，向来凋瘵愧斯民。\n整襟再拜栾城像，幸剩残膏丐后人。",
        "dynasty": "宋",
        "collection_info": null
    },
    {
        "title": "同主簿过翠眉亭  其二",
        "author": "虞俦",
        "content": "宦情元薄且浮沉，抚字劳心祇效颦。\n白首论交嗟已晚，青衫捧檄祇缘贫。\n简书岂不怀朋友，德意安能及吏民。\n误矣折腰成底事，谁欤高枕有閒人。",
        "dynasty": "宋",
        "collection_info": null
    },
    {
        "title": "木犀晚来盛开寄吴守",
        "author": "虞俦",
        "content": "缭枝偃蹇傍岩隈，密叶棱层不露才。\n一色浑疑新酿熟，十分端为好诗开。\n佳人宜与簪云髻，上客须邀釂玉杯。\n只恐王孙归未得，小山招隠故应催。",
        "dynasty": "宋",
        "collection_info": null
    },
    {
        "title": "木犀花开折赠县宰代简",
        "author": "虞俦",
        "content": "缃黄襞积间琉璃，病眼看花喜欲迷。\n半树斓斑藏雾豹，一秋清绝辟尘犀。\n谁分仙种来蟾窟，知有生香洗麝脐。\n天女维摩应大笑，一枝扶上髻鬟低。",
        "dynasty": "宋",
        "collection_info": null
    },
    {
        "title": "木犀初开悉离披于雨今再着花特盛因折送常丞代简以诗兼简孙尉",
        "author": "虞俦",
        "content": "万壑千岩秋欲阑，金商点缀破天悭。\n未须狂雨相将去，且索西风一笑还。\n香列酴醾薝萄右，清宜茅舍竹篱间。\n闻君画柳为眉妩，可復扶花上髻鬟。",
        "dynasty": "宋",
        "collection_info": null
    },
    {
        "title": "和人木犀",
        "author": "虞俦",
        "content": "月娥一笑抵千金，玉粟枝头点缀深。\n莫怪谪仙犹未赏，却因犬子喜相寻。\n漙漙白露新秋色，楚楚黄裳翠雨襟。\n高兴已辜红袖饮，何心相伴白头吟。",
        "dynasty": "宋",
        "collection_info": null
    },
    {
        "title": "问讯木犀",
        "author": "虞俦",
        "content": "两行丛桂手亲栽，移自深岩远壑来。\n今夏蒙茸看叶长，来秋端的见花开。\n早时切记频浇灌，瘦地仍须苦壅培。\n待得东堂枝可折，满山桃李尽舆台。",
        "dynasty": "宋",
        "collection_info": null
    },
    {
        "title": "和木犀",
        "author": "虞俦",
        "content": "岩桂无人也自芳，月宫仙子道家粧。\n露漙僊掌三秋色，风动枝头十里香。\n先世栽培虽地僻，近年卜筑发天藏。\n后堂元有文犀贵，可但腰金照地光。",
        "dynasty": "宋",
        "collection_info": null
    },
    {
        "title": "和耘老弟木犀诗韵且督汉老弟同赋",
        "author": "虞俦",
        "content": "团餠秋光入好枝，一天风露最清时。\n管窥豹雾岩前隠，杯泛鹅黄月下宜。\n子落谁赓沧海咏，丛生应有小山知。\n惠连更喜姮娥近，底事观书却废诗。",
        "dynasty": "宋",
        "collection_info": null
    },
    {
        "title": "和木犀再开",
        "author": "虞俦",
        "content": "东堂留得最高枝，向道重开果有时。\n仙掌露漙秋气重，山头月照晚粧宜。\n层层黄色眉间见，拂拂清香鼻观知。\n更约菊花为老伴，四难并处可无诗。",
        "dynasty": "宋",
        "collection_info": null
    },
    {
        "title": "即事  其一",
        "author": "虞俦",
        "content": "夺得饥民鬼手中，误恩增秩敢言功。\n颇闻有意征黄霸，却坐无书遗子公。\n莫我愁眉劳抚字，从渠醉眼乱青红。\n床头况有韦编在，消长何妨以数穷。",
        "dynasty": "宋",
        "collection_info": null
    },
    {
        "title": "即事  其二",
        "author": "虞俦",
        "content": "光阴老去漫匆匆，千骑南来岁又穷。\n竹瘦固应留晚节，梅开宁亦待春风。\n青冥蹭蹬何关我，白髮飘萧恐未翁。\n毕竟田园归去好，暮云回首自江东。",
        "dynasty": "宋",
        "collection_info": null
    },
    {
        "title": "即事  其三",
        "author": "虞俦",
        "content": "归来世事任浮沉，车马萧条门巷深。\n一榻容身无妄想，两餐度日少关心。\n园收佳实随时荐，瓮有新篘待月斟。\n老觉閒居浑有味，不须荣宦说骎骎。",
        "dynasty": "宋",
        "collection_info": null
    },
    {
        "title": "即事  其四",
        "author": "虞俦",
        "content": "春工投老日骎骎，阅遍芳菲又绿阴。\n不復椅梧倾宿凤，几番淮海变鸣禽。\n太阿自抚为知己，焦尾谁弹莫赏音。\n高下风花何足问，向来出处固无心。",
        "dynasty": "宋",
        "collection_info": null
    },
    {
        "title": "和吴守韵送木犀",
        "author": "虞俦",
        "content": "珍重黄堂遗送来，淮南未数小山才。\n分从月裏双株在，趁得风前一笑开。\n秋着屏帏蟾弄影，春生酒面蚁浮杯。\n姮娥自与花为约，不爱人间羯鼓催。",
        "dynasty": "宋",
        "collection_info": null
    },
    {
        "title": "枕上再赋",
        "author": "虞俦",
        "content": "折桂东堂又一回，秋花此外祇凡才。\n千岩万壑幽深处，玉露金风烂漫开。\n有客挥犀纷入坐，几时清燕小持杯。\n作诗且与留花住，青女繁霜未要催。",
        "dynasty": "宋",
        "collection_info": null
    },
    {
        "title": "再用韵赋木犀",
        "author": "虞俦",
        "content": "高枝曾折记前回，晚路重逢叹滞才。\n天上移来和月种，人间占得及秋开。\n香浮翠葆花藏叶，影动燃犀酒映杯。\n犹有黄花堪殿后，为渠留恋为渠催。",
        "dynasty": "宋",
        "collection_info": null
    },
    {
        "title": "送张伯子尚书帅隆兴  其一",
        "author": "虞俦",
        "content": "舂容听履上星辰，玉笋班中第一人。\n暂藉威名分阃寄，剩留风采照廷绅。\n何人重记西山雨，老我空伤南浦春。\n此去莫贪为郡乐，紫枢黄阁待经纶。",
        "dynasty": "宋",
        "collection_info": null
    },
    {
        "title": "送张伯子尚书帅隆兴  其二",
        "author": "虞俦",
        "content": "十年沉落困推挤，出处于公恨不齐。\n本谓重来酬契阔，岂期一见又分携。\n风吹渭水波声小，春压阳关柳色低。\n老矣销魂难语别，且须倒尽玉东西。",
        "dynasty": "宋",
        "collection_info": null
    },
    {
        "title": "巩使君劝耕汪倅有诗次韵",
        "author": "虞俦",
        "content": "小队行春簇使旌，黄童白叟递逢迎。\n劝耕试向何山麓，竞渡还倾极乐城。\n画舫骁腾喧鼓吹，红粧凝伫傍轩楹。\n山公归路人争看，已有丰年笑语声。",
        "dynasty": "宋",
        "collection_info": null
    },
    {
        "title": "戏书",
        "author": "虞俦",
        "content": "去年今日到湖州，救得饥民岁又周。\n阅遍炎凉还自笑，坐靡廪饩更何求。\n渊明栗里终归去，太史周南枉滞留。\n咄咄大钧何必问，固知薄命与仇谋。",
        "dynasty": "宋",
        "collection_info": null
    },
    {
        "title": "子长来诗乃有杜口毗那之语但天女天花未尝见也诗以先之",
        "author": "虞俦",
        "content": "属和何须蚌鹬持，笙歌鼎沸政相宜。\n劝君莫惜松醪酒，容我来看柳叶眉。\n春去自怜鶑命友，夜来空费雨催诗。\n海棠还有风流伴，留得芳菲不恨迟。",
        "dynasty": "宋",
        "collection_info": null
    },
    {
        "title": "送汤倅二首  其一",
        "author": "虞俦",
        "content": "青衫试吏古桐川，识面池阳别驾贤。\n但喜论交时一笑，不知为客度三年。\n新来怀抱愁分袂，此去功名好着鞭。\n未必九华清绝地，更能留滞玉堂仙。",
        "dynasty": "宋",
        "collection_info": null
    },
    {
        "title": "送汤倅二首  其二",
        "author": "虞俦",
        "content": "别乘词锋不费磨，江山得助想经过。\n离情柳色长亭暮，愁绪梅腮细雨多。\n渭北论文须细与，洛南问业念如何。\n有时尺素频相寄，莫负东来锦鲤波。",
        "dynasty": "宋",
        "collection_info": null
    },
    {
        "title": "立秋四十日矣天气甚凉南坡杖屦之兴犹懒何也不应今年欢意顿减如此因以诗挑之",
        "author": "虞俦",
        "content": "灏气南坡日夕清，杖藜缘底邈无情。\n读书乃尔妨行乐，觅句从来怪瘦生。\n况有鷄豚燕同社，政须钟鼓报新晴。\n似闻岩桂花开遍，早晚携壶一就倾。",
        "dynasty": "宋",
        "collection_info": null
    },
    {
        "title": "出郊",
        "author": "虞俦",
        "content": "万山深处长官贫，不惯将迎懒是真。\n谁解移文迴俗驾，漫劳举扇障风尘。\n碧云日暮还无信，白眼途穷易见嗔。\n归去荒村望灯火，是何鸡狗亦惊人。",
        "dynasty": "宋",
        "collection_info": null
    },
    {
        "title": "姚黄牡丹",
        "author": "虞俦",
        "content": "红紫争先有底忙，姚黄晚出最芬芳。\n玉非蒸栗难同色，露是蔷薇更染香。\n翠幄密遮春去路，黄云低映晓来粧。\n十分喜气眉间见，快泻鹅儿醉洛阳。",
        "dynasty": "宋",
        "collection_info": null
    },
    {
        "title": "种牡丹",
        "author": "虞俦",
        "content": "新向坡头种牡丹，更开小径傍层坛。\n先生倍费栽培力，俗子那容取次看。\n应有司花来守护，更须插槿与遮栏。\n何时一醉酬心赏，屈指春风半岁宽。",
        "dynasty": "宋",
        "collection_info": null
    },
    {
        "title": "和汉老弟双莲诗韵",
        "author": "虞俦",
        "content": "青桂留连最上枝，待君奋翼到天池。\n秋莲又喜呈嘉兆，春草何劳费梦思。\n雅想分香风静处，更怜并影月明时。\n姮娥似办双荷制，故遣冯夷预报知。",
        "dynasty": "宋",
        "collection_info": null
    },
    {
        "title": "又主簿和双莲诗所以期待甚厚再韵为谢",
        "author": "虞俦",
        "content": "君家双桂有高枝，便令齐飞集凤池。\n底事乳溪迷簿领，相望泮水费怀思。\n四明人物谁能俪，万里功名自有时。\n为我双莲出佳句，箇中气味许君知。",
        "dynasty": "宋",
        "collection_info": null
    },
    {
        "title": "和松老弟同上伯兄冢",
        "author": "虞俦",
        "content": "鹡鸰原上思何穷，排遣新愁酒有功。\n不见老松孤晚岁，忍看宿草又春风。\n危亭徙倚前峯碧，归路迟迴夕照红。\n谁谓死生真永诀，会应相对梦魂中。",
        "dynasty": "宋",
        "collection_info": null
    },
    {
        "title": "再用韵谢沈德远少卿和诗",
        "author": "虞俦",
        "content": "倒指西城我廪高，天公自欲慰民劳。\n声名敢望黄丞相，诗律间追何水曹。\n三径就荒身似赘，一行作吏事如毛。\n只须多酿兵厨酒，聊伴先生醉后豪。",
        "dynasty": "宋",
        "collection_info": null
    },
    {
        "title": "郁簿以侍御李公顷宰中山清赏图诗轴相示因赋",
        "author": "虞俦",
        "content": "中山清赏好家风，父母犹能说此翁。\n谁与画图传浙右，更余诗句满江东。\n日边纵识双鳬舄，天上难留一马骢。\n投绂归来名愈重，橐金虽尽乐何穷。",
        "dynasty": "宋",
        "collection_info": null
    },
    {
        "title": "本县折纳州粳零残盖从民便又且可以趣应州府期限张倅反以为罪",
        "author": "虞俦",
        "content": "平生学道未纯全，游宦何须苦着鞭。\n作县又将书下考，离乡今已跨三年。\n性多忤物无非罪，命与仇谋孰使然。\n抚字催科俱大谬，不如投檄早归田。",
        "dynasty": "宋",
        "collection_info": null
    },
    {
        "title": "七月一日知丞往众浔潭命道士投铁简是日有雨二日知丞过访共道灵验相与感叹因以数语记之",
        "author": "虞俦",
        "content": "老龙高卧古灵湫，唤醒须烦尺简投。\n澒洞溪云随起雨，渺瀰陂水急通沟。\n定看田里还丰岁，且豢鸡豚作好秋。\n可是蓝田修故事，为民精祷益同忧。",
        "dynasty": "宋",
        "collection_info": null
    },
    {
        "title": "和广德鲍宫使寄诗",
        "author": "虞俦",
        "content": "当年书剑走风尘，倾盖桃花一笑春。\n别去交情浑似旧，向来时事几番新。\n诗坛雄健看前辈，官路低回愧此身。\n珍重烦公问消息，双溪烟雨政垂纶。",
        "dynasty": "宋",
        "collection_info": null
    },
    {
        "title": "和林子长别后寄诗",
        "author": "虞俦",
        "content": "尺素西来字字真，诗成胶漆重雷陈。\n连城喜子重增价，敝箒怜吾亦自珍。\n穷达旧闻俱有命，功命底事要知津。\n一樽别后开怀抱，只有湖山似可人。",
        "dynasty": "宋",
        "collection_info": null
    },
    {
        "title": "和吴守拜上方历日之赐已而雪作约同僚登俯江楼见怀之作  其一",
        "author": "虞俦",
        "content": "六花飞舞到江头，清赏朝来破客愁。\n便遣郢人传白雪，快呼从事到青州。\n宠珍历象占星鸟，混一疆封验斗牛。\n遥想倚栏看未足，寒江浩荡没轻鸥。",
        "dynasty": "宋",
        "collection_info": null
    },
    {
        "title": "和吴守拜上方历日之赐已而雪作约同僚登俯江楼见怀之作  其二",
        "author": "虞俦",
        "content": "天教三白瑞来麰，黄竹歌声浪自愁。\n未问骑馿游霸上，行将跨鹤上扬州。\n桥横忽度行天马，帘捲何须压海牛。\n鼓吹从来杀风景，丁宁江上莫惊鸥。",
        "dynasty": "宋",
        "collection_info": null
    },
    {
        "title": "和林正父见寄",
        "author": "虞俦",
        "content": "一别十年难再逢，君今浙左我淮东。\n功名老去终安在，出处年来恨不同。\n已是死灰何足溺，祇应怪事更书空。\n鸡虫得失无期了，莫为元规扇障风。",
        "dynasty": "宋",
        "collection_info": null
    },
    {
        "title": "和汉老弟",
        "author": "虞俦",
        "content": "寸进鮎鱼上竹竿，磨馿终日困团团。\n诸公有意故推挽，议者献言防诞谩。\n胡不罢休嗟已晚，只堪付与一长嘆。\n杜陵有语君知否，才士从来汲引难。",
        "dynasty": "宋",
        "collection_info": null
    },
    {
        "title": "得黄仲本诗再和二首以寄之  其一",
        "author": "虞俦",
        "content": "相得诗人我与兄，平生无一不真情。\n河梁莫恨看云别，剡棹曾经载雪行。\n近喜双鱼传尺素，远胜孤鴈带边城。\n江湖老去知何用，空把葵心向日倾。",
        "dynasty": "宋",
        "collection_info": null
    },
    {
        "title": "得黄仲本诗再和二首以寄之  其二",
        "author": "虞俦",
        "content": "樯燕呢喃浪语人，岸花飞舞苦伤情。\n剩穷诗眼三千界，漫鼓琴心一再行。\n他日湖山还帝里，别时风雨满江城。\n思君直欲令人老，流水沄沄日夜倾。",
        "dynasty": "宋",
        "collection_info": null
    },
    {
        "title": "和耘老弟韵",
        "author": "虞俦",
        "content": "缓步诗成不用催，松门开径破莓苔。\n池塘梦草人何在，风雨连山子独来。\n望断惊鸿怜片影，愁生雊雉应游媒。\n仆夫忽报天将暮，又是篮舆寂寞迴。",
        "dynasty": "宋",
        "collection_info": null
    },
    {
        "title": "和韵",
        "author": "虞俦",
        "content": "粗衣粝饭不难供，有底令人芥蔕胸。\n但得千奴足吾事，不须万里建侯封。\n缲丝何许逢园客，学稼谁能问老农。\n粗喜近来薪水给，免教雨外急村舂。",
        "dynasty": "宋",
        "collection_info": null
    },
    {
        "title": "出郊志喜",
        "author": "虞俦",
        "content": "香雾崇朝一炷熏，雷声便得晚来闻。\n今年虽欠梅黄雨，仲夏犹敷稻绿云。\n审象已能苏大旱，卧龙何用说三分。\n腐儒窃有区区见，例奏囊封愧不文。",
        "dynasty": "宋",
        "collection_info": null
    },
    {
        "title": "和吴守修盖禁兵营屋之韵",
        "author": "虞俦",
        "content": "使君事业此权舆，军政留心尽返初。\n尺籍伍符须补阙，连营列戍且羣居。\n更观坚利修兵甲，可但帡幪有屋庐。\n我亦向来飞荐墨，况闻佳颂起阎闾。",
        "dynasty": "宋",
        "collection_info": null
    },
    {
        "title": "和汉老弟见寄二首  其一",
        "author": "虞俦",
        "content": "平安一鴈带书来，顿解愁肠日九回。\n珍重梅花还庾岭，别离杨柳自章台。\n宦情落落思三径，世事悠悠付一杯。\n桃李河阳无好手，南坡随处剩栽培。",
        "dynasty": "宋",
        "collection_info": null
    },
    {
        "title": "和汉老弟见寄二首  其二",
        "author": "虞俦",
        "content": "王式当年本不来，送涂未远径须回。\n自怜白璧频遭剑，何许黄金更筑台。\n夜榻对眠空抚枕，寒炉孤坐懒持杯。\n权门气燄堪熏炙，况是无资与瓮醅。",
        "dynasty": "宋",
        "collection_info": null
    },
    {
        "title": "和耘老弟韵  其一",
        "author": "虞俦",
        "content": "雪意垂垂漫不收，预愁严凛压貂裘。\n十分果是滋农谷，一片何妨上酒舟。\n天远鴈飞难寄字，江寒鱼懒不吞鈎。\n欲酬妙唱无佳思，岁恶诗人且罢休。",
        "dynasty": "宋",
        "collection_info": null
    },
    {
        "title": "和耘老弟韵  其二",
        "author": "虞俦",
        "content": "岁旱十分无一收，苦寒何许索重裘。\n流民岂是无常产，触处浑如不繫舟。\n但愿天心怜冻馁，莫教雪意大牵鈎。\n祇今宿麦无人种，谁问王师休未休。",
        "dynasty": "宋",
        "collection_info": null
    },
    {
        "title": "和王天任韵",
        "author": "虞俦",
        "content": "槐影侵阶昼未移，筠筒忽见破愁眉。\n新篇谁出诸公右，此事终成一段奇。\n我欲泼醅浮大白，君当枉驾授前绥。\n相从日日南坡上，流落人间总是诗。",
        "dynasty": "宋",
        "collection_info": null
    },
    {
        "title": "和姜总管有怀南涧老人",
        "author": "虞俦",
        "content": "一杯相属岂非天，目送归鸿付五絃。\n霜后黄花秋漠漠，风前丹叶暮翩翩。\n凭栏把酒青山共，即席赓诗红袖传。\n我亦从来无此客，敢将觞咏断前贤。",
        "dynasty": "宋",
        "collection_info": null
    },
    {
        "title": "和汉老弟秋夜有感  其一",
        "author": "虞俦",
        "content": "一翻梧叶又惊秋，鬓上侵寻岁月流。\n夜永只怜灯作伴，诗成却欠酒浇愁。\n多情行雨空扬袂，何物非烟解击瓯。\n室有天游魂梦好，屏山不遣污油头。",
        "dynasty": "宋",
        "collection_info": null
    },
    {
        "title": "和汉老弟秋夜有感  其二",
        "author": "虞俦",
        "content": "西窗风露不禁秋，时数微萤几点流。\n识字故应甘寂寞，着书初不为穷愁。\n倦横如意方三鼓，渴饮门冬自一瓯。\n喜报灯花知底事，玉虫连夜缀钗头。",
        "dynasty": "宋",
        "collection_info": null
    },
    {
        "title": "赠总领韩郎中四十韵",
        "author": "虞俦",
        "content": "玉帛修和好，边隅久晏宁。\n狼贪素溪壑，鲸浪忽沧溟。\n江汉危航苇，关河失固扃。\n两淮先齮龁，四海渐凋零。\n稍喜呻吟地，重霑庙社灵。\n帝方恢祚运，公合在朝廷。\n故国非乔木，闻诗饱过庭。\n经纶一门事，风采四夷听。\n共喜难兄弟，于今尚典刑。\n陵云临北固，雪涕陋新亭。\n清切郎官宿，光辉使者星。\n深源观出处，李泌盛年龄。\n人杰今为用，天骄盍暂停。\n大弨弦白羽，雄剑发新硎。\n貔虎三千士，刍粮十万舲。\n少须姿宿饱，作气上青冥。\n传檄收天府，偏师下井陉。\n孑遗新雨露，幽蛰待雷霆。\n命服期三锡，腰镮拥万钉。\n归来觐旒冕，早晚焕丹青。\n伊昔蒙倾盖，随羣预掣铃。\n初筵叨礼数，接武奉仪型。\n载酒桃花浪，寻诗杜若汀。\n一斑窥豹管，什袭换鹅经。\n深汲无长绠，洪撞仅寸筳。\n违离念芝宇，开落几尧蓂。\n生计春冰薄，先畴露叶暝。\n抱经羞画虎，娱老託原鸰。\n忝窃空黄甲，衰残类白丁。\n尘生悲破甑，晨起问储缾。\n孤宦徒为尔，长饥未遽醒。\n地寒谁援接，途远更伶俜。\n咽绝空阶蚓，微茫腐草萤。\n逮今施刻画，犹得振毛翎。\n幕府今多士，峨冠总宁馨。\n暴鳞呼斗水，病颡忆林垧。\n薄用收鸡肋，微功蓄豨芩。\n真成能肉骨，坐待脱拘囹。\n自是权舆地，宜深肺腑铭。\n宁闻量如海，不受一浮萍。",
        "dynasty": "宋",
        "collection_info": null
    },
    {
        "title": "代巩使君上东宫生日",
        "author": "虞俦",
        "content": "储极天开秀，皇图日又新。\n梦熊初卜夜，禖燕蚤祠春。\n瑞霭蓬莱殿，祥标析木津。\n准龙真帝子，眉宇只天人。\n少海涵舆地，前星耀紫宸。\n英姿生不世，雄畧动如神。\n仁孝兰同毓，温恭玉比纯。\n云章辉步障，月御契重轮。\n尧历占蓂荚，庄年数大椿。\n千龄符会庆，五福自天申。\n鹤禁移舟夕，龙楼问寝晨。\n慈颜俱有喜，习俗尽还淳。\n湛露漙金菊，凉风动白苹。\n好秋澄似洗，函夏肃无尘。\n羽翼商山老，簪缨望苑宾。\n欢呼称寿斚，谐讌接芳裀。\n景邑曾开幕，郎垣偶滥巾。\n不才蒙眄睐，何力赞弥纶。\n符竹分苕水，才华想洛滨。\n歌诗形善祝，秉笔愧徐陈。",
        "dynasty": "宋",
        "collection_info": null
    },
    {
        "title": "往天目祈雨",
        "author": "虞俦",
        "content": "伏谒三池上，难穷一壑幽。\n万山从此起，众水尽分流。\n暑雨虽愆夏，阴风镇若秋。\n天高还有目，地险好回头。\n御府金奁赐，仙坛铁板投。\n不须忧旱魃，直是起潜虬。\n圣主思霖切，微臣尽日留。\n精诚三祷罢，神听一闻不。\n霶霈斯为泽，迟回恐作羞。\n奉常司典礼，秋报敢忘优。",
        "dynasty": "宋",
        "collection_info": null
    },
    {
        "title": "自云门还泛若耶溪入镜湖寄院中诸公",
        "author": "虞俦",
        "content": "山中秋赏罢，溪上晚归时。\n出谷秦人望，经湖谢客期。\n日斜愁路远，风横畏舟迟。\n章句怀文友，途程问檝师。\n浅沙游蚌蛤，危石起鸬鷀。\n落叶飞孤戍，横塘向古祠。\n行行多逸兴，无处不相思。",
        "dynasty": "宋",
        "collection_info": null
    },
    {
        "title": "和汉老弟南坡三十韵",
        "author": "虞俦",
        "content": "北阙书休上，东山妓不携。\n宦情元梦鹿，交道只黄鹂。\n瓜戍怀桐汭，星回直摄提。\n双鳬方欲下，隻履又还西。\n尘土惭书剑，江山识杖藜。\n青冥甘蹭蹬，素手孰提撕。\n笑幕空巢燕，怜藩几触羝。\n兹坡何爽垲，造物復推挤。\n萧寺钟声远，坊门酒旆低。\n目行无远近，脚力免攀跻。\n更喜经前圃，何妨过小溪。\n烟林轻曳练，云岫近横梯。\n井邑千家丽，川原四望迷。\n披榛通曲径，锄麦乱蔬畦。\n梅杏增奇观，牛羊失旧蹊。\n道傍知苦李，霜后认红梨。\n植竹行抽笋，栽杨蚤秀稊。\n霞蒸桃处处，露怨草凄凄。\n红白宜相间，高卑未得齐。\n壶浆旁舍乞，饭裹小童赍。\n着屐应同谢，登仙不羡倪。\n芳菲催羯鼓，早晚映榱题。\n葵绿新含露，芹香旧煮泥。\n鸿宾天外去，鸠妇雨中啼。\n密荫真堪託，安枝可以栖。\n应须回俗驾，未肯厌家鸡。\n蜂识花前酒，鸦随陇上犁。\n角看童子丱，齿见老人齯。\n靖节莲为社，梁侯稊觅稗。\n问渠何所见，公子岂知嵇。",
        "dynasty": "宋",
        "collection_info": null
    },
    {
        "title": "林子长录旧诗来觅酒因送似之",
        "author": "虞俦",
        "content": "酒者忘忧物，难教与愿违。\n未能聊尔耳，时復一中之。\n全醉无乘坠，偏醒有是非。\n兵厨那可恋，州绂屡交驰。\n莫讶台无馈，相逢盖有时。\n留髠从昔惯，舍盖有谁知。\n短棹能来往，经年慰别离。\n何尝有此客，了事笑痴儿。",
        "dynasty": "宋",
        "collection_info": null
    },
    {
        "title": "代黄仲本贺赵漕",
        "author": "虞俦",
        "content": "岳镇凝华久，天潢析派初。\n长庚秋入梦，佳气夜充闾。\n奕叶兰同茂，怀珠玉不如。\n词章贺白右，经术向歆余。\n已近长安日，聊登使者车。\n着鞭先禁路，储宝镇皇居。\n家世曾重席，王门昔曳裾。\n弹冠惭似续，入幕借吹嘘。\n愿献长生箓，何须鸿宝书。\n黑头须两地，玉带拥金鱼。",
        "dynasty": "宋",
        "collection_info": null
    },
    {
        "title": "和潘簿食笋诗",
        "author": "虞俦",
        "content": "平生爱竹几成癖，到处成阴已足嘉。\n潇洒未输彭泽柳，檀栾偏映杜林花。\n园林日日饶春事，红紫纷纷尽岁华。\n清节抱萌初入眼，金盘当馈莫摇牙。\n从渠燕颔夸千尺，还我鳌竿是一家。\n须信直鈎终有用，渭川元不钓烟霞。",
        "dynasty": "宋",
        "collection_info": null
    },
    {
        "title": "新闢东轩夜间月色满床可爱简耘老弟",
        "author": "虞俦",
        "content": "偃息飞檐下，开轩适向东。\n满床今夜月，只欠与君同。",
        "dynasty": "宋",
        "collection_info": null
    },
    {
        "title": "和姜总管感秋七首  其一",
        "author": "虞俦",
        "content": "年华纷代谢，时态几沉浮。\n天末凉风起，何人不感秋。",
        "dynasty": "宋",
        "collection_info": null
    },
    {
        "title": "和姜总管感秋七首  其二",
        "author": "虞俦",
        "content": "已是诗成集，何妨酒拍浮。\n人生不行乐，空惜鬓惊秋。",
        "dynasty": "宋",
        "collection_info": null
    },
    {
        "title": "和姜总管感秋七首  其三",
        "author": "虞俦",
        "content": "向道鲈鱼美，须渠太白浮。\n季鹰归未得，空忆五湖秋。",
        "dynasty": "宋",
        "collection_info": null
    },
    {
        "title": "和姜总管感秋七首  其四",
        "author": "虞俦",
        "content": "柏寺官联谬，萍踪宦海浮。\n向来苕霅梦，罪我亦春秋。",
        "dynasty": "宋",
        "collection_info": null
    },
    {
        "title": "和姜总管感秋七首  其五",
        "author": "虞俦",
        "content": "故里经年别，虚舟尽日浮。\n有书谁与寄，目送鴈横秋。",
        "dynasty": "宋",
        "collection_info": null
    },
    {
        "title": "和姜总管感秋七首  其六",
        "author": "虞俦",
        "content": "窗暗灯花结，帘疎露气浮。\n晚来城上角，吹断一天秋。",
        "dynasty": "宋",
        "collection_info": null
    },
    {
        "title": "和姜总管感秋七首  其七",
        "author": "虞俦",
        "content": "诗到齐梁后，名多李杜浮。\n谁能追正始，蟪小岂知秋。",
        "dynasty": "宋",
        "collection_info": null
    },
    {
        "title": "雨过",
        "author": "虞俦",
        "content": "处处村舂急，家家晚爨烟。\n青山映丹杏，过雨转嫣然。",
        "dynasty": "宋",
        "collection_info": null
    },
    {
        "title": "南坡杂兴",
        "author": "虞俦",
        "content": "寒食无多日，梨花又一春。\n鹿门山下路，真有姓庞人。",
        "dynasty": "宋",
        "collection_info": null
    },
    {
        "title": "轿中疲甚作绝句",
        "author": "虞俦",
        "content": "谢雨还如祷雨时，篮舆顿撼不胜疲。\n两回往返千余里，禄马交驰恐应之。",
        "dynasty": "宋",
        "collection_info": null
    },
    {
        "title": "归途轿上口占",
        "author": "虞俦",
        "content": "三尺苍头佩酒壶，篮舆稳度白毡铺。\n凭谁为把无尘笔，画取先生看雪图。",
        "dynasty": "宋",
        "collection_info": null
    },
    {
        "title": "和主簿郁同年",
        "author": "虞俦",
        "content": "紫鸾合在烟霄上，敛翅聊栖枳棘间。\n若向两途分上下，可能句裏有江山。",
        "dynasty": "宋",
        "collection_info": null
    },
    {
        "title": "登舟往瓜州护使客回程",
        "author": "虞俦",
        "content": "冬来长夜数更筹，耿耿青灯照客愁。\n底事舟中能好睡，觉来身已抵瓜州。",
        "dynasty": "宋",
        "collection_info": null
    },
    {
        "title": "中秋前一日风雨大作林子长辄动归兴赋二绝因次其韵  其一",
        "author": "虞俦",
        "content": "桂华天上正扶疎，万里清光散有余。\n厚约本期今夕共，翻云覆雨独何欤。",
        "dynasty": "宋",
        "collection_info": null
    },
    {
        "title": "中秋前一日风雨大作林子长辄动归兴赋二绝因次其韵  其二",
        "author": "虞俦",
        "content": "故人别来不作疎，扁舟访我得三余。\n一杯相属岂易得，兴尽而返其然欤。",
        "dynasty": "宋",
        "collection_info": null
    },
    {
        "title": "藂陵仲秋荐献毕回舟过鑑湖遇雨  其一",
        "author": "虞俦",
        "content": "藂陵蒇事谨秋尝，归路扁舟泛渺茫。\n剡雪无由访安道，鑑湖空復忆知章。",
        "dynasty": "宋",
        "collection_info": null
    },
    {
        "title": "藂陵仲秋荐献毕回舟过鑑湖遇雨  其二",
        "author": "虞俦",
        "content": "早禾割尽晚禾青，地下知章果有灵。\n岂忆鑑湖曾敕赐，连山云雾雨冥冥。",
        "dynasty": "宋",
        "collection_info": null
    },
    {
        "title": "立春  其一",
        "author": "虞俦",
        "content": "土牛迟重小加鞭，无限春风纔管弦。\n好事东君真敏捷，也能雪裏散红莲。",
        "dynasty": "宋",
        "collection_info": null
    },
    {
        "title": "立春  其二",
        "author": "虞俦",
        "content": "綵胜华灯共一回，新年乐事併相催。\n天公预借今宵景，更放团圆好月来。",
        "dynasty": "宋",
        "collection_info": null
    },
    {
        "title": "立春  其三",
        "author": "虞俦",
        "content": "花柳争春岁岁同，美人剪綵莫言功。\n谁知造物初无物，只在洪钧一转中。",
        "dynasty": "宋",
        "collection_info": null
    },
    {
        "title": "立春  其四",
        "author": "虞俦",
        "content": "腊雪初消柳眼寒，春风纔入酒杯宽。\n一年佳节知多少，屈指从今是履端。",
        "dynasty": "宋",
        "collection_info": null
    },
    {
        "title": "瓶中梅二绝  其一",
        "author": "虞俦",
        "content": "铜瓶沁水泫微温，便许争春雪裏村。\n应为诗人太幽独，西窗和月伴黄昏。",
        "dynasty": "宋",
        "collection_info": null
    },
    {
        "title": "瓶中梅二绝  其二",
        "author": "虞俦",
        "content": "旧样宫黄羞半额，新番绛领衬陪腮。\n待簪宝髻连云重，且插铜壶借水开。",
        "dynasty": "宋",
        "collection_info": null
    },
    {
        "title": "小轩四围织短篱因成绝句",
        "author": "虞俦",
        "content": "自插笆篱当药栏，旋移花木向中间。\n东偏只要疎疎竹，开牖莫教遮却山。",
        "dynasty": "宋",
        "collection_info": null
    },
    {
        "title": "归途庖人先去远甚饥甚戏书二绝句  其一",
        "author": "虞俦",
        "content": "庖人先去几多时，頼是先生惯忍饥。\n扪腹只堪供一笑，穷途何事不差池。",
        "dynasty": "宋",
        "collection_info": null
    },
    {
        "title": "归途庖人先去远甚饥甚戏书二绝句  其二",
        "author": "虞俦",
        "content": "旌旗小队引朝官，白叟黄童也聚观。\n我似仙人正骑虎，饥肠过午未朝餐。",
        "dynasty": "宋",
        "collection_info": null
    },
    {
        "title": "林子长惠芡实走笔为谢",
        "author": "虞俦",
        "content": "珠玑璀璨忽堆盘，浴罢追凉得饱餐。\n不似来禽空有帖，直须同竹问平安。",
        "dynasty": "宋",
        "collection_info": null
    },
    {
        "title": "往年分教是邦当芡实初出时每承沈君得远少卿旋采以相饷其味芳鲜与市中所买者大不相侔至今尚能记忆近因与林子长语及之后乃蒙其分惠亟以绝句谢之今又承少卿和章但旧目录不讲恐亦似未安也",
        "author": "虞俦",
        "content": "溪毛秋后亟登盘，山色朝来併可餐。\n但得长为南荡客，何须索米向长安。",
        "dynasty": "宋",
        "collection_info": null
    },
    {
        "title": "昨晚目录之句盖聊以为戏耳何分惠之甚速耶得非乞诸其邻乎",
        "author": "虞俦",
        "content": "纍纍火齐忽堆盘，水裏硫黄得饫餐。\n忆得旧时风味在，故人唯有一任安。",
        "dynasty": "宋",
        "collection_info": null
    },
    {
        "title": "和林子长送芡实诗韵  其一",
        "author": "虞俦",
        "content": "芡实尝新又一年，溪堂风物想依然。\n软温初剥浑如旧，只欠高谈惊四筵。",
        "dynasty": "宋",
        "collection_info": null
    },
    {
        "title": "和林子长送芡实诗韵  其二",
        "author": "虞俦",
        "content": "裹送头颅慰隔年，书传鸿雁正翩然。\n诗成更想挥毫处，无数珠玑落满筵。",
        "dynasty": "宋",
        "collection_info": null
    },
    {
        "title": "和林子长送芡实诗韵  其三",
        "author": "虞俦",
        "content": "百琲明珠富有年，不须鲛客更潸然。\n斛量自是君家事，买取双鬟当舞筵。",
        "dynasty": "宋",
        "collection_info": null
    },
    {
        "title": "和林子长送芡实诗韵  其四",
        "author": "虞俦",
        "content": "目送归鸿不记年，书来繫帛正茫然。\n也知函首初无罪，应为怀珠供四筵。",
        "dynasty": "宋",
        "collection_info": null
    },
    {
        "title": "和林子长送芡实诗韵  其五",
        "author": "虞俦",
        "content": "华池同嚥足延年，枵腹新来忽果然。\n再遣金罂来入社，不妨朱袖镇当筵。",
        "dynasty": "宋",
        "collection_info": null
    },
    {
        "title": "和林子长送芡实诗韵  其六",
        "author": "虞俦",
        "content": "皓齿君家二八年，歌珠曾许听纍然。\n双眉松子元同味，更唾余花傍绮筵。",
        "dynasty": "宋",
        "collection_info": null
    },
    {
        "title": "谢友人寄芡实  其一",
        "author": "虞俦",
        "content": "芡盘新采辱分珍，远胜溪毛咏采苹。\n老去何心温软味，漫将空想调诗人。",
        "dynasty": "宋",
        "collection_info": null
    },
    {
        "title": "谢友人寄芡实  其二",
        "author": "虞俦",
        "content": "鸿头𧥄𧥄竞怀珍，南荡风光胜白苹。\n试捣明珠三万斛，与君换取坠楼人。",
        "dynasty": "宋",
        "collection_info": null
    },
    {
        "title": "过半山亭",
        "author": "虞俦",
        "content": "跃马青罗步幛间，松林尽处是前山。\n玉梅刚障春风面，残雪融时见一斑。",
        "dynasty": "宋",
        "collection_info": null
    },
    {
        "title": "憩东山驿",
        "author": "虞俦",
        "content": "征车又抵东山驿，屈指前回仅两旬。\n多少路人相借问，不知何事往来频。",
        "dynasty": "宋",
        "collection_info": null
    },
    {
        "title": "蕲守李智仲惠簟",
        "author": "虞俦",
        "content": "黄琉璃色縠波纹，持赠多惭李使君。\n一枕凉风吹梦去，楚山修竹正如云。",
        "dynasty": "宋",
        "collection_info": null
    },
    {
        "title": "闻六月十五日厅屋以二绝句寄衢  其一",
        "author": "虞俦",
        "content": "履道宅图还似否，乐天归计但茫然。\n人生閒适须闻早，屈指今过本命年。",
        "dynasty": "宋",
        "collection_info": null
    },
    {
        "title": "闻六月十五日厅屋以二绝句寄衢  其二",
        "author": "虞俦",
        "content": "想见榱题高数尺，莫愁囊裏费千金。\n明年便合多裁柳，遶屋连墙易得阴。",
        "dynasty": "宋",
        "collection_info": null
    },
    {
        "title": "枕畔木犀",
        "author": "虞俦",
        "content": "屏裏一斑窥豹管，钗头千粟缀鹅黄。\n角巾堕晓花同梦，月帐含秋影亦香。",
        "dynasty": "宋",
        "collection_info": null
    },
    {
        "title": "目痛废看藏经",
        "author": "虞俦",
        "content": "毗卢华藏浩无涯，菩萨何妨且在家。\n近日不应魔事起，看经顿觉眼昏花。",
        "dynasty": "宋",
        "collection_info": null
    },
    {
        "title": "吴文炳报载藏经船坏已为曝晒毕二首  其一",
        "author": "虞俦",
        "content": "石濑沈舟事可吁，万籤出水已霑濡。\n本来一卷无成坏，为问冯夷浸得无。",
        "dynasty": "宋",
        "collection_info": null
    },
    {
        "title": "吴文炳报载藏经船坏已为曝晒毕二首  其二",
        "author": "虞俦",
        "content": "贝叶琅函免浸淫，贤侯料理意何深。\n慨然忧物如忧己，已得他时援溺心。",
        "dynasty": "宋",
        "collection_info": null
    },
    {
        "title": "以蕲簟石枕送耘老弟有诗因和来韵併分送蒸沈以助其雅趣",
        "author": "虞俦",
        "content": "北窗枕簟称高眠，沉水还须起篆烟。\n老子平生无长物，殷勤分送敢论钱。",
        "dynasty": "宋",
        "collection_info": null
    },
    {
        "title": "廨舍堂前仅有木犀一株今亦开矣为赋二绝句  其一",
        "author": "虞俦",
        "content": "淮山丛桂知名久，金粟离离玉露团。\n老子婆娑宁办此，秋来仅得一枝看。",
        "dynasty": "宋",
        "collection_info": null
    },
    {
        "title": "廨舍堂前仅有木犀一株今亦开矣为赋二绝句  其二",
        "author": "虞俦",
        "content": "维摩丈室无人到，散尽天花结习空。\n犹有一枝秋色在，明窗浄几胆瓶中。",
        "dynasty": "宋",
        "collection_info": null
    },
    {
        "title": "法妙观",
        "author": "虞俦",
        "content": "钟山畴昔愧移文，俗驾宁容更浃辰。\n忽有片云池上起，元来却是雨留人。",
        "dynasty": "宋",
        "collection_info": null
    },
    {
        "title": "戏书  其一",
        "author": "虞俦",
        "content": "淮南猪肉不论钱，下舍应须数击鲜。\n过午食单毋溷我，饭来开口亦欣然。",
        "dynasty": "宋",
        "collection_info": null
    },
    {
        "title": "戏书  其二",
        "author": "虞俦",
        "content": "软炊香饭杜陵老，烂煮葵羹玉局仙。\n饱喜饥嗔吾未免，何当辟谷去求玄。",
        "dynasty": "宋",
        "collection_info": null
    },
    {
        "title": "余家旧养二鹤今不復存因和林子长悼鹤长篇遂恻然有感口占二十八字",
        "author": "虞俦",
        "content": "倏然尸解去何之，玄圃昆崙定不疑。\n华表重来千载后，谁人不是冢纍纍。",
        "dynasty": "宋",
        "collection_info": null
    },
    {
        "title": "偶成二首  其一",
        "author": "虞俦",
        "content": "一为饥驱三十年，近收朝牍赋归田。\n尚赊瓶粟开三径，敢羡庖珍食万钱。",
        "dynasty": "宋",
        "collection_info": null
    },
    {
        "title": "偶成二首  其二",
        "author": "虞俦",
        "content": "春菊秋花毋久溷，粗茶淡饭且随缘。\n除须甘旨供慈母，自合长斋绣佛前。",
        "dynasty": "宋",
        "collection_info": null
    },
    {
        "title": "郁簿以职事出城且有登临之胜小诗戏之",
        "author": "虞俦",
        "content": "想见先生喜见颜，登临今在翠微间。\n兹游便是扬州鹤，不用持钱更买山。",
        "dynasty": "宋",
        "collection_info": null
    },
    {
        "title": "和耘老弟玉簪花韵",
        "author": "虞俦",
        "content": "香在幽兰伯仲间，出尘标格自清閒。\n黄冠野服真相称，掠我招词赋小山。",
        "dynasty": "宋",
        "collection_info": null
    },
    {
        "title": "南坡做牡丹坛二绝  其一",
        "author": "虞俦",
        "content": "卵石周围砌作坛，更须面面作栏桿。\n瓜期未用相催迫，准拟来年看牡丹。",
        "dynasty": "宋",
        "collection_info": null
    },
    {
        "title": "南坡做牡丹坛二绝  其二",
        "author": "虞俦",
        "content": "向阳姚魏动芳馨，傍砌尤宜架小亭。\n围坐俯窥羣品秀，入檐平视远山青。",
        "dynasty": "宋",
        "collection_info": null
    },
    {
        "title": "和姜总管送牡丹",
        "author": "虞俦",
        "content": "东君探借小春天，珍重霜余晓更妍。\n岂是阳和私拙守，也应春色属诗仙。",
        "dynasty": "宋",
        "collection_info": null
    },
    {
        "title": "和姜总管食菜羹  其一",
        "author": "虞俦",
        "content": "筠筒吹火鼎烹油，小摘朝来露已浮。\n烂煮香粳供玉糁，更须春味荐猫头。",
        "dynasty": "宋",
        "collection_info": null
    },
    {
        "title": "和姜总管食菜羹  其二",
        "author": "虞俦",
        "content": "未必烝壶输鸭味，谁云湩酪敌莼羹。\n先春已拟尝新韭，最爱萧萧夜雨声。",
        "dynasty": "宋",
        "collection_info": null
    },
    {
        "title": "和姜总管食菜羹  其三",
        "author": "虞俦",
        "content": "膏粱余习言无味，藜苋枯肠语转工。\n染鼎不应孤指动，来诗却得愈头风。",
        "dynasty": "宋",
        "collection_info": null
    },
    {
        "title": "读某人江行诗轴",
        "author": "虞俦",
        "content": "介叟从来仆命骚，吟魂招得楚江涛。\n也知笔力千钧重，莫怪山城纸价高。",
        "dynasty": "宋",
        "collection_info": null
    },
    {
        "title": "过石湖关",
        "author": "虞俦",
        "content": "北关险处绝攀跻，牧马休教识玉溪。\n他日君王如有问，固应曾说到淮西。",
        "dynasty": "宋",
        "collection_info": null
    },
    {
        "title": "答吴钦孺",
        "author": "虞俦",
        "content": "桃李向人何许懒，春风用事不教閒。\n羁愁先自深如海，诗债那堪积似山。",
        "dynasty": "宋",
        "collection_info": null
    },
    {
        "title": "和人六绝  其一",
        "author": "虞俦",
        "content": "天香国艷胆瓶中，眼界增明鼻观通。\n多谢高轩肯相顾，家贫不办一樽同。",
        "dynasty": "宋",
        "collection_info": null
    },
    {
        "title": "和人六绝  其二",
        "author": "虞俦",
        "content": "江南二十四番风，浪蕊浮花一洗空。\n断送春归可无恨，酒垆谁復过黄公。",
        "dynasty": "宋",
        "collection_info": null
    },
    {
        "title": "和人六绝  其三",
        "author": "虞俦",
        "content": "未数骚人赋落英，新诗贻我底能清。\n笔端挽得东风住，侯喜真惭浪得名。",
        "dynasty": "宋",
        "collection_info": null
    },
    {
        "title": "和人六绝  其四",
        "author": "虞俦",
        "content": "沧浪未濯软红尘，捧檄东来祇为亲。\n天女不知摩诘病，云何却现宰官身。",
        "dynasty": "宋",
        "collection_info": null
    },
    {
        "title": "和人六绝  其五",
        "author": "虞俦",
        "content": "杜宇声声苦唤人，应怜书剑走风尘。\n家山有约蚤归去，莫待来呼祈孔宾。",
        "dynasty": "宋",
        "collection_info": null
    },
    {
        "title": "和人六绝  其六",
        "author": "虞俦",
        "content": "排闷浑无酒十旬，落红铺绣未嫌贫。\n一壶饷我勾诗兴，大胜云安曲米春。",
        "dynasty": "宋",
        "collection_info": null
    },
    {
        "title": "和郁簿问讯梅花",
        "author": "虞俦",
        "content": "三径萧萧一冷官，菊残荷尽扰愁端。\n思君一夜梅花瘦，旋觉新来带眼宽。",
        "dynasty": "宋",
        "collection_info": null
    },
    {
        "title": "和郁簿出郭",
        "author": "虞俦",
        "content": "青衫莫厌缚微官，过眼荣枯几万端。\n得意邯郸归一枕，从今须放酒肠宽。",
        "dynasty": "宋",
        "collection_info": null
    },
    {
        "title": "和郁簿",
        "author": "虞俦",
        "content": "长笑刘郎赋大钧，强将神理质诸人。\n泛观万物皆刍狗，天地谁知本不仁。",
        "dynasty": "宋",
        "collection_info": null
    },
    {
        "title": "姜邦杰以四绝见寄因和之  其一",
        "author": "虞俦",
        "content": "当年宝婺我为州，锦里先生得唱酬。\n一自江头分袂后，至今空想暮云愁。",
        "dynasty": "宋",
        "collection_info": null
    },
    {
        "title": "姜邦杰以四绝见寄因和之  其二",
        "author": "虞俦",
        "content": "州县丰登公事少，凝香燕寝只吟哦。\n乐天长短三千首，争似斯民击壤歌。",
        "dynasty": "宋",
        "collection_info": null
    },
    {
        "title": "姜邦杰以四绝见寄因和之  其三",
        "author": "虞俦",
        "content": "梅山诗集到中都，囊括三江带五湖。\n却许严诗编杜集，傍观应作丈人乌。",
        "dynasty": "宋",
        "collection_info": null
    },
    {
        "title": "姜邦杰以四绝见寄因和之  其四",
        "author": "虞俦",
        "content": "少日清文结主知，斋坛授钺及耆颐。\n人生得意今如许，须信穷人不是诗。",
        "dynasty": "宋",
        "collection_info": null
    },
    {
        "title": "和王宰见戏二绝  其一",
        "author": "虞俦",
        "content": "南浦晴来涨绿波，他乡春事已无多。\n禅心总作空花观，孤负尊前一曲歌。",
        "dynasty": "宋",
        "collection_info": null
    },
    {
        "title": "和王宰见戏二绝  其二",
        "author": "虞俦",
        "content": "风来瑟瑟暮生波，雨后阶前榆荚多。\n隔叶黄鹂漫愁思，定应春晚不能歌。",
        "dynasty": "宋",
        "collection_info": null
    },
    {
        "title": "和林正甫韵  其一",
        "author": "虞俦",
        "content": "门外东风自在狂，雨晴深院日偏长。\n鸣鸠唤妇声声切，頼是年来已沐肠。",
        "dynasty": "宋",
        "collection_info": null
    },
    {
        "title": "和林正甫韵  其二",
        "author": "虞俦",
        "content": "间关得侣情尤重，冷淡论交味更长。\n纵使出门还有碍，几多世路险羊肠。",
        "dynasty": "宋",
        "collection_info": null
    },
    {
        "title": "和遇太学三友",
        "author": "虞俦",
        "content": "师门泰华一高峯，天遣云龙处处逢。\n肯赠明珠须及早，蛾眉端不浪为容。",
        "dynasty": "宋",
        "collection_info": null
    },
    {
        "title": "和汉老弟留衢",
        "author": "虞俦",
        "content": "眼中犀角无余子，膝下荆兰总一般。\n纵有家声报消息，未如一见始心安。",
        "dynasty": "宋",
        "collection_info": null
    },
    {
        "title": "赠耘老弟韵",
        "author": "虞俦",
        "content": "夜永青缸一点明，雨声着瓦似荷声。\n何人高卧西窗下，先觉凉从枕簟生。",
        "dynasty": "宋",
        "collection_info": null
    },
    {
        "title": "汉老弟寄和花发多风雨人生足别离韵十绝因和之  其一",
        "author": "虞俦",
        "content": "自笑为容非白璧，从渠入耳有黄华。\n一行作吏浑无况，两眼新来病有花。",
        "dynasty": "宋",
        "collection_info": null
    },
    {
        "title": "汉老弟寄和花发多风雨人生足别离韵十绝因和之  其二",
        "author": "虞俦",
        "content": "风前无頼花飞急，少待须臾莫仓卒。\n不堪姚魏遽飘零，尚有酴醾能秀发。",
        "dynasty": "宋",
        "collection_info": null
    },
    {
        "title": "汉老弟寄和花发多风雨人生足别离韵十绝因和之  其三",
        "author": "虞俦",
        "content": "春尽园林鶑懒唤，日长官舍雀堪罗。\n二毛老去浑无用，一掬愁来不奈多。",
        "dynasty": "宋",
        "collection_info": null
    },
    {
        "title": "汉老弟寄和花发多风雨人生足别离韵十绝因和之  其四",
        "author": "虞俦",
        "content": "几多白白与红红，争似淮山小桂丛。\n簿领沈迷春又过，枉教二十四番风。",
        "dynasty": "宋",
        "collection_info": null
    },
    {
        "title": "汉老弟寄和花发多风雨人生足别离韵十绝因和之  其五",
        "author": "虞俦",
        "content": "有酒不浇坟上土，浮花浪蕊何须数。\n营巢燕子恰迎风，逐妇鹁鸪还唤雨。",
        "dynasty": "宋",
        "collection_info": null
    },
    {
        "title": "汉老弟寄和花发多风雨人生足别离韵十绝因和之  其六",
        "author": "虞俦",
        "content": "割鸡自叹非初意，有底徘徊绊此身。\n官事未知何日了，溪边谁识望云人。",
        "dynasty": "宋",
        "collection_info": null
    },
    {
        "title": "汉老弟寄和花发多风雨人生足别离韵十绝因和之  其七",
        "author": "虞俦",
        "content": "三春已过二春了，十日那无一日晴。\n已是飘零成老丑，更怜行乐负平生。",
        "dynasty": "宋",
        "collection_info": null
    },
    {
        "title": "汉老弟寄和花发多风雨人生足别离韵十绝因和之  其八",
        "author": "虞俦",
        "content": "照坐雕盘花一簇，满瓮葡萄酒新绿。\n那知身后更浮名，若论眼前不翅足。",
        "dynasty": "宋",
        "collection_info": null
    },
    {
        "title": "汉老弟寄和花发多风雨人生足别离韵十绝因和之  其九",
        "author": "虞俦",
        "content": "莫将杨柳轻攀折，人生会少多离别。\n芍药留残十日春，杜鹃啼破千山月。",
        "dynasty": "宋",
        "collection_info": null
    },
    {
        "title": "汉老弟寄和花发多风雨人生足别离韵十绝因和之  其一○",
        "author": "虞俦",
        "content": "十首新诗逼黄绢，数行妙墨写乌丝。\n摩挲老眼还惊顾，文采珊瑚斗陆离。",
        "dynasty": "宋",
        "collection_info": null
    },
    {
        "title": "和人二绝  其一",
        "author": "虞俦",
        "content": "眼底羣山入望来，搀天苍弁独崔嵬。\n年来怀抱谁关锁，祇傍登临醉裏开。",
        "dynasty": "宋",
        "collection_info": null
    },
    {
        "title": "和人二绝  其二",
        "author": "虞俦",
        "content": "广文官冷復谁堪，心事无人可共谈。\n好雨忽来诗兴动，苦无才调却怀惭。",
        "dynasty": "宋",
        "collection_info": null
    },
    {
        "title": "蚊虫  其一",
        "author": "虞俦",
        "content": "嗟予意广与才疎，天下何当贮一幮。\n尽把饥蚊羁海外，却驱一世入华胥。",
        "dynasty": "宋",
        "collection_info": null
    },
    {
        "title": "蚊虫  其二",
        "author": "虞俦",
        "content": "赋形微细在污渠，终日营营为腹虚。\n贪吏贪民膏血尽，不知何计与驱除。",
        "dynasty": "宋",
        "collection_info": null
    },
    {
        "title": "过南京",
        "author": "虞俦",
        "content": "三苏当日振英华，下榻相看意已佳。\n太息乐全无復见，旧庐闻属女真家。",
        "dynasty": "宋",
        "collection_info": null
    },
    {
        "title": "迴至南京闻杜鹃",
        "author": "虞俦",
        "content": "夏木阴阴四月天，伤心满目旧山川。\n还辕已落春归后，始到南京闻杜鹃。",
        "dynasty": "宋",
        "collection_info": null
    },
    {
        "title": "将至泗州闻杜鹃声甚急",
        "author": "虞俦",
        "content": "长淮准拟濯尘埃，汉节何妨一往回。\n杜宇不知归路近，树头声急更相催。",
        "dynasty": "宋",
        "collection_info": null
    },
    {
        "title": "谢杨仲才惠芍药  其一",
        "author": "虞俦",
        "content": "何人金印漫垂腰，赤脚怜浓不解娇。\n老去不因花妄想，沾泥柳絮似参寥。",
        "dynasty": "宋",
        "collection_info": null
    },
    {
        "title": "谢杨仲才惠芍药  其二",
        "author": "虞俦",
        "content": "白玉盘盂自一家，春工雕琢蚤萌芽。\n品题况有坡翁句，除却姚黄说此花。",
        "dynasty": "宋",
        "collection_info": null
    },
    {
        "title": "谢杨仲才惠芍药  其三",
        "author": "虞俦",
        "content": "回首龙山忆孟嘉，诗成醉墨带烟霞。\n风流多谢佳公子，遣赠扬州几度花。",
        "dynasty": "宋",
        "collection_info": null
    },
    {
        "title": "南坡种芍药  其一",
        "author": "虞俦",
        "content": "错盘根墢似苞桑，细细分来巧作行。\n且趁秋灰浮季管，更教冬线受微阳。",
        "dynasty": "宋",
        "collection_info": null
    },
    {
        "title": "南坡种芍药  其二",
        "author": "虞俦",
        "content": "卵石周围也自佳，茅亭稳着不须奢。\n何心更作扬州梦，十里春风万本花。",
        "dynasty": "宋",
        "collection_info": null
    },
    {
        "title": "南坡种芍药  其三",
        "author": "虞俦",
        "content": "南坡地脉生来瘦，根墢移栽却要肥。\n说与园翁须早计，莫教春事与心违。",
        "dynasty": "宋",
        "collection_info": null
    },
    {
        "title": "图南学长有咏梅十五诗各指名其处所且书以见寄因赋二绝句谢之  其一",
        "author": "虞俦",
        "content": "咏梅谁復擅诗名，梅与诗人自有情。\n说尽梅花随处好，喜君诗句似梅清。",
        "dynasty": "宋",
        "collection_info": null
    },
    {
        "title": "图南学长有咏梅十五诗各指名其处所且书以见寄因赋二绝句谢之  其二",
        "author": "虞俦",
        "content": "梅格孤高不待夸，暗香浮动影横斜。\n箇中风味谁相称，只有西湖处士家。",
        "dynasty": "宋",
        "collection_info": null
    },
    {
        "title": "和广文俞同年贺太守  其一",
        "author": "虞俦",
        "content": "休咏诗人大小东，丰年雨意十分浓。\n使君自是为霖手，不遣昌黎苦讼风。",
        "dynasty": "宋",
        "collection_info": null
    },
    {
        "title": "和广文俞同年贺太守  其二",
        "author": "虞俦",
        "content": "三登从此数淳熙，一雨炎官遂霁威。\n绿润田畴今已遍，凉生殿阁故应微。",
        "dynasty": "宋",
        "collection_info": null
    },
    {
        "title": "和广文俞同年贺太守  其三",
        "author": "虞俦",
        "content": "人言岁稔催科易，我念民贫积欠多。\n政拙不归嗟已老，空余一饭愧廉颇。",
        "dynasty": "宋",
        "collection_info": null
    },
    {
        "title": "和广文俞同年贺太守  其四",
        "author": "虞俦",
        "content": "绛帐才华溢彩笺，谁嘲昼寝腹便便。\n侧闻已上中和颂，试请重歌相府莲。",
        "dynasty": "宋",
        "collection_info": null
    },
    {
        "title": "余帅淮西下车纔十日移东漕二绝  其一",
        "author": "虞俦",
        "content": "安得丝毫补吏民，下车纔度十朝曛。\n却惭父老相留恋，巵酒争持寿使君。",
        "dynasty": "宋",
        "collection_info": null
    },
    {
        "title": "余帅淮西下车纔十日移东漕二绝  其二",
        "author": "虞俦",
        "content": "多少邦人意惨悽，出郊云淡楚天低。\n马头渐指淮东去，回望孤城落照西。",
        "dynasty": "宋",
        "collection_info": null
    },
    {
        "title": "和万舍人分惠鲎鱼  其一",
        "author": "虞俦",
        "content": "昌黎集裏知名久，山海经中取喻何。\n柱后惠文渠勿恃，只今散地亦投戈。",
        "dynasty": "宋",
        "collection_info": null
    },
    {
        "title": "和万舍人分惠鲎鱼  其二",
        "author": "虞俦",
        "content": "怪形未免遭支解，香甲还应即鼎烹。\n便与庚桑登俎豆，何如郭索自泥行。",
        "dynasty": "宋",
        "collection_info": null
    },
    {
        "title": "舒州清明二首  其一",
        "author": "虞俦",
        "content": "架竹编茅数百家，柴门随分映桃花。\n春风不办舒州杓，习惯淮乡木杵茶。",
        "dynasty": "宋",
        "collection_info": null
    },
    {
        "title": "舒州清明二首  其二",
        "author": "虞俦",
        "content": "试着轻衫问晓晴，野棠花下有清明。\n不如独上江楼去，坐听春潮送艣声。",
        "dynasty": "宋",
        "collection_info": null
    },
    {
        "title": "以双梅二枝送郁簿小诗见意",
        "author": "虞俦",
        "content": "连枝并蒂更同根，结实双双向小园。\n调鼎异时知有伴，相期携手上天门。",
        "dynasty": "宋",
        "collection_info": null
    },
    {
        "title": "六月二十一日戊寅率同寮诣登源祖庙中迎英济祷雨是日也雨随车至越翼日己卯继之至中宵方霁自辛巳至于乙酉遂沛然霑足丙戌敬送神因书二小诗以纪灵异  其一",
        "author": "虞俦",
        "content": "蓱号起雨风头好，禾稼如云水面肥。\n从此丰年无一事，前歌后舞送神归。",
        "dynasty": "宋",
        "collection_info": null
    },
    {
        "title": "六月二十一日戊寅率同寮诣登源祖庙中迎英济祷雨是日也雨随车至越翼日己卯继之至中宵方霁自辛巳至于乙酉遂沛然霑足丙戌敬送神因书二小诗以纪灵异  其二",
        "author": "虞俦",
        "content": "催科太拙愧无功，抚字徒劳技已穷。\n正直却应神误听，祇凭香火报年丰。",
        "dynasty": "宋",
        "collection_info": null
    },
    {
        "title": "端午日被旨祷雨天目山次日至临安县道中  其一",
        "author": "虞俦",
        "content": "伊轧篮舆度翠微，萧疎甲队小红旗。\n杜鹃强欲知人事，苦苦声声劝我归。",
        "dynasty": "宋",
        "collection_info": null
    },
    {
        "title": "端午日被旨祷雨天目山次日至临安县道中  其二",
        "author": "虞俦",
        "content": "绿林深处啭黄鹂，光景浑如初夏时。\n尚觉风头能瑟瑟，却忧雨脚反迟迟。",
        "dynasty": "宋",
        "collection_info": null
    },
    {
        "title": "偕簿尉过石照山祷雨  其一",
        "author": "虞俦",
        "content": "紫金岩电间闪烁，宝网香云时吐吞。\n况有降魔大圆镜，岂因旱魃更游魂。",
        "dynasty": "宋",
        "collection_info": null
    },
    {
        "title": "偕簿尉过石照山祷雨  其二",
        "author": "虞俦",
        "content": "怪生斗水蓄风雷，唤取龙神睡觉来。\n火急共为诗准备，却愁头上雨相催。",
        "dynasty": "宋",
        "collection_info": null
    },
    {
        "title": "偕簿尉过石照山祷雨  其三",
        "author": "虞俦",
        "content": "野火烧渠经几秋，却将光彩閟深幽。\n尘中纵有人磨镜，俗状年来我亦羞。",
        "dynasty": "宋",
        "collection_info": null
    },
    {
        "title": "偕簿尉过石照山祷雨  其四",
        "author": "虞俦",
        "content": "向来赤地增愁叹，更遣蜚蝗恣噬吞。\n稽首愿天怜一雨，只今未定有惊魂。",
        "dynasty": "宋",
        "collection_info": null
    },
    {
        "title": "偕簿尉过石照山祷雨  其五",
        "author": "虞俦",
        "content": "一声破柱走惊雷，割得乖龙左耳来。\n海水荡云疑欲立，电光摇帜更烦催。",
        "dynasty": "宋",
        "collection_info": null
    },
    {
        "title": "偕簿尉过石照山祷雨  其六",
        "author": "虞俦",
        "content": "石应皮裏有阳秋，千载潜光待发幽。\n说与山灵呈伎俩，试令回顾合包羞。",
        "dynasty": "宋",
        "collection_info": null
    },
    {
        "title": "偕簿尉过石照山祷雨  其七",
        "author": "虞俦",
        "content": "白虹贯日怜精爽，黑蜧拏云怪吐吞。\n急雨翻盆天借润，摩挲秔稻与招魂。",
        "dynasty": "宋",
        "collection_info": null
    },
    {
        "title": "偕簿尉过石照山祷雨  其八",
        "author": "虞俦",
        "content": "墨云沃日度轻雷，满载随车白雨来。\n更好夜凉工杼轴，篱根蚤有候虫催。",
        "dynasty": "宋",
        "collection_info": null
    },
    {
        "title": "偕簿尉过石照山祷雨  其九",
        "author": "虞俦",
        "content": "百箔蚕丝麦有秋，田家此乐最閒幽。\n蓱号莫败西成好，里社溪毛或可羞。",
        "dynasty": "宋",
        "collection_info": null
    },
    {
        "title": "二绝句  其一",
        "author": "虞俦",
        "content": "问龙乞水龙何惜，纵令一雨纔涓滴。\n但愿羣公坐庙堂，且与庆元调玉历。",
        "dynasty": "宋",
        "collection_info": null
    },
    {
        "title": "二绝句  其二",
        "author": "虞俦",
        "content": "山石崎岖路觉遥，望中天目得能高。\n洞霄双径无缘到，从事何妨我独劳。",
        "dynasty": "宋",
        "collection_info": null
    },
    {
        "title": "十五日看梅花上雪销已尽  其一",
        "author": "虞俦",
        "content": "问讯春风笑语温，轩眉花柳自村村。\n月娥不肯空归去，先为梅花洗睡昏。",
        "dynasty": "宋",
        "collection_info": null
    },
    {
        "title": "十五日看梅花上雪销已尽  其二",
        "author": "虞俦",
        "content": "素面青娥月裏回，舞阑香汗粉融腮。\n洗粧懒趁霜钟早，直待扶桑金镜开。",
        "dynasty": "宋",
        "collection_info": null
    },
    {
        "title": "和人紫笑花",
        "author": "虞俦",
        "content": "绀苞紫晕别家春，不属东君自宠珍。\n丈室维摩元不病，何妨时有散花人。",
        "dynasty": "宋",
        "collection_info": null
    },
    {
        "title": "和汉老弟夜雨诗  其一",
        "author": "虞俦",
        "content": "蜡纸灯笼云母轻，近来勾我睡魂生。\n醒来骤听空阶雨，疑是糟床压酒声。",
        "dynasty": "宋",
        "collection_info": null
    },
    {
        "title": "和汉老弟夜雨诗  其二",
        "author": "虞俦",
        "content": "眼看世事一毫轻，莫把浮名绊此身。\n却笑彭城风雨夜，枉教松竹作离声。",
        "dynasty": "宋",
        "collection_info": null
    },
    {
        "title": "和汉老弟夜雨诗  其三",
        "author": "虞俦",
        "content": "掩卷支颐万虑轻，家风元是鲁儒生。\n短檠已入秋堂露，对榻犹便夜雨声。",
        "dynasty": "宋",
        "collection_info": null
    },
    {
        "title": "和汉老弟夜雨诗  其四",
        "author": "虞俦",
        "content": "雨催诗兴笔头轻，饭颗休嘲太瘦生。\n华动淋漓清夜酌，竹分潇洒暮檐声。",
        "dynasty": "宋",
        "collection_info": null
    },
    {
        "title": "和汉老弟夜雨诗  其五",
        "author": "虞俦",
        "content": "纷纷万事醉中轻，金石论交仗曲生。\n鼓吹纵无蛙两部，欢呼时和隔墙声。",
        "dynasty": "宋",
        "collection_info": null
    },
    {
        "title": "次日出山又雨",
        "author": "虞俦",
        "content": "一夜龙池霹雳飞，万山连雨出重围。\n莫愁随步衝泥滑，且得余凉送我归。",
        "dynasty": "宋",
        "collection_info": null
    },
    {
        "title": "和汉老弟雪中对梅  其一",
        "author": "虞俦",
        "content": "雪样清虚玉样温，桃花麤丑杏花村。\n可能腊月头开尽，却恐春风眼见昏。",
        "dynasty": "宋",
        "collection_info": null
    },
    {
        "title": "和汉老弟雪中对梅  其二",
        "author": "虞俦",
        "content": "雀抱寒柯窗弄影，鸾窥清沼粉匀腮。\n年来怀抱浑关锁，为尔眉头得好开。",
        "dynasty": "宋",
        "collection_info": null
    },
    {
        "title": "和汉老弟雪中对梅  其三",
        "author": "虞俦",
        "content": "青女催装试手温，云移步障到江村。\n盈盈欲露含羞态，便面还教月敛昏。",
        "dynasty": "宋",
        "collection_info": null
    },
    {
        "title": "和汉老弟雪中对梅  其四",
        "author": "虞俦",
        "content": "舞翻绿羽双垂带，酒引红鳞半晕腮。\n却是月娥憎独步，故教瑞叶一时开。",
        "dynasty": "宋",
        "collection_info": null
    },
    {
        "title": "和汉老弟雪中对梅  其五",
        "author": "虞俦",
        "content": "巧为诗翁一笑温，白沙翠竹暮江村。\n天怜孤秀教松伴，一爱清香洗枣昏。",
        "dynasty": "宋",
        "collection_info": null
    },
    {
        "title": "和汉老弟雪中对梅  其六",
        "author": "虞俦",
        "content": "先春破白风回面，半夏传黄雨着腮。\n俯仰年华共流转，不愁无酒且颜开。",
        "dynasty": "宋",
        "collection_info": null
    },
    {
        "title": "仲南直学太夫人尊寿八十一适与余老人同庚至寿日以绿橘眉寿春为寿小诗代简",
        "author": "虞俦",
        "content": "洞庭霜橘遣分珍，以侑西山眉寿春。\n此日吾亲应念我，请君归遗太夫人。",
        "dynasty": "宋",
        "collection_info": null
    },
    {
        "title": "鱼袋山",
        "author": "虞俦",
        "content": "山名鱼袋不寻常，正在西茔水口傍。\n往日先君亲指似，果然紫绶印金章。",
        "dynasty": "宋",
        "collection_info": null
    },
    {
        "title": "近以续筋丹并瓜瓠送珣禅师师有偈因和  其一",
        "author": "虞俦",
        "content": "此身非我何由病，识破还渠大丈夫。\n毒药故应无用处，不须错认作醍醐。",
        "dynasty": "宋",
        "collection_info": null
    },
    {
        "title": "近以续筋丹并瓜瓠送珣禅师师有偈因和  其二",
        "author": "虞俦",
        "content": "涂毒鼓中初未有，维摩室内本来虚。\n脑门一服须教裂，试问禅师嚥得无。",
        "dynasty": "宋",
        "collection_info": null
    },
    {
        "title": "近以续筋丹并瓜瓠送珣禅师师有偈因和  其三",
        "author": "虞俦",
        "content": "欲将何物供斋盂，惭愧初无乳与酥。\n灭尽世间颠倒想，元来烝鸭是烝壶。",
        "dynasty": "宋",
        "collection_info": null
    },
    {
        "title": "崇上人携育王书归行化因以山偈勉之",
        "author": "虞俦",
        "content": "问讯维摩遣化来，上方香积甑生埃。\n何妨试向朱门去，会有青莲一朵开。",
        "dynasty": "宋",
        "collection_info": null
    },
    {
        "title": "南坡牡丹今春大为风雨所厄遂稽胜赏世事至于不如人意十常八九因记得古诗有花发多风雨人生足别离之句恻然有感广为十诗云  其一",
        "author": "虞俦",
        "content": "桃李用事能几日，东风笑人双鬓华。\n不须安石愁屡费，趁晴快赏洛城花。",
        "dynasty": "宋",
        "collection_info": null
    },
    {
        "title": "南坡牡丹今春大为风雨所厄遂稽胜赏世事至于不如人意十常八九因记得古诗有花发多风雨人生足别离之句恻然有感广为十诗云  其二",
        "author": "虞俦",
        "content": "惜花常恨日不足，无奈春归太仓卒。\n窗前唤起不关渠，欹枕无眠待明发。",
        "dynasty": "宋",
        "collection_info": null
    },
    {
        "title": "南坡牡丹今春大为风雨所厄遂稽胜赏世事至于不如人意十常八九因记得古诗有花发多风雨人生足别离之句恻然有感广为十诗云  其三",
        "author": "虞俦",
        "content": "安得万斛蒲萄波，一时快泻金叵罗。\n眼底春光看有数，花前乐事苦无多。",
        "dynasty": "宋",
        "collection_info": null
    },
    {
        "title": "南坡牡丹今春大为风雨所厄遂稽胜赏世事至于不如人意十常八九因记得古诗有花发多风雨人生足别离之句恻然有感广为十诗云  其四",
        "author": "虞俦",
        "content": "千朵姚黄并魏红，簇簇坡头罗绮丛。\n更须殷勤油幕护，旁边恐有妬花风。",
        "dynasty": "宋",
        "collection_info": null
    },
    {
        "title": "南坡牡丹今春大为风雨所厄遂稽胜赏世事至于不如人意十常八九因记得古诗有花发多风雨人生足别离之句恻然有感广为十诗云  其五",
        "author": "虞俦",
        "content": "空花过眼随尘土，不如意处何须数。\n一春数到牡丹时，坡头日日风和雨。",
        "dynasty": "宋",
        "collection_info": null
    },
    {
        "title": "南坡牡丹今春大为风雨所厄遂稽胜赏世事至于不如人意十常八九因记得古诗有花发多风雨人生足别离之句恻然有感广为十诗云  其六",
        "author": "虞俦",
        "content": "读书不知头白早，却是儒冠多误身。\n陆沈黄绶非吾意，惭愧东西南北人。",
        "dynasty": "宋",
        "collection_info": null
    },
    {
        "title": "南坡牡丹今春大为风雨所厄遂稽胜赏世事至于不如人意十常八九因记得古诗有花发多风雨人生足别离之句恻然有感广为十诗云  其七",
        "author": "虞俦",
        "content": "未知今日定何日，道是好晴难得晴。\n来怕春风花底散，归愁暮雨树头生。",
        "dynasty": "宋",
        "collection_info": null
    },
    {
        "title": "南坡牡丹今春大为风雨所厄遂稽胜赏世事至于不如人意十常八九因记得古诗有花发多风雨人生足别离之句恻然有感广为十诗云  其八",
        "author": "虞俦",
        "content": "花藤肩舆绣帘簇，寿母颜红双鬓绿。\n桃李阴中五弟兄，起舞团栾欢意足。",
        "dynasty": "宋",
        "collection_info": null
    },
    {
        "title": "南坡牡丹今春大为风雨所厄遂稽胜赏世事至于不如人意十常八九因记得古诗有花发多风雨人生足别离之句恻然有感广为十诗云  其九",
        "author": "虞俦",
        "content": "有花堪折且须折，正愁春尽难为别。\n官期促我不少缓，强道千里共明月。",
        "dynasty": "宋",
        "collection_info": null
    },
    {
        "title": "南坡牡丹今春大为风雨所厄遂稽胜赏世事至于不如人意十常八九因记得古诗有花发多风雨人生足别离之句恻然有感广为十诗云  其一○",
        "author": "虞俦",
        "content": "我辈不比少年时，陶写政頼竹与丝。\n劝君莫种南塘柳，只为行人管别离。",
        "dynasty": "宋",
        "collection_info": null
    },
    {
        "title": "和巩使君谢开府送牡丹绝句",
        "author": "虞俦",
        "content": "东君属意鹤翎红，喜入先生盼睐中。\n蝴蝶亦知春事短，向人栩栩恋芳丛。",
        "dynasty": "宋",
        "collection_info": null
    },
    {
        "title": "和陈倅寄南坡牡丹诗  其一",
        "author": "虞俦",
        "content": "功名悔不知津早，自理菟裘吾欲老。\n不论花木四时春，坐对溪山终日好。",
        "dynasty": "宋",
        "collection_info": null
    },
    {
        "title": "和陈倅寄南坡牡丹诗  其二",
        "author": "虞俦",
        "content": "问人执戟明光宫，何似醉乡时一中。\n春来百物不入眼，頼有姚黄并魏红。",
        "dynasty": "宋",
        "collection_info": null
    },
    {
        "title": "和陈倅寄南坡牡丹诗  其三",
        "author": "虞俦",
        "content": "花间待公来亦久，公归花亦随乌有。\n鳬鸿忽堕寄新诗，尚忆花前同举酒。",
        "dynasty": "宋",
        "collection_info": null
    },
    {
        "title": "剪牡丹有感二绝  其一",
        "author": "虞俦",
        "content": "青帝工夫在牡丹，花开时节奈春残。\n坡头况有狂风雨，莫惜金刀剪取看。",
        "dynasty": "宋",
        "collection_info": null
    },
    {
        "title": "剪牡丹有感二绝  其二",
        "author": "虞俦",
        "content": "剪却牡丹春事休，鶑应惆怅蝶应羞。\n绿阴满地无人见，倚遍栏干独自愁。",
        "dynasty": "宋",
        "collection_info": null
    },
    {
        "title": "谢昕公取送藏经",
        "author": "虞俦",
        "content": "足蹑经楼步步高，知公取送不辞劳。\n他山佛会同携手，看放光明礼白毫。",
        "dynasty": "宋",
        "collection_info": null
    },
    {
        "title": "慈氏院僧了通欲以常庵所书嵩明教尊僧篇付诸剞劂以永其传以广其流布居士欢喜因为说偈言",
        "author": "虞俦",
        "content": "明教宗风留纸上，常庵心法见毫端。\n若人于此能三省，成佛元来总一般。",
        "dynasty": "宋",
        "collection_info": null
    },
    {
        "title": "自余杭至都下终日雨随轿来但微细不能滂沱耳",
        "author": "虞俦",
        "content": "小臣安得雨随车，圣主仁心天地如。\n一念九重先感格，百神效职敢踌躇。",
        "dynasty": "宋",
        "collection_info": null
    },
    {
        "title": "连日雨遂阻到草堂用前韵寄意",
        "author": "虞俦",
        "content": "草堂松竹着寒轻，晚岁相看益友生。\n今雨不来增怅望，却烦钟鼓报晴声。",
        "dynasty": "宋",
        "collection_info": null
    },
    {
        "title": "伤春",
        "author": "虞俦",
        "content": "一见花开一泪垂，花飞有底急风吹。\n自从腊后梅花发，愁到牡丹开尽时。",
        "dynasty": "宋",
        "collection_info": null
    },
    {
        "title": "芙蓉盛开",
        "author": "虞俦",
        "content": "溪山明处开三径，松桂丛中擅一坡。\n天借缠头千丈锦，红云不尽绿云多。",
        "dynasty": "宋",
        "collection_info": null
    },
    {
        "title": "忆南坡芙蓉",
        "author": "虞俦",
        "content": "宦游木末搴芙蓉，祇有埋头簿领丛。\n怅望家山天样远，万枝相映落霞红。",
        "dynasty": "宋",
        "collection_info": null
    },
    {
        "title": "柿熟园夫不采可嘉",
        "author": "虞俦",
        "content": "飞鸣争啄赪虬卵，木杪斜阳几点鸦。\n红叶堪书收拾取，不妨分付郑虔家。",
        "dynasty": "宋",
        "collection_info": null
    },
    {
        "title": "同兄弟小饮",
        "author": "虞俦",
        "content": "寒拥红鑪酒味醇，杯盘罗列斗时新。\n却思三十年前味，只有盐虀是故人。",
        "dynasty": "宋",
        "collection_info": null
    },
    {
        "title": "以长庆集送潘接伴",
        "author": "虞俦",
        "content": "乐天长短三千首，唐室声名四百年。\n大字正堪遮老眼，向来刻画恐无传。",
        "dynasty": "宋",
        "collection_info": null
    },
    {
        "title": "余在吴门再刊此集",
        "author": "虞俦",
        "content": "妙处由来识者难，诗盟千载不应寒。\n牙籤缥帙重拈出，付与诗人仔细看。",
        "dynasty": "宋",
        "collection_info": null
    },
    {
        "title": "试笔",
        "author": "虞俦",
        "content": "将军万里託封侯，太史何须嘆滞留。\n骨相生来无燕颔，毛锥且復事蝇头。",
        "dynasty": "宋",
        "collection_info": null
    },
    {
        "title": "闻爆竹",
        "author": "虞俦",
        "content": "惯凭诗酒弄光阴，秋月春花伴醉吟。\n不觉年华成晚暮，一声爆竹忽惊心。",
        "dynasty": "宋",
        "collection_info": null
    },
    {
        "title": "郡驿阻雨",
        "author": "虞俦",
        "content": "狂澜公独障东川，忠力能回尺五天。\n千骑出游应雨止，尚须灯下理残编。",
        "dynasty": "宋",
        "collection_info": null
    },
    {
        "title": "数日官兵来拣军轿直拘还殆尽一出不可欲往见鲍倅汤倅如隔千里因以四绝叙情  其一",
        "author": "虞俦",
        "content": "官拣羸兵教控弦，出门寸步即拘缠。\n蚤知行路难如此，游宦当初不着鞭。",
        "dynasty": "宋",
        "collection_info": null
    },
    {
        "title": "数日官兵来拣军轿直拘还殆尽一出不可欲往见鲍倅汤倅如隔千里因以四绝叙情  其二",
        "author": "虞俦",
        "content": "天寒东郭犹穿履，路涩西家不借馿。\n近日外间风色恶，不如闭户且观书。",
        "dynasty": "宋",
        "collection_info": null
    },
    {
        "title": "数日官兵来拣军轿直拘还殆尽一出不可欲往见鲍倅汤倅如隔千里因以四绝叙情  其三",
        "author": "虞俦",
        "content": "在陈晚矣嘆归欤，似觉年来气味疎。\n有饭不嫌长脱粟，无车那说更求鱼。",
        "dynasty": "宋",
        "collection_info": null
    },
    {
        "title": "数日官兵来拣军轿直拘还殆尽一出不可欲往见鲍倅汤倅如隔千里因以四绝叙情  其四",
        "author": "虞俦",
        "content": "不惜顽躯走路尘，祇愁徒步长官嗔。\n何时竹杖芒鞋去，还我江山自在身。",
        "dynasty": "宋",
        "collection_info": null
    },
    {
        "title": "再和  其一",
        "author": "虞俦",
        "content": "不到兰扉月又弦，思君无奈寸心缠。\n今时乃有晏平仲，甘愿亲身为执鞭。",
        "dynasty": "宋",
        "collection_info": null
    },
    {
        "title": "再和  其二",
        "author": "虞俦",
        "content": "宦路半生真跛鼈，词场末技止蹄馿。\n南山纵自能招隠，北阙如何不上书。",
        "dynasty": "宋",
        "collection_info": null
    },
    {
        "title": "再和  其三",
        "author": "虞俦",
        "content": "春末墙头梅偃蹇，岁寒窗外竹萧疎。\n广文一味清贫耳，甑有悬尘釜长鱼。",
        "dynasty": "宋",
        "collection_info": null
    },
    {
        "title": "再和  其四",
        "author": "虞俦",
        "content": "满城数日庾公尘，性恶蓝田易得嗔。\n莫怪向人多白眼，祇缘错见宰官身。",
        "dynasty": "宋",
        "collection_info": null
    },
    {
        "title": "春大阅望郡圃齐云楼悼亡",
        "author": "虞俦",
        "content": "帘捲齐云春暮天，绿阴都放泪痕边。\n去年此日凭栏处，不见骖鸾驾鹤仙。",
        "dynasty": "宋",
        "collection_info": null
    },
    {
        "title": "中秋夕约二台待月于齐云楼夜深月方渐出亦未免有微云掩映也",
        "author": "虞俦",
        "content": "月娥不管夜深寒，碾尽楼头白玉盘。\n却要浮云作帷帽，风搴时得一斑看。",
        "dynasty": "宋",
        "collection_info": null
    },
    {
        "title": "雪后园中探梅得数枝",
        "author": "虞俦",
        "content": "天人戏剪六花飞，却讶江梅开较迟。\n自是东皇私有约，故教林主缓为期。",
        "dynasty": "宋",
        "collection_info": null
    },
    {
        "title": "偶见梅一株开花特大标格庄重尤可爱可赏世人誉梅必以清瘦斯岂不易之论耶  其一",
        "author": "虞俦",
        "content": "玉环天与十分肥，弱骨丰肌不自持。\n一曲霓裳何足道，承恩应不任风吹。",
        "dynasty": "宋",
        "collection_info": null
    },
    {
        "title": "偶见梅一株开花特大标格庄重尤可爱可赏世人誉梅必以清瘦斯岂不易之论耶  其二",
        "author": "虞俦",
        "content": "无頼风前万玉妃，为谁春瘦不胜衣。\n信传陇首香犹在，雨暗江南子始肥。",
        "dynasty": "宋",
        "collection_info": null
    },
    {
        "title": "送藕",
        "author": "虞俦",
        "content": "白藕分甘来玉井，碧筒荐酒吸鲸川。\n雪霜笑逐金刀落，便觉横塘在眼前。",
        "dynasty": "宋",
        "collection_info": null
    },
    {
        "title": "和林子长送藕诗韵  其一",
        "author": "虞俦",
        "content": "玉井莲花十丈长，如船藕实得分尝。\n碧筩象鼻谁相称，玉骨冰肌分外凉。",
        "dynasty": "宋",
        "collection_info": null
    },
    {
        "title": "和林子长送藕诗韵  其二",
        "author": "虞俦",
        "content": "冷澹论交味正长，芡盘嘉藕欲同尝。\n扁舟访我须闻早，莫待西风八月凉。",
        "dynasty": "宋",
        "collection_info": null
    },
    {
        "title": "和佥判建平书怀  其一",
        "author": "虞俦",
        "content": "堪笑夔蚿不自怜，漫劳胸次险山川。\n仕途醉眼青红乱，何地强分愚与贤。",
        "dynasty": "宋",
        "collection_info": null
    },
    {
        "title": "和佥判建平书怀  其二",
        "author": "虞俦",
        "content": "箕敛陈逋不问年，里胥促迫政骚然。\n关讥在野重为穽，敢望公家不税廛。",
        "dynasty": "宋",
        "collection_info": null
    },
    {
        "title": "和佥判建平书怀  其三",
        "author": "虞俦",
        "content": "只欲昏昏睡晚晴，惊飞蝴蝶梦难成。\n凭谁弹取山禽去，厌听窗前聒聒声。",
        "dynasty": "宋",
        "collection_info": null
    },
    {
        "title": "和佥判建平书怀  其四",
        "author": "虞俦",
        "content": "冷矣微官已倦游，末哉斗食尚迟留。\n长裾懒向侯门曳，任尔儿童笑拙鸠。",
        "dynasty": "宋",
        "collection_info": null
    },
    {
        "title": "和佥判建平书怀  其五",
        "author": "虞俦",
        "content": "新来花鸭已能言，苍狗谁知又变迁。\n不觉书空成怪事，未应嗔甚笑蓝田。",
        "dynasty": "宋",
        "collection_info": null
    },
    {
        "title": "郁簿诗来记向来访逮小酌家酿一两日又将全熟矣用韵为约",
        "author": "虞俦",
        "content": "酒红拂拂借苍颜，一笑忘形尔汝间。\n早晚小槽新酿熟，能来把酒对南山。",
        "dynasty": "宋",
        "collection_info": null
    },
    {
        "title": "家酿新熟分送小壶  其一",
        "author": "虞俦",
        "content": "酒熟黄花亦解颜，糟床声落梦魂间。\n一壶往助齐眉饷，莫遣新愁上远山。",
        "dynasty": "宋",
        "collection_info": null
    },
    {
        "title": "家酿新熟分送小壶  其二",
        "author": "虞俦",
        "content": "簿书朱墨祇愁颜，毋溷维摩丈室间。\n俗子樵人须料理，为言爽气在西山。",
        "dynasty": "宋",
        "collection_info": null
    },
    {
        "title": "家酿新熟分送小壶  其三",
        "author": "虞俦",
        "content": "病起梅花未破颜，无言空伴小轩间。\n也知不是缘诗瘦，却笑相逢饭颗山。",
        "dynasty": "宋",
        "collection_info": null
    },
    {
        "title": "汉老弟寄诗三绝情见乎辞使人愈增离索之感依韵和其诗  其一",
        "author": "虞俦",
        "content": "坐画寒灰一豆红，梅花窗下胆瓶中。\n只应相伴黄昏月，情绪怜君与我同。",
        "dynasty": "宋",
        "collection_info": null
    },
    {
        "title": "汉老弟寄诗三绝情见乎辞使人愈增离索之感依韵和其诗  其二",
        "author": "虞俦",
        "content": "送尽飞鸿眼欲穿，家山政在落霞边。\n快来幸有梅堪折，莫待相将柳欲眠。",
        "dynasty": "宋",
        "collection_info": null
    },
    {
        "title": "汉老弟寄诗三绝情见乎辞使人愈增离索之感依韵和其诗  其三",
        "author": "虞俦",
        "content": "屋头鹊喜报佳音，雁足书来抵万金。\n一筯庖珍真念我，朝来食炙有牛心。",
        "dynasty": "宋",
        "collection_info": null
    },
    {
        "title": "和韵  其一",
        "author": "虞俦",
        "content": "万髮相看万事休，却愁纵迹又萍浮。\n不须屡费讥安石，有客还曾似此不。",
        "dynasty": "宋",
        "collection_info": null
    },
    {
        "title": "和韵  其二",
        "author": "虞俦",
        "content": "四时甘味着边头，百斛船中酒拍浮。\n但得有钱能办此，何须左顾羡余不。",
        "dynasty": "宋",
        "collection_info": null
    },
    {
        "title": "乘兴过道院竹舆上再和",
        "author": "虞俦",
        "content": "莫为弹冠忍一羞，人生富贵等云浮。\n遥怜城郭重来处，得似山林独往不。",
        "dynasty": "宋",
        "collection_info": null
    },
    {
        "title": "和林正甫遐思湖上丽人绝句  其一",
        "author": "虞俦",
        "content": "风前柳逞腰肢活，雨后山横眉黛长。\n欲把西湖比西子，却成画餠诳空肠。",
        "dynasty": "宋",
        "collection_info": null
    },
    {
        "title": "和林正甫遐思湖上丽人绝句  其二",
        "author": "虞俦",
        "content": "汉苑梅花粧额半，章台柳叶画眉长。\n恐因巫峡能来梦，莫学苏州枉断肠。",
        "dynasty": "宋",
        "collection_info": null
    },
    {
        "title": "洒扫无碍室",
        "author": "虞俦",
        "content": "太息仙翁了俗缘，竹轩初日似当年。\n不禁路冻新霜滑，一诵遗诗一黯然。",
        "dynasty": "宋",
        "collection_info": null
    },
    {
        "title": "钓台  其一",
        "author": "虞俦",
        "content": "横足论交万乘轻，富春山水足平生。\n从教太史占星变，自是难忘故旧情。",
        "dynasty": "宋",
        "collection_info": null
    },
    {
        "title": "钓台  其二",
        "author": "虞俦",
        "content": "故人昔有刘文叔，此地今余严子陵。\n行客漫怀千古意，相逢林下一何曾。",
        "dynasty": "宋",
        "collection_info": null
    },
    {
        "title": "钓台  其三",
        "author": "虞俦",
        "content": "四海斯文一范公，云山江水两争雄。\n旧碑可惜随烟烬，新刻摩挲恐未工。",
        "dynasty": "宋",
        "collection_info": null
    },
    {
        "title": "过永城",
        "author": "虞俦",
        "content": "河南名县固多矣，有底永城天下闻。\n大抵地因人后重，固知千载有知音。",
        "dynasty": "宋",
        "collection_info": null
    },
    {
        "title": "和汉老弟病起",
        "author": "虞俦",
        "content": "床头读易编常绝，纸背题诗字半斜。\n示病维摩元不病，不妨丈室散天花。",
        "dynasty": "宋",
        "collection_info": null
    },
    {
        "title": "十六日舟中送何同叔",
        "author": "虞俦",
        "content": "乍抛玉节去朝天，分袂江头却黯然。\n只恐垂虹亭上月，今宵不忍十分圆。",
        "dynasty": "宋",
        "collection_info": null
    },
    {
        "title": "得集贤回字",
        "author": "虞俦",
        "content": "奔走年来已厌频，那堪万里抗边尘。\n集贤说道虚传耳，惭愧中朝第一人。",
        "dynasty": "宋",
        "collection_info": null
    },
    {
        "title": "广东漕王侨卿寄蔷薇露因用韵  其一",
        "author": "虞俦",
        "content": "熏鑪斗帐自温温，露挹蔷薇岭外村。\n气韵更如沉水润，风流不带海岚昏。",
        "dynasty": "宋",
        "collection_info": null
    },
    {
        "title": "广东漕王侨卿寄蔷薇露因用韵  其二",
        "author": "虞俦",
        "content": "美人晓镜玉粧台，仙掌承来傅粉腮。\n莹彻琉璃瓶外影，闻香不待蜡封开。",
        "dynasty": "宋",
        "collection_info": null
    },
    {
        "title": "田家叹  其一",
        "author": "虞俦",
        "content": "麦已化蛾犹未打，蚕虽作茧不堪缲。\n一年活计今如许，只望西成我廪高。",
        "dynasty": "宋",
        "collection_info": null
    },
    {
        "title": "田家叹  其二",
        "author": "虞俦",
        "content": "山前雨脚如麻下，田裏水头犹屋高。\n祇恐无秧可重插，农夫相视敢辞劳。",
        "dynasty": "宋",
        "collection_info": null
    },
    {
        "title": "春暮",
        "author": "虞俦",
        "content": "红紫摧残春又归，独怜杨柳绿依依。\n无端乱絮因风起，漠漠晴天有雪飞。",
        "dynasty": "宋",
        "collection_info": null
    },
    {
        "title": "二子往赴漕试意颇念之二首  其一",
        "author": "虞俦",
        "content": "应为槐黄蚤着鞭，拟随鵰鹗上秋天。\n老怀已觉功名误，只欲儿曹慰眼前。",
        "dynasty": "宋",
        "collection_info": null
    },
    {
        "title": "二子往赴漕试意颇念之二首  其二",
        "author": "虞俦",
        "content": "三年大比抟鹏志，五日修途舐犊心。\n齐夺锦标非分外，龟泉从昔庆源深。",
        "dynasty": "宋",
        "collection_info": null
    },
    {
        "title": "往鸡山视曹甥营母坟夜归",
        "author": "虞俦",
        "content": "轧轧篮舆出暝途，铸钱坞裏验青乌。\n忽然月在千松顶，影落琼瑶满地铺。",
        "dynasty": "宋",
        "collection_info": null
    },
    {
        "title": "仲本寄示诗轴中有腊前观雪见怀之章具感真情也继韵以谢",
        "author": "虞俦",
        "content": "谁战玉龙看逐北，尚驱盐虎欲征西。\n有人独立城头望，一派寒光在乳溪。",
        "dynasty": "宋",
        "collection_info": null
    },
    {
        "title": "饭后过南坡观雪二绝  其一",
        "author": "虞俦",
        "content": "晨观已落园翁后，饭已来时计一疎。\n太息若曹谁领会，更教能赋总输渠。",
        "dynasty": "宋",
        "collection_info": null
    },
    {
        "title": "饭后过南坡观雪二绝  其二",
        "author": "虞俦",
        "content": "扶筇行雪又寻梅，花下衝寒要一杯。\n好事有谁能问字，可须能载曲生来。",
        "dynasty": "宋",
        "collection_info": null
    },
    {
        "title": "微雪",
        "author": "虞俦",
        "content": "霏微小雨洒通宵，惨淡寒云覆丽谯。\n盈尺未成平地积，六花应在半空销。",
        "dynasty": "宋",
        "collection_info": null
    },
    {
        "title": "七月三日到镇江欲过金山始登舟暴风雷雨忽大作泊抵寺岸则少霁矣回舟晚晴却遇便风",
        "author": "虞俦",
        "content": "忽然天外片云飞，风雨连江浪溅衣。\n一笑江神真戏剧，晚晴依旧送将归。",
        "dynasty": "宋",
        "collection_info": null
    },
    {
        "title": "十四日雪復作  其一",
        "author": "虞俦",
        "content": "行令玄冥不敢温，一天雪重压江村。\n我惭白雪翻巴曲，天为黄茆洗瘴昏。",
        "dynasty": "宋",
        "collection_info": null
    },
    {
        "title": "十四日雪復作  其二",
        "author": "虞俦",
        "content": "宁是因风摇柳絮，又还扶雨着梅腮。\n先生拥褐方高卧，恶客敲门勿与开。",
        "dynasty": "宋",
        "collection_info": null
    },
    {
        "title": "连日将行泥涂风雪因作二诗一以自嘲一以自解  其一",
        "author": "虞俦",
        "content": "薄宦才堪鸡肋比，泥涂风雪不偿劳。\n折腰始悟青衫左，到底山林一着高。",
        "dynasty": "宋",
        "collection_info": null
    },
    {
        "title": "连日将行泥涂风雪因作二诗一以自嘲一以自解  其二",
        "author": "虞俦",
        "content": "天公怜我太徒劳，为散冰花洗鬰陶。\n翻觉篮舆清兴动，风流不减剡溪高。",
        "dynasty": "宋",
        "collection_info": null
    },
    {
        "title": "二十日南坡再赏菊",
        "author": "虞俦",
        "content": "扶杖坡头日几回，半醒半醉为花来。\n只愁秋老风吹尽，更向风前把一杯。",
        "dynasty": "宋",
        "collection_info": null
    },
    {
        "title": "移官舍菊种归园中",
        "author": "虞俦",
        "content": "殷勤分去几枝菊，官满聊为三径资。\n不是园葵何用拔，且无薏苡莫相疑。",
        "dynasty": "宋",
        "collection_info": null
    },
    {
        "title": "南坡丹桂五株齐开",
        "author": "虞俦",
        "content": "秋风丹桂共徘徊，应是姮娥着意来。\n端为五人俱赴试，五株更遣一时开。",
        "dynasty": "宋",
        "collection_info": null
    },
    {
        "title": "南坡丹桂六株一时放花真佳兆也中秋节当率诸生同赏",
        "author": "虞俦",
        "content": "六株丹桂一时华，此去蟾宫路不赊。\n莫惜中秋同一赏，明年好事总吾家。",
        "dynasty": "宋",
        "collection_info": null
    },
    {
        "title": "菊少花",
        "author": "虞俦",
        "content": "菊不能言意自嗟，渊明底事不还家。\n东篱不负他时约，看取樽前剩着花。",
        "dynasty": "宋",
        "collection_info": null
    },
    {
        "title": "和吴升之岩桂",
        "author": "虞俦",
        "content": "一笑姮娥不问金，诗人未见已披襟。\n秋来想动蟾宫兴，敢向风前彻夜吟。",
        "dynasty": "宋",
        "collection_info": null
    },
    {
        "title": "夜梦有人惠丝鞋一双次日报除左史",
        "author": "虞俦",
        "content": "官职元来莫浪求，丝絇梦裏有谁投。\n帝庭入侍应须此，果应恩除在仲秋。",
        "dynasty": "宋",
        "collection_info": null
    },
    {
        "title": "梦中作虀鲙",
        "author": "虞俦",
        "content": "香虀捣就有余辛，细缕初飞白玉鳞。\n莫遣佳人频下筯，翠娥深处要人颦。",
        "dynasty": "宋",
        "collection_info": null
    },
    {
        "title": "咏古  其一",
        "author": "虞俦",
        "content": "柳子脂韦不佩弦，痴心附丽老羁缠。\n廉商浪说能为市，吏贾由来却悟鞭。",
        "dynasty": "宋",
        "collection_info": null
    },
    {
        "title": "咏古  其二",
        "author": "虞俦",
        "content": "杜曲诗翁霜鬓鬚，谁怜三十载骑馿。\n五陵车马输年少，枉读平生万卷书。",
        "dynasty": "宋",
        "collection_info": null
    },
    {
        "title": "咏古  其三",
        "author": "虞俦",
        "content": "韩子其人崛强欤，羣儿头角久相疎。\n也知自是屠龙手，温水难教恋小鱼。",
        "dynasty": "宋",
        "collection_info": null
    },
    {
        "title": "咏古  其四",
        "author": "虞俦",
        "content": "斗酒金銮笔下春，脱靴力士几曾嗔。\n后生不谓寻常事，惊怪先生胆是身。",
        "dynasty": "宋",
        "collection_info": null
    },
    {
        "title": "前和拒霜诗似亦少贬再以一绝慰之",
        "author": "虞俦",
        "content": "岩桂搀先还寂寞，菊花殿后尚斓斑。\n却应独占西风好，乞与佳名秋牡丹。",
        "dynasty": "宋",
        "collection_info": null
    },
    {
        "title": "姜总管相送至扫溪三十里夜雪中留别  其一",
        "author": "虞俦",
        "content": "相得诗人我与公，浙江从此隔西东。\n年来已是难为别，更在山中风雪中。",
        "dynasty": "宋",
        "collection_info": null
    },
    {
        "title": "姜总管相送至扫溪三十里夜雪中留别  其二",
        "author": "虞俦",
        "content": "杯酒淋漓意气倾，离筵唱彻短歌行。\n翻然解缆人归后，独自篷窗听雨声。",
        "dynasty": "宋",
        "collection_info": null
    },
    {
        "title": "姜总管相送至扫溪三十里夜雪中留别  其三",
        "author": "虞俦",
        "content": "一麾又指浙西州，千骑东方且上头。\n已约好山供望眼，更烦飞雪送行舟。",
        "dynasty": "宋",
        "collection_info": null
    },
    {
        "title": "文籍遭水",
        "author": "虞俦",
        "content": "巍冠广厦诵虞唐，冷笑诸儒屋壁藏。\n卷轴随车虽土苴，末流清润尚堤防。",
        "dynasty": "宋",
        "collection_info": null
    },
    {
        "title": "槿花  其一",
        "author": "虞俦",
        "content": "西殿凉风合断魂，玉奴终不负东昏。\n纵然荣落纔朝暮，也是曾承雨露恩。",
        "dynasty": "宋",
        "collection_info": null
    },
    {
        "title": "槿花  其二",
        "author": "虞俦",
        "content": "翠袖红裳细锦袍，纷纷儿女斗妖娆。\n千枝万朵遮人眼，谁觉荣枯在一朝。",
        "dynasty": "宋",
        "collection_info": null
    },
    {
        "title": "槿花  其三",
        "author": "虞俦",
        "content": "光阴占取入秋来，料想西风费剪裁。\n朝暮相催君莫问，一边零落一边开。",
        "dynasty": "宋",
        "collection_info": null
    },
    {
        "title": "槿花  其四",
        "author": "虞俦",
        "content": "草中漫说千年润，花裏休夸百日红。\n毕竟有生俱有尽，大椿朝菌得无同。",
        "dynasty": "宋",
        "collection_info": null
    },
    {
        "title": "饭有沙二绝  其一",
        "author": "虞俦",
        "content": "东西断渡欲浮槎，朝来绝市无鱼虾。\n我仓湿谷舂不得，客米炊来饭有沙。",
        "dynasty": "宋",
        "collection_info": null
    },
    {
        "title": "饭有沙二绝  其二",
        "author": "虞俦",
        "content": "厨人淘米不淘沙，岂为先生惜齿牙。\n烘谷旋舂供晚爨，瓶储未可笑陶家。",
        "dynasty": "宋",
        "collection_info": null
    },
    {
        "title": "舟中重午绝句",
        "author": "虞俦",
        "content": "筠筒角黍楚人悲，节物惊心此一时。\n不作板舆迎侍计，被谗真欲弔湘纍。",
        "dynasty": "宋",
        "collection_info": null
    },
    {
        "title": "久不到南坡",
        "author": "虞俦",
        "content": "何许瀛洲更望登，田园日涉与吾曾。\n怪来松菊荒三径，底事归兮却未能。",
        "dynasty": "宋",
        "collection_info": null
    },
    {
        "title": "南坡杂诗  其一",
        "author": "虞俦",
        "content": "三径应缘二仲开，定交笑指岁寒梅。\n却嫌桃李无区别，下有成蹊俗客来。",
        "dynasty": "宋",
        "collection_info": null
    },
    {
        "title": "南坡杂诗  其二",
        "author": "虞俦",
        "content": "涧下初惊鬰鬰时，十年春雨旧相知。\n君看稚齿昂藏处，已有苍髯老大姿。",
        "dynasty": "宋",
        "collection_info": null
    },
    {
        "title": "南坡杂诗  其三",
        "author": "虞俦",
        "content": "先生壠上带经锄，一雨朝来土脉苏。\n盈尺槿篱须补缀，邻翁殊未识龙雏。",
        "dynasty": "宋",
        "collection_info": null
    },
    {
        "title": "南坡杂诗  其四",
        "author": "虞俦",
        "content": "太华峰头开玉井，若耶溪上识红粧。\n要遣秋风开菡萏，急须春雨涨池塘。",
        "dynasty": "宋",
        "collection_info": null
    },
    {
        "title": "南坡杂诗  其五",
        "author": "虞俦",
        "content": "靖节门前尽日垂，清风千载意谁知。\n折腰五斗非吾事，惭愧轻儇一小儿。",
        "dynasty": "宋",
        "collection_info": null
    },
    {
        "title": "南坡杂兴  其一",
        "author": "虞俦",
        "content": "咫尺南坡早得春，杖藜朝夕往来频。\n迨今着意栽桃李，准拟他年作主人。",
        "dynasty": "宋",
        "collection_info": null
    },
    {
        "title": "南坡杂兴  其二",
        "author": "虞俦",
        "content": "东风已放二分春，小小犁锄手自亲。\n多少软红尘裏客，岂知林下有閒人。",
        "dynasty": "宋",
        "collection_info": null
    },
    {
        "title": "道院周围果实皆先居士手植因长老今摘送不胜追感再成山偈",
        "author": "虞俦",
        "content": "仙翁久矣骑鲸去，华表终朝化鹤来。\n更待蟠桃千岁熟，慈颜应认手亲培。",
        "dynasty": "宋",
        "collection_info": null
    },
    {
        "title": "和林正甫碾茶  其一",
        "author": "虞俦",
        "content": "森严风味变腴甘，未必能袪睡思酣。\n姑为先生宽水厄，却容归梦到江南。",
        "dynasty": "宋",
        "collection_info": null
    },
    {
        "title": "和林正甫碾茶  其二",
        "author": "虞俦",
        "content": "肝胆由来自一家，人间何许是真茶。\n不妨更着姜盐伴，可但丘中咏有麻。",
        "dynasty": "宋",
        "collection_info": null
    },
    {
        "title": "以莲心茶送江倅报以剥虾佳句",
        "author": "虞俦",
        "content": "十指纤纤笋透芽，满盘红玉剥鬚虾。\n慇懃念我须分饷，更问邻家酒得赊。",
        "dynasty": "宋",
        "collection_info": null
    },
    {
        "title": "佳句妙醖鼎至再和以谢  其一",
        "author": "虞俦",
        "content": "不为河鲀赋荻芽，一壶且復荐枯虾。\n灯花也似知人喜，来报归期的不赊。",
        "dynasty": "宋",
        "collection_info": null
    },
    {
        "title": "佳句妙醖鼎至再和以谢  其二",
        "author": "虞俦",
        "content": "荷叶浮钱蒲茁芽，镜潭宁是照鱼虾。\n只今风月平分了，便趁鹏程万里赊。",
        "dynasty": "宋",
        "collection_info": null
    },
    {
        "title": "别后寄林子长",
        "author": "虞俦",
        "content": "幸然头角未相疎，交道从来笑耳余。\n短棹忽来还又去，得非蝴碟梦周欤。",
        "dynasty": "宋",
        "collection_info": null
    },
    {
        "title": "安奉观音",
        "author": "虞俦",
        "content": "优钵昙花果有花，不缘诗酒到君家。\n闻思大士应嫌汝，枉费精神咏绮霞。",
        "dynasty": "宋",
        "collection_info": null
    },
    {
        "title": "和耘老弟喜衢得第三男",
        "author": "虞俦",
        "content": "天教英物照阶除，又胜徐卿第二雏。\n会见五男并二女，宛如合璧与连珠。",
        "dynasty": "宋",
        "collection_info": null
    },
    {
        "title": "览镜有白髮  其一",
        "author": "虞俦",
        "content": "拂拭青铜照病颜，勋名正堕渺茫间。\n缘愁白髮三千丈，蚤已朝来见一斑。",
        "dynasty": "宋",
        "collection_info": null
    },
    {
        "title": "览镜有白髮  其二",
        "author": "虞俦",
        "content": "割鸡何惜用牛刀，老大无心赋畔牢。\n多少少年腾上速，几人曾得见霜毛。",
        "dynasty": "宋",
        "collection_info": null
    },
    {
        "title": "和林子长惠黄芥  其一",
        "author": "虞俦",
        "content": "小摘情亲自履畦，负霜含露末秋时。\n绿葵白薤何须说，潘岳当时恐未知。",
        "dynasty": "宋",
        "collection_info": null
    },
    {
        "title": "和林子长惠黄芥  其二",
        "author": "虞俦",
        "content": "自锄稀甲细分畦，忆在西山独往时。\n便把须弥藏芥子，箇中境界有谁知。",
        "dynasty": "宋",
        "collection_info": null
    },
    {
        "title": "谒先祖墓",
        "author": "虞俦",
        "content": "欲知吾祖庆源深，山下龟泉色更澄。\n况有西枢铭志在，吾诗正好刻碑阴。",
        "dynasty": "宋",
        "collection_info": null
    },
    {
        "title": "雨花台",
        "author": "虞俦",
        "content": "輶车行晓快新游，更上雨花台上头。\n看不厌人浑是景，清无极处奈何秋。\n地完龙虎堂堂立，江泊鲸鲵衮衮流。\n一带黄山是淮土，依然望弗见神州。",
        "dynasty": "宋",
        "collection_info": null
    },
    {
        "title": "耕绿台",
        "author": "虞俦",
        "content": "花村犬吠可能无，但使三农力有余。\n千亩秋成云漠漠，一犁春事雨疎疎。\n登台想见同民乐，上考何妨亦自书。\n祇恐双鳬便飞起，爱身宁许伴春锄。",
        "dynasty": "宋",
        "collection_info": null
    },
    {
        "title": "羡监簿先出院",
        "author": "虞俦",
        "content": "青荧灯火小窗前，自笑酰鸡舞瓮天。\n涉笔谩随斯立尾，着鞭蚤觉祖生先。\n一觞独进何由醉，四鼓相将底未眠。\n珍重梅枝为老伴，摩挲病眼向渠怜。",
        "dynasty": "宋",
        "collection_info": null
    },
    {
        "title": "和王诚之元夕即席之作",
        "author": "虞俦",
        "content": "葭管飞灰趁早朝，便看梅柳占春娇。\n金花綵胜方连昼，璧月华灯又彻宵。\n罗绮丛中森画㦸，旌旗影裏间星轺。\n满城游妓归时节，犹认云间紫玉箫。",
        "dynasty": "宋",
        "collection_info": null
    }
]