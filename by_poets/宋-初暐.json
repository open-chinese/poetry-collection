[
    {
        "uuid": "acf6db8745c4da0a2cd74f4f7c892868",
        "title": "送张无梦归天台山  其一",
        "author": "初暐",
        "content": "闲倚天台看曙霞，自然龙汉度无涯。\n暂来演道明光殿，归去乘蹻太上家。\n帝简赐歌旌火枣，世人何处访桃花。\n到山若赴昆崙会，还控青鸾白凤车。",
        "dynasty": "宋",
        "collection_info": null
    },
    {
        "uuid": "0076837a521be6241ec47b818e7452a3",
        "title": "送张无梦归天台山  其二",
        "author": "初暐",
        "content": "紫皇宫阙罗高清，花虬玉凤围墉城。\n长生曲奏昇天行，神仙缥缈喧相迎。\n栖真何必抛尘网，飇轮万里时来往。\n张公结庐天台山，赤城霞起三千丈。\n天子好道思崆峒，欲使亿兆归庬鸿。\n凤台峨峨十二重，先生忽造明光宫。\n无为清凈化可守，能助羲轩致仁寿。\n共羡乘蹻归洞宫，他日骑龙却来否。",
        "dynasty": "宋",
        "collection_info": null
    }
]