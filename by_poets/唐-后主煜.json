[
    {
        "uuid": "7d8ccf19d328af571b01c156c50a7587",
        "title": "九月十日偶书",
        "author": "后主煜",
        "content": "晚雨秋阴酒乍醒，感时心绪杳难平。\n黄花冷落不成艳，红叶飕飗竞鼓声。\n背世返能厌俗态，偶缘犹未忘多情。\n自从双鬓斑斑白，不学安仁却自惊。",
        "dynasty": "唐",
        "collection_info": null
    },
    {
        "uuid": "2340b676dd6215e9511e8aa48c6101ee",
        "title": "秋莺",
        "author": "后主煜",
        "content": "残莺何事不知秋，横过幽林尚独游。\n老舌百般倾耳听，深黄一点入烟流。\n栖迟背世同悲鲁，浏亮如笙碎在缑。\n莫更留连好归去，露华凄冷蓼花愁。",
        "dynasty": "唐",
        "collection_info": null
    },
    {
        "uuid": "466ac14fb023f4eb54aedef950689c59",
        "title": "病起题山舍壁",
        "author": "后主煜",
        "content": "山舍初成病乍轻，杖藜巾褐称闲情。\n炉开小火深回暖，沟引新流几曲声。\n暂约彭涓安朽质，终期宗远问无生。\n谁能役役尘中累，贪合鱼龙构强名。",
        "dynasty": "唐",
        "collection_info": null
    },
    {
        "uuid": "ea79cc194bba69fc4793873ece30dd9a",
        "title": "送邓王二十弟从益牧宣城",
        "author": "后主煜",
        "content": "且维轻舸更迟迟，别酒重倾惜解携。\n浩浪侵愁光荡漾，乱山凝恨色高低。\n君驰桧楫情何极，我凭阑干日向西。\n咫尺烟江几多地，不须怀抱重凄凄。",
        "dynasty": "唐",
        "collection_info": null
    },
    {
        "uuid": "3349c1ceae205754a341d090fa964991",
        "title": "渡中江望石城泣下",
        "author": "后主煜",
        "content": "江南江北旧家乡，三十年来梦一场。\n吴苑宫闱今冷落，广陵台殿已荒凉。\n云笼远岫愁千片，雨打归舟泪万行。\n兄弟四人三百口，不堪闲坐细思量。",
        "dynasty": "唐",
        "collection_info": null
    },
    {
        "uuid": "07701af9e4b3dd152aa6ab8ea5523a3c",
        "title": "輓辞 一",
        "author": "后主煜",
        "content": "珠碎眼前珍，花凋世外春。\n未销心裏恨，又失掌中身。\n玉笥犹残药，香奁已染尘。\n前哀将后感，无泪可霑巾。",
        "dynasty": "唐",
        "collection_info": null
    },
    {
        "uuid": "1fd0aba88b37182ee5c5beb47b5c6fa2",
        "title": "輓辞 二",
        "author": "后主煜",
        "content": "艳质同芳树，浮危道略同。\n正悲春落实，又苦雨伤丛。\n秾丽今何在？飘零事已空。\n沈沈无问处，千载谢东风。",
        "dynasty": "唐",
        "collection_info": null
    },
    {
        "uuid": "9eafff79859d0a236fd265c5a1bcdb3f",
        "title": "悼诗",
        "author": "后主煜",
        "content": "永念难消释，孤怀痛自嗟。\n雨深秋寂莫，愁引病增加。\n咽绝风前思，昏蒙眼上花。\n空王应念我，穷子正迷家。",
        "dynasty": "唐",
        "collection_info": null
    },
    {
        "uuid": "df082acba74d5f5a388144953c0b630b",
        "title": "感怀 一",
        "author": "后主煜",
        "content": "又见桐花发旧枝，一楼烟雨暮凄凄。\n凭阑惆怅人谁会，不觉澘然泪眼低。",
        "dynasty": "唐",
        "collection_info": null
    },
    {
        "uuid": "b6c112ccb4b651d54f9eb8fe7bcb8bf1",
        "title": "感怀 二",
        "author": "后主煜",
        "content": "层城无復见娇姿，佳节缠哀不自持。\n空有当年旧烟月，芙蓉城上哭蛾眉。",
        "dynasty": "唐",
        "collection_info": null
    },
    {
        "uuid": "183f409d161aa0cdd08615323ac0a448",
        "title": "梅花",
        "author": "后主煜",
        "content": "殷勤移植地，曲槛小阑边。\n共约重芳日，还忧不盛妍。\n阻风开步障，乘月溉寒泉。\n谁料花前后，蛾眉却不全。",
        "dynasty": "唐",
        "collection_info": null
    },
    {
        "uuid": "5fb2d780437029a8e35a0b373a9bdbd2",
        "title": "梅花",
        "author": "后主煜",
        "content": "失却烟花主，东君自不知。\n清香更何用，犹发去年枝。",
        "dynasty": "唐",
        "collection_info": null
    },
    {
        "uuid": "2cda0de14baa223fab9ff17c64ac3b8a",
        "title": "书灵筵手巾",
        "author": "后主煜",
        "content": "浮生共顦顇，壮岁失婵娟。\n汗手遗香渍，痕眉染黛烟。",
        "dynasty": "唐",
        "collection_info": null
    },
    {
        "uuid": "071010c61393407414fa70bcfed8fa17",
        "title": "书琵琶背",
        "author": "后主煜",
        "content": "侁自肩如削，难胜数缕绦。\n天香留凤尾，余暖在檀槽。",
        "dynasty": "唐",
        "collection_info": null
    },
    {
        "uuid": "9458648961526834b509faf4d9e3f89c",
        "title": "病中感怀",
        "author": "后主煜",
        "content": "顦顇年来甚，萧条益自伤。\n风威侵病骨，雨气咽愁肠。\n夜鼎唯煎药，朝髭半染霜。\n前缘竟何似，谁与问空王。",
        "dynasty": "唐",
        "collection_info": null
    },
    {
        "uuid": "d1dc7623caf551d8fe484df8473ad6d1",
        "title": "病中书事",
        "author": "后主煜",
        "content": "病身坚固道情深，宴坐清香思自任。\n月照静居唯捣药，门扃幽院只来禽。\n庸医懒听词何取，小婢将行力未禁。\n赖问空门知气味，不然烦恼万涂侵。",
        "dynasty": "唐",
        "collection_info": null
    },
    {
        "uuid": "1951c1618f372a6e0a9ad74941c4b5db",
        "title": "赐宫人庆奴",
        "author": "后主煜",
        "content": "风情渐老见春羞，到处消魂感旧游。\n多谢长条似相识，强垂烟态拂人头。",
        "dynasty": "唐",
        "collection_info": null
    },
    {
        "uuid": "0a26adf2c014a9a4a8989ff814bb5fdb",
        "title": "题金楼子后",
        "author": "后主煜",
        "content": "牙籤万轴裹红绡，王粲书同付火烧。\n不于祖龙留面目，遗篇那得到今朝。",
        "dynasty": "唐",
        "collection_info": null
    },
    {
        "uuid": "33d28bc902c4cfc2c9baa054bfba65a2",
        "title": "句",
        "author": "后主煜",
        "content": "迢迢牵牛星，杳在河之阳。\n粲粲黄姑女，耿耿遥相望。\n鸎狂应有恨，蝶舞已无多。\n揖让月在手，动摇风满怀。\n病态如衰弱，厌厌向五年。\n衰颜一病难牵復，晓殿君临颇自羞。\n冷笑秦皇经远略，静怜姬满苦时巡。\n鬓从今日添新白，菊是去年依旧黄。\n万古到头归一死，醉乡葬地有高原。\n人生不满百，刚作千年画。\n日暎仙云薄，秋高天碧深。\n乌照始潜辉，龙烛便争秉。\n凝珠满露枝，游扬日已西。\n肃穆寒初至，九重开扇鹄。\n四牖炳灯鱼，羽觞无算酌。\n倾盌更为寿，深卮递酬宾。",
        "dynasty": "唐",
        "collection_info": null
    },
    {
        "uuid": "55f7301a92e3a0798d783e1bd7373edb",
        "title": "渔父 一",
        "author": "后主煜",
        "content": "浪花有意千里雪，桃花无言一队春。\n一壶酒，一竿身，快活如侬有几人。",
        "dynasty": "唐",
        "collection_info": null
    },
    {
        "uuid": "67dd9d4c8cce37c0d043d7e818074eda",
        "title": "渔父 二",
        "author": "后主煜",
        "content": "一棹春风一叶舟，一纶茧缕一轻钩。\n花满渚，酒满瓯，万顷波中得自由。",
        "dynasty": "唐",
        "collection_info": null
    },
    {
        "uuid": "caf02ac63b729af6304b483ba932f2a4",
        "title": "忆江南 一",
        "author": "后主煜",
        "content": "多少恨，昨夜梦魂中。\n还似旧时游上苑，车如流水马如龙，花月正春风。",
        "dynasty": "唐",
        "collection_info": null
    },
    {
        "uuid": "82545f72fe42a4ae6b9efc42eae66314",
        "title": "忆江南 二",
        "author": "后主煜",
        "content": "多少泪，霑袖復横颐。\n心事莫将和泪滴，凤笙休向月明吹，肠断更无疑。",
        "dynasty": "唐",
        "collection_info": null
    },
    {
        "uuid": "33d21cb3224068ad929f38ee3f555868",
        "title": "忆江南 三",
        "author": "后主煜",
        "content": "闲梦远，南国正芳春。\n船上管弦江面绿，满城飞絮混轻尘，愁杀看花人。",
        "dynasty": "唐",
        "collection_info": null
    },
    {
        "uuid": "4d91ae105bc0ba91c57026a7449a11d0",
        "title": "忆江南 四",
        "author": "后主煜",
        "content": "闲梦远，南国正清秋。\n千里江山寒色暮，芦花深处泊孤舟，笛在月明楼。",
        "dynasty": "唐",
        "collection_info": null
    },
    {
        "uuid": "4d917efbae106052a43705218d15c39d",
        "title": "捣练子 一",
        "author": "后主煜",
        "content": "深院静，小庭空，断续寒砧断续风。\n无奈夜长人不寐，数声和月到帘栊。",
        "dynasty": "唐",
        "collection_info": null
    },
    {
        "uuid": "29c7ca118d0cdeb74e6d4c8df8ff5b45",
        "title": "捣练子 二",
        "author": "后主煜",
        "content": "云鬟乱，晚妆残，带恨眉儿远岫攒。\n斜托香顋春笋懒，为谁和泪倚阑干。",
        "dynasty": "唐",
        "collection_info": null
    },
    {
        "uuid": "9c82f506298cfb97d46b0f759c536538",
        "title": "相见欢 一",
        "author": "后主煜",
        "content": "林花谢了春红，太悤悤。\n无奈朝来寒雨，晚来风。\n胭脂泪，相留醉，几时重。\n自是人生长恨，水长东。",
        "dynasty": "唐",
        "collection_info": null
    },
    {
        "uuid": "8891505aab4c8c72e9dbf5414e1019a3",
        "title": "相见欢 二",
        "author": "后主煜",
        "content": "无言独上西楼，月如钩。\n寂寞梧桐深院，锁清秋。\n翦不断，理还乱，是离愁。\n别是一般滋味，在心头。",
        "dynasty": "唐",
        "collection_info": null
    },
    {
        "uuid": "90c397b3d9a6e47c23fe746d1e4806c3",
        "title": "长相思 一",
        "author": "后主煜",
        "content": "一重山，两重山。\n山远天高烟水寒，相思枫叶丹。\n菊花开，菊花残。\n塞雁高飞人未还，一帘风月闲。",
        "dynasty": "唐",
        "collection_info": null
    },
    {
        "uuid": "a192dc6eb58ec1e494e8e3656cac02b3",
        "title": "长相思 二",
        "author": "后主煜",
        "content": "云一緺，玉一梭。\n澹澹衫儿薄薄罗，轻颦双黛螺。\n秋风多，雨如和。\n帘外芭蕉三两窠，夜长人奈何。",
        "dynasty": "唐",
        "collection_info": null
    },
    {
        "uuid": "e44d6ae0b6a647d2b3bc1d860ee2f50d",
        "title": "浣溪沙 一",
        "author": "后主煜",
        "content": "红日已高三丈透，金鑪次第添香兽，红锦地衣随步皱。\n佳人舞点金钗溜，酒恶时拈花蘂齅，别殿遥闻箫鼓奏。",
        "dynasty": "唐",
        "collection_info": null
    },
    {
        "uuid": "c3d81e749605d0cb57e0cff1ee76ea4b",
        "title": "浣溪沙 二",
        "author": "后主煜",
        "content": "转烛飘蓬一梦归，欲寻陈迹怅人非，天教心愿与身违。\n待月池台空逝水，荫花楼阁漫斜晖，登临不惜更霑衣。",
        "dynasty": "唐",
        "collection_info": null
    },
    {
        "uuid": "b907c30155b1c17481fe99c7ec048a53",
        "title": "采桑子 一",
        "author": "后主煜",
        "content": "辘轳金井梧桐晚，几树惊秋，昼雨如愁，百尺虾鬚上玉钩。\n琼窗春断双蛾皱，回首边头，欲寄鳞游，九曲寒波不泝流。",
        "dynasty": "唐",
        "collection_info": null
    },
    {
        "uuid": "8afcb5c4c945c8b76cda26d1c73bb619",
        "title": "采桑子 二",
        "author": "后主煜",
        "content": "亭前春逐红英尽，舞态徘徊，细雨霏微，不放双眉时暂开。\n绿窗冷静芳音断，香印成灰，可奈情怀，欲睡朦胧入梦来。",
        "dynasty": "唐",
        "collection_info": null
    },
    {
        "uuid": "127b8f375841be2372a685560b1d8797",
        "title": "菩萨蛮 一",
        "author": "后主煜",
        "content": "花明月暗笼轻雾，今宵好向郎边去。\n刬韤步香阶，手提金缕鞋。\n画堂南畔见，一晌偎人颤。\n好为出来难，教君恣意怜。",
        "dynasty": "唐",
        "collection_info": null
    },
    {
        "uuid": "03a4d46e0fd7af6d1ef2e0f14bb2d2cc",
        "title": "菩萨蛮 二",
        "author": "后主煜",
        "content": "蓬莱院闭天台女，画堂昼寝无人语。\n抛枕翠云光，绣衣闻异香。\n潜来珠锁动，惊觉鸳鸯梦。\n慢脸笑盈盈，相看无限情。",
        "dynasty": "唐",
        "collection_info": null
    },
    {
        "uuid": "258056b090da4e84cff2580139e23a70",
        "title": "菩萨蛮 三",
        "author": "后主煜",
        "content": "铜簧韵脆锵寒竹，新声慢奏移纤玉。\n眼色暗相钩，秋波横欲流。\n雨云深绣户，来便谐衷素。\n宴罢又成空，梦迷春睡中。",
        "dynasty": "唐",
        "collection_info": null
    },
    {
        "uuid": "8d0d05d76d0b65c4d79ba5f207d057b2",
        "title": "菩萨蛮 四",
        "author": "后主煜",
        "content": "人生愁恨何能免，消魂独我情何限。\n故国梦重归，觉来双泪垂。\n高楼谁与上，长记秋晴望。\n往事已成空，还如一梦中。",
        "dynasty": "唐",
        "collection_info": null
    },
    {
        "uuid": "6571ba927429de01977d4cd47443d201",
        "title": "清平乐",
        "author": "后主煜",
        "content": "别来春半，触目愁肠断。\n砌下落梅如雪乱，拂了一身还满。\n雁来音信无凭，路遥归梦难成。\n离恨却如春草，更行更远还生。",
        "dynasty": "唐",
        "collection_info": null
    },
    {
        "uuid": "0ea06f989f5b0866a80279d8be16c042",
        "title": "喜迁莺",
        "author": "后主煜",
        "content": "晓月坠，宿云微，无语枕频欹。\n梦回芳草思依依，天远雁声稀。\n啼莺散，余花乱，寂寞画堂深院。\n片红休埽尽从伊，留待舞人归。",
        "dynasty": "唐",
        "collection_info": null
    },
    {
        "uuid": "e19cc0e4041805f8d420778f62179f45",
        "title": "阮郎归",
        "author": "后主煜",
        "content": "东风吹水日衔山，春来长是闲。\n落花狼藉酒阑珊，笙歌醉梦间。\n春睡觉，晚妆残，无人整翠鬟。\n留连光景惜朱颜，黄昏独倚阑。",
        "dynasty": "唐",
        "collection_info": null
    },
    {
        "uuid": "c85c374e6a9a962cd81d8e12f5e57c29",
        "title": "锦堂春",
        "author": "后主煜",
        "content": "昨夜风兼雨，帘帏飒飒秋声。\n烛残漏滴频欹枕，起坐不能平。\n世事漫随流水，算来一梦浮生。\n醉乡路稳宜频到，此外不堪行。",
        "dynasty": "唐",
        "collection_info": null
    },
    {
        "uuid": "459e93474e2edfc5c123331b90e7e3b3",
        "title": "应天长",
        "author": "后主煜",
        "content": "一钩初月临妆镜，蝉鬓凤钗慵不整。\n重帘静，层楼迥，惆怅落花风不定。\n柳堤芳草径，梦断辘轳金井。\n昨夜更阑酒醒，春愁过却病。",
        "dynasty": "唐",
        "collection_info": null
    },
    {
        "uuid": "97c96c3421952f7ee2c4a4291a448334",
        "title": "望远行",
        "author": "后主煜",
        "content": "碧砌花光照眼明，朱扉长日镇长扃。\n余寒欲去梦难成，炉香烟冷自亭亭。\n辽阳月，秣陵砧，不传消息但传情。\n黄金台下忽然惊，征人归日二毛生。",
        "dynasty": "唐",
        "collection_info": null
    },
    {
        "uuid": "a2583d0f9f870b23681b8a0f539b155b",
        "title": "浪淘沙 一",
        "author": "后主煜",
        "content": "帘外雨潺潺，春意阑珊。\n罗衾不耐五更寒，梦裏不知身是客，一晌贪欢。\n独自暮凭阑，无限江山。\n别时容易见时难，流水落花春去也，天上人间。",
        "dynasty": "唐",
        "collection_info": null
    },
    {
        "uuid": "d457e0c13f35861d4cf6fd4ccd4ec818",
        "title": "浪淘沙 二",
        "author": "后主煜",
        "content": "往事只堪哀，对景难排。\n秋风庭院藓侵阶，一桁珠帘闲不卷，终日谁来。\n金劒已沈埋，壮气蒿莱。\n晚凉天净月华开，想得玉楼瑶殿影，空照秦淮。",
        "dynasty": "唐",
        "collection_info": null
    },
    {
        "uuid": "6019aec9a110da1ea06f392caa93ede8",
        "title": "木兰花",
        "author": "后主煜",
        "content": "晓妆初了明肌雪，春殿嫔娥鱼贯列。\n凤箫声断水云闲，重按霓裳歌徧彻。\n临风谁更飘香屑，醉拍阑干情未切。\n归时休放烛花红，待蹋马蹄清夜月。",
        "dynasty": "唐",
        "collection_info": null
    },
    {
        "uuid": "73c59fb68cfe84054599591a19c12b71",
        "title": "虞美人 一",
        "author": "后主煜",
        "content": "风回小院庭芜绿，柳眼春相续。\n凭阑半日独无言，依旧竹声新月，似当年。\n笙歌未散尊罍在，池面冰初解。\n烛明香暗画楼深，满鬓清霜残雪，思难禁。",
        "dynasty": "唐",
        "collection_info": null
    },
    {
        "uuid": "4b2412ea96f7c6e66b0769b842f6c4a8",
        "title": "虞美人 二",
        "author": "后主煜",
        "content": "春花秋月何时了，往事知多少。\n小楼昨夜又东风，故国不堪回首，月明中。\n雕阑玉砌应犹在，只是朱颜改。\n问君能有几多愁，恰似一江春水，向东流。",
        "dynasty": "唐",
        "collection_info": null
    },
    {
        "uuid": "2a4bc9e02906a5d6b83b9d35667bb71f",
        "title": "一斛珠",
        "author": "后主煜",
        "content": "晚妆初过，沈檀轻注些儿箇，向人微露丁香颗。\n一曲清歌，暂引樱桃破。\n罗袖裛残殷色可，杯深旋被香醪涴，绣床斜凭娇无那。\n烂嚼红茸，笑向檀郎唾。",
        "dynasty": "唐",
        "collection_info": null
    },
    {
        "uuid": "f637260bcd6aa3b43c6600139d5b67a3",
        "title": "临江仙",
        "author": "后主煜",
        "content": "樱桃落尽春归去，蝶飜轻粉双飞。\n子规啼月小楼西，玉钩罗幕，惆怅暮烟垂。\n别巷寂寥人散后，望残烟草低迷。\n炉香闲袅凤皇儿，空持罗带，回首恨依依。",
        "dynasty": "唐",
        "collection_info": null
    },
    {
        "uuid": "a4ba47217b8bba3b8a68579400caafc6",
        "title": "蝶恋花",
        "author": "后主煜",
        "content": "遥夜亭皋闲信步，纔过清明，渐觉伤春暮。\n数点雨声风约住，朦胧澹月云来去。\n桃李依依香暗度，谁在秋韆，笑裏轻轻语。\n一片芳心千万绪，人间没箇安排处。",
        "dynasty": "唐",
        "collection_info": null
    },
    {
        "uuid": "d8e3ac795661ecaeea9254459befc566",
        "title": "破陈子",
        "author": "后主煜",
        "content": "四十年来家国，三千里地山河。\n凤阙龙楼连霄汉，玉树琼枝作烟萝，几曾识干戈？一旦归为臣虏，沈腰潘鬓销磨。\n最是苍黄辞庙日，教坊独奏别离歌，垂泪对宫娥。",
        "dynasty": "唐",
        "collection_info": null
    }
]