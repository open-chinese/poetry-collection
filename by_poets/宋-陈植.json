[
    {
        "uuid": "d0025b3b4a578c55b0db27b76781a000",
        "title": "赠象环",
        "author": "陈植",
        "content": "销整新阶绕郡城，知师才智善经营。\n为怜世路多倾侧，故使行人尽坦平。\n一府轮蹄还往便，千门箕帚扫除清。\n乐游桥上红尘接，未免区区事送迎。",
        "dynasty": "宋",
        "collection_info": null
    },
    {
        "uuid": "00b31413c0a5a4fb7e1c6dc9f0c80066",
        "title": "冲虚宫",
        "author": "陈植",
        "content": "鼎边鸡犬知何在，云外龙鸾去已赊。\n惟有黄金余瓦砾，贫民时復得些些。",
        "dynasty": "宋",
        "collection_info": null
    },
    {
        "uuid": "912719d40afd631ba4a755b57ef991ee",
        "title": "吴江太湖笠泽虹桥诗",
        "author": "陈植",
        "content": "脍忆鲈鱼秋正肥，当年惟见季鹰归。\n沧波此处堪垂钓，当代无人肯拂衣。",
        "dynasty": "宋",
        "collection_info": null
    },
    {
        "uuid": "6620aa4de1193aab48ab6ced07e804a2",
        "title": "胥门",
        "author": "陈植",
        "content": "长堤柳线弄春柔，姑苏台下马如流。\n春波溶漾绿泼油，官船挝鼓百花洲。\n旌旗𪑓黪城上楼，烟中雉堞高山邱，呜呜清角行人愁。",
        "dynasty": "宋",
        "collection_info": null
    },
    {
        "uuid": "62b23c8cd0a8b82668a2baa20717578f",
        "title": "罾浦坊",
        "author": "陈植",
        "content": "疑是分开混沌初，奔奇走秀两相于。\n等閒开圃多栽竹，行到人家尽读书。\n宴饮直尝千户酒，盘飧惟候两潮鱼。\n九华峰顶真仙宅，罾浦坊中出辅车。",
        "dynasty": "宋",
        "collection_info": null
    },
    {
        "uuid": "58dc009dcd527624a962558342dbbbdc",
        "title": "句",
        "author": "陈植",
        "content": "天际三竿量日月，人间一镜照山河。",
        "dynasty": "宋",
        "collection_info": null
    }
]