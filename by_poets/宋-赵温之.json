[
    {
        "uuid": "53119acf9cde729d817611a7ddabe044",
        "title": "喜迁莺 琼姿冰体",
        "author": "赵温之",
        "content": "琼姿冰体。\n料莹光乍傅，广寒宫里。\n北陆寒深，南园春先，此后万花方起。\n翦霞斗萼，栽芯砌□，天与高致。\n大潇洒，最宜雪宜月，宜亭宜水。\n好是。\n天涯庾岭上，万珠浮动香千里。\n幈写横斜，鬟插垂袅，占尽秀骨清意。\n醉魂易醒，吟兴信来，佳思无际。\n为传语，向东风，甘使无言桃李。",
        "dynasty": "宋",
        "collection_info": null
    },
    {
        "uuid": "53a7f4a446c486f358ecd3f5612cd6ff",
        "title": "踏青游 竹外溪边",
        "author": "赵温之",
        "content": "竹外溪边，一枝破寒冲腊。\n莹素肌、玉雕冰刻。\n赋闲标，足馀韵，岂同常格。\n最风流，生来处处尽好，别得造化工力。\n疏影幽香，意思迥然殊绝。\n算不枉、诗人分别。\n冻云深，凉月皎，愈增清冽。\n大潇洒，尤得静中雅趣，不许莺栖燕歇。",
        "dynasty": "宋",
        "collection_info": null
    },
    {
        "uuid": "e42e94f8aebcbcf6cd155f445ab50dbf",
        "title": "踏莎行 妖艳相偎",
        "author": "赵温之",
        "content": "妖艳相偎，清香交喷。\n花王尤喜来亲迎。\n有如二女事唐虞，群芳休更夸相并。\n小雨资娇，轻风借润。\n天应知我怜孤韵。\n莫惊岁岁有双葩，仪真自古风流郡。",
        "dynasty": "宋",
        "collection_info": null
    }
]