[
    {
        "uuid": "5619a438f3ef403d9bae3d2566e1356b",
        "title": "古意",
        "author": "徐集孙",
        "content": "彼美山中桐，千古生清风。\n斲削罗徽弦，不费胶漆工。\n伊石台有梅，月冷云空蒙。\n一弹弹春江，迟日春融融。\n再弹弹招隠，霜木吟樵枫。\n三弹弹离骚，感慨古道隆。\n大羹玄酒味，旨趣回颛蒙。\n世无子期耳，知音未易逢。\n袖手长太息，所听何不同。\n所听非不同，举世郑卫聋。",
        "dynasty": "宋",
        "collection_info": null
    },
    {
        "uuid": "5c8013ef4775a2d81f8531bca792c642",
        "title": "智果寺观东坡墨蹟参寥泉",
        "author": "徐集孙",
        "content": "煮茗评诗岁月深，堂堂遗像篆烟沉。\n数间老屋关兴废，一段清名无古今。\n碑断乱云封字脚，井昏落叶覆泉心。\n斜阳影裏夷犹处，仰止高风不敢吟。",
        "dynasty": "宋",
        "collection_info": null
    },
    {
        "uuid": "ffdd156efc1b834321c8b57175f64491",
        "title": "暇日言事二首  其一",
        "author": "徐集孙",
        "content": "雨苔侵径客来稀，官事纔閒便掩扉。\n欹枕忽生乡国念，梦中喜得一番归。",
        "dynasty": "宋",
        "collection_info": null
    },
    {
        "uuid": "3ce7e9a4cdc62389af77139987be8f92",
        "title": "暇日言事二首  其二",
        "author": "徐集孙",
        "content": "西风落叶满庭除，隠几清吟独捻鬚。\n官地莫将私地比，菊苗也种两三株。",
        "dynasty": "宋",
        "collection_info": null
    },
    {
        "uuid": "5215cd391fd4137b687f2b0a80f9f8be",
        "title": "送叶靖逸之维扬",
        "author": "徐集孙",
        "content": "竹西亭下路，二十四桥迂。\n有志风寒地，携家雨雪途。\n杯酣看玉蘂，橐重载湖珠。\n写就乌丝句，无妨寄雁奴。",
        "dynasty": "宋",
        "collection_info": null
    },
    {
        "uuid": "62375a9d9400f26ca9e4d26d3b4e48ce",
        "title": "中秋夜雨",
        "author": "徐集孙",
        "content": "两年客帝畿，圆月浸秋辉。\n今夜月圆时，风雨打门归。\n年年此桂魄，不照今年客。\n明月应团团，只被浮云隔。",
        "dynasty": "宋",
        "collection_info": null
    },
    {
        "uuid": "08e18483ef04aae5be6e6f49b2221d87",
        "title": "观秋潮",
        "author": "徐集孙",
        "content": "八月西风嘘沆瀣，长江协候肆澎湃。\n钱塘王气天所钟，非为子胥逞灵怪。\n海门三山缥缈青，双练夹岸奔雷霆。\n蛟龙鼋鼍匿形影，银涛雪浪翻沧溟。\n踏浪羣儿惯行险，出没波心旗闪闪。\n须臾潋滟潮信平，荡漾渔舟千万点。\n天低暮霭袭人衣，游子兴尽各云归。\n独有骚翁看不足，吟到夜月扬清辉。",
        "dynasty": "宋",
        "collection_info": null
    },
    {
        "uuid": "864994331b3dbb1a9eb52846cdb0e5b6",
        "title": "江湖伟观",
        "author": "徐集孙",
        "content": "昔日山中一小亭，重新轮奂转峥嵘。\n着身梯磴千层上，到眼江湖两派明。\n鼎药丹成仙已去，杯泉墨冷水犹清。\n寿星炯炯无今古，长照东南王气生。",
        "dynasty": "宋",
        "collection_info": null
    },
    {
        "uuid": "d1fd286d21decb3532a1761356c576c0",
        "title": "闻蛩",
        "author": "徐集孙",
        "content": "独搔短髮坐更深，夜雨书灯半欲阴。\n近日病魔诗思涩，一秋清句付蛩吟。",
        "dynasty": "宋",
        "collection_info": null
    },
    {
        "uuid": "77b071e29fabb9123cc96c2a56a2b4a5",
        "title": "对菊",
        "author": "徐集孙",
        "content": "未能篱下学悠然，惭为微官繫日边。\n造物似怜清俸少，菊花随地铸金钱。",
        "dynasty": "宋",
        "collection_info": null
    },
    {
        "uuid": "cd753f87e8c8f4f597dee380ed50ac55",
        "title": "同杜北山郑渭滨湖边小憩",
        "author": "徐集孙",
        "content": "与朋看落叶，舍棹踏湖西。\n野店传杯酌，残阳索品题。\n云随波影动，山被柳阴迷。\n一点寒鸦过，知他何处栖。",
        "dynasty": "宋",
        "collection_info": null
    },
    {
        "uuid": "0ab93a49d8b291e36e96cabd7042a4be",
        "title": "看梅",
        "author": "徐集孙",
        "content": "岁寒气味少人知，一度相逢一度奇。\n不受阳和私点化，惯经风雪冷禁持。\n影横坡老数枝画，香沁逋仙两句诗。\n相对依依吟未得，斜阳归路不妨迟。",
        "dynasty": "宋",
        "collection_info": null
    },
    {
        "uuid": "aae4cecc9df5aca6fdf2a4cfea2061ea",
        "title": "公无渡河",
        "author": "徐集孙",
        "content": "公无渡河，公无渡河，公必欲渡意如何。\n波涛汹涌何足畏，中原未復一身多。\n争知平地有风波，人心之险险于河。",
        "dynasty": "宋",
        "collection_info": null
    },
    {
        "uuid": "683d3923ea3a70348507596f6ac0cd50",
        "title": "水乐洞",
        "author": "徐集孙",
        "content": "路穿岩窦折羊肠，处处亭台御墨香。\n流水不随人事去，尚余丝竹旧宫商。",
        "dynasty": "宋",
        "collection_info": null
    },
    {
        "uuid": "e4b9919d5441d1c0e3b2fd4bad2f4d56",
        "title": "玉清宫初阳台",
        "author": "徐集孙",
        "content": "守药胎仙去不来，空留山顶炼丹台。\n明眸炯炯初阳在，知隔人间几劫灰。",
        "dynasty": "宋",
        "collection_info": null
    },
    {
        "uuid": "8695378661f5ca460efa14bdea479a47",
        "title": "下竺看猿",
        "author": "徐集孙",
        "content": "渴泉饮罢过别枝，株守山林得便宜。\n伸手攫拏野僧果，贵游玩弄如儿嬉。\n膏粱恣欲甚丘壑，苞苴剩把实囊橐。\n本然无物抛乞与，纵有腥羶医无药。\n劝汝俦侣只依僧，残斋剩核亦洁澄。\n切勿自照具人面，便尔忘却当初洞口呼不应。",
        "dynasty": "宋",
        "collection_info": null
    },
    {
        "uuid": "25af45d84c706cd5431d96517d645bc4",
        "title": "闻鹤",
        "author": "徐集孙",
        "content": "千年华表竟何荣，曾结孤山夙世盟。\n午夜露零和月冷，一声风静仰天鸣。\n既归蕙帐情何怨，不上扬州韵更清。\n未必湖阴人听得，听来好爵谩营营。",
        "dynasty": "宋",
        "collection_info": null
    },
    {
        "uuid": "e99397b31ebf136ad3a40d85e9433325",
        "title": "玉泉看金鱼",
        "author": "徐集孙",
        "content": "石沼凿琼瑶，金鳞数百条。\n年深须变化，泉洁自逍遥。\n网罟难垂手，公卿拟上腰。\n龙宫依梵法，翻水雨青霄。",
        "dynasty": "宋",
        "collection_info": null
    },
    {
        "uuid": "06f63e971fe5fcf213a7e27a6c4c754b",
        "title": "访僧不遇",
        "author": "徐集孙",
        "content": "特地寻君选佛场，行行踏遍古苔荒。\n不因坐石贪搜句，何事抽单辍赴堂。\n空榻日移悬锡影，别寮风过煮茶香。\n忙中我为閒来到，君本閒人为甚忙。",
        "dynasty": "宋",
        "collection_info": null
    },
    {
        "uuid": "5986ef3774c93f1c36a0822b4af75732",
        "title": "六一泉",
        "author": "徐集孙",
        "content": "惠勤已蜕老欧仙，物逐人非井便干。\n不是坡翁重到此，此泉安得到今寒。",
        "dynasty": "宋",
        "collection_info": null
    },
    {
        "uuid": "7d4dae890b257d2270aab6e912529376",
        "title": "金沙井",
        "author": "徐集孙",
        "content": "修绠垂瓶自汲深，水澄沙莹几星金。\n分明不与贪泉比，莫为金沙起利心。",
        "dynasty": "宋",
        "collection_info": null
    },
    {
        "uuid": "afc9277b21369e2b3bda38e578cc671b",
        "title": "乍晴",
        "author": "徐集孙",
        "content": "吟情天远倚阑干，声歇鸣渠雨乍干。\n只为湖山居宦舍，却因笋蕨忆家餐。\n燕窠出子春游懒，灯烬开花夜话残。\n收拾柳绵囊楮被，麦秋犹有一番寒。",
        "dynasty": "宋",
        "collection_info": null
    },
    {
        "uuid": "8c58a9693f397a4e06f3d39a96898df5",
        "title": "重拜和靖先生墓",
        "author": "徐集孙",
        "content": "秋声尔许悲，怀古若为思。\n菊老泉堪荐，山孤草亦萎。\n高风留塑鹤，残雨暗荒碑。\n依旧梅千树，无花香似诗。",
        "dynasty": "宋",
        "collection_info": null
    },
    {
        "uuid": "58c11ae72f74209ce029ec5e31c8ac78",
        "title": "竹阁",
        "author": "徐集孙",
        "content": "昔日孤山像，重移阁几春。\n骚名垂句法，遗爱稔邦民。\n雨剥一碑古，风摇万竹新。\n来游兴感慨，谁继若而人。",
        "dynasty": "宋",
        "collection_info": null
    },
    {
        "uuid": "aeca2a34ffdc59e7098b1c4abcc76d60",
        "title": "夜过富春",
        "author": "徐集孙",
        "content": "夜船摇兀当乘槎，得与僧俱似出家。\n数幅征帆抛草渡，一团幽梦绕梅花。\n风传山县残更漏，潮练霜江淡月华。\n所恨钓台眠裏过，矶边不及理渔车。",
        "dynasty": "宋",
        "collection_info": null
    },
    {
        "uuid": "eab65409d2a107474a8431a0ad05030a",
        "title": "清明",
        "author": "徐集孙",
        "content": "春风客裏动经年，寂寞松楸入梦边。\n斗酒谁为寒食奠，懒将杨柳插门前。",
        "dynasty": "宋",
        "collection_info": null
    },
    {
        "uuid": "6c996fe31cd4372703420bc8b40a588d",
        "title": "燕子",
        "author": "徐集孙",
        "content": "呢喃不听一年余，又见双飞向竹庐。\n翻笑人间湖海客，重来仍占故巢居。",
        "dynasty": "宋",
        "collection_info": null
    },
    {
        "uuid": "ab25dd6afff934159ace13c3b1888543",
        "title": "访林可山不值",
        "author": "徐集孙",
        "content": "寻君每自恨迟迟，及扣岩扃误所期。\n空放山间云外鹤，只吟篷底雪中诗。\n孤灯欹枕劳频梦，樽酒凭栏定几时。\n独立小桥回首处，篱边犹喜见横枝。",
        "dynasty": "宋",
        "collection_info": null
    },
    {
        "uuid": "540ef09cfbab9c180cc530675eab6792",
        "title": "促刺词",
        "author": "徐集孙",
        "content": "促刺復促刺，劝织声转剧。\n小妇跣雨采桑归，大姑煮雪抽丝绎。\n辛勤欲织御寒衣，朝暮惟恐不盈尺。\n织成门外迫催租，不了输租仍卖绤。\n妇姑对泣儿号寒，更无可补儿衣隙。\n帛暖本拟代绤寒，卖绤寒来愈无策。\n促刺兮，促刺兮，劝人织兮织何益。\n贮之金屋是何人，重重绫锦饰珠璧。",
        "dynasty": "宋",
        "collection_info": null
    },
    {
        "uuid": "88a47aae0d94109f1353687a8c076156",
        "title": "鹭",
        "author": "徐集孙",
        "content": "素狎沙鸥水国盟，一生踪迹任飘零。\n漫夸霜雪精神别，难洗虾鱼气习腥。\n点破青山成晓画，飞来红蓼称秋汀。\n江湖出入风波裏，比着胎仙欠典刑。",
        "dynasty": "宋",
        "collection_info": null
    },
    {
        "uuid": "3b14690603faabe6293e4bf258f88c09",
        "title": "蝉",
        "author": "徐集孙",
        "content": "高蹈槐梢与柳阴，争鸣直到日西沉。\n初无识见偏容喙，不读诗书却好吟。\n风露细餐虽足饱，山林为计更宜深。\n所谈幸尔非人事，逆耳从来欠赏音。",
        "dynasty": "宋",
        "collection_info": null
    },
    {
        "uuid": "b74fe038e490c20b2cd2d47382ab7867",
        "title": "赠相士",
        "author": "徐集孙",
        "content": "好爵縻人见不休，更饶君尽许封侯。\n山林朝市心殊相，莫误平人枉白头。",
        "dynasty": "宋",
        "collection_info": null
    },
    {
        "uuid": "0d80ab0f911f2c2db27a5bb7c29521ce",
        "title": "遗僧楮衾",
        "author": "徐集孙",
        "content": "练从秋水桂华乡，雅称分供衲子床。\n一段温和云共软，十分明洁月争光。\n吟魂有梦圆春草，禅骨无因怯晓霜。\n金帐绣衾皆业境，此中清趣最深长。",
        "dynasty": "宋",
        "collection_info": null
    },
    {
        "uuid": "fb8d94a1835cb20ef1be67299ea0e02e",
        "title": "可赋轩避暑",
        "author": "徐集孙",
        "content": "万箇琅玕爽气浮，何妨暂借着诗流。\n世人奔竞长为暑，心地清凉即是秋。\n普供茶瓜醒眊矂，自携枕簟足夷犹。\n从今只有山林好，浮世炎炎卒未休。",
        "dynasty": "宋",
        "collection_info": null
    },
    {
        "uuid": "432c9954235a7bfd15d8c9ff39e06064",
        "title": "客梦",
        "author": "徐集孙",
        "content": "人生总总汩浮荣，勘破令人厌宦情。\n竹屋无时劳结梦，秫田何日遂归耕。\n雨侵药竈莓苔长，秋透书台笔砚清。\n渐老鬓毛犹未雪，此身犹及见升平。",
        "dynasty": "宋",
        "collection_info": null
    },
    {
        "uuid": "e7a08928e54180a868fac2119671ade7",
        "title": "夜雨",
        "author": "徐集孙",
        "content": "夜半倏惊觉，狂风搅秋鸣。\n掣电起迅雷，骤雨翻盆倾。\n逆知造物意，揫敛万宝成。\n天威不竟夕，须臾山月明。",
        "dynasty": "宋",
        "collection_info": null
    },
    {
        "uuid": "b2cf3c086904e61b19a62fb027c9ce6b",
        "title": "官舍双桂",
        "author": "徐集孙",
        "content": "翠玉黄金剪缀成，幽香不断袭人清。\n独披月色连宵看，更结秋风来岁盟。\n好梦偏为蛩叫破，吟身那似蝶飞轻。\n纷纷凡卉谁堪眼，说与寒梅蚤合并。",
        "dynasty": "宋",
        "collection_info": null
    },
    {
        "uuid": "f13104ff9942c9c33b80cc64c1f23350",
        "title": "雨中用进退格",
        "author": "徐集孙",
        "content": "秋来天气半晴阴，块坐山窗一欠伸。\n欲睡却思妨官业，怕吟惟恐动乡心。\n远书难准衣仍薄，清俸无多橐惯贫。\n箇种关情畦稻熟，雨宜时降不宜霪。",
        "dynasty": "宋",
        "collection_info": null
    },
    {
        "uuid": "b9a9455ee4fd2fc9de894e548c9705ce",
        "title": "岳鄂王墓",
        "author": "徐集孙",
        "content": "古木号风抱不平，百年忠义日争明。\n坟前人马空存石，何似当时听用兵。",
        "dynasty": "宋",
        "collection_info": null
    },
    {
        "uuid": "39f3eb9ee6f4a0ebacd36527a08291b1",
        "title": "喜鹊寺",
        "author": "徐集孙",
        "content": "鹊巢不见委空枝，透彻机关在险时。\n自后非无禅可问，多因险处怕人窥。",
        "dynasty": "宋",
        "collection_info": null
    },
    {
        "uuid": "5d931696f0536579a1b387514ae4a446",
        "title": "访诗人",
        "author": "徐集孙",
        "content": "得得访诗僊，平湖水接天。\n身轻如鹤羽，路远买渔船。\n日上荷撑盖，春深柳脱绵。\n造门人已出，冷漱石山泉。",
        "dynasty": "宋",
        "collection_info": null
    },
    {
        "uuid": "04f743f1039a6eb4ec2ec9f2c713ad80",
        "title": "湖亭夜坐",
        "author": "徐集孙",
        "content": "片叶秋风数日程，争如天籁未秋声。\n厌居尘境炎威炽，来纳虚亭夜气清。\n万点萤光移醉眼，一湖蟾影荡吟情。\n笙歌寂寂重关掩，独许高僧并臂行。",
        "dynasty": "宋",
        "collection_info": null
    },
    {
        "uuid": "647e3fde2901faa3842f44a16f6865d8",
        "title": "即事",
        "author": "徐集孙",
        "content": "无端梅潦肆鸣渠，官舍萧条似僦居。\n把酒厌谈天下事，挑灯频读故人书。\n吏抄诗懒多讹字，僮治餐迟少嫩蔬。\n浊世炎蒸方鬰鬰，庭前新草不令除。",
        "dynasty": "宋",
        "collection_info": null
    },
    {
        "uuid": "7eb4a4502be64c0a97cfcfed479b51df",
        "title": "挽北磵",
        "author": "徐集孙",
        "content": "本分参禅学，吟中透一关。\n清名传北磵，遗像在南山。\n石塔人千古，烟梯屋数间。\n诗魂何处觅，应伴白云閒。",
        "dynasty": "宋",
        "collection_info": null
    },
    {
        "uuid": "748836504518f0f7cebea2c49a894725",
        "title": "石屋",
        "author": "徐集孙",
        "content": "路僻鸟关关，行吟逐字删。\n偶来游石屋，却喜见香山。\n阁峭寒云护，岩深野水閒。\n坡僊留墨在，姓字有无间。",
        "dynasty": "宋",
        "collection_info": null
    },
    {
        "uuid": "0efc9d21bf4efecd0f544bd895c15592",
        "title": "杯泉",
        "author": "徐集孙",
        "content": "一方石甃溜涓涓，扁以杯称万古传。\n名利醉人醲似酒，谁甘恬澹酌清泉。",
        "dynasty": "宋",
        "collection_info": null
    },
    {
        "uuid": "562c89c668ec28f16e950d6fa526e6a1",
        "title": "此君轩",
        "author": "徐集孙",
        "content": "此君潇洒翠团栾，轩扁佳名墨已干。\n欲识清风千古在，试将石刻句吟看。",
        "dynasty": "宋",
        "collection_info": null
    },
    {
        "uuid": "e321df7832dc525f3e93b12f7553cef9",
        "title": "湖西纳凉",
        "author": "徐集孙",
        "content": "小艇撑过第一桥，酌泉桥下掷诗瓢。\n来游道院分荷供，拟拉吟僧遣鹤招。\n暮霭直从渔笛起，月华高过塔灯遥。\n且于静处偷清福，人海惊人涌似潮。",
        "dynasty": "宋",
        "collection_info": null
    },
    {
        "uuid": "824347a324bd9dba4b72c6b74f2a1ebf",
        "title": "寄题漱玉",
        "author": "徐集孙",
        "content": "一派潺湲迸石溪，直疑寒碧练玻璃。\n百川流去须归海，万籁喧来有定时。\n桥接丹山横夜月，柳笼碧草拂晴曦。\n吟庐此去虽相近，争似閒鸥立渺瀰。",
        "dynasty": "宋",
        "collection_info": null
    },
    {
        "uuid": "41ba368b82f2a914d3832e18febe1dde",
        "title": "春日访四圣郑渭滨",
        "author": "徐集孙",
        "content": "访旧孤山去，桃花观裏春。\n迎香开道室，借酒酌吟人。\n琴操音还古，蔬盘味却真。\n斜阳各分散，一水隔红尘。",
        "dynasty": "宋",
        "collection_info": null
    },
    {
        "uuid": "fe570ef4de40feb06d9c5e641a70cbb0",
        "title": "檐上木香",
        "author": "徐集孙",
        "content": "无奈声声杜宇频，木香犹有一分春。\n檐头分得清香到，却谢寻常过路人。",
        "dynasty": "宋",
        "collection_info": null
    },
    {
        "uuid": "20a9f8d803ae42e8e64ffafabb7e70f8",
        "title": "和赵冰岩借宿僧房韵",
        "author": "徐集孙",
        "content": "鸥盟乡国外，簪盍把题分。\n旅舍嫌红日，僧房卧白云。\n茶新翻雪乳，砚古带潮纹。\n黜陟人间事，栖心耳不闻。",
        "dynasty": "宋",
        "collection_info": null
    },
    {
        "uuid": "2a2f04b29da9f5d36804fd6d732bf3bf",
        "title": "中元",
        "author": "徐集孙",
        "content": "今朝逢令节，依旧客殊乡。\n禅衲同分席，清斋若过堂。\n江茶浮水色，野菜带山香。\n忽忆三秋菊，谁锄小径荒。",
        "dynasty": "宋",
        "collection_info": null
    },
    {
        "uuid": "dce53d8df35edd24c4998de794940ffe",
        "title": "饯吴西畴东归",
        "author": "徐集孙",
        "content": "交情寥落若商参，谁是如兰可断金。\n别去社中怀旧友，喜来湖上共新吟。\n好山争似居家看，冷菊难禁在旅心。\n我欲学君归未得，来年竹屋再相寻。",
        "dynasty": "宋",
        "collection_info": null
    },
    {
        "uuid": "f5d38e8a8b90f8291303ce89778e1b81",
        "title": "习懒",
        "author": "徐集孙",
        "content": "风撼西窗夕照明，习成懒散澹无营。\n颇谙读易深知命，却怕吟诗浪得名。\n款对山僧开月酒，旋蒸湖蟹切秋橙。\n有来归自江干客，为说钱塘潮信平。",
        "dynasty": "宋",
        "collection_info": null
    },
    {
        "uuid": "a33e191aa69822d488096825cb78dc79",
        "title": "送庵僧归山",
        "author": "徐集孙",
        "content": "微官驱我离家山，何日归休得遂閒。\n先陇阴阴松影裏，春来青草倩师删。",
        "dynasty": "宋",
        "collection_info": null
    },
    {
        "uuid": "f6e15ed8baa87869be5a03e0cf84e457",
        "title": "跋竹间僧诗藁",
        "author": "徐集孙",
        "content": "借来香墨本，相对坐孤檠。\n句似寒梅好，梦从春草生。\n逼人禅价重，唤我宦情轻。\n一事犹相得，此君同此盟。",
        "dynasty": "宋",
        "collection_info": null
    },
    {
        "uuid": "84e685314694556bb002d2b2a18becb3",
        "title": "岁律",
        "author": "徐集孙",
        "content": "岁律又侵寻，桃符句索吟。\n经年为客梦，每日在家心。\n眼老看山惯，愁多怯酒深。\n公余惟读易，世事任浮沉。",
        "dynasty": "宋",
        "collection_info": null
    },
    {
        "uuid": "3d52463c2a449583d0f4ce2deaae0d00",
        "title": "赵紫芝墓",
        "author": "徐集孙",
        "content": "晚唐吟派续于谁，一脉纔昌復已而。\n对月难招青冢魄，见梅如揖紫芝眉。\n四灵人物嗟寥落，千古风骚忆俊奇。\n公去遥遥谁可法，少陵终始是吾师。",
        "dynasty": "宋",
        "collection_info": null
    },
    {
        "uuid": "8e8c6e1e2799f8babadf6316b90f3eef",
        "title": "落梅",
        "author": "徐集孙",
        "content": "春雨敲花逐水流，游蜂催课未知休。\n生来独冷嫌无雪，别去相逢又隔秋。\n紫蒂窠窠凝酒恨，苍苔点点落诗愁。\n黄昏未觉师雄梦，塞管一声何处楼。",
        "dynasty": "宋",
        "collection_info": null
    },
    {
        "uuid": "99a816df87c9b011622c1b03587013a4",
        "title": "冷泉亭",
        "author": "徐集孙",
        "content": "山远源深绝市声，许由因此隠方成。\n一生独喜枕流好，万事何如酌水清。\n野衲洗心滋味淡，骚人照影利名轻。\n软红尘裏浑如醉，谁识斯泉可濯缨。",
        "dynasty": "宋",
        "collection_info": null
    },
    {
        "uuid": "9cc6c0cfd33f6e9fc6fb321a643a5f52",
        "title": "玉岑",
        "author": "徐集孙",
        "content": "一抹斜阳挂浅林，细听山鸟说春心。\n千年古寺多奇迹，读了丰碑看玉岑。",
        "dynasty": "宋",
        "collection_info": null
    },
    {
        "uuid": "81477b71c06facff772fe5d11b5cbeec",
        "title": "观音泉",
        "author": "徐集孙",
        "content": "岩石留云裛翠烟，古松知历几千年。\n凈瓶一滴杨枝水，涌作岩前大士泉。",
        "dynasty": "宋",
        "collection_info": null
    },
    {
        "uuid": "41df4952032222af35a7ed99c1d1932a",
        "title": "除夕",
        "author": "徐集孙",
        "content": "一岁惊心忽已除，宦游尚自客西湖。\n漫题桃板标茅屋，旋买梅花插瓦壶。\n俸薄幸无赊酒债，官閒却有索诗逋。\n明朝万事从头起，依旧山肩竹样癯。",
        "dynasty": "宋",
        "collection_info": null
    },
    {
        "uuid": "983f82f6a2528e1637a2e7a5f169b7b4",
        "title": "舟中",
        "author": "徐集孙",
        "content": "厌杀人间名利忙，我忘名利只诗狂。\n雅陪云衲三生话，分得渔舟半日凉。\n傍水细看鸥鹭浴，隔芦吹过芰荷香。\n从容饱遂清游胜，那似家居卧竹房。",
        "dynasty": "宋",
        "collection_info": null
    },
    {
        "uuid": "f6c312a640bcefea8f41f9d9f0640b3f",
        "title": "秋风悲",
        "author": "徐集孙",
        "content": "秋风悲，秋风悲，秋风悲兮落叶飞。\n豪家不识秋风悲，杯酒暖热儿女嬉。\n秋风悲，秋风悲，秋风悲兮陇穗萎。\n田舍不识秋风悲，腰鎌收刈鸡豚肥。\n秋风悲，秋风悲，秋风悲兮塞角吹。\n戍人不识秋风悲，只愿封侯不顾死，枣红十载忘归期。\n秋风悲，秋风悲，秋风最可悲兮。\n江流滔滔，禾黍离离，为此悲者其知谁。",
        "dynasty": "宋",
        "collection_info": null
    },
    {
        "uuid": "b03e198f0dfef3737d8db8d3ce9caf61",
        "title": "访周伯弜后寄",
        "author": "徐集孙",
        "content": "独坐湖窗水一杯，好怀竟日向谁开。\n火云六月天无夜，不为先生定不来。",
        "dynasty": "宋",
        "collection_info": null
    },
    {
        "uuid": "260283f18205fff42ac9d0360725f130",
        "title": "书瘦岩僧诗卷后",
        "author": "徐集孙",
        "content": "泛湘游岳惯风寒，怯挂田文半臂衫。\n吐出烟云冰雪句，山肩莫怪瘦岩岩。",
        "dynasty": "宋",
        "collection_info": null
    },
    {
        "uuid": "fe654f9993d55ccd30f19ed5bb137f03",
        "title": "休日招李山房杜北山访渭滨秋浦于孤山即席用韵",
        "author": "徐集孙",
        "content": "凛凛僊风匝葑田，徘徊怀古事茫然。\n眼空湖海无尘累，身在蓬莱有宿缘。\n孤策遍寻储鹤地，偏提自汲煮茶泉。\n诗家眷属通诗谱，不枉微官客日边。",
        "dynasty": "宋",
        "collection_info": null
    },
    {
        "uuid": "7931436a355c83e5dfff2a1e1d7d3e40",
        "title": "有感",
        "author": "徐集孙",
        "content": "华阳暂脱戴朝簪，悔被浮云惹动心。\n世事可惊如雨骤，客怀无限併秋深。\n能归不似天边燕，怯冷愁闻月下碪。\n几许清高堪自慰，官居頼有竹萧森。",
        "dynasty": "宋",
        "collection_info": null
    },
    {
        "uuid": "4817bcb3840de24117a432f0c2332640",
        "title": "旧圆觉",
        "author": "徐集孙",
        "content": "云气湿香埃，门蹊印碧苔。\n金奎今日赐，翠辇昔时来。\n禅定琴台废，诗寒石刻嵬。\n万斯年胜地，不敢肆徘徊。",
        "dynasty": "宋",
        "collection_info": null
    },
    {
        "uuid": "9b536dd593274778f891284845119a28",
        "title": "清溪",
        "author": "徐集孙",
        "content": "不比江湖汗漫流，山林冷澹气涵秋。\n泠泠一派源头水，岸影中间见白鸥。",
        "dynasty": "宋",
        "collection_info": null
    },
    {
        "uuid": "84143ebb67f6b7400b7642110d577794",
        "title": "独坐",
        "author": "徐集孙",
        "content": "老屋萧条半欲斜，绳床独坐看蜂衙。\n经年官况浑如客，计日安书已到家。\n策策冷风删树叶，丝丝暮雨织檐花。\n梦魂不那归心切，小圃堪锄自种瓜。",
        "dynasty": "宋",
        "collection_info": null
    },
    {
        "uuid": "75fc233fb44dd94029693e5497562d80",
        "title": "挽孙花翁",
        "author": "徐集孙",
        "content": "清气散干坤，人亡名尚存。\n玉寒埋葛岭，墨淡惨秦村。\n井菊风号冢，山花月返魂。\n子孙无处觅，吟客酹芳尊。",
        "dynasty": "宋",
        "collection_info": null
    },
    {
        "uuid": "2b4e09f72ff51604ff98fda7d7b3b608",
        "title": "饯平洲僧",
        "author": "徐集孙",
        "content": "天地一身閒，袈裟裹乱山。\n听经离竺寺，结制去云间。\n包重悬诗稿，藤枯带藓斑。\n西风落梧叶，应又向西还。",
        "dynasty": "宋",
        "collection_info": null
    },
    {
        "uuid": "5b30512c961d10ad758041a172f8f8c5",
        "title": "云谷",
        "author": "徐集孙",
        "content": "月浸千林万壑秋，听琴惊起鹤回头。\n孤云带湿藏空谷，不逐人间富贵浮。",
        "dynasty": "宋",
        "collection_info": null
    },
    {
        "uuid": "77ffb3a5104b3ef2808be8ccd74b61f2",
        "title": "北高峰",
        "author": "徐集孙",
        "content": "閒处春光淡，逢僧共采蒿。\n曲盘山磴崄，直上塔峯高。\n风露侵衣冷，江湖送眼豪。\n近年无隠者，空负数株桃。",
        "dynasty": "宋",
        "collection_info": null
    },
    {
        "uuid": "3335d43caabcc614d0d1166996381c2f",
        "title": "灵芝寺",
        "author": "徐集孙",
        "content": "梵宇背湖光，朱桥度绿杨。\n折藤维小艇，拂石坐幽房。\n斋版惊閒鹭，苔碑卧夕阳。\n都人喧鼓吹，未识此徜徉。",
        "dynasty": "宋",
        "collection_info": null
    },
    {
        "uuid": "e03c2e035a5e742f2f3928ed13a4f716",
        "title": "跋吴西畴东游诗卷",
        "author": "徐集孙",
        "content": "两袂熏风过传庐，鸥盟又结向西湖。\n东游双幅云烟句，写出江心雁荡图。",
        "dynasty": "宋",
        "collection_info": null
    },
    {
        "uuid": "071cf0e69542110e60380c9596befbd0",
        "title": "湖上",
        "author": "徐集孙",
        "content": "不分雨色共晴光，每搅吟魂梦草塘。\n数日不来湖上看，西风次第水苍茫。",
        "dynasty": "宋",
        "collection_info": null
    },
    {
        "uuid": "aedd6d87aac0afc8baebe64fe29bf005",
        "title": "借林可山韵饯萝屋僧",
        "author": "徐集孙",
        "content": "吟卷多题品，君齐贾岛才。\n闻风知竹瘦，载雨过湖来。\n交淡杯中水，儒酸叶底梅。\n便辞京口去，觅取近诗开。",
        "dynasty": "宋",
        "collection_info": null
    },
    {
        "uuid": "21474e442fcc0cff59233e958b210652",
        "title": "杪岁",
        "author": "徐集孙",
        "content": "几多风月费招邀，传舍侵寻一载侨。\n客久梦魂安澹泊，岁残老态厌喧嚣。\n晴空雪片飘梅瓣，冷地春光上柳条。\n世事每从儿戏过，门前歌舞又元霄。",
        "dynasty": "宋",
        "collection_info": null
    },
    {
        "uuid": "f9a88666c2bed8e07fd3b3f472e96e6c",
        "title": "听雪窗",
        "author": "徐集孙",
        "content": "静拥寒炉逼砚冰，冻蝇怪有扑窗声。\n抛松撒竹清眠思，吹灭吟灯坐到明。",
        "dynasty": "宋",
        "collection_info": null
    },
    {
        "uuid": "103c55db1906e24c3e44bd7f60a0aad0",
        "title": "寄怀里中诸社友",
        "author": "徐集孙",
        "content": "自笑初无作吏能，却因作吏远诗朋。\n与君交讯欠逢鴈，知我怀人独是僧。\n客枕梦残听夜雨，乡心愁绝对秋灯。\n何时岁老梅花下，石鼎分茶共煮冰。",
        "dynasty": "宋",
        "collection_info": null
    },
    {
        "uuid": "e5f26beb9045f734009d41e6de83e4b5",
        "title": "赠黄羽士",
        "author": "徐集孙",
        "content": "闲披鹤氅紫藤冠，带得林泉骨相寒。\n落魄一身风雪冷，飘蓬千里水云宽。\n素餐洗砚抄诗句，清夜敲钟上醮坛。\n准拟学僊僊遇否，何年炼就九还丹。",
        "dynasty": "宋",
        "collection_info": null
    },
    {
        "uuid": "399d3b14b92cf2b9c431b834f96bdddc",
        "title": "寄诗僧",
        "author": "徐集孙",
        "content": "昔日剡溪曾载雪，君今访我以晴期。\n一庭梅雨何时竟，吟得诗来举似谁。",
        "dynasty": "宋",
        "collection_info": null
    },
    {
        "uuid": "5375a2eb6775eb8084f667d1924fbed6",
        "title": "惜春",
        "author": "徐集孙",
        "content": "轻寒测测雨丝丝，独坐吟床日较迟。\n方此惜春容易老，晚风吹落野棠梨。",
        "dynasty": "宋",
        "collection_info": null
    },
    {
        "uuid": "9f099d552aa513a453cc786051958267",
        "title": "酬云间僧见寄",
        "author": "徐集孙",
        "content": "一从湖上别，无处问相知。\n几夜频驰梦，今朝忽寄诗。\n山昏云过湿，院静鹤归迟。\n此去秋风近，应须动客思。",
        "dynasty": "宋",
        "collection_info": null
    },
    {
        "uuid": "72b8eeb0dbee95b5442aea7eec5cb4c8",
        "title": "谢林可山序诗",
        "author": "徐集孙",
        "content": "不枉西湖住两年，穷吟活计又成编。\n生平不得春风力，只与梅花结得缘。",
        "dynasty": "宋",
        "collection_info": null
    },
    {
        "uuid": "73ec15a041015729d7de53a3d0ce7d6a",
        "title": "送僧之毗陵",
        "author": "徐集孙",
        "content": "无意坐林丛，云飞天四空。\n禅心包影外，客梦艣声中。\n胜负机何密，穷通算尽工。\n此行应不错，知遇有诗翁。",
        "dynasty": "宋",
        "collection_info": null
    },
    {
        "uuid": "a0f19ab249a140d775290bd0cee88faf",
        "title": "雨作",
        "author": "徐集孙",
        "content": "熏风入断篱，犹自雨凄凄。\n数日无人过，终朝共鹤栖。\n云浓山寺失，水泛板桥低。\n亦有田堪秫，何时得荷犁。",
        "dynasty": "宋",
        "collection_info": null
    },
    {
        "uuid": "c86123acd6138f54d46497887a09d7fd",
        "title": "为瘦岩僧题西山爽气",
        "author": "徐集孙",
        "content": "背却残阳翠欲流，一窗长占四时秋。\n逼人风露衣巾脆，拄笏朝来独倚楼。",
        "dynasty": "宋",
        "collection_info": null
    },
    {
        "uuid": "bb368ebb1072e868b7e6eeac6832dce9",
        "title": "紫笑",
        "author": "徐集孙",
        "content": "雨湿晴烘乃破悭，时闻旖旎度檐间。\n不知失笑缘何事，每对熏风自赭颜。",
        "dynasty": "宋",
        "collection_info": null
    },
    {
        "uuid": "5ccdf207c6dccf76e96e524dcaa8e8af",
        "title": "客怀",
        "author": "徐集孙",
        "content": "衣袂半埃尘，堪嗟白髮新。\n古今同逆旅，湖海未归人。\n雨霁船争渡，花飞鸟怨春。\n片云千里迥，日日谩烹鳞。",
        "dynasty": "宋",
        "collection_info": null
    },
    {
        "uuid": "2a80ba4d645814b49fc9c137d81d373f",
        "title": "月夜泛湖",
        "author": "徐集孙",
        "content": "买得扁舟载月明，喜它箫鼓巳归城。\n一襟风露清吟骨，四望湖山见道情。\n花港采菱供果饤，苹洲撷荇荐杯行。\n此欢不许人多得，破晓西村鸡犬鸣。",
        "dynasty": "宋",
        "collection_info": null
    },
    {
        "uuid": "abc77c571d188c10a24ce14c3107bafe",
        "title": "静中",
        "author": "徐集孙",
        "content": "静中白日十分迟，唤起乡心怯子规。\n客味有如杯水淡，宦情肯被一尘缁。\n瓶储余粟缘供鹤，俸乏零金为买诗。\n坐久不禁春雨暗，谁家楼上笛频吹。",
        "dynasty": "宋",
        "collection_info": null
    },
    {
        "uuid": "d599b93c982605943018a9b148e6a099",
        "title": "午梦",
        "author": "徐集孙",
        "content": "篇诗纔欠急忙偿，似有奚奴督和章。\n望断晓山云破碎，惊回午梦雨淋浪。\n春光一半归杨柳，花事三分属海棠。\n静坐小窗人语寂，閒听梁燕话行藏。",
        "dynasty": "宋",
        "collection_info": null
    },
    {
        "uuid": "8a27179e842f93879318c5339d143e30",
        "title": "蜗牛",
        "author": "徐集孙",
        "content": "分岐头角出于天，盘泊委蛇巧并缘。\n到了升高翻坠失，徒然阴地肆垂涎。",
        "dynasty": "宋",
        "collection_info": null
    },
    {
        "uuid": "cc91f31f1fc0f3dc568a2d356b398d81",
        "title": "末利菊",
        "author": "徐集孙",
        "content": "瑶华细簇翠廉纤，耐得篱边晓露淹。\n晚节清香犹更好，虽名末利不趋炎。",
        "dynasty": "宋",
        "collection_info": null
    },
    {
        "uuid": "9c17d781b07120db73df4dcdbcc5f159",
        "title": "杜北山同石峰僧来访",
        "author": "徐集孙",
        "content": "梅花同伴瘦，一瘦有谁过。\n岁事那堪晚，心期未易多。\n杯深和月吸，砚冷带冰磨。\n山暝归鸦急，相分独奈何。",
        "dynasty": "宋",
        "collection_info": null
    },
    {
        "uuid": "81123b3aee6750eb6bce9f18a4cdb6b8",
        "title": "谢偃溪惠索淘",
        "author": "徐集孙",
        "content": "与客敲诗倚古松，乱蝉声裏夕阳舂。\n几年饭颗山头瘦，槐叶今朝得饱供。",
        "dynasty": "宋",
        "collection_info": null
    },
    {
        "uuid": "2de6219c6b7f4ddf04ec84305859dee1",
        "title": "题赠命士",
        "author": "徐集孙",
        "content": "富贵功名世竞痴，清吟往往不趋时。\n请君多算公卿命，莫要逢人举似诗。",
        "dynasty": "宋",
        "collection_info": null
    },
    {
        "uuid": "4dadb082781772da1bbd2bde922b1f45",
        "title": "挽灵隠僧珏月窗",
        "author": "徐集孙",
        "content": "秋月只清辉，窗明人不归。\n呕心成宿病，蜕骨悟前非。\n书偈辞禅院，缄衾寄母闱。\n猿啼泉石冷，客泪为君挥。",
        "dynasty": "宋",
        "collection_info": null
    },
    {
        "uuid": "033974f5490f8e559d6bc4f9e714faee",
        "title": "牧溪上人为作戏墨因赋二首 鹭",
        "author": "徐集孙",
        "content": "宿苇临流去就轻，生平惯与尔同盟。\n相从奚假归图画，特画江湖一段清。",
        "dynasty": "宋",
        "collection_info": null
    },
    {
        "uuid": "5cf0cd73ccddeda6f119de08a1eb8078",
        "title": "牧溪上人为作戏墨因赋二首 猿",
        "author": "徐集孙",
        "content": "峭壁悬崖隠趣深，每来洞口费呼寻。\n啼云啸月声难写，只写山林一片心。",
        "dynasty": "宋",
        "collection_info": null
    },
    {
        "uuid": "4636c42f4e583adbb3ed172c0602f1e7",
        "title": "酬里中友人代简韵",
        "author": "徐集孙",
        "content": "鬓丝冉冉负年华，客梦无时不在家。\n吟得新诗三百首，却惭篱下见黄花。",
        "dynasty": "宋",
        "collection_info": null
    },
    {
        "uuid": "c68e45cbb3958a8f811c7fc2b8b5d230",
        "title": "古乐府",
        "author": "徐集孙",
        "content": "郎别二十春，未报淮头捷。\n空房守节心，羞见双胡蝶。\n滴泪写臙脂，欲寄南雁羣。\n恐荡郎客思，封了却还焚。\n妾甘奉姑老，妾甘育子穉。\n它日昼锦归，愿郎无弃置。",
        "dynasty": "宋",
        "collection_info": null
    },
    {
        "uuid": "2512f3ec456357fce55c44b6af9b9bd9",
        "title": "言事",
        "author": "徐集孙",
        "content": "读了南华枕曲肱，无端客梦冷偏增。\n官将满去多逃吏，诗不吟来少寄僧。\n乱叶打窗猫上案，斜阳过屋鼠窥灯。\n孤山在望何时雪，问讯梅花策瘦藤。",
        "dynasty": "宋",
        "collection_info": null
    },
    {
        "uuid": "c25eaeddf7cae0b3235ee3b477687fd3",
        "title": "挽李山房",
        "author": "徐集孙",
        "content": "吟誉先君者，多埋葛岭傍。\n几年千里客，一夕九原伤。\n琴砚遗儿远，棺衾得友偿。\n玉楼天上事，应有旧山房。",
        "dynasty": "宋",
        "collection_info": null
    },
    {
        "uuid": "3846a6f8bd748f5312b9929a8edef556",
        "title": "郑渭滨过访而杜北山诸友继至惜乎招石峰月溪二禅不来",
        "author": "徐集孙",
        "content": "未见南枝与北枝，一清谁可话襟期。\n不嫌添客重行酒，所欠惟僧共说诗。\n竹影因风和雀动，水声带雨启鸥疑。\n黄昏紧闭寒扉坐，自展韦编对伏牺。",
        "dynasty": "宋",
        "collection_info": null
    },
    {
        "uuid": "fd9dc41385cd6eb360cd512e86244c2c",
        "title": "采莲曲",
        "author": "徐集孙",
        "content": "朝露湿妾衣，暮霞耀妾瞩。\n一叶小如瓜，去住无拘束。\n兀棹歌采菱，袭袭熏风足。\n芦叶映港清，捉对鸳鸯浴。\n莲中有苦心，欲折手还曲。\n折莲恐伤藕，藕断丝难续。",
        "dynasty": "宋",
        "collection_info": null
    },
    {
        "uuid": "12bfc1ac05ad4612d1157b6aabe5dbad",
        "title": "菊",
        "author": "徐集孙",
        "content": "寂寂东篱姿，凄彼霜露湿。\n不肯出春风，俗眼岂相入。\n世无陶靖节，此趣谁收拾。",
        "dynasty": "宋",
        "collection_info": null
    },
    {
        "uuid": "5d320fbbc92ace2a5c9cf96ae6df2089",
        "title": "兰",
        "author": "徐集孙",
        "content": "淡淡九畹质，雅好住山林。\n幽香不求知，伯夷叔齐心。\n世道不復古，纫佩取骚吟。",
        "dynasty": "宋",
        "collection_info": null
    },
    {
        "uuid": "adf58189b47078af1b78463e904b3999",
        "title": "自君之出矣",
        "author": "徐集孙",
        "content": "自君之出矣，蛾眉不復扫。\n宝鑑委埃尘，玉容为谁好。",
        "dynasty": "宋",
        "collection_info": null
    },
    {
        "uuid": "768b91dd7ac62878bd2d914ba99d4e80",
        "title": "坚冰",
        "author": "徐集孙",
        "content": "滕六巧呈瑞，平白一尺高。\n霜风凛烈生，挟夜声如号。\n冰澌条玉筯，瓦缝镜银膏。\n茆檐顿暴富，掩映何奢豪。\n晶光动闾里，健羡等儿曹。\n此时轻脆资，坚谓千载牢。\n一旦阳明升，消泮蔑纤毫。\n奚独此为然，世事亦滔滔。",
        "dynasty": "宋",
        "collection_info": null
    },
    {
        "uuid": "6ea2ffd09e3a2a97c9b9e94002124840",
        "title": "闲赋",
        "author": "徐集孙",
        "content": "梅花白向鬓根生，岁月蹉跎事欠成。\n读过故书温有味，借来新絮冷无情。\n未霜山寺昏钟劲，欲霁湖亭夕照明。\n多少红尘留滞客，可曾归去力春耕。",
        "dynasty": "宋",
        "collection_info": null
    },
    {
        "uuid": "4b35ac258d597f4e91ef47e1af95a6a7",
        "title": "渡湖",
        "author": "徐集孙",
        "content": "漠漠西湖匝野烟，夕阳柳下买归船。\n关心一纸平安报，雁字纵横写碧天。",
        "dynasty": "宋",
        "collection_info": null
    },
    {
        "uuid": "dbf57f1b8a3b6ca963dbb96d7053e996",
        "title": "官舍庭前古梅寻常开拶岁暮余整归装而乃蚤花不容自默",
        "author": "徐集孙",
        "content": "狰狞古怪虬龙枝，着花传舍宾岁晚。\n往往来来几番人，老大相期疑未谖。\n顾我冷眼惯相看，嗅花嚼蕊当餐饭。\n横斜峭拔耐雪霜，肯媚阳和齐婉娩。\n把酒邀月共说诗，疎影上衣成缱绻。\n朔风吹梦入家山，鼓舞倦矣客兮返。\n谁谓花先常岁期，澈夜万葩玉一本。\n花应有心饯我行，吐芳非为冬日暖。\n我亦逆知此花意，孤洁难与俗人混。\n似嫌托根富贵场，不若栖身山林稳。\n惜乎花只不能言，一花一心诚恳恳。\n任它世间竞酣桃李春，花独与我结交岁寒远。",
        "dynasty": "宋",
        "collection_info": null
    },
    {
        "uuid": "dd31266f0b105592b239aff7d8db8a72",
        "title": "秋胡行",
        "author": "徐集孙",
        "content": "五年行迈兮归迟迟，采桑山阴兮奉亲慈。\n冰霜自洁兮清节持，有客遗金兮志不移。\n橐有金兮盍专为母驰，心悦桑女下车兮人可知。\n庭中见妾兮徒忸怩，载思往事兮妾心孔悲。\n君不如妾之有节兮言姑已而，君不知孝兮世道衰，妾不死兮欲何为。",
        "dynasty": "宋",
        "collection_info": null
    },
    {
        "uuid": "ddd76725e426139db46b819e1a80f6f1",
        "title": "赋雪",
        "author": "徐集孙",
        "content": "漫天飘瑞压嚣尘，一夜西湖幻出银。\n煎入茶铛清肺腑，吟归诗句爽精神。\n糁填鹤迹看旋没，封合梅花认不真。\n茅舍竹篱犹富贵，长安安得有贫民。",
        "dynasty": "宋",
        "collection_info": null
    },
    {
        "uuid": "6f087dcc766087d2643241224f32b526",
        "title": "寄里中社友",
        "author": "徐集孙",
        "content": "欠作故人书，侵寻半载余。\n穷吟虽各自，入梦不相疎。\n梅蕊通春信，霜风促岁除。\n待余归故里，鸥约復如初。",
        "dynasty": "宋",
        "collection_info": null
    },
    {
        "uuid": "662f5c16bab75cad6195d47da2379411",
        "title": "孤山访郑渭滨不值",
        "author": "徐集孙",
        "content": "寂寞石琴台，香云拨不开。\n多知骑鹤出，自欲买舟来。\n葑岸春回草，山亭雨谢梅。\n怀人成怅惘，日暮惜空回。",
        "dynasty": "宋",
        "collection_info": null
    },
    {
        "uuid": "399e9340e5e75459c62cf58da5fd46ef",
        "title": "本心参政约游西山分韵得顶字",
        "author": "徐集孙",
        "content": "仆仆事行役，度尽千峯顶。\n恣览亦云倦，困卧殊未醒。\n西爽俄见要，前约欲重订。\n结习若犹在，宁復计两胫。\n天际豁轻阴，溪头横短艇。\n摇手谢篮舆，信步蹋荒径。\n适意自忘远，迷途谁为诇。\n此翁平生意，故自畧畦町。\n何妨一笑回，呼童催煮茗。\n两年已三至，我如饫五鼎。\n无乃大属厌，徒欲逃酩酊。\n老笔忽先倡，高标谁与并。\n尚记去载游，金碧光炯炯。\n何处非吾乡，一气相溟涬。",
        "dynasty": "宋",
        "collection_info": null
    },
    {
        "uuid": "dd46450a60faa44a3d07dbd0ef6ed622",
        "title": "余种竹方成扁其室曰竹所友人以诗至用其韵",
        "author": "徐集孙",
        "content": "屋老苔荒席久虚，近分一榻与云俱。\n梅花未种招蜂怨，竹所虽青欠鹤图。\n无事看山如对客，有时隠几亦忘吾。\n过门除却能吟者，不是高僧即老儒。",
        "dynasty": "宋",
        "collection_info": null
    },
    {
        "uuid": "4dc09a31d9635ab004fe052dc0484d3a",
        "title": "句",
        "author": "徐集孙",
        "content": "莫言满眼无知己，耐久黄花是故人。",
        "dynasty": "宋",
        "collection_info": null
    }
]