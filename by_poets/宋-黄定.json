[
    {
        "uuid": "e113082911071707b0149e710b3933ce",
        "title": "鹧鸪天 间世文章万选钱",
        "author": "黄定",
        "content": "间世文章万选钱。\n清时平步八花砖。\n大开紫府瑶池宴，正是橙黄橘绿天。\n金烛里，玉堂前。\n翰林元是武夷仙。\n雍容草罢明堂诏，留取天香馥寿筵。",
        "dynasty": "宋",
        "collection_info": null
    },
    {
        "uuid": "b8a7a56fb6286af0e289a8fe9f1259f3",
        "title": "参政谢公挽词  其一",
        "author": "黄定",
        "content": "落落朋良会，千龄际遇难。\n鸡香初坐帐，獬豸即峩冠。\n自抗囊封疏，长开黼座颜。\n西枢东府事，施设未全殚。",
        "dynasty": "宋",
        "collection_info": null
    },
    {
        "uuid": "39afcb2c6f7e2c433fb0f73a9713ca37",
        "title": "参政谢公挽词  其二",
        "author": "黄定",
        "content": "一自参机政，居然重本兵。\n尤优文与武，谥重敏兼荣。\n行矣跻三府，天乎梦两楹。\n鄱阳当日谶，端的付唐生。",
        "dynasty": "宋",
        "collection_info": null
    },
    {
        "uuid": "c0e637abb85b5cd97efb171a08c33e48",
        "title": "舍人崔公挽词  其一",
        "author": "黄定",
        "content": "昭代培英俊，皇天独不仁。\n儒林埋鸑鷟，翰苑失麒麟。\n青史空遗字，黄麻半掩尘。\n惟余忠荩语，分付义方人。",
        "dynasty": "宋",
        "collection_info": null
    },
    {
        "uuid": "b3052d04f49fbb8fd660e2bdffbcc6ca",
        "title": "舍人崔公挽词  其二",
        "author": "黄定",
        "content": "昔会钱同舍，钦闻玉润姿。\n公时尚萦服，我亦去持麾。\n再起风斯下，重来雾怯披。\n方图问奇字，抆泪赋哀词。",
        "dynasty": "宋",
        "collection_info": null
    },
    {
        "uuid": "d6bbd42fc5031081fda1a259cc7d3038",
        "title": "侍郎李公挽词  其一",
        "author": "黄定",
        "content": "昭代论人物，如公实罕俦。\n行藏一无愧，才业两俱优。\n矜式新韦布，封章动冕旒。\n持荷簪笔地，犹想旧风流。",
        "dynasty": "宋",
        "collection_info": null
    },
    {
        "uuid": "51e63b538debee8a3c072fbcc95acd45",
        "title": "侍郎李公挽词  其二",
        "author": "黄定",
        "content": "吏绩今无匹，邦人合去思。\n筑堤防水患，振廪粒民饥。\n历历新安戒，洋洋近古诗。\n经纶曾未究，空有典刑遗。",
        "dynasty": "宋",
        "collection_info": null
    }
]