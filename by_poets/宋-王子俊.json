[
    {
        "uuid": "5c439429eadee5b4f560efc1ffd5bba2",
        "title": "代宴费大参乐语",
        "author": "王子俊",
        "content": "相君曩岁转洪钧，手散阳和处处匀。\n衮服肯迂今日驾，锦城便胜去年春。\n珍台多暇何妨醉，左席犹虚正要人。\n饮罢天边有消息，催归一骑走红尘。",
        "dynasty": "宋",
        "collection_info": null
    },
    {
        "uuid": "2f7b53b6962c769b4db82145d85f221d",
        "title": "代吉席宴都运焕章校书知府亲家致语",
        "author": "王子俊",
        "content": "天唤风雷落诏黄，身披云锦护天章。\n日随汉使旌旗暖，路入韩城草木香。\n即上星辰扶北极，先持衣钵付东厢。\n不知今夕端何夕，且向梅花顿举觞。",
        "dynasty": "宋",
        "collection_info": null
    },
    {
        "uuid": "5742304f86fcafaf9b1894344df196cc",
        "title": "代漕使宴贺帅平蛮转官乐语",
        "author": "王子俊",
        "content": "紫橐仙人云锦裳，碧油幢下受降羌。\n三边外扫烟尘静，一札中含雨露香。\n天上即归扶日毂，樽前莫惜醉霞觞。\n主宾情分今如许，饮罢相携入帝乡。",
        "dynasty": "宋",
        "collection_info": null
    },
    {
        "uuid": "e7ffc1ed74236916877b273490acac4b",
        "title": "代赵漕使进秩酢帅燕会乐语",
        "author": "王子俊",
        "content": "星轺夜落锦江边，万里来依刺史天。\n纔了铨衡三考绩，便勤督府一金筵。\n绿尊敬酢青田酒，翠袖争扶紫橐仙。\n饮罢嘉宾归底处，三槐阴裏望貂蝉。",
        "dynasty": "宋",
        "collection_info": null
    },
    {
        "uuid": "e8bf02a7c52d8a70fff5ee0458057ba5",
        "title": "总使生日乐语",
        "author": "王子俊",
        "content": "丹青步武是家传，夜泛灵槎下九天。\n纔看收驹霜满节，旋观董饷地流钱。\n补天有谱行归辅，阅世无疆不计年。\n饮罢锋车趣东去，座中舐鼎亦俱仙。",
        "dynasty": "宋",
        "collection_info": null
    },
    {
        "uuid": "f9badf71c224cb6295a0b384a0be5bba",
        "title": "淳熙内禅颂",
        "author": "王子俊",
        "content": "太初冥冥，孰究孰营。\n羲仪图之，靡丽于成。\n有圣惟勋，疏之瀹之。\n斧其不条，而荒度之。\n匪世不阜，匪穹不佑。\n可燕可守，而勋以不有。\n乃逊于华，与世为公。\n何以告之，曰允执其中。\n华述厥志，亦以命文命。\n率克念厥绍，以共阐厥盛。\n皇皇惟天，而勋则之。\n绝德与功，绍者克之。\n我瞻我稽，阅世惟千。\n泯泯棼棼，曾莫闯厥藩。\n天将开之，必固培之。\n厥培以丰，古尚克回之。\n岂惟回之，视培浅深。\n轶而躏之，视我斯今。\n粤岁己酉，二月壬戌。\n天仗宵严，彤廷晓跸。\n穆穆寿皇，如天斯临。\n羣后在位，奉承玉音。\n曰予一人，实倦于勤。\n退处北宫，以笃于亲。\n赫是大宝，畀我圣子。\n圣子惟睿，天命夙以启。\n不吝于权，盍居乃功。\n释焉不居，惟寿皇之公。\n寿皇之公，其孰发之。\n念我高宗，中心怛之。\n始时春秋，五十有六。\n嚮用康宁，以燕遐福。\n亟其与子，于密退藏。\n其子为谁，繄我寿皇。\n寿皇承之，匪亟匪徐。\n二十八年，四方于于。\n国是益孚，生齿益蕃。\n于野于朝，肃肃闲闲。\n圣子重晖，如帝之初。\n于千万年，曾靡或渝。\n熟条不根，熟委弗源。\n念我高宗，允逊孔艰。\n匪高宗是怀，艺祖之思。\n洗时之腥，仁涵于肌。\n灵旗燄燄，平国惟九。\n其酋既贷，矧彼羣丑。\n吾子吾孙，吾士大夫。\n毋刻尔刑，顾质之书。\n尔有嘉言，尔则我告。\n我赏我劝，如彼害何悼。\n不以干戈，而置诗书。\n维彼槐庭，谓匪儒弗居。\n列圣一心，讳兵与刑。\n维鲠言是听，惟大猷是经。\n钟我高宗，启我寿皇。\n爰及圣上，笃其明昌。\n惟是四条，式克至今。\n艺祖高宗，寿皇之心。\n匪时匪今，振古之式。\n式勿替厥度，亦以燕罔极。\n帝开明堂，百辟来贺。\n四夷攸同，莫敢或讹。\n不肃不厉，不震不竦。\n焯其旧章，贻我垂拱。\n勋迫大耄，乃禅于华。\n华逮陟方，俾夏建厥家。\n孰如高宗，及我寿皇。\n与龄方昌，而遽晦厥光。\n帝降而王，功弗德之逮。\n庸不列五帝，而祖三代。\n孰如我皇，惟德崇崇。\n显号鸿休，蔚其并隆。\n维时寿皇，万寿无疆。\n日三受朝，衮冕煌煌。\n维时皇上，治益底厥极。\n亲心载宁，万邦以无斁。\n万姓讴歌，于室于涂。\n微臣作颂，以对于康衢。",
        "dynasty": "宋",
        "collection_info": null
    },
    {
        "uuid": "d676748310b5792ba30eb9d3322d5d3f",
        "title": "和徐思叔题贫乐图",
        "author": "王子俊",
        "content": "大儿阻饥颇废书，小儿忍寒粟生肤。\n妇纵有裈无一襦，不敢缘此相庸奴。",
        "dynasty": "宋",
        "collection_info": null
    },
    {
        "uuid": "26a80a5c542f17d20940a0f419cc26d8",
        "title": "贺李宪校书生子",
        "author": "王子俊",
        "content": "乃翁学海深无底，材如莫耶淬清水。\n天教乞与玉麒麟，拍手欢呼为公喜。\n雪峰千丈玉嶙峋，玻璃之江浸秋旻。\n可怜秀气无着处，都为此子融精神。\n昨夜使星光耿耿，旁边却有庚星影。\n起来瑞霭迷绮筵，玉果犀钱试汤餠。\n乃翁着书身为臞，私稿自有一石渠。\n行看一日诵千纸，不必更读他人书。\n乃翁勋名已如许，如何免得洪钧府。\n请更撰成经国谱，付与郎君踵前武。",
        "dynasty": "宋",
        "collection_info": null
    },
    {
        "uuid": "18fccff1afa4710bea4678e67a367e8a",
        "title": "贺彦泽新得子",
        "author": "王子俊",
        "content": "君不见白居易，五十八岁方得嗣。\n当时立名曰阿崔，香綳绣襦胎髮腻。\n又不见元微之，五十八岁方生儿。\n当时立名曰道保，可望成家得力时。\n西邻有亲曰彦泽，天与明珠堪爱惜。\n今年年方四十三，甲庚少似唐元白。\n葛仙溪前燕子楼，燕子未老人风流。\n一年一度作汤餠，但愿年年逢麦秋。",
        "dynasty": "宋",
        "collection_info": null
    },
    {
        "uuid": "70f0f33b4724da8c966c57ef6f3352fc",
        "title": "长风纸平渡",
        "author": "王子俊",
        "content": "剪纸铺平江，雁飞翚字双。\n秋山青隔岸，谁启读书窗。",
        "dynasty": "宋",
        "collection_info": null
    },
    {
        "uuid": "37520c371a4cb624b7dc062c1078fd24",
        "title": "句  其一",
        "author": "王子俊",
        "content": "沙鸥背人去。",
        "dynasty": "宋",
        "collection_info": null
    },
    {
        "uuid": "ce39485ed3cb7f61bebabbd22ae1bfb5",
        "title": "句  其二",
        "author": "王子俊",
        "content": "数椽月屋爱岩阿。",
        "dynasty": "宋",
        "collection_info": null
    },
    {
        "uuid": "3d54f01448ef48f5bf727e122bde0cf7",
        "title": "句  其三",
        "author": "王子俊",
        "content": "云林好处欲留脚。",
        "dynasty": "宋",
        "collection_info": null
    },
    {
        "uuid": "326851ee910abdcd3ade4c103818f5f3",
        "title": "句  其四",
        "author": "王子俊",
        "content": "安排流水落岩前。",
        "dynasty": "宋",
        "collection_info": null
    },
    {
        "uuid": "dd6324023e53129ae2e6437c07e5b144",
        "title": "句  其五",
        "author": "王子俊",
        "content": "病客欲眠浑不寐。",
        "dynasty": "宋",
        "collection_info": null
    },
    {
        "uuid": "17c27f2cf865f044e1da4ba09b364bd1",
        "title": "句  其六",
        "author": "王子俊",
        "content": "再见山城石井边。",
        "dynasty": "宋",
        "collection_info": null
    },
    {
        "uuid": "f8e77c12f14138c10040fc8f24a1d4f7",
        "title": "句  其七",
        "author": "王子俊",
        "content": "并舍者谁清可喜，各家之竹翠相交。",
        "dynasty": "宋",
        "collection_info": null
    },
    {
        "uuid": "71fd29d2ecf83614282d2bf6d066714a",
        "title": "句  其八",
        "author": "王子俊",
        "content": "归去来兮觉今是，不知我者谓何求。",
        "dynasty": "宋",
        "collection_info": null
    }
]