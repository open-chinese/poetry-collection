[
    {
        "uuid": "e5b87bf8b0df2d790c08b02005a59ddc",
        "title": "佳城篇",
        "author": "狄遵度",
        "content": "佳城鬰鬰颓寒烟，孤雏乳兔号荒阡。\n夜卧北斗寒挂枕，木落霜拱雁连天。\n浮云西去伴落日，行客东尽随长川。\n干坤未死吾尚在，肯与蟪蛄论大年。",
        "dynasty": "宋",
        "collection_info": null
    },
    {
        "uuid": "1eb8e41dff9ffeeaed47ef5067794e96",
        "title": "和涣之深秋月夜书事",
        "author": "狄遵度",
        "content": "洞庭叶下凉飕飕，冻天顽白凝不流。\n圆月拟缺不忍缺，轻露欲浮终未浮。\n忆吹朱籁凤軿上，更采紫芝云峤陬。\n玉楼天半几千尺，珠树玲珑悬上头。",
        "dynasty": "宋",
        "collection_info": null
    },
    {
        "uuid": "ba43d63252cfadc40d8e87e60b1b848f",
        "title": "雨",
        "author": "狄遵度",
        "content": "高林风怒雨声黑，小阁灯背人语阑。\n谁知云外月高照，定是叶间鶑最寒。\n时觉急飘愁未已，似闻徐滴喜初翻。\n骊驹北首榆关路，天晴烟树沙碛宽。",
        "dynasty": "宋",
        "collection_info": null
    },
    {
        "uuid": "16b5b14f427f40217747b24dc5000c56",
        "title": "登楼三首  其一",
        "author": "狄遵度",
        "content": "道之不行乘桴浮，赴河蹈海成今游。\n春归应到岭北树，日出先照天南楼。",
        "dynasty": "宋",
        "collection_info": null
    },
    {
        "uuid": "a48cba09647ed20ad4ec259b65f48ee0",
        "title": "登楼三首  其二",
        "author": "狄遵度",
        "content": "羣山南走失所往，百川东逝兹其穷。\n天低水国疑将压，人过月塘愁欲空。",
        "dynasty": "宋",
        "collection_info": null
    },
    {
        "uuid": "8d2f57d325c8ccac5b5c49f37cc7f1db",
        "title": "登楼三首  其三",
        "author": "狄遵度",
        "content": "莎青石细浅见底，天空云淡无一毫。\n波间圆月照不动，海上清风来最高。",
        "dynasty": "宋",
        "collection_info": null
    },
    {
        "uuid": "4a213f33659ff636b196fe8f9e58b358",
        "title": "咏芭蕉",
        "author": "狄遵度",
        "content": "植蕉低檐前，双丛对含雨。\n叶间求丹心，一日视百腑。\n胸中数寸赤，不惜为君吐。\n心尽腹亦空，况復霜雪苦。\n非无后凋意，柔脆不足御。",
        "dynasty": "宋",
        "collection_info": null
    },
    {
        "uuid": "b8eb8f2c25b0071d8727238a80874220",
        "title": "看白云爱而成诗",
        "author": "狄遵度",
        "content": "秋风吹白云，触处自何谷。\n初犹半洞门，欻出遍岩腹。\n零落依水湄，片段挂枯木。\n余影透微白，灭迹混空绿。\n烟萝自蘙密，岛溆徒萦曲。\n安知苍梧野，下覆猿鸟哭。\n谁能久徘徊，返顾视黄鹄。",
        "dynasty": "宋",
        "collection_info": null
    },
    {
        "uuid": "1158ba08264681f0601f5086a76f16cc",
        "title": "谒孔先生",
        "author": "狄遵度",
        "content": "月出高树枝，影动酒樽处。\n树深月色薄，稍以灯火助。\n主人喜我过，斟酌亦云屡。\n于时幸无累，所谈非近务。\n凉风自远至，清景淡吾虑。\n方期西山秋，历览陪杖屦。",
        "dynasty": "宋",
        "collection_info": null
    }
]