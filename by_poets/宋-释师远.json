[
    {
        "uuid": "5233044302497a600d5c2358fddfef80",
        "title": "偈颂四首  其一",
        "author": "释师远",
        "content": "今朝二月半，百华开烂熳。\n云绕翠峰头，莺啼杨柳岸。\n观音借路行，文殊分主伴。\n独有解空人，支筇浑不管。\n直饶天外雨华飞，翻覆都来是这汉。",
        "dynasty": "宋",
        "collection_info": null
    },
    {
        "uuid": "f4776cd191fedbcb208c6993008fb55a",
        "title": "偈颂四首  其二",
        "author": "释师远",
        "content": "尧风舜日两依依，一片虚凝截万机。\n何必胡僧亲付嘱，如人饮水自家知。",
        "dynasty": "宋",
        "collection_info": null
    },
    {
        "uuid": "98fb679c617d3721d81b048225e5efa3",
        "title": "偈颂四首  其三",
        "author": "释师远",
        "content": "五日一番升座，拈出现成行货。\n大众普请商量，恰是老僧罪过。",
        "dynasty": "宋",
        "collection_info": null
    },
    {
        "uuid": "3b0ef06338e32fdbfe356a237e933f0a",
        "title": "偈颂四首  其四",
        "author": "释师远",
        "content": "三脚驴子弄蹄行，直透威音万丈坑。\n云在岭头闲不彻，水流涧下大忙生。\n湖南长老谁能会，行人更在青山外。",
        "dynasty": "宋",
        "collection_info": null
    },
    {
        "uuid": "687ae1b4af05ee827dfa978d76739be0",
        "title": "颂古三首  其一",
        "author": "释师远",
        "content": "出得出不得，定从何处起。\n文殊往梵天，罔明轻弹指。\n乘流即行，遇坎即止。\n君不见虚筑防胡万里城，不知祸起萧墙裏。",
        "dynasty": "宋",
        "collection_info": null
    },
    {
        "uuid": "bbe4251960364db88f48eefe8b92ebaa",
        "title": "颂古三首  其二",
        "author": "释师远",
        "content": "不是风兮不是颠，长街短巷走如烟。\n院裏有斋常记得，时时挂在口皮边。",
        "dynasty": "宋",
        "collection_info": null
    },
    {
        "uuid": "0529a7766fe2155a8daf2c082e17620c",
        "title": "颂古三首  其三",
        "author": "释师远",
        "content": "呵呵大笑不寻常，笑得眉间也放光。\n不是明招重注脚，丛林洎合错商量。",
        "dynasty": "宋",
        "collection_info": null
    }
]