[
    {
        "uuid": "29e0b6cd38b2a765fffecd76a2933eb2",
        "title": "窃观太守内翰尚书佳什因以元韵述怀",
        "author": "郭仲荀",
        "content": "蚤学诗书愧不成，慨然投笔就功名。\n少年征逐临穷塞，晚岁优游寓赤城。\n世路炎凉何足校，宦途宠辱固堪惊。\n祠庭得请君恩重，退老江山佚性情。",
        "dynasty": "宋",
        "collection_info": null
    },
    {
        "uuid": "affcb039b78e933a41bdc8a1b1d1220b",
        "title": "奉和宫使内翰佳什",
        "author": "郭仲荀",
        "content": "老来乞得奉祠宫，退食何妨不自公。\n任使世情分冷暖，无劳品秩论穹崇。\n功名至此休看镜，战伐于今喜挂弓。\n梨枣具陈呼稚子，笙歌闲作乐衰翁。\n芳菲莫负三春赏，聚散难逢一笑同。\n小圃栽培粗伦理，频须把酒殢东风。",
        "dynasty": "宋",
        "collection_info": null
    },
    {
        "uuid": "be9778db75042b6eef193abc80907a92",
        "title": "题张子正观察溪风亭",
        "author": "郭仲荀",
        "content": "广岸流波远，清飈襟袖开。\n登临忘畏景，宴息绝纤埃。\n逐渡轻云去，零空细雨来。\n斯亭不受暑，归客意裴回。",
        "dynasty": "宋",
        "collection_info": null
    }
]