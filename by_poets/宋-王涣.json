[
    {
        "uuid": "ffafd600a29fbda7fa1bb849e50d03c3",
        "title": "念奴娇 水沉香霭",
        "author": "王涣",
        "content": "水沉香霭，满钱塘千里，秋烟如织。\n万井欢声瞻宝钱，遥指明星南极。\n辇路看花，神旗垂彩，名冠金门籍。\n平阳家世，凌烟都减颜色。\n须信勋业风流，阳春有脚，到处开桃李。\n洊拥油幢宸眷重，吴越江南江北。\n认取疏梅，东君深意，遣调羹消息。\n凤书飞下，绿槐元自相识。",
        "dynasty": "宋",
        "collection_info": null
    },
    {
        "uuid": "425c8feeeeb78b3590db7b7df63d040f",
        "title": "睢阳五老会诗",
        "author": "王涣",
        "content": "分曹归政养耆年，李下何由更正冠。\n贤相赋诗同啸傲，圣君优诏去盘桓。\n庞眉老叟俱称寿，凌雪乔松岂畏寒。\n屈指五人齐五福，乡人须作二疏看。",
        "dynasty": "宋",
        "collection_info": null
    },
    {
        "uuid": "657c6c25c0084d460fae889280b30095",
        "title": "昭庆寺看芍药",
        "author": "王涣",
        "content": "一半春光过牡丹，又开芍药遍禅关。\n久辜佳约违莲社，今续清欢到宝蓝。\n垂露几团花面湿，东风一阵燕泥寒。\n酒边何味呈奇供，绿笋朱樱正满盘。",
        "dynasty": "宋",
        "collection_info": null
    }
]