[
    {
        "title": "大涤洞留题  其一",
        "author": "裴良杰",
        "content": "杖屦乘闲历众山，俄惊凡迹到仙坛。\n清潀潄玉一川媚，瑞气浮空两洞寒。\n风入乔松琴弄操，烟笼远岫竈烧丹。\n我今聊此凝双眼，陡觉壶中世界宽。",
        "dynasty": "宋",
        "collection_info": null
    },
    {
        "title": "大涤洞留题  其二",
        "author": "裴良杰",
        "content": "鸠杖先生旨趣深，探直搜隠事幽寻。\n顶头有眼谁能识，心鑑无尘物莫侵。\n洞裏烟霞人不老，水边花木自成阴。\n乞师金鼎丹炉火，为慰平生觉道心。",
        "dynasty": "宋",
        "collection_info": null
    },
    {
        "title": "游虎丘",
        "author": "裴良杰",
        "content": "顾我江湖旧壮怀，家林终是事尘埃。\n登临直到秋方好，行乐只因山远来。\n剑石池边须笑适，花亭月下约徘徊。\n自惭俗驾非名胜，窃恐山灵为勒回。",
        "dynasty": "宋",
        "collection_info": null
    }
]