[
    {
        "title": "枫",
        "author": "赵立夫",
        "content": "黄红紫绿岩峦上，远近高低松竹间。\n山色未应秋后老，灵枫方为驻童颜。",
        "dynasty": "宋",
        "collection_info": null
    },
    {
        "title": "谢刘潜夫寄示诗卷",
        "author": "赵立夫",
        "content": "坑灰冷秦久，刀笔起汉旧。\n典谟慨已远，赋颂纷相授。\n调律起建安，沿流及元佑。\n上下二千载，统脉如线溜。\n渡江又百年，诸老凋丧后。\n灵珠繄谁握，绝唱不可復。\n我行东南野，文星忽当昼。\n云章发玄秘，天笔括宇宙。\n风雷膏泽沛，金玉渊海富。\n奋然蛟龙兴，绎若韶濩奏。\n亟闻魑魅走，语夺江海秀。\n想当落笔时，真宰森左右。\n要为后世法，何止鸡林售。\n早膺头角起，晚悟轩冕谬。\n芳兰委萧艾，嘉植梗稂莠。\n造物岂终啬，意者其奬就。\n吾衰不能进，砚墨如仇寇。\n大钟屹于前，缩手不敢扣。\n辕缶何所知，管蠡祗自陋。\n犹将策驽蹇，延首冀领袖。\n已同南方游，何幸遇子厚。",
        "dynasty": "宋",
        "collection_info": null
    },
    {
        "title": "腊日偶书",
        "author": "赵立夫",
        "content": "近日斗侵寅，南天雪不成。\n梅梢动生意，禽鸟弄春声。\n鬓逐年华换，身资药力轻。\n听传吴蜀事，对酒不能倾。",
        "dynasty": "宋",
        "collection_info": null
    }
]