[
    {
        "uuid": "920b55c77a26219b52478f446329ce3a",
        "title": "游龙华寺",
        "author": "徐若浑",
        "content": "杖履曾为胜地游，朅来惊嘆岁华週。\n上方重阁人如旧，修竹茂林山自秋。\n尚想纵谈方外去，空余妙墨壁间留。\n回头彭蠡湖边路，准拟东归一钓舟。",
        "dynasty": "宋",
        "collection_info": null
    },
    {
        "uuid": "b7dca24b1fbb081ad7269bfa71ec452a",
        "title": "和游章法寺",
        "author": "徐若浑",
        "content": "嘉君步屐招提寺，应与白云相对闲。\n尽见地舆藏胜境，始知天柱是名山。\n疏疏叶脱长林表，沥沥泉鸣乱石间。\n又入郡城声利窟，定嫌轻自宝坊还。",
        "dynasty": "宋",
        "collection_info": null
    },
    {
        "uuid": "4206dcdf5de52c7ec25b4245537cfd73",
        "title": "经纶堂",
        "author": "徐若浑",
        "content": "我公大志在经纶，初向山房寄此身。\n到老自全千丈节，调元曾转万家春。\n青编勋业光终烂，翠琰文章久更新。\n今古斯人常想慕，不应上垫雨中巾。",
        "dynasty": "宋",
        "collection_info": null
    },
    {
        "uuid": "77ced071a2b418ff3427ca8a119ce924",
        "title": "蓝田喻言诗二首  其一",
        "author": "徐若浑",
        "content": "南有树居叟，翛然一径开。\n经年野户外，不见俗人来。\n冰炭知难合，溪山觉易陪。\n竹间逢片石，一坐便忘回。",
        "dynasty": "宋",
        "collection_info": null
    },
    {
        "uuid": "fe881b393d3283e982069cfe8dc0d6d0",
        "title": "蓝田喻言诗二首  其二",
        "author": "徐若浑",
        "content": "处世觉还早，终无陆地波。\n事从安分少，忧为过求多。\n虑广神偏昧，心平气自和。\n万般惟好胜，胜得又如何。",
        "dynasty": "宋",
        "collection_info": null
    }
]