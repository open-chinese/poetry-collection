[
    {
        "uuid": "a5a46603e5227a1a61e5d66b74128a21",
        "title": "水龙吟 淡妆人更婵娟",
        "author": "唐珏",
        "content": "淡妆人更婵娟，晚奁净洗铅华腻。\n泠泠月色，萧萧风度，娇红敛避。\n太液池空，霓裳舞倦，不堪重记。\n叹冰魂犹在，翠舆难驻，玉簪为谁轻坠。\n别有凌空一叶，泛青寒、素波千里。\n珠房泪湿，明珰恨远，旧游梦里。\n羽扇生秋，琼楼不夜，尚遗仙意。\n奈香易散，绡衣半脱，露凉如水。",
        "dynasty": "宋",
        "collection_info": null
    },
    {
        "uuid": "0b612734497e2ed29fde3afb3e3ef4db",
        "title": "摸鱼儿 渐沧浪、冻痕消尽",
        "author": "唐珏",
        "content": "渐沧浪、冻痕消尽。\n琼丝初漾明镜。\n鲛人夜翦龙髯滑，织就水晶帘冷。\n凫叶净。\n最好似、嫩荷半卷浮倩影。\n玉流翠凝。\n早枯豉融香，红盐和雪，醉齿嚼清莹。\n功名梦，曾被秋风唤醒。\n故人应动高兴。\n悠然世味浑如水，千里旧怀谁省。\n空对景。\n奈回首、姑苏台畔愁波暝。\n烟寒夜静。\n但只有芳洲，苹花共老，何日泛归艇。",
        "dynasty": "宋",
        "collection_info": null
    },
    {
        "uuid": "0e244bd52067d386fd62664bcc9699e6",
        "title": "齐天乐 蜡痕初染仙茎露",
        "author": "唐珏",
        "content": "蜡痕初染仙茎露，新声又移凉影。\n佩玉流空，绡衣翦雾，几度槐昏柳暝。\n幽窗睡醒。\n奈欲断还连，不堪重听。\n怨结齐姬，故宫烟树翠阴冷。\n当时旧情在否，晚妆清镜里，犹记娇鬓。\n乱咽频惊，馀悲渐杳，摇曳风枝未定。\n秋期话尽。\n又抱叶凄凄，暮寒山静。\n付与孤蛩，苦吟清夜永。",
        "dynasty": "宋",
        "collection_info": null
    },
    {
        "uuid": "772b22a9ae866e30f492ee40f11a6d5b",
        "title": "桂枝香 松江舍北",
        "author": "唐珏",
        "content": "松江舍北。\n正水落晚汀，霜老枯荻。\n还见青匡似绣，绀螯如戟。\n西风有恨无肠断，恨东流、几番潮沙。\n夜灯争聚微光，挂影误投帘隙。\n更喜荐、新篘玉液。\n正半壳含黄，一醉秋色。\n纤手香橙风味，有人相忆。\n江湖岁晚听飞雪，但沙痕、空记行迹。\n至今茶鼎，时时犹认，眼波愁碧。",
        "dynasty": "宋",
        "collection_info": null
    },
    {
        "uuid": "d51eebb7bfc58cf932fd59d58a754417",
        "title": "冬青行二首  其一",
        "author": "唐珏",
        "content": "马棰问髐形，南面欲起语。\n野麕尚屯束，何物敢盗取。\n余花拾飘荡，白日哀后土。\n六合忽怪事，蜕龙挂茅宇。\n老天鉴区区，千载护风雨。",
        "dynasty": "宋",
        "collection_info": null
    },
    {
        "uuid": "58736b89202eac70754c96c86bbcb6c8",
        "title": "冬青行二首  其二",
        "author": "唐珏",
        "content": "冬青花，不可折，南风吹凉积香雪。\n遥遥翠盖万年枝，上有凤巢下龙穴。\n君不见犬之年羊之月，霹雳一声天地裂。",
        "dynasty": "宋",
        "collection_info": null
    },
    {
        "uuid": "7729e389de69a6f2f2cdd19395d75438",
        "title": "存目",
        "author": "唐珏",
        "content": "诗题：梦中作四首首句：珠亡忽震蛟龙睡一抔自筑珠丘土昭陵玉匣走天涯珠鳬玉雁又成埃。",
        "dynasty": "宋",
        "collection_info": null
    }
]