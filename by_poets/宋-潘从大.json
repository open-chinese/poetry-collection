[
    {
        "uuid": "4c3f03c53759a863510cde0bc7e58e5a",
        "title": "疎斋以旧作题渊明归来图诗见赠依韵奉和",
        "author": "潘从大",
        "content": "公归岂为三径松，取节荆轲雠祖龙。\n平生大义要其终，遁身甘混田舍翁。\n肯随一世皆尚同，言言易水诗见志。\n抚卷陡觉辞深雄，谁知笔补造化工。\n寓怀麯糵匪轹醉，孤忠耿耿蟠心胸。\n纡辔几许尘埃中，柴桑不与车马通。\n八表同昏雨蒙蒙，皦日行天西復东。\n当年荣木随时穷，黄花今犹傲秋风。\n拜公遗像读公传，眼高千载为之空。",
        "dynasty": "宋",
        "collection_info": null
    },
    {
        "uuid": "e89f445541024a00a2856c13002c139d",
        "title": "疎斋用前韵记响山之游依韵奉答",
        "author": "潘从大",
        "content": "空山在昔森万松，两贤曾此登虬龙。\n流风余韵无时终，我来寒栖鬓成翁。\n人生出处何心同，梦破邯郸几富贵。\n战退蛮触相长雄，静定要与山争功。\n绣衣光华照岩壑，豁然纳我云梦胸。\n羣峯飞翠匏樽中，仙源还□渔舟通。\n须臾烟霏散空蒙，楼观隐约孤城东。\n感慨千古思无穷，啸歌抵掌生英风。\n黄金易求此乐少，野人何计瓢空。",
        "dynasty": "宋",
        "collection_info": null
    },
    {
        "uuid": "a7e9d98343b9bc846a48f6d29aa77b31",
        "title": "赠无庵沈相师",
        "author": "潘从大",
        "content": "喜见人间百岁翁，青鞋藜杖步如风。\n一庵无处知身幻，四海行来觉眼空。\n论相又看新进士，挑诗多识旧名公。\n承平往事谁知得，闲听高谈梦寐同。",
        "dynasty": "宋",
        "collection_info": null
    },
    {
        "uuid": "bf8021727cd800042094c96d1406de4c",
        "title": "谢张御史见访",
        "author": "潘从大",
        "content": "绿满山人屐齿苔，蓬门长日为谁开。\n那知御史秋霜笔，携得春风满袖来。",
        "dynasty": "宋",
        "collection_info": null
    },
    {
        "uuid": "5fc3e68edf6df390da192cefa5cb00be",
        "title": "谢人惠鱼米",
        "author": "潘从大",
        "content": "读书干禄不医贫，馔厌寒葅甑欲尘。\n自笑凄凉弹铗客，欣逢慷慨指囷人。\n江南缩项鲜堪鲙，浙右长腰色胜银。\n盂饭杯羹饱扪腹，鬓迈岁事又从新。",
        "dynasty": "宋",
        "collection_info": null
    }
]