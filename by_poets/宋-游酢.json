[
    {
        "uuid": "4e6214a5295018e994e28114685efd0f",
        "title": "接花",
        "author": "游酢",
        "content": "色红可使紫，叶单可使千。\n花小可使大，子小可使繁。\n天赋有定质，我力能使迁。\n自矜接花手，可夺造化权。\n众闻悉惊诧，为我屡嘆吁。\n用智固巧矣，天时可易欤。\n我欲春采菊，我欲冬赏桃。\n汝不能栽接，汝巧亦徒劳。\n雨露草必生，霜雪松不死。\n有本性必生，亦时雨与之。\n所遭有变易，是亦时所为。\n时乎不可违，何物可违时。",
        "dynasty": "宋",
        "collection_info": null
    },
    {
        "uuid": "f714e0ba253d82acdfa2ce17137af5c1",
        "title": "韩魏公读书堂",
        "author": "游酢",
        "content": "去郡五里安国寺，断蓬荒莜成邱墟。\n郡人不置瓜李嫌，公亦甘与泉石居。\n想憎俗事败人意，独愿灯火勤三余。\n今人不出如处女，陋室暗屋跖不如。\n闻君读书胡乃尔，政恐心地怠芟锄。\n前辈浑厚应有此，难弟难兄俱可书。",
        "dynasty": "宋",
        "collection_info": null
    },
    {
        "uuid": "2ed2cefa9de97aa5883a8fb68d14799e",
        "title": "饯贺方回分韵得归字",
        "author": "游酢",
        "content": "邀客十分饮，送君千里归。\n情随绿水去，目断白鸥飞。\n松菊今应在，风尘昔已非。\n维舟待夜月，能不重依依。",
        "dynasty": "宋",
        "collection_info": null
    },
    {
        "uuid": "290d96d87093d9223a580abd999ad061",
        "title": "归雁",
        "author": "游酢",
        "content": "天末惊风急，江湖野思长。\n悲鸣愁绝塞，接翼冒风霜。\n泽岸多矰弋，云间乏稻粱。\n茫然栖息地，饮啄欲何乡。",
        "dynasty": "宋",
        "collection_info": null
    },
    {
        "uuid": "baf5fc1d8f1f70c9ac3749af56d7d951",
        "title": "感事",
        "author": "游酢",
        "content": "世事浮云薄，劳生一梦长。\n散材依栎社，幽意慕濠梁。\n风急鹰鹯迅，霜残草木黄。\n投閒如有约，早晚问耕桑。",
        "dynasty": "宋",
        "collection_info": null
    },
    {
        "uuid": "814ce7c3c2404cda1b684f02b1864bbf",
        "title": "春日山行有感",
        "author": "游酢",
        "content": "十里桥西别有天，青山欲断翠云连。\n园林寂寂鹿为友，野服翩翩儒亦仙。\n风咏舞雩正此日，雪飘伊洛是何年。\n追寻往事顿成梦，回首春光倍黯然。",
        "dynasty": "宋",
        "collection_info": null
    },
    {
        "uuid": "5df4fa1d3d1ddbc108f9e8386374677c",
        "title": "游宝应寺",
        "author": "游酢",
        "content": "崒嵂三峰带白湾，谁开兰若翠微间。\n竹林云懒禅心定，草径苔荒屐齿斑。\n天入碧岚成玉宇，鸟飞青嶂出尘寰。\n此中即是蘂珠境，遮莫閒吟一解颜。",
        "dynasty": "宋",
        "collection_info": null
    },
    {
        "uuid": "fb4aeaacf553d65d0e2afca15bcee9e6",
        "title": "宝应寺读书堂成因怀明道先生",
        "author": "游酢",
        "content": "桥西积雪度新晴，卜筑茅堂快落成。\n郁郁奇花铺野趣，关关好鸟和书声。\n春浓岚色无边景，水浄天光彻底清。\n记得程门窗草绿，至今遐想每驰情。",
        "dynasty": "宋",
        "collection_info": null
    },
    {
        "uuid": "d4442179e1984fdf6fb4e9cb187ed7eb",
        "title": "山中即景",
        "author": "游酢",
        "content": "翠霭光风世界，青松绿竹人家。\n天外飞来野鸟，涧中流出桃花。",
        "dynasty": "宋",
        "collection_info": null
    },
    {
        "uuid": "c7af5b03824e323e63a0a876ecc64b28",
        "title": "题河清县廨",
        "author": "游酢",
        "content": "小院闲亭长薜萝，鹿来穿径晚经过。\n夕阳萧散簿书少，窗裏南山明月多。",
        "dynasty": "宋",
        "collection_info": null
    },
    {
        "uuid": "72e8a37b12f97c274885c56d3db53e6f",
        "title": "水亭",
        "author": "游酢",
        "content": "清溪一曲绕朱楼，荷密风稠咽断流。\n夹岸垂杨烟细细，小桥流水即沧洲。",
        "dynasty": "宋",
        "collection_info": null
    },
    {
        "uuid": "e23ee61e268faf2518efc5baec8b1662",
        "title": "在颍昌寄中立  其一",
        "author": "游酢",
        "content": "绛帷燕侍每从容，一听微言万虑空。\n却愧犹悬三釜乐，未能终此挹清风。",
        "dynasty": "宋",
        "collection_info": null
    },
    {
        "uuid": "248983b3522071ae3c54b8d28bb5358e",
        "title": "在颍昌寄中立  其二",
        "author": "游酢",
        "content": "萧条清颍一茅庐，魂梦长怀与子居。\n五里桥西杨柳路，至今车马往来疏。",
        "dynasty": "宋",
        "collection_info": null
    },
    {
        "uuid": "5928a9244707dd84305a24977531ef96",
        "title": "登归宗岩",
        "author": "游酢",
        "content": "奇冠南闽此最奇，归宗千古是谁归。\n至今来访谁先至，知是曹刘先我知。",
        "dynasty": "宋",
        "collection_info": null
    },
    {
        "uuid": "0928593f012f0ce64b17e680957f1d1e",
        "title": "诲子",
        "author": "游酢",
        "content": "三十年前宿草庐，五年三第世间无。\n门前獬豸公裳在，只恐儿孙不读书。",
        "dynasty": "宋",
        "collection_info": null
    },
    {
        "uuid": "f4c238f50e90ed485d33c7f1078db7be",
        "title": "赠陈仲循",
        "author": "游酢",
        "content": "即今年纔五十余，脱去簪绂弊屣如。\n圣时搜选动空谷，策足要路争先趋。\n庙堂故人握重柄，僵者可植瘦可腴。\n惓惓风义数寄语，掉头不顾甘如愚。",
        "dynasty": "宋",
        "collection_info": null
    },
    {
        "uuid": "b20c7c4c248eed2a86a8da1016981b28",
        "title": "韦氏独乐堂",
        "author": "游酢",
        "content": "林下徜徉得至游，高情不与世情谋。\n羲和叱驭日逾永，猿鹤寻盟山更幽。\n踽踽凉凉还自哂，休休莫莫復何求。\n应门穉子非无意，客至萧萧已百忧。",
        "dynasty": "宋",
        "collection_info": null
    },
    {
        "uuid": "6b1856d9705cd5f6477e2418e501f53f",
        "title": "韦深道寄傲轩",
        "author": "游酢",
        "content": "早付閒身老故乡，青松成径菊成行。\n搘颐独坐心遗念，坦腹高吟兴欲狂。\n瓮下却应嗤毕卓，篱根遥想对羲皇。\n乘风破浪门前客，试问浮家有底忙。",
        "dynasty": "宋",
        "collection_info": null
    },
    {
        "uuid": "566cbadc7cb81f97ca5456511587cfb0",
        "title": "金陵野外废寺",
        "author": "游酢",
        "content": "寒花窈袅蔓颓墙，古寺苍苔昼掩房。\n犬吠屋头山杳杳，虫鸣阶隙草荒荒。\n池塘澹月蒹葭冷，篱落西风橘柚香。\n六代江山金碧地，断碑留得管兴亡。",
        "dynasty": "宋",
        "collection_info": null
    },
    {
        "uuid": "38b7f937c1481ef68ce0082622f8cc11",
        "title": "句",
        "author": "游酢",
        "content": "青山控野双门壮，白浪排空万马来。",
        "dynasty": "宋",
        "collection_info": null
    }
]