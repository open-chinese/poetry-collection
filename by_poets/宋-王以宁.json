[
    {
        "title": "水调歌头 岁晚橘洲上",
        "author": "王以宁",
        "content": "岁晚橘洲上，老叶舞愁红。\n西山光翠，依旧影落酒杯中。\n人在子亭高处，下望长沙城郭，猎猎酒帘风。\n远水湛寒碧，独钓绿蓑翁。\n怀往事，追昨梦，转头空。\n孙郎前日，豪健颐指五都雄。\n起拥奇才剑客，十万银戈赤帻，歌鼓壮军容。\n何似裴相国，谈道老圭峰。",
        "dynasty": "宋",
        "collection_info": null
    },
    {
        "title": "水调歌头 大别我知友",
        "author": "王以宁",
        "content": "大别我知友，突兀起西州。\n十年重见，依旧秀色照清眸。\n常记鲒碕狂客，邀我登楼雪霁，杖策拥羊裘。\n山吐月千仞，残夜水明楼。\n黄粱梦，未觉枕，几经秋。\n与君邂逅，相逐飞步碧山头。\n举酒一觞今古，叹息英雄骨冷，清泪不能收。\n鹦鹉更谁赋，遗恨满芳洲。",
        "dynasty": "宋",
        "collection_info": null
    },
    {
        "title": "满庭芳 山耸方壶",
        "author": "王以宁",
        "content": "山耸方壶，潮通碧海，江东自昔名家。\n玉真仙子，珰佩粲朝霞。\n一种天香胜味，笑杨梅、不数枇杷。\n难模写，牟尼妙质，光透紫丹砂。\n咨嗟。\n如此辈，不知何为，留滞天涯。\n料甘心远引，无意纷华。\n一任姚黄魏紫，供吟赏、银烛笼纱。\n南游士，日餐千颗，不愿九霞车。",
        "dynasty": "宋",
        "collection_info": null
    },
    {
        "title": "满庭芳 千古南阳",
        "author": "王以宁",
        "content": "千古南阳，刘郎乡国，依约楚俗秦风。\n英姿豪气，耆旧笑谈中。\n珰佩来从帝所，许洲花、潭菊从容。\n霜秋晓，凉生日观，极目送飞鸿。\n主公。\n天下士，挥豪万字，一饮千锺。\n醉高歌起舞，唤醒人龙。\n我自人间漫浪，平生事、南北西东。\n辞公去，寒眸激电，曾识小安丰。",
        "dynasty": "宋",
        "collection_info": null
    },
    {
        "title": "满庭芳 五十七年",
        "author": "王以宁",
        "content": "五十七年，侵寻老矣，小庵初筑林垧。\n故人相过，喜雪舞祥霙。\n遍野跳珠浅玉，纵儿童、收满金瓶。\n明年待，洗光银海，袖手看升平。\n先生。\n齐物久，蚁丘罢战，蜗角休征。\n趁尊前身健，有酒须倾。\n随分村歌社舞，何须问、武宿文星。\n忘怀矣，未能忘酒，相与醉忘形。",
        "dynasty": "宋",
        "collection_info": null
    },
    {
        "title": "满庭芳 千古黄州",
        "author": "王以宁",
        "content": "千古黄州，雪堂奇胜，名与赤壁齐高。\n竹楼千字，笔势压江涛。\n笑问江头皓月，应曾照、今古英豪。\n菖蒲酒，窊尊无恙，聊共访临皋。\n陶陶。\n谁晤对，粲花吐论，宫锦纫袍。\n借银涛雪浪，一洗尘劳。\n好在江山如画，人易老、双鬓难茠。\n升平代，凭高望远，当赋反离骚。",
        "dynasty": "宋",
        "collection_info": null
    },
    {
        "title": "蓦山溪 平山堂上",
        "author": "王以宁",
        "content": "平山堂上，侧盏歌南浦。\n醉望五州山，渺千里、银涛东注。\n钱郎英远，满腹贮精神，窥素壁，墨栖鸦，历历题诗处。\n风裘雪帽，踏遍荆湘路。\n回首古扬州，沁天外、残霞一缕。\n德星光次，何日照长沙，渔夫曲，竹枝词，万古歌来暮。",
        "dynasty": "宋",
        "collection_info": null
    },
    {
        "title": "蓦山溪 雕弓绣帽",
        "author": "王以宁",
        "content": "雕弓绣帽。\n戏马秦淮道。\n风入马啼轻，曾踏遍、淮堤芳草。\n飞英点点，春事已阑珊，风雨横，别离多，断送英雄老。\n功名终在，休惜芳尊倒。\n谈笑下燕云，看千里、风驱电扫。\n男儿此事，莫待鬓丝棼，汉都护，万年觞，玉殿春风早。",
        "dynasty": "宋",
        "collection_info": null
    },
    {
        "title": "念奴娇 天工何意",
        "author": "王以宁",
        "content": "天工何意，碎琼珰玉佩，书空千尺。\n箬笠蓑衫扁舟下，淮口烟林如织。\n飞观嶙峋，子亭突兀，影浸澄淮碧。\n纶巾鹤氅，是谁独笑携策。\n遥想易水燕山，有人方醉赏，六花如席。\n云重天低酣歌罢，胆壮干坤犹窄。\n射雉归来，铁鳞十万，踏碎千山白。\n紫箫声断，唤回春满南陌。",
        "dynasty": "宋",
        "collection_info": null
    },
    {
        "title": "念奴娇 云收天碧",
        "author": "王以宁",
        "content": "云收天碧。\n渐风高露冷，群喧初寂。\n远浦归舟荒渡口，搴篷横棹堤侧。\n一带澄江，十分蟾影，千里寒光白。\n襟怀迎爽，有人独步携策。\n遥想帘卷琼楼，凭阑凝望，此意知何极。\n声断琴箫双凤驾，凌厉飞仙同籍。\n问汉乘槎，采珠临海，往事空踪迹。\n莫辞吟赏，终宵清景难得。",
        "dynasty": "宋",
        "collection_info": null
    },
    {
        "title": "念奴娇 晚烟凝碧",
        "author": "王以宁",
        "content": "晚烟凝碧。\n渐渔村山市，人归寂寂。\n有客飞舟还顾访，应讶纶巾敧侧。\n得意忘年，推诚投分，高论追元白。\n英标逸气，笑予穷抱真策。\n兴尽又复言归，秋风分袂，浩荡思无极。\n咫尺昭山明翠壁，那知中隐咸籍。\n说梦难听，闭门寻梦，肯念栖萍迹。\n浪吟狂醉，几时还共重得。",
        "dynasty": "宋",
        "collection_info": null
    },
    {
        "title": "鹧鸪天 昔有书生荐寿杯",
        "author": "王以宁",
        "content": "昔有书生荐寿杯。\n清词妙绝贺方回。\n黄花也欲为君寿，先向重阳六日开。\n跻楚俗，上春台。\n政成归去位三台。\n明年寿酒君王劝，知有传宣敕使来。",
        "dynasty": "宋",
        "collection_info": null
    },
    {
        "title": "鹧鸪天 帝乙何年骑玉龙",
        "author": "王以宁",
        "content": "帝乙何年骑玉龙。\n武夷仙伯笑相从。\n长庚瑞应游仙梦，碧藕花开解愠风。\n歌既醉，乐元丰。\n明良相悦寿无穷。\n野人更有深深祝，笑指三台十八公。",
        "dynasty": "宋",
        "collection_info": null
    },
    {
        "title": "鹧鸪天 桃李纷纷春事催",
        "author": "王以宁",
        "content": "桃李纷纷春事催。\n桐花风定牡丹开。\n天麟下作人间瑞，玉燕清宵入梦来。\n红玉酎，紫霞杯。\n五云深处望三台。\n君家况有庭前柏，好个擎天八柱材。",
        "dynasty": "宋",
        "collection_info": null
    },
    {
        "title": "临江仙 眼看西园红与紫",
        "author": "王以宁",
        "content": "眼看西园红与紫，年来几度芳菲。\n吾生四十渐知非。\n祗思青箬笠，江上雨霏霏。\n饮酒但知寻夏季，不须远慕安期。\n丹成仙去是何时。\n龟藏何必学，春日正迟迟。",
        "dynasty": "宋",
        "collection_info": null
    },
    {
        "title": "临江仙 此理循环如引锯",
        "author": "王以宁",
        "content": "此理循环如引锯，春来百草菲菲。\n道人一笑悟前非。\n功名真长物，夕霭与朝霏。\n梦褥清孙今绿隐，漫郎自许风期。\n江楼景物得旬时。\n平芜三百里，天阔夕阳迟。",
        "dynasty": "宋",
        "collection_info": null
    },
    {
        "title": "临江仙 闻道洛阳花正好",
        "author": "王以宁",
        "content": "闻道洛阳花正好，家家遮户春风。\n道人饮处百壶空。\n年年花下醉，看尽几番红。\n此拐又从何处去，飘蓬一任西东。\n语声虽异笑声同。\n一轮清夜月，何处不相逢。",
        "dynasty": "宋",
        "collection_info": null
    },
    {
        "title": "浣溪沙 起看船头蜀锦张",
        "author": "王以宁",
        "content": "起看船头蜀锦张。\n沙汀红叶舞斜阳。\n杖拿惊起睡鸳鸯。\n木落群山雕玉□，霜和冷月浸澄江。\n疏篷今夜梦潇湘。",
        "dynasty": "宋",
        "collection_info": null
    },
    {
        "title": "浣溪沙 艾胜迎熏寿缕长",
        "author": "王以宁",
        "content": "艾胜迎熏寿缕长。\n碧篘酒泛绿蒲香。\n万家喜气在都粱。\n小阁幽轩新料理，舞衫歌扇且传觞。\n看君飞步上明光。",
        "dynasty": "宋",
        "collection_info": null
    },
    {
        "title": "浣溪沙 招福宫中第几真",
        "author": "王以宁",
        "content": "招福宫中第几真。\n餐花辟谷小夫人。\n天翁新与玉麒麟。\n我识外家西府相，玉壶冰雪照青春。\n小郎风骨已凌云。",
        "dynasty": "宋",
        "collection_info": null
    },
    {
        "title": "踏莎行 梦褥光宗",
        "author": "王以宁",
        "content": "梦褥光宗，河东右族。\n向来到耳声华熟。\n游从两世纪金兰，风流二阮居南北。\n今夕何辰，相亲灯烛。\n一廛我愿依韦曲。\n长君未可赋骊驹，山人莫为蒲轮促。",
        "dynasty": "宋",
        "collection_info": null
    },
    {
        "title": "踏莎行 我自山中",
        "author": "王以宁",
        "content": "我自山中，渔樵冷族。\n一丘一壑平生熟。\n朅来江海寄馀生，心兵语阱频奔北。\n九里灵河，十分光烛。\n分辉借润须邻曲。\n柳家兄弟莫瞋人，狂奴小户元低促。",
        "dynasty": "宋",
        "collection_info": null
    },
    {
        "title": "踏莎行 位正三槐",
        "author": "王以宁",
        "content": "位正三槐，光生九族。\n人间一梦黄粱熟。\n迩来荆楚地行仙，卜居深在延原北。\n笑问从前，谁调玉烛。\n当筵鲍老那能曲。\n山中饮酒是生涯，欲归未果成烦促。",
        "dynasty": "宋",
        "collection_info": null
    },
    {
        "title": "感皇恩 千古洞庭湖",
        "author": "王以宁",
        "content": "千古洞庭湖，百川争注。\n雪浪银涛正如许。\n骑鲸诗客，浩气决云飞雾。\n背人歌欸乃，凌空去。\n我欲从公，翩然鹄举。\n未愿人间相君雨。\n笭箸短棹，是我平身真语。\n个中烟景好，烦公句。",
        "dynasty": "宋",
        "collection_info": null
    },
    {
        "title": "庆双椿・浣溪沙 问政山头景气嘉",
        "author": "王以宁",
        "content": "问政山头景气嘉。\n仙家绿酒荐菖芽。\n仙郎玉女共乘槎。\n学士文章舒锦绣，夫人冠帔烂云霞。\n寿香来是道人家。",
        "dynasty": "宋",
        "collection_info": null
    },
    {
        "title": "渔家傲 往事闲思人共怕",
        "author": "王以宁",
        "content": "往事闲思人共怕。\n十年塞上烟尘亚。\n百万铁衣驰铁马。\n都弄罢。\n八风断送归莲社。\n卖药得钱休教化。\n归来醉卧蜗牛舍。\n一颗明珠元不夜。\n非待借。\n神光穿透诸天下。",
        "dynasty": "宋",
        "collection_info": null
    },
    {
        "title": "好事近 诗客少微家",
        "author": "王以宁",
        "content": "诗客少微家，世有斗南人杰。\n一段素襟清韵，似玉壶冰雪。\n怀中卿相饱经纶，况是好时节。\n我有太平歌颂，待形容贤业。",
        "dynasty": "宋",
        "collection_info": null
    },
    {
        "title": "好事近 白石读书房",
        "author": "王以宁",
        "content": "白石读书房，世有斗南人杰。\n一段素襟清韵，似玉壶冰雪。\n仙家赤酒荐交梨，道眼况超越。\n来往十州三岛，跨一轮新月。",
        "dynasty": "宋",
        "collection_info": null
    },
    {
        "title": "虞美人 归来峰下霜如水",
        "author": "王以宁",
        "content": "归来峰下霜如水。\n明月三千里。\n幽人独立瞰长淮。\n谁棹扁舟一叶、趁潮来。\n洞庭湖上银涛观。\n忆我烟蓑伴。\n此身天地一浮萍。\n去国十年华发、欲星星。",
        "dynasty": "宋",
        "collection_info": null
    },
    {
        "title": "浣溪沙 快雨疏风六月凉",
        "author": "王以宁",
        "content": "快雨疏风六月凉。\n貂蝉人着彩衣裳。\n肃然心拜玉炉香。\n相国趣还调鼎鼐，潘舆指日下潇湘。\n秋来江上接归航。",
        "dynasty": "宋",
        "collection_info": null
    },
    {
        "title": "南歌子 未折江南柳",
        "author": "王以宁",
        "content": "未折江南柳，先开陇上梅。\n绿情红意到根荄。\n昨夜春随和气、已归来。\n忠力扶昌运，冲和保圣胎。\n阳功阴德好栽培。\n他日骑鲸仙路、指蓬莱。",
        "dynasty": "宋",
        "collection_info": null
    },
    {
        "title": "鹧鸪天 瑞雪当空舞素英",
        "author": "王以宁",
        "content": "瑞雪当空舞素英。\n玳筵收得满金瓶。\n洗教双眼明如镜，看取黄河几度清。\n龟畀寿，鹤为形。\n年年长愿见仪刑。\n他年林下逢彭祖，唤作谁家小后生。",
        "dynasty": "宋",
        "collection_info": null
    },
    {
        "title": "道中闻九里香花",
        "author": "王以宁",
        "content": "不见江梅三百日，声断紫箫愁梦长。\n何许绿裙红帔客，御风来献返魂香。",
        "dynasty": "宋",
        "collection_info": null
    },
    {
        "title": "句  其一",
        "author": "王以宁",
        "content": "浩歌排两脚，蒙里横天涯。",
        "dynasty": "宋",
        "collection_info": null
    },
    {
        "title": "句  其二",
        "author": "王以宁",
        "content": "人情十里白头浪，世事几番黄叶风。",
        "dynasty": "宋",
        "collection_info": null
    }
]