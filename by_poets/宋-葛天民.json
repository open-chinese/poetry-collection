[
    {
        "uuid": "78d56e5b581e45a782aec5f05c2367c4",
        "title": "春怀",
        "author": "葛天民",
        "content": "向晚一鸠鸣，道人春睡足。\n无处写幽怀，巡檐数修竹。",
        "dynasty": "宋",
        "collection_info": null
    },
    {
        "uuid": "f89aa45ddee9a922dbe94d08cb54cf6d",
        "title": "绝句",
        "author": "葛天民",
        "content": "夜雨涨波高二尺，失却捣衣平正石。\n天明水落石依然，老夫一夜空相忆。",
        "dynasty": "宋",
        "collection_info": null
    },
    {
        "uuid": "ffc29d23fb1ab13867ffa4e910e4eeed",
        "title": "看山",
        "author": "葛天民",
        "content": "我本田夫作比丘，也知骑马胜骑牛。\n如今马上看山色，不似骑牛得自由。",
        "dynasty": "宋",
        "collection_info": null
    },
    {
        "uuid": "f98ef38806fcbe22f8ee89eb8dbb70ee",
        "title": "寄杨诚斋",
        "author": "葛天民",
        "content": "参禅学诗无两法，死蛇解弄活鱍鱍。\n气正心空眼自高，吹毛不动全生杀。\n生机熟语却不俳，近代独有杨诚斋。\n才名万古付公论，风月四时输好怀。\n知公别具顶门窍，参得彻兮吟得到。\n赵州禅在口皮边，渊明诗写胸中妙。\n用则致君尧舜前，舍时便灌庐陵园。\n六十四卦只两画，三百五篇惟一言。\n我与诚斋略相识，亦不知他好官职。\n但知拚得忍饥七十年，脊梁如铁心如石。\n不曾屈膝不皱眉，不把文章做出诗。\n玉川后身却不怪，乐天再世尤能奇。\n隔千里兮共明月，何似寒灰相对拨。\n公亦何须要我知，我只欠公头上髮。",
        "dynasty": "宋",
        "collection_info": null
    },
    {
        "uuid": "56623cb553aa17558cf136d71567c572",
        "title": "醉书酒肆",
        "author": "葛天民",
        "content": "碧床酒盎香拍浮，吴姬粉醉不识愁。\n黄金手挥博歌头，夜半春回杨柳楼。",
        "dynasty": "宋",
        "collection_info": null
    },
    {
        "uuid": "c3898e81086d851e59890d70c920b99d",
        "title": "竺涧梅",
        "author": "葛天民",
        "content": "龙脊桥边鹤膝幽，一枝斜亚水横流。\n自从识破胡笳曲，吹彻黄昏不解愁。",
        "dynasty": "宋",
        "collection_info": null
    },
    {
        "uuid": "b06e6589d3e4af60a5d4e566faaf3a16",
        "title": "谢文思徐敬伯见访",
        "author": "葛天民",
        "content": "半山徐敬伯，薄宦在中都。\n柳舍偷闲到，村醪就近酤。\n易添诗债负，难得醉工夫。\n却羡渔樵叟，虽贫一事无。",
        "dynasty": "宋",
        "collection_info": null
    },
    {
        "uuid": "e5900aa86e9b0268e2fdcf1013f1baab",
        "title": "即事",
        "author": "葛天民",
        "content": "春涨侵高岸，春云裹乱山。\n倒迁杨柳活，斜倚桔槔闲。\n世味老方淡，花时晴最悭。\n东风嗔懒动，故故撼柴关。",
        "dynasty": "宋",
        "collection_info": null
    },
    {
        "uuid": "c8ac5cdbf998183a0a68073f3da1e33d",
        "title": "重访白右",
        "author": "葛天民",
        "content": "长安唯白石，与我最相关。\n每到难逢面，翻思懒下山。\n欲归愁路远，小住待君还。\n尽日看幽桂，无人似我闲。",
        "dynasty": "宋",
        "collection_info": null
    },
    {
        "uuid": "ef17a1dbf262e4544395a7b460a83144",
        "title": "达磨渡芦像",
        "author": "葛天民",
        "content": "一言已出驷难追，頼得君王放过伊。\n杨子江心杭折苇，浪头何似问头危。",
        "dynasty": "宋",
        "collection_info": null
    },
    {
        "uuid": "19574583e774483d7ee21e0124b5fad4",
        "title": "收白匾豆因得二首  其一",
        "author": "葛天民",
        "content": "齿髮中年态，丘园素隠心。\n因栽白匾豆，欲当紫团参。\n筐筥收繁荚，窗扉失茂阴。\n萧萧檐外竹，抱蔓替予吟。",
        "dynasty": "宋",
        "collection_info": null
    },
    {
        "uuid": "46552e5ec13dba4ed014b740771c8ae2",
        "title": "收白匾豆因得二首  其二",
        "author": "葛天民",
        "content": "古香无伴侣，一榻共云分。\n磵水塘头过，樵歌枕上闻。\n余生聊自适，此意与谁论。\n落叶如相委，时敲月下门。",
        "dynasty": "宋",
        "collection_info": null
    },
    {
        "uuid": "523b726a31bd769c416bdb7f56eee1d3",
        "title": "仲春初二绝  其一",
        "author": "葛天民",
        "content": "落梅如雪雨如麻，最怕春寒是杏花。\n病后不能涓滴饮，可怜芳信到贫家。",
        "dynasty": "宋",
        "collection_info": null
    },
    {
        "uuid": "84beff7805eea74979860fc75168c69d",
        "title": "仲春初二绝  其二",
        "author": "葛天民",
        "content": "初交二月草蒙茸，邻里纷纷去折蓬。\n柳下闭门非懒出，苦无筋力趁儿童。",
        "dynasty": "宋",
        "collection_info": null
    },
    {
        "uuid": "abf102aa12ca2b6024717c7fcea2a733",
        "title": "湖上夜归",
        "author": "葛天民",
        "content": "陌上红尘歇，湖中翠霭生。\n定钟山寺迥，新月夜船清。\n蛙乱鸣方急，鸥闲睡不惊。\n儿曹知我到，认得打门声。",
        "dynasty": "宋",
        "collection_info": null
    },
    {
        "uuid": "74545cd3dc1bfc0f13132888cc9a6134",
        "title": "闻鸠",
        "author": "葛天民",
        "content": "蛰动犹寒在，鸠鸣恰睡余。\n素传鹰羽化，多占鹊巢居。\n报我晴何用，怜渠拙自如。\n年年偏感处，风急杏花初。",
        "dynasty": "宋",
        "collection_info": null
    },
    {
        "uuid": "e8e9d63c8ba82b1e47bbcee55b714afb",
        "title": "迎燕",
        "author": "葛天民",
        "content": "咫尺春三月，寻常百姓家。\n为迎新燕入，不下旧帘遮。\n翅湿沾微雨，泥香带落花。\n巢成鶵长大，相伴过年华。",
        "dynasty": "宋",
        "collection_info": null
    },
    {
        "uuid": "b6209b079c6a45ff0a3849ddeedee875",
        "title": "玩蝶",
        "author": "葛天民",
        "content": "粉翅来何许，春风卒未休。\n众芳皆旧识，微雨是新愁。\n斗舞围墙角，贪香缀蘂头。\n与花俱不语，相可自风流。",
        "dynasty": "宋",
        "collection_info": null
    },
    {
        "uuid": "f7042e209eb16e32f48b70ff987026ca",
        "title": "闻杜鹃",
        "author": "葛天民",
        "content": "望帝知何苦，催归不自禁。\n窜身依树密，啼血染花深。\n细雨离人泪，游丝荡子心。\n青山明月夜，老耳最知音。",
        "dynasty": "宋",
        "collection_info": null
    },
    {
        "uuid": "ade378cf3810c9a0dfed1075da963627",
        "title": "湖上观柳偶记龙泉先生勾春柳一丝之句感而有述",
        "author": "葛天民",
        "content": "断槎无叶又无枝，得似勾春柳一丝。\n不是画船栖泊处，白鸥飞下立多时。",
        "dynasty": "宋",
        "collection_info": null
    },
    {
        "uuid": "be5da6578720dbbf17573177f53e8e22",
        "title": "尝青梅",
        "author": "葛天民",
        "content": "疎影横斜处，匆匆入夏看。\n绿阴遮得暗，青子结来酸。\n因病全疎酒，如痴犹凭栏。\n杨花无藉在，风急正漫漫。",
        "dynasty": "宋",
        "collection_info": null
    },
    {
        "uuid": "f258eb98ef8e8718b8b174894a98e49c",
        "title": "开井",
        "author": "葛天民",
        "content": "小圃新穿土，中藏一丈空。\n山腰泉脉透，井口树阴蒙。\n浇药先资用，煎茶已见功。\n甘凉羞自荐，汲许四邻同。",
        "dynasty": "宋",
        "collection_info": null
    },
    {
        "uuid": "2518ee6e975d5dd0201894bfa4410b2d",
        "title": "龙井",
        "author": "葛天民",
        "content": "龙护深潭草木昏，断碑元佑典刑存。\n蜀仙已去吴僧少，岭上松篁亦断魂。",
        "dynasty": "宋",
        "collection_info": null
    },
    {
        "uuid": "1f2f0583832af8f6a5cee7af0608bf77",
        "title": "江山",
        "author": "葛天民",
        "content": "连天芳草雨漫漫，赢得鸥边野水宽。\n花欲尽时风扑起，柳绵无力护春寒。",
        "dynasty": "宋",
        "collection_info": null
    },
    {
        "uuid": "5638ef369d027597e28b721afe0e00c6",
        "title": "望越怀亲",
        "author": "葛天民",
        "content": "高帝陵边我故庐，白云惨淡带苍梧。\n归心政与江流动，更着青山隔岸呼。",
        "dynasty": "宋",
        "collection_info": null
    },
    {
        "uuid": "1e60b643923aada0e6856071c74e0864",
        "title": "寄辅汉卿",
        "author": "葛天民",
        "content": "忆杀平生辅汉卿，武夷山裏话寒更。\n不知新岁还家未，白髮衝冠有几茎。",
        "dynasty": "宋",
        "collection_info": null
    },
    {
        "uuid": "cb78c991c728c412934645d8470aea3e",
        "title": "访端叔提干",
        "author": "葛天民",
        "content": "月趁潮头上，山随柁尾行。\n大江中夜满，双橹半空鸣。\n鴈冷来无几，鸥清睡不成。\n平生师友地，此夕最关情。",
        "dynasty": "宋",
        "collection_info": null
    },
    {
        "uuid": "b80923978fba92ef33795fc86d203ca0",
        "title": "山中题古墓",
        "author": "葛天民",
        "content": "冢荒无树亦无碑，土面砖痕似灼龟。\n坏道尚存翁仲守，传家知是子孙谁。\n又成东海终难料，欲锢南山最可悲。\n要寄此情浮世去，临流说与落花知。",
        "dynasty": "宋",
        "collection_info": null
    },
    {
        "uuid": "b3db8d9ffe78d02a1fabd11191873bd0",
        "title": "题谢耕道一犁春雨图",
        "author": "葛天民",
        "content": "耿耿思田舍，攸攸倚钓竿。\n一犁歌短阕，十口饭长安。\n老觉驱驰倦，生知稼穑难。\n画图诗卷在，留与后人看。",
        "dynasty": "宋",
        "collection_info": null
    },
    {
        "uuid": "7ed876e5971d177d71bd8cd6a42211d5",
        "title": "即事",
        "author": "葛天民",
        "content": "暮年居柳下，终日闭柴门。\n壁为题诗暗，池因洗砚浑。\n闲知真冨贵，醉到古干坤。\n回首长安道，无言只断魂。",
        "dynasty": "宋",
        "collection_info": null
    },
    {
        "uuid": "6d6d065dd7d04ae55c0bb35e49c91241",
        "title": "偶成",
        "author": "葛天民",
        "content": "始参龙象种，终现马牛身。\n再整衝冠髻，难忘漉酒巾。\n散花天上女，拨草道中人。\n寄语林和靖，非翁不卜邻。",
        "dynasty": "宋",
        "collection_info": null
    },
    {
        "uuid": "df3e74674e915194d9547b652ab9d276",
        "title": "竹",
        "author": "葛天民",
        "content": "此君别后稍添丁，留得清风镇户庭。\n老鬓不禁霜点缀，旧邻多似树凋零。\n一竿带雪寒垂钓，数亩连苔昼掩扃。\n此话有谁堪委似，几回无语向青青。",
        "dynasty": "宋",
        "collection_info": null
    },
    {
        "uuid": "0c7a716f62c6f7510b1183603e52190c",
        "title": "蓬居咏枇杷",
        "author": "葛天民",
        "content": "早诵相如赋，知渠旧姓卢。\n花香冰裏见，风味药中须。\n细雨同梅熟，清声混乐呼。\n山禽嗔老子，拍竹护金珠。",
        "dynasty": "宋",
        "collection_info": null
    },
    {
        "uuid": "aee801ad88a08000cb370a1396be7289",
        "title": "元夕",
        "author": "葛天民",
        "content": "天街夜鼓彻云霄，一望星河影动摇。\n佳节无如元夕盛，老怀不似少年豪。\n红尘巷陌青丝鞚，明月楼台紫玉箫。\n谁料南坡招野叟，诗肩相对两峰高。",
        "dynasty": "宋",
        "collection_info": null
    },
    {
        "uuid": "f2f330fff1eb4ae000065a73d0aca457",
        "title": "简道安",
        "author": "葛天民",
        "content": "相将除夜南风起，鴈已声声向北飞。\n骤暖定知为雪骨，瘦年终不似冬肥。\n日来病可方开酒，节下春回稍减衣。\n正好伴公湖上去，孤山观裏看梅归。",
        "dynasty": "宋",
        "collection_info": null
    },
    {
        "uuid": "1969e02be4809c1a37dd7301d840f2ee",
        "title": "涧泉招饮次日乃生朝",
        "author": "葛天民",
        "content": "平生南磵古遗民，初度招呼我辈人。\n每听谑谈须绝倒，极知老气政轮囷。\n杯盘满坐添灯火，儿女成行劝主宾。\n但愿吾侪似梅柳，年年相见一回新。",
        "dynasty": "宋",
        "collection_info": null
    },
    {
        "uuid": "e7c451490a820a3760faeeacddf89479",
        "title": "平居遣兴",
        "author": "葛天民",
        "content": "隔篱人语自喧嘲，紧闭苔扉不许敲。\n谈麈带尘悬屋角，牵牛承露上林梢。\n投闲得计心常足，拟古成编手自抄。\n风雨欲来偏感处，蚁先移穴鹊移巢。",
        "dynasty": "宋",
        "collection_info": null
    },
    {
        "uuid": "6f294966505800f54244004682192343",
        "title": "桃花",
        "author": "葛天民",
        "content": "洞裏桃花自古初，人间尘事几乘除。\n重来渔父难相觅，前度刘郎未忍疎。\n画檝迎逢春女渡，采符供奉岁朝书。\n嫣然似共幽篁语，占尽风光奈得渠。",
        "dynasty": "宋",
        "collection_info": null
    },
    {
        "uuid": "1b1b1755ba33227af28071737cce33af",
        "title": "偶题",
        "author": "葛天民",
        "content": "绿树何稠迭，清风稍羡余。\n枕萦云片片，帘透雨疎疎。\n修笕通泉壑，残碑出野鉏。\n丘陵知几变，耕稼杂陶渔。",
        "dynasty": "宋",
        "collection_info": null
    },
    {
        "uuid": "6a6d337cf47489a22761761d2b5fc959",
        "title": "西湖泛舟入灵隠山",
        "author": "葛天民",
        "content": "晴岚漠漠水溶溶，落叶遮船翠盖重。\n秋色尽为渔者占，山光多向道人浓。\n云连合抱前村树，磵绕飞来小朵峰。\n送罢夕阳迎素月，楼台高下自鸣钟。",
        "dynasty": "宋",
        "collection_info": null
    },
    {
        "uuid": "775a2c5dbd93db17c5af568e1574dd78",
        "title": "梅花",
        "author": "葛天民",
        "content": "寄远含芳别陇头，胡沙漠漠去无休。\n谁招青冢千年魄，散作黄昏万斛愁。\n画角霜清肠屡断，花光墨淡影空留。\n年年最忆前村夜，一段孤明雪亦羞。",
        "dynasty": "宋",
        "collection_info": null
    },
    {
        "uuid": "8365f81666c08e7a4c0a644a2e224b7f",
        "title": "幽居",
        "author": "葛天民",
        "content": "远怀日与静相宜，山色窥帘涧撼扉。\n野草自花聊献笑，重云不雨谩垂衣。\n人间事业难争长，睡裏工夫独造微。\n却怪蒙庄犹寐语，梦为胡蝶未忘机。",
        "dynasty": "宋",
        "collection_info": null
    },
    {
        "uuid": "63a73a2f15fa91a7ffc4c6590b37fa4c",
        "title": "秋日西湖闲泛",
        "author": "葛天民",
        "content": "雨洗千峰晓，波涵万顷秋。\n菱花开古镜，莲叶度轻舟。\n思远人谁识，身闲世不收。\n望中时得句，倚棹杂吴讴。",
        "dynasty": "宋",
        "collection_info": null
    },
    {
        "uuid": "4ced3394016da635ca128ce71867d5a2",
        "title": "郊园避暑",
        "author": "葛天民",
        "content": "有暑犹当避，无忧可得忘。\n竹疏身共瘦，湖近意先凉。\n静胜宁须弈，幽酣不待觞。\n还同残梦乐，炙背负朝阳。",
        "dynasty": "宋",
        "collection_info": null
    },
    {
        "uuid": "f5295f44f5dc2303d4c6f24b1d92172b",
        "title": "小峰行乐却望北山",
        "author": "葛天民",
        "content": "霜高群木落，湖上数峰秋。\n野笛归牛径，烟蓑宿鹭洲。\n望中多隠约，佳处小迟留。\n百岁无虚日，能堪几度游。",
        "dynasty": "宋",
        "collection_info": null
    },
    {
        "uuid": "0b72332a064b471a490df7393de23ec2",
        "title": "蝶",
        "author": "葛天民",
        "content": "黛拂双眉粉衬毫，翅烘晴日伴相遭。\n戏勾穉子从花远，恐惹游丝莫斗高。\n栩栩倏来仍易散，深深交舞为谁劳。\n吴王花草滕王笔，千载风流敌楚骚。",
        "dynasty": "宋",
        "collection_info": null
    },
    {
        "uuid": "6b72c94f7a4418c8e11a1bfddb7d4d28",
        "title": "杏花",
        "author": "葛天民",
        "content": "陌上春泥苦未干，绛唇渐吐不禁寒。\n海棠尚晚教谁伴，山帽衝风每自看。\n声好最怜清晓卖，味甘长记绿阴团。\n年年过雨臙脂落，时序关心有几般。",
        "dynasty": "宋",
        "collection_info": null
    },
    {
        "uuid": "574b2266bbce132f350d303e2e15f5bd",
        "title": "林间石",
        "author": "葛天民",
        "content": "摩挲只作钓矶看，相伴秦翁且住山。\n霜洗旧棱人共瘦，藓侵孤韵鹤同闲。\n因思樵牧分争处，已过唐虞揖逊间。\n风月满林时憇寂，三生幽事梦中还。",
        "dynasty": "宋",
        "collection_info": null
    },
    {
        "uuid": "594ac8e64102cb90b60c7009729f60c5",
        "title": "小隠自题",
        "author": "葛天民",
        "content": "水拍荒篱外，山攒落照边。\n鸦鸦乘犊去，鸭鸭伴鸥眠。\n思淡秋云薄，情高陇月圆。\n武陵知避世，初不为求仙。",
        "dynasty": "宋",
        "collection_info": null
    },
    {
        "uuid": "b48b9b09c7e526163c5231a138b06517",
        "title": "夏日池上",
        "author": "葛天民",
        "content": "微波漾漾雨蒙蒙，岸脚烟莎间水葓。\n照影已无双鬓绿，关心犹有一丝风。\n鸳鸯对浴红衣扑，菡萏相亲翠盖笼。\n醉舞梦吟皆胜处，箇中非异亦非同。",
        "dynasty": "宋",
        "collection_info": null
    },
    {
        "uuid": "35cffc315019a7bf8358f8d4f636accb",
        "title": "孤山后写望",
        "author": "葛天民",
        "content": "凭高每嘆昔人非，空有群峰碍落晖。\n大雅风流谁举似，长安秋草又衰微。\n寒花负约开犹懒，幽鸟忘机趁不飞。\n来往半生堪记处，西村灯火夜船归。",
        "dynasty": "宋",
        "collection_info": null
    },
    {
        "uuid": "823d4b70260c239ff927600a66b79b9f",
        "title": "小舟",
        "author": "葛天民",
        "content": "万顷波中独钓身，短仓低屋旧丝纶。\n自怜清夜歌明月，谁共沧洲采白苹。",
        "dynasty": "宋",
        "collection_info": null
    },
    {
        "uuid": "05ca92433c7389b4d41e251088c0532d",
        "title": "梅花",
        "author": "葛天民",
        "content": "桃李粗疎合负荆，岁寒标格许谁并。\n花中有道须称最，天下无香可斗清。\n倚竹向人如少诉，临流窥影更多情。\n何当唤取湘纍起，伴我空山茹落英。",
        "dynasty": "宋",
        "collection_info": null
    },
    {
        "uuid": "250cfe079b152205d9e5ef34590ff96b",
        "title": "孤山后舟中写望",
        "author": "葛天民",
        "content": "水接遥空分外宽，孤山月出静中看。\n疑从弱水移圆峤，似共姮娥住广寒。\n秋雨秋风初过后，荷花荷叶半凋残。\n西村数点归鸦湿，老子新题墨未干。",
        "dynasty": "宋",
        "collection_info": null
    },
    {
        "uuid": "ac5746837f67eb864b3dad19edc87ac9",
        "title": "酬画上人石湖春望",
        "author": "葛天民",
        "content": "荡荡春风草木香，茫茫泽国水云长。\n鶑来占柳为歌院，蝶去寻花作醉乡。\n闲与物情聊品带，老于文字懒巡行。\n望中别有关情处，几度朝阳又夕阳。",
        "dynasty": "宋",
        "collection_info": null
    },
    {
        "uuid": "cf4ac365f10cc500bd584bb3d4a2578c",
        "title": "湖村晚兴",
        "author": "葛天民",
        "content": "残霞伴孤鹜，远烧杂斜晖。\n秋向诗中出，人从画裏归。\n柳塘双桨急，茅舍一灯微。\n小艇穿篱入，蒲蓬正拥扉。",
        "dynasty": "宋",
        "collection_info": null
    },
    {
        "uuid": "fb48865890331a351de23ce5efd14ba4",
        "title": "雪后  其一",
        "author": "葛天民",
        "content": "雪中多日静，湖上少人游。\n秃树花为市，断槎鸥当舟。\n一杯残腊酒，万古夕阳愁。\n富贵非吾愿，葛天云正浮。",
        "dynasty": "宋",
        "collection_info": null
    },
    {
        "uuid": "c82a23148b6042577b8f60a8dfb829ec",
        "title": "雪后  其二",
        "author": "葛天民",
        "content": "冷蕊通幽信，孤山欠几遭。\n杯因寒更满，句到淡方高。\n雪滴晴檐雨，松翻夜壑涛。\n布衾虽似铁，犹念早趋朝。",
        "dynasty": "宋",
        "collection_info": null
    },
    {
        "uuid": "760b4fc404ee74d0311201aa88f5e963",
        "title": "腊雪",
        "author": "葛天民",
        "content": "片片嘉平瑞，无声有耿光。\n来虽成顷刻，酿亦费商量。\n天阔花无頼，风休絮不狂。\n孤山林处士，魂在陇头香。",
        "dynasty": "宋",
        "collection_info": null
    },
    {
        "uuid": "4629d3faf7421e19636d605ee5d8b988",
        "title": "和子舒冷泉夜坐",
        "author": "葛天民",
        "content": "亭空山尽入，人静夜初分。\n乔木阴遮月，清泉影浸云。\n不题波上叶，只采磵中芹。\n涧水令人忆，何当入郡闻。",
        "dynasty": "宋",
        "collection_info": null
    },
    {
        "uuid": "07e44828217ca425e7b3bf9f944a5fe0",
        "title": "宿裴庵",
        "author": "葛天民",
        "content": "一径松杉迥，成阴见日稀。\n山晴僧尽出，风暖燕交飞。\n结子花抛树，拦人犬护扉。\n闲看山月上，清坐更添衣。",
        "dynasty": "宋",
        "collection_info": null
    },
    {
        "uuid": "8fd13df98a12ee52d9f9f40932069db0",
        "title": "答赵紫芝",
        "author": "葛天民",
        "content": "九月离东嘉，长安了岁华。\n未登杨子渡，先访葛翁家。\n天作今朝雪，灯开昨夜花。\n一杯能强饮，不必问丹砂。",
        "dynasty": "宋",
        "collection_info": null
    },
    {
        "uuid": "d947cf6f02eb17b630d66cc2d858eeba",
        "title": "简赵紫芝",
        "author": "葛天民",
        "content": "紫芝虽漫仕，五字已专城。\n清坐有仙骨，苦吟无宦情。\n囊因诗句重，分与酒杯轻。\n所好煎茶外，烧香过一生。",
        "dynasty": "宋",
        "collection_info": null
    },
    {
        "uuid": "b55eabf606e32875ee6ad352d49de3ca",
        "title": "清明前四日泛湖",
        "author": "葛天民",
        "content": "绕岸堆青嶂，游船满绿波。\n楼台临水近，杨柳占春多。\n老去谁同调，尊前且放歌。\n韶华能几日，随棹已新荷。",
        "dynasty": "宋",
        "collection_info": null
    },
    {
        "uuid": "a528f76f674e4855d27a3068bdfcb124",
        "title": "送薛予舒船官",
        "author": "葛天民",
        "content": "忆君江上去，船重载书多。\n学乃从吾好，闲应喜客过。\n熏风新绿树，明月旧沧波。\n自古关情处，相思入咏歌。",
        "dynasty": "宋",
        "collection_info": null
    },
    {
        "uuid": "a112361355591dce25edf08eadeb4de2",
        "title": "访紫芝回与子舒集",
        "author": "葛天民",
        "content": "君参唐句法，亲得浪仙衣。\n薄宦因吟苦，高风与世违。\n春寒留夜饮，月黑借灯归。\n共隠知何日，空山老蕨薇。",
        "dynasty": "宋",
        "collection_info": null
    },
    {
        "uuid": "2851091886f36105b69de4e9206e53c9",
        "title": "即事用天竺韵",
        "author": "葛天民",
        "content": "寒食少逢天气佳，十朝九日雨如麻。\n新巢唯有燕生子，小巷已无人卖花。",
        "dynasty": "宋",
        "collection_info": null
    },
    {
        "uuid": "5f5ccd1255497d359ba4c499441da680",
        "title": "夏日",
        "author": "葛天民",
        "content": "晓荷承坠露，晚岫障斜阳。\n树下地常荫，水边风最凉。\n蝉移惊鹊近，鹭起得鱼忙。\n独坐观群动，闲消夏日长。",
        "dynasty": "宋",
        "collection_info": null
    },
    {
        "uuid": "883a3a5684b6c80694062b5c50226936",
        "title": "杂诗",
        "author": "葛天民",
        "content": "下竺山前打一遭，丁宁门子看溪桥。\n恐惊绕磵梅花落，莫遣行人语笑高。",
        "dynasty": "宋",
        "collection_info": null
    },
    {
        "uuid": "1d648bae96a4fcdd035380204437bc6b",
        "title": "雨中",
        "author": "葛天民",
        "content": "梅雨朝仍暮，莲塘夏似秋。\n水高侵树脚，屋漏滴人头。\n歇昼厨烟出，占晴础汗收。\n群山思会面，扶病一登楼。",
        "dynasty": "宋",
        "collection_info": null
    },
    {
        "uuid": "acd41c22ff02d46c919b6ea282118622",
        "title": "元夕",
        "author": "葛天民",
        "content": "元宵有月便无愁，已是新年第一筹。\n说与素娥从此去，只须依样做中秋。",
        "dynasty": "宋",
        "collection_info": null
    },
    {
        "uuid": "ef066f128791e7a5c83e994658ee46a6",
        "title": "送薛子舒  其一",
        "author": "葛天民",
        "content": "南渡今何似，中流欲济船。\n虽凭人击楫，要若水行川。\n竹木如山积，桑田与海连。\n吴宫犹可问，白鸟暮推烟。",
        "dynasty": "宋",
        "collection_info": null
    },
    {
        "uuid": "a307b49023510a732ec46fb1211f8bef",
        "title": "送薛子舒  其二",
        "author": "葛天民",
        "content": "海邑青龙镇，船官野鹤身。\n谁知贵公子，却是苦吟人。\n二陆多遗迹，三高属近邻。\n新篇因吊古，时寄葛天民。",
        "dynasty": "宋",
        "collection_info": null
    },
    {
        "uuid": "991176f651fce02d0dfde0da9b9f39bf",
        "title": "次紫芝韵",
        "author": "葛天民",
        "content": "钦羡私居好，楼深夏必凉。\n小窗通远岫，古木蔽斜阳。\n露槛安花斛，尘编满竹床。\n如君清到骨，只合静焚香。",
        "dynasty": "宋",
        "collection_info": null
    },
    {
        "uuid": "91889fc732633f69b6147c7dd8d94d72",
        "title": "小亭",
        "author": "葛天民",
        "content": "小亭终日对幽丛，兀坐无言似定中。\n苍藓静连湘竹紫，绿阴深映蜀葵红。\n猫来戏捉穿花蝶，雀下偷衔卷叶虫。\n斜照尚多高柳少，明年更欲种梧桐。",
        "dynasty": "宋",
        "collection_info": null
    },
    {
        "uuid": "62824e9ee49e23fb96b3c34b59381f57",
        "title": "上巳呈严叟",
        "author": "葛天民",
        "content": "时俗常谈已断霜，雨寒翻着絮衣裳。\n花枝照眼堂堂去，茗椀关心故故香。\n杨柳稍传鶑割据，茅茨敢望燕商量。\n旧游莫诵兰亭语，自觉中年易感伤。",
        "dynasty": "宋",
        "collection_info": null
    },
    {
        "uuid": "90a5ad58933bb4c3c64475cc0a473253",
        "title": "荷叶浦中",
        "author": "葛天民",
        "content": "急雨捎荷分外奇，珠玑狼籍锦纷披。\n下塘六月关心处，西塞扁舟入手时。\n却傍青芦深处宿，还思白石去年诗。\n平生浩荡烟波趣，月淡风微只自知。",
        "dynasty": "宋",
        "collection_info": null
    },
    {
        "uuid": "0771821ac336bf436cbfe482bdd85e74",
        "title": "赠眇目道人说相",
        "author": "葛天民",
        "content": "道人只具一隻眼，觌面全提格外机。\n尘裏神仙谁做得，归来试举问麻衣。",
        "dynasty": "宋",
        "collection_info": null
    },
    {
        "uuid": "9dd11cccd657d91a9aecad42fce9fc65",
        "title": "戊辰夏五过抱朴岩",
        "author": "葛天民",
        "content": "北窗隠隠透南熏，老子全身是此君。\n冷入鱼腮池面雨，静连禽语树头云。\n苔因觅句行来破，石为观空坐得温。\n时事自多无耳听，长安虽近不曾闻。",
        "dynasty": "宋",
        "collection_info": null
    },
    {
        "uuid": "ae0a6e2acbcee1d06fecf3ed33bfde9a",
        "title": "元夕西陵桥观月",
        "author": "葛天民",
        "content": "年头半月雪漫漫，养就姮娥玉一团。\n老子今宵奇绝处，西陵桥上独凭栏。",
        "dynasty": "宋",
        "collection_info": null
    },
    {
        "uuid": "5d16279a3b1fc0627a31ece21e974edf",
        "title": "雨中郊外",
        "author": "葛天民",
        "content": "暖气先回宿草根，青青行可藉芳尊。\n未须着意催花柳，且为干坤补烧痕。",
        "dynasty": "宋",
        "collection_info": null
    },
    {
        "uuid": "39936140cca681d0a718333f63d168d2",
        "title": "正月二日",
        "author": "葛天民",
        "content": "小巷春阴独掩扉，峭寒着尽过冬衣。\n老来情绪无多子，禁得梅花似雪飞。",
        "dynasty": "宋",
        "collection_info": null
    },
    {
        "uuid": "3eb4c6c831469d6958fc329132f25bc2",
        "title": "正月二十七雨中过苏堤",
        "author": "葛天民",
        "content": "一堤杨柳占春风，柳外群山细雨中。\n人苦未晴浑不到，只宜老眼看空蒙。",
        "dynasty": "宋",
        "collection_info": null
    },
    {
        "uuid": "1cb0af3fa27d1418ef98f99491115a48",
        "title": "清明日访白石不值",
        "author": "葛天民",
        "content": "花荠悬灯柳插檐，老怀那得似饧甜。\n画船已载先生去，燕子无人自入帘。",
        "dynasty": "宋",
        "collection_info": null
    },
    {
        "uuid": "a3f1a16fc793627011994623e8ba8ebf",
        "title": "送刘僧善行",
        "author": "葛天民",
        "content": "西望群山碧入吴，故人一笠片云俱。\n东风不断村村柳，展尽阳关送客图。",
        "dynasty": "宋",
        "collection_info": null
    },
    {
        "uuid": "25c6b9a231dcfd06545a76f7d04f5eeb",
        "title": "湖堤晚步",
        "author": "葛天民",
        "content": "照影怜寒水，关情奈夕阳。\n雪悭天欠冷，年近日添长。\n好句谁相寄，浮生各自忙。\n有身聊顿放，亡事可思量。",
        "dynasty": "宋",
        "collection_info": null
    },
    {
        "uuid": "07d8a2e5064ae0723860388e4805e131",
        "title": "怀天竺磵梅",
        "author": "葛天民",
        "content": "根在岩边结，枝从水际横。\n此花殊近道，凡木欠修行。\n密雪笼幽片，疎篁倚瘦茎。\n那时香不浅，忆我话无生。",
        "dynasty": "宋",
        "collection_info": null
    },
    {
        "uuid": "6f265e0c97a63ce73b6d84f79e916e1e",
        "title": "柳下即事",
        "author": "葛天民",
        "content": "老柳中间野岸滨，水清常照村边身。\n白鸥黄鸟相忘久，来往如今不避人。",
        "dynasty": "宋",
        "collection_info": null
    },
    {
        "uuid": "4e9fd35c86ac347fdfcbd9276c0f86b4",
        "title": "睡少",
        "author": "葛天民",
        "content": "睡少秋难晓，吟多食愈贫。\n南柯无近阙，差尽梦中人。",
        "dynasty": "宋",
        "collection_info": null
    },
    {
        "uuid": "c7c67a00982e98aec0df49cef2e6edcb",
        "title": "湖上新秋",
        "author": "葛天民",
        "content": "十里荷风盖尽倾，城中忆杀水边清。\n催诗末用西湖雨，且送新凉入帝城。",
        "dynasty": "宋",
        "collection_info": null
    },
    {
        "uuid": "1b67565acdfa61ee4dd8a6ed507f5eaf",
        "title": "六月一日同姜白石泛湖",
        "author": "葛天民",
        "content": "六月西湖带雨山，小舟终日傍鸥闲。\n风烟如许关情甚，宾主相推下语难。\n几点送君归大雅，一凉今夜满长安。\n江湖远思知多少，归去风前各倚栏。",
        "dynasty": "宋",
        "collection_info": null
    },
    {
        "uuid": "dde84d6e9ff17bec7204af2e726ec84a",
        "title": "正月十二日夜姚江",
        "author": "葛天民",
        "content": "断岸春风峭，江空夜雨清。\n萧疎蓬上点，彷佛叶间声。\n今古双眸冷，干坤一棹轻。\n鬓从湖海白，谁识谢郎情。",
        "dynasty": "宋",
        "collection_info": null
    },
    {
        "uuid": "3c12503eaab1fbfc63ae2276dc53455d",
        "title": "雨中独酌",
        "author": "葛天民",
        "content": "平生寡合虽竭斗，几曾自饮一杯酒。\n不因风月与湖山，更为松篁与花柳。\n今夕何夕风雨来，知侬渴肺生秋埃。\n曲生三缄忽自荐，请为风雨聊一开。\n老夫呼前呼未了，死生脱帽倾怀抱。\n风雨横斜入坐中，宾主淋漓俱醉倒。\n须臾风止雨亦休，主人送客凝双眸。\n葛天无怀不可状，但觉两耳风飕飕。\n匆匆便是中秋节，更与曲生潜地说。\n此夜宁容着杂宾，一尊只办浇明月。",
        "dynasty": "宋",
        "collection_info": null
    },
    {
        "uuid": "c821252c32ea981ec8171ff47a5f9996",
        "title": "水仙",
        "author": "葛天民",
        "content": "玉涧金寒窈窕身，翩翩翠袖挽青春。\n水晶宫裏成仙女，香醉山中得道人。\n朔雪几回埋不死，南洲一出浄无尘。\n朴翁老矣谁同调，相对无言意转亲。",
        "dynasty": "宋",
        "collection_info": null
    },
    {
        "uuid": "05153f525000ed70616f6fc8152fa61f",
        "title": "丈亭馆",
        "author": "葛天民",
        "content": "青山历历映江流，半是明州半越州。\n亭下寒潮亭上客，不知来往几时休。",
        "dynasty": "宋",
        "collection_info": null
    },
    {
        "uuid": "c6b16b30146cd1962736e4f258f21d59",
        "title": "绝句",
        "author": "葛天民",
        "content": "二十四友金谷宴，千三百里锦帆游。\n人间无此春风乐，乐极人间无此愁。",
        "dynasty": "宋",
        "collection_info": null
    },
    {
        "uuid": "f72f660e61d7d1e29abe811f46655cf9",
        "title": "尝北梨",
        "author": "葛天民",
        "content": "每到年头感物华，新尝梨到野人家。\n甘酸尚带中原味，肠断春风不见花。",
        "dynasty": "宋",
        "collection_info": null
    },
    {
        "uuid": "178fdce6e7ac53ed4a53a89fd657ba2f",
        "title": "船子钧滩",
        "author": "葛天民",
        "content": "泽国茫茫水接天，孰云无法与人传。\n见成风月难迴避，尽在华亭一钓船。",
        "dynasty": "宋",
        "collection_info": null
    },
    {
        "uuid": "fc186562cca1fb969f50428938180ab2",
        "title": "题南翔寺",
        "author": "葛天民",
        "content": "南翔建自梁天监，白鹤不归江自转。\n深禅空忆祖师齐，昔有老堪今有远。\n我趁江鸥访远公，远公不有湖天晚。\n七岁驱鳬有几房，三百苾蒭无半面。\n殿阁参差高入云，一堂可着千僧饭。\n古柏槎牙不记年，柯如屈铁色苍藓。\n古意偏关倦客怀，归舟有句无人遣。\n明日中流遇阿英，连宵细说南翔院。\n少待崇莲宝塔成，春风共看巢梁燕。\n我欲婆娑借数椽，子当力学如吾愿。\n一任江花恼杀人，閒边自数飞花片。",
        "dynasty": "宋",
        "collection_info": null
    }
]