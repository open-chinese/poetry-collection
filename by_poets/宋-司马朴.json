[
    {
        "uuid": "3b487fe69fece48051231f5fcaaa36b5",
        "title": "无余居士斋壁有沈传师游道山岳麓诗石刻穆仲等和之因亦次韵",
        "author": "司马朴",
        "content": "湘西胜景岂易论，羣山腾闯万里奔。\n鹤泉一麓骞鹏噣，松风十里藏祇园。\n当时侍御偶题写，笔力孰敢争雄尊。\n东京少年妙词藻，南阳旧族齐阴樊。\n天心月胁出奇语，使我展读忘朝昏。\n差差戈剑隠一敌，落落旗鼓严千屯。\n无余居士厉幽志，细研六艺方专门。\n冻骭娇儿惯肠苋，啼饥瘦妇余泪痕。\n惟君德义允相惬，每穷道妙角与根。\n他人劝酒惊逐魂，二子频酌勤空樽。\n醉中诗成渺江海，风外幡影徒飞翻。\n卷藏箧笥已戢戢，风生襟袖何轩轩。\n嗟乎我亦有余腐，陋哉羊政囚华元。",
        "dynasty": "宋",
        "collection_info": null
    },
    {
        "uuid": "0451163470f8c5693648513c7082d5a7",
        "title": "句",
        "author": "司马朴",
        "content": "积雪日出杲，雪飞梅已残。\n朋游要及时，阁邻有遐观。\n乘此芜秽平，快览天宇宽。\n霁色混银界，旷望连江干。\n山如白毫相，滉溢清扬端。\n一气转浩渺，万里皆瀰漫。\n优哉赋梁苑，想像排广寒。",
        "dynasty": "宋",
        "collection_info": null
    }
]