[
    {
        "uuid": "bc323ca767726882f8e1a04072579caf",
        "title": "玉华山",
        "author": "奚球",
        "content": "玉华山来自何处，巉巉拔立陵紫烟。\n上有干云切霄之苍松，下有迸崖潄壑之清泉。\n长河西来啮山足，燐火白日明峰巓。\n浮岚暖翠入窻户，六月殿阁风泠然。\n我来岂暇弔古蹟，俛仰但喜遗嚣喧。\n心魂澄澈耳目醒，如脱世故游神仙。\n平明却入俗尘去，回首烟萝羞满颜。",
        "dynasty": "宋",
        "collection_info": null
    }
]