[
    {
        "uuid": "f4e2958ca22d1834d50c81bfa1f7bef3",
        "title": "沁园春 碧瓦霜融",
        "author": "吴势卿",
        "content": "碧瓦霜融，绣阁寒经，春浮寿杯。\n羡华年七帙，人生稀有，新阳七日，天意安排。\n丹凤门开，黄麾仗立，此际应须召促回。\n人道是，却暂时绣斧，索笑盐梅。\n旴江假守非才，犹记得当时传庾台。\n算良机再会，抠衣来久，归鞭何速，祝寿方才。\n应与邦人，传为佳话，只为先生诞日来。\n明年看，是侬方九曲，公已三台。",
        "dynasty": "宋",
        "collection_info": null
    },
    {
        "uuid": "a52596f6378869551c83bc3458bc579b",
        "title": "寿丞相  其一",
        "author": "吴势卿",
        "content": "六月麟书雨作霖，生贤此际见天心。\n江都分洒虽名世，莘野商霖始见今。\n门馆无□仪表正，经纶有道本原深。\n正人命脉家常主，一念公忱朋盍簪。",
        "dynasty": "宋",
        "collection_info": null
    },
    {
        "uuid": "61bfcbd0833be264189dedeea35f5bac",
        "title": "寿丞相  其二",
        "author": "吴势卿",
        "content": "昨丙辰年相魏公，当时克敌首归功。\n何如手补西天漏，仍更神驱塞北空。\n一隙暇时关国祚，十分重任頼忠臣。\n天生贤佐兴王业，正看周诗六月中。",
        "dynasty": "宋",
        "collection_info": null
    },
    {
        "uuid": "43a180ebdc72352a516f305862fe5ef0",
        "title": "寿丞相  其三",
        "author": "吴势卿",
        "content": "兼善工夫自古难，有谁志学合伊颜。\n儒先拈得四书出，名相措诸万事閒。\n功向时危尤易见，道于世运实相关。\n鲁论一半犹收效，寿国应须安似山。",
        "dynasty": "宋",
        "collection_info": null
    },
    {
        "uuid": "df1f9cb226ff6ae9cdc01b3f178eee59",
        "title": "寿宗室",
        "author": "吴势卿",
        "content": "海珠吐月海水红，翠竹岩近蓬莱宫。\n晨游东华天帝所，望舒前导参丰隆。\n帝曰炎图亿万载，往哉汝谐盘石宗。\n授之虹玉金斗印，一佛出世群仙从。\n麟兮定兮已为瑞，綵袖接武葛氏龙。\n忆昔京畿得贤辅，胥涛欲囓粒食空。\n百万生灵袵席上，三日事业方寸中。\n至今途歌与里咏，活民生佛称我公。\n公侯衮衮世罕有，初心本愿皆阴功。\n枌榆社内木连理，华萼楼间天九重。\n邦臣未识买臣贵，天子应知刘向忠。\n未央前殿催元会，天诏传宣一字封。\n武夷之山三十六，仆居八曲鼓子峰。\n白马仙人向我说，高牙今驻秦甬东。\n起看梅花玉的皪，记得诞日今重逢。\n去年已献鹤飞曲，今年作诗尤未工。\n一年一轴从今始，邺架轴少诗无穷。",
        "dynasty": "宋",
        "collection_info": null
    },
    {
        "uuid": "36bdaaab534ed7ae7995ceedaff005ed",
        "title": "寿刘监丞  其一",
        "author": "吴势卿",
        "content": "昨陪骏马骤芳尘，怪得梅花喜色新。\n恰则祝尧开瑞节，居然生甫已今辰。\n冰壶缓度壶天日，翠玉交辉玉树人。\n天下至荣公占尽，綵衣皂盖更青春。",
        "dynasty": "宋",
        "collection_info": null
    },
    {
        "uuid": "9c5e87fb64139b163be0a4a0287d8805",
        "title": "寿刘监丞  其二",
        "author": "吴势卿",
        "content": "佩玉徐行胜急驰，悠然滋味独深知。\n地当韩愈分符处，人羡买臣怀绶时。\n已出六奇陪授钺，更藏一着要观棋。\n经纶毕竟还精密，大任非公更属谁。",
        "dynasty": "宋",
        "collection_info": null
    },
    {
        "uuid": "8b00da3540638de6ee1f90c7ba81053b",
        "title": "寿王通判五首  其一",
        "author": "吴势卿",
        "content": "银潢漾漾月华清，宝婺辉联处士星。\n中有老人南极现，三台齐色照篁屏。",
        "dynasty": "宋",
        "collection_info": null
    },
    {
        "uuid": "aca9025437e699b627780a79490f1bdd",
        "title": "寿王通判五首  其二",
        "author": "吴势卿",
        "content": "仙都仙子锦云裳，手授长生不死方。\n观惠春风今几度，童颜不改只刘郎。",
        "dynasty": "宋",
        "collection_info": null
    },
    {
        "uuid": "b3a47034614baf70109ef921c44bb3b8",
        "title": "寿王通判五首  其三",
        "author": "吴势卿",
        "content": "留槎阁外记前回，龟伴高斋今再来。\n试问剑州余父老，棠阴勿剪又栽培。",
        "dynasty": "宋",
        "collection_info": null
    },
    {
        "uuid": "c0599e7817b67370453a7c0b96fe9e27",
        "title": "寿王通判五首  其四",
        "author": "吴势卿",
        "content": "古称半刺已翱翔，□垒回旋舞袖长。\n頼有治齐清凈法，宏开寿域海沂康。",
        "dynasty": "宋",
        "collection_info": null
    },
    {
        "uuid": "e21bd89de6254246271e09b8c7ba6cb0",
        "title": "寿王通判五首  其五",
        "author": "吴势卿",
        "content": "流霞潋滟照炎天，雪藕调冰佐玳筵。\n屈指西风凉意近，且拚剧饮管流年。",
        "dynasty": "宋",
        "collection_info": null
    },
    {
        "uuid": "3053473124490091b0129df03c01ec20",
        "title": "望阙致语",
        "author": "吴势卿",
        "content": "镐燕云开纪诞辰，括山人即华封人。\n圣明天子千秋节，帖泰时年半月春。\n龙左角占农事好，殿西头喜捷书频。\n小臣有录如金鑑，愿献吾君德日新。",
        "dynasty": "宋",
        "collection_info": null
    },
    {
        "uuid": "ed1769edebddc6b9f5fb7cff18f6ec16",
        "title": "当筵致语",
        "author": "吴势卿",
        "content": "此去京师一握天，太平官府似神仙。\n九重明圣无疆寿，千里封圻大有年。\n政已和平春缓缓，民无愁叹鼓渊渊。\n三呼三祝情何已，稽首君恩雨露边。",
        "dynasty": "宋",
        "collection_info": null
    },
    {
        "uuid": "f6ef9afd55c1326cdbeee5c027751bf1",
        "title": "挽蔡久轩  其一",
        "author": "吴势卿",
        "content": "道学相承祖子孙，诸儒谁得似渊源。\n铜川而上谁家世，程氏之门止弟昆。\n后世定知尊所学，当时未尽用其言。\n四书功用弥天地，惜不推行半鲁论。",
        "dynasty": "宋",
        "collection_info": null
    },
    {
        "uuid": "f590442a796a6c43ca7f128eeb829512",
        "title": "挽蔡久轩  其二",
        "author": "吴势卿",
        "content": "识见先几炳蔡蓍，艰难国事虑阽危。\n龟山如用救得半，君实未亡犹可为。\n人渺江涛已如此，公骑箕尾欲何之。\n门生老病丹心折，竚立空山有所思。",
        "dynasty": "宋",
        "collection_info": null
    },
    {
        "uuid": "22cd60fcecd75a9b512b6b2a6475cc39",
        "title": "挽欧阳梅坡",
        "author": "吴势卿",
        "content": "穆陵老进士，归侍白云乡。\n前辈风流远，斯文感慨长。\n平生足千载，盛德在诸郎。\n斜日城头路，寒梅立莽苍。",
        "dynasty": "宋",
        "collection_info": null
    },
    {
        "uuid": "7de398ede737bc8a272b005c57968204",
        "title": "咏后山镇水月奇观阁",
        "author": "吴势卿",
        "content": "厌逐京华辇路尘，归来杰阁敞虚明。\n斜阳两岸暮山紫，明月一天秋水横。\n芳草尽头黄犊乐，芦花深处白鸥声。\n是中不仗诗模写，一片丹青可得成。",
        "dynasty": "宋",
        "collection_info": null
    },
    {
        "uuid": "f367f196e87d985a908050d8583fbd6f",
        "title": "呈徐知院题意一堂",
        "author": "吴势卿",
        "content": "几载辛勤有此堂，芝峰直面丽谯傍。\n千章山木朝烟合，百尺楼阴夜月凉。\n物我本于仁上一，居诸偏向静中长。\n衰年烛武知何用，空有忧时两鬓霜。",
        "dynasty": "宋",
        "collection_info": null
    },
    {
        "uuid": "7824ffa2154d5f80f5c3fa47d06b4287",
        "title": "风月之楼落成",
        "author": "吴势卿",
        "content": "手揖双峰俯霁虹，近窥乔木欲相雄。\n一溪流水一溪月，八面疎櫺八面风。\n取用自然无尽藏，高寒如在太虚空。\n落成恰值三秋半，敢请吹开白兔宫。",
        "dynasty": "宋",
        "collection_info": null
    }
]