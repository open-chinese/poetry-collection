[
    {
        "uuid": "bf478a53cb205466efe60c8cc9153c1f",
        "title": "集句  其一",
        "author": "闻人祥正",
        "content": "五夜漏声催晓箭，曈曈初日照楼台。\n九天阊阖开宫殿，玉帛朝元万国来。",
        "dynasty": "宋",
        "collection_info": null
    },
    {
        "uuid": "76a2b656d4e90a191956e82651aac0e1",
        "title": "集句  其二",
        "author": "闻人祥正",
        "content": "春风院院落花堆，花气浓熏入酒杯。\n日千殿头宣索鲙，小舟撑出柳阴来。",
        "dynasty": "宋",
        "collection_info": null
    },
    {
        "uuid": "51e92ae2b9f9ac272c70cebe24d77150",
        "title": "集句  其三",
        "author": "闻人祥正",
        "content": "清明时节好烟光，柳苑春深百草芳。\n一夜汉宫传蜡烛，柳边新火起严妆。",
        "dynasty": "宋",
        "collection_info": null
    },
    {
        "uuid": "f4517ea4c311cf9c08f7c6b46a3c3f82",
        "title": "集句  其四",
        "author": "闻人祥正",
        "content": "内人相续报花开，天子春游特地来。\n夜半宴归宫漏永，沸天宵鼓动瑶台。",
        "dynasty": "宋",
        "collection_info": null
    },
    {
        "uuid": "91081c520a62a6f1f5de3c761f7c1377",
        "title": "集句  其五",
        "author": "闻人祥正",
        "content": "绣衣鸂鶒浴回塘，风动荷花水殿香。\n坐对芳尊不知热，冰肌玉骨自清凉。",
        "dynasty": "宋",
        "collection_info": null
    },
    {
        "uuid": "83c8ba614ce627f969bab384db64b2b5",
        "title": "集句  其六",
        "author": "闻人祥正",
        "content": "耿耿银河欲曙天，数声鸡唱锦楼前。\n君王晓坐金銮殿，绣被焚香独自眠。",
        "dynasty": "宋",
        "collection_info": null
    },
    {
        "uuid": "aeb20e0fb18f4ce8572178b24e51e6f0",
        "title": "集句  其七",
        "author": "闻人祥正",
        "content": "月傍蓬莱汉阁残，玉阶仙杖拥千官。\n侍臣缓步归青琐，辨色争朝咫尺颜。",
        "dynasty": "宋",
        "collection_info": null
    },
    {
        "uuid": "12d6ef2f35f85a8c65d8c84e2f95dadb",
        "title": "集句  其八",
        "author": "闻人祥正",
        "content": "羯鼓声高众乐停，上林仙景似蓬真。\n轻云阁雨迎天仗，花外风飘万岁声。",
        "dynasty": "宋",
        "collection_info": null
    },
    {
        "uuid": "fff1bf9211e54a3f747860b295239200",
        "title": "集句  其九",
        "author": "闻人祥正",
        "content": "牡丹移向苑中栽，借得东风一夜开。\n尽日君王看不足，芳尊宜命管弦来。",
        "dynasty": "宋",
        "collection_info": null
    },
    {
        "uuid": "de81bdf985575448d2d32ecbe0de428d",
        "title": "集句  其一○",
        "author": "闻人祥正",
        "content": "月倚觚棱宿雾收，三千珠翠拥宸游。\n霓旌影乱箫声远，天子龙舆过玉楼。",
        "dynasty": "宋",
        "collection_info": null
    },
    {
        "uuid": "2197ef33e49dc0c75958ca2de7fae1f5",
        "title": "集句  其一一",
        "author": "闻人祥正",
        "content": "碧纱窗下水沈烟，香入熏炉禁火天。\n最是一年春好处，绿杨高映画秋千。",
        "dynasty": "宋",
        "collection_info": null
    },
    {
        "uuid": "10a84e78edb3c6ad6780714396a88a02",
        "title": "集句  其一二",
        "author": "闻人祥正",
        "content": "连夜琼林散舞衣，披香新殿鬬腰肢。\n今朝却得君王顾，从此新承恩泽时。",
        "dynasty": "宋",
        "collection_info": null
    },
    {
        "uuid": "1ae7b653cd139e5cbd487fda4a42da5f",
        "title": "集句  其一三",
        "author": "闻人祥正",
        "content": "内人晓起怯春寒，惆怅阶前红牡丹。\n整了翠鬟匀了面，沈香亭北倚阑干。",
        "dynasty": "宋",
        "collection_info": null
    },
    {
        "uuid": "bde6a505323abb3790cacfa9a434d709",
        "title": "集句  其一四",
        "author": "闻人祥正",
        "content": "珠帘约住牡丹风，金殿香销翠绮栊。\n应作巫阳春梦句，日高犹睡绿窗中。",
        "dynasty": "宋",
        "collection_info": null
    },
    {
        "uuid": "355478af45bc2746cba0e1bc74072107",
        "title": "集句  其一五",
        "author": "闻人祥正",
        "content": "淡淡梳妆薄薄脂，自然富贵出天姿。\n一朝选在君王侧，宫女三千尽妬伊。",
        "dynasty": "宋",
        "collection_info": null
    },
    {
        "uuid": "8e10cb80bff7f428465ce80ff7a466ca",
        "title": "集句  其一六",
        "author": "闻人祥正",
        "content": "玉壶传箭咽铜龙，金殿当头紫阁重。\n阊阖开门朝百辟，未央月晓度疏钟。",
        "dynasty": "宋",
        "collection_info": null
    },
    {
        "uuid": "20fa5c8bb93659c388c2cc00e95f5861",
        "title": "集句  其一七",
        "author": "闻人祥正",
        "content": "珠箔轻明拂玉墀，汉宫仙掌露淋漓。\n金钗坠鬓分行立，等候官家未出时。",
        "dynasty": "宋",
        "collection_info": null
    },
    {
        "uuid": "55da260549b15379b30753395d1f6ac6",
        "title": "集句  其一八",
        "author": "闻人祥正",
        "content": "学画蛾眉独出群，越罗巴锦不胜春。\n承恩数上南熏殿，无奈宫中妬杀人。",
        "dynasty": "宋",
        "collection_info": null
    },
    {
        "uuid": "fd54b7cab442ad9c2d8e26a119dbef65",
        "title": "集句  其一九",
        "author": "闻人祥正",
        "content": "春风先发苑中梅，愿春君王万寿杯。\n舞罢霓裳归苑去，箫声犹绕凤皇台。",
        "dynasty": "宋",
        "collection_info": null
    },
    {
        "uuid": "839e7349112e2bccb1fd224312f2a19a",
        "title": "集句  其二○",
        "author": "闻人祥正",
        "content": "帝宫三五戏春台，玉漏铜壶且莫催。\n百辟九霄环帝座，六鰲海上驾山来。",
        "dynasty": "宋",
        "collection_info": null
    },
    {
        "uuid": "883b2dcd852ac929cebe3649c7c7c484",
        "title": "集句  其二一",
        "author": "闻人祥正",
        "content": "东华金阙万重开，何处闻灯不看来。\n行幸未停歌未发，君王又进紫霞杯。",
        "dynasty": "宋",
        "collection_info": null
    },
    {
        "uuid": "938fb716685db2ca310a229fbd26407a",
        "title": "集句  其二二",
        "author": "闻人祥正",
        "content": "朝光瑞气满宫楼，一例珠帘不下鈎。\n认得圣颜遥望见，香烟欲傍衮龙浮。",
        "dynasty": "宋",
        "collection_info": null
    },
    {
        "uuid": "8597429b2a9ee91b9ddf80f05d6bf6a7",
        "title": "集句  其二三",
        "author": "闻人祥正",
        "content": "清晓妆成寒食天，芙蓉深院鬬秋千。\n君王未起珠帘捲，房裏围棋懒自眠。",
        "dynasty": "宋",
        "collection_info": null
    },
    {
        "uuid": "bff87d7368fb430a7030a255d5e21b17",
        "title": "集句  其二四",
        "author": "闻人祥正",
        "content": "长眉画了绣帘开，榆火新传蜡炬来。\n扑蝶西围随伴走，晚归多是看花回。",
        "dynasty": "宋",
        "collection_info": null
    },
    {
        "uuid": "36ab0b7c39d7117e4b61a8da845ad5dc",
        "title": "集句  其二五",
        "author": "闻人祥正",
        "content": "翠髻高丛绿鬓虚，娉娉袅袅十三余。\n未央宫裏三千女，捲上珠帘总不如。",
        "dynasty": "宋",
        "collection_info": null
    },
    {
        "uuid": "6c60bc34f53f7634711e9748e28b33b5",
        "title": "集句  其二六",
        "author": "闻人祥正",
        "content": "道字娇讹苦未成，淡蛾羞敛不胜情。\n有时歌罢下阶砌，闲把宫花独自行。",
        "dynasty": "宋",
        "collection_info": null
    },
    {
        "uuid": "da6b1155c9083cd45a46d1f8137284f4",
        "title": "集句  其二七",
        "author": "闻人祥正",
        "content": "黄金阁子锁牙床，不是愁人也断肠。\n帘日已高三丈透，铜炉谩炷一铢香。",
        "dynasty": "宋",
        "collection_info": null
    }
]