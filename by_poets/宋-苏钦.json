[
    {
        "uuid": "16b6a0cfb16e937e49725b73461be2a4",
        "title": "瑞泉庵",
        "author": "苏钦",
        "content": "当年正觉此韬藏，岩穴于今尚有光。\n特特扪萝访遗迹，龙神何事报支郎。",
        "dynasty": "宋",
        "collection_info": null
    },
    {
        "uuid": "1330996227fdf832dc26aa985cc3efb3",
        "title": "听雨轩  其一",
        "author": "苏钦",
        "content": "曾买江天着钓船，夜深波浪拍船舷。\n祇今耳畔闻风雨，恰似当年逢底眠。",
        "dynasty": "宋",
        "collection_info": null
    },
    {
        "uuid": "79f7bc6dfb0e63b1f83802ec64435b19",
        "title": "听雨轩  其二",
        "author": "苏钦",
        "content": "身外无穷百不闻，算沙活计亦慵论。\n斋余闲倚蒲团瞑，只有溪声落耳根。",
        "dynasty": "宋",
        "collection_info": null
    },
    {
        "uuid": "85e2ab440a5f4ab96e9b3df0c80e1c59",
        "title": "山口晓望",
        "author": "苏钦",
        "content": "喜鹊寒鸦噪晚田，山前茅舍起炊烟。\n小桥败叶风频扫，斜月平芜犊自眠。",
        "dynasty": "宋",
        "collection_info": null
    },
    {
        "uuid": "7dafb04c7859624d9a690bdcdd288669",
        "title": "春日三会闲行  其一",
        "author": "苏钦",
        "content": "风摇陇麦东西浪，春入郊原远近花。\n闲趁溪流到村曲，断垣乔木两三家。",
        "dynasty": "宋",
        "collection_info": null
    },
    {
        "uuid": "a91a494914b37cfaebb99b6d6525af7b",
        "title": "春日三会闲行  其二",
        "author": "苏钦",
        "content": "溪上横岗一道斜，成行鸳鹭落平沙。\n竹篱茅舍林中见，彷佛孤山处士家。",
        "dynasty": "宋",
        "collection_info": null
    },
    {
        "uuid": "a26a086dee727bb4d46442221b61db9a",
        "title": "九座山中即事二首  其一",
        "author": "苏钦",
        "content": "红药青绫心已灰，且从开士宿招提。\n半窗白月炉烟断，枫叶萧萧乌夜啼。",
        "dynasty": "宋",
        "collection_info": null
    },
    {
        "uuid": "04a8e126a4dbffaba50852a519ea3d1d",
        "title": "九座山中即事二首  其二",
        "author": "苏钦",
        "content": "携僧缓步听溪声，课仆疏筠出翠屏。\n泉石膏肓吾自许，余生应不愧山灵。",
        "dynasty": "宋",
        "collection_info": null
    },
    {
        "uuid": "d413ce92dd141793abf18303edc62014",
        "title": "穹石堂",
        "author": "苏钦",
        "content": "新堂良佳哉，前山罗万戟。\n中有倚天石，玉立破深碧。\n异时老夕郎，直道众谗咋。\n不种南山豆，聊卜辋川宅。\n举头得佛观，喜甚几折屐。\n名加一字褒，价重连城璧。\n忽骑箕尾去，胜概堕岑寂。\n乃孙丘壑姿，结屋踵前迹。\n时呼名胜流，谈觞阅晨夕。\n向来富贵人，搜索徧山泽。\n舳舻蔽江淮，斧凿巧镵刻。\n屡闻挥橐金，所得仅鸡肋。\n谁能燕坐间，领略在几席。\n要知此段奇，自是天所惜。\n吾生事幽讨，佳处皆足历。\n是中一延睇，破觉慰平昔。\n会须买东邻，来作堂中客。\n公乎肯见容，斯言当不食。",
        "dynasty": "宋",
        "collection_info": null
    },
    {
        "uuid": "8e52ed23cb87dfb94b8e7e57e86a1593",
        "title": "游灵岩",
        "author": "苏钦",
        "content": "高峰峭壁近江城，晓日浮舟荡漾明。\n并峙幽岩云外邃，朋来嘉客坐间盈。\n泠泠迸石甘泉洌，馥馥袭人和气生。\n此景此游俱胜绝，诗壁仍仰万人英。",
        "dynasty": "宋",
        "collection_info": null
    }
]