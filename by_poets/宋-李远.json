[
    {
        "uuid": "86d3ca9fd0e55e27bd56971344de9fb2",
        "title": "仆久客钱塘有吹笛月下者同旅闻之凄然皆有归思属令赋之",
        "author": "李远",
        "content": "柯亭之椽不復得，蕲州黄竹今尚存。\n苍崖翠壁产修榦，千顷萧索烟云昏。\n羌人眼力发天巧，长笛裁成凤膺饱。\n老龙余响出空星，欲喷炎天作秋晓。\n西湖夜寂凉风生，山头一钩新月明。\n商声悽悲羽声壮，行子忽忽难为情。\n时无绿珠清音激皓齿，野王临风三弄亦已矣。\n唯有愁端无古今，举刀不断东流水。\n深闺兰灯照空床，笛声不如离恨长。\n曲终人散一惆怅，回首江山非故乡。\n万事浮云过寥廓，且醉杯中琥珀薄。\n君不见玉管横吹黄鹤楼，江城五月梅花落。",
        "dynasty": "宋",
        "collection_info": null
    },
    {
        "uuid": "d990784ee7c48b3dd9407e368e8d1862",
        "title": "赠写御真李长史",
        "author": "李远",
        "content": "玉座烟销砚水清，龙髯不动彩毫轻。\n乍分隆准山河秀，初点重瞳日月明。\n宫女卷帘皆暗认，侍臣开殿尽遥惊。\n六朝天下应无敌，始觉僧繇浪得名。",
        "dynasty": "宋",
        "collection_info": null
    },
    {
        "uuid": "9d3a39ab554aeb74fad5941a285ae46e",
        "title": "失鹤",
        "author": "李远",
        "content": "秋风吹却九皋禽，一片閒云万里心。\n碧落有情应怅望，青天无路可追寻。\n来时白雪翎犹短，去日丹砂顶渐深。\n华表柱头留语后，不知消息到如今。",
        "dynasty": "宋",
        "collection_info": null
    },
    {
        "uuid": "0ebd07ca366f75222bbbd3cdddd8b7e1",
        "title": "咏壁鱼",
        "author": "李远",
        "content": "鳞细粉光鲜，开书乱眼前。\n透窗疑漏网，落砚似流泉。\n潜穴河渊内，吞鈎乙字边。\n莫言鬐鬣小，食尽白苹篇。",
        "dynasty": "宋",
        "collection_info": null
    },
    {
        "uuid": "dfe98c0ed9c1efecbb596f2aeb9d9f92",
        "title": "句  其一",
        "author": "李远",
        "content": "长日惟消一局棋。",
        "dynasty": "宋",
        "collection_info": null
    },
    {
        "uuid": "4976bc05d459f8b3e153425a0157d68c",
        "title": "句  其二",
        "author": "李远",
        "content": "红压驿边楼。",
        "dynasty": "宋",
        "collection_info": null
    },
    {
        "uuid": "dccdd8560b58a778a03f39b7043c9671",
        "title": "句  其三",
        "author": "李远",
        "content": "钗斜穿綵燕，罗薄剪春虫。",
        "dynasty": "宋",
        "collection_info": null
    }
]