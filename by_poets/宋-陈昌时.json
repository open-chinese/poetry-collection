[
    {
        "title": "忆西湖",
        "author": "陈昌时",
        "content": "游梦春成昨，东风感旧题。\n江流如汴水，柳色似隋堤。\n地重天王塔，山寒处士栖。\n最怜三月暮，愁眼为花迷。",
        "dynasty": "宋",
        "collection_info": null
    },
    {
        "title": "黄金台",
        "author": "陈昌时",
        "content": "峩峩燕中台，悠悠易上水。\n怀哉燕昭王，招彼天下士。\n士贵相知深，岂为多黄金。\n筑台置黄金，自是君王心。",
        "dynasty": "宋",
        "collection_info": null
    },
    {
        "title": "周公辅别业",
        "author": "陈昌时",
        "content": "同余栖隠地，只在白云根。\n野草行无路，孤舟入有门。\n已存栽竹地，不买种桃园。\n眼底饶苍翠，南山带北村。",
        "dynasty": "宋",
        "collection_info": null
    },
    {
        "title": "湛江归自浙西",
        "author": "陈昌时",
        "content": "尚忆沧洲旧钓舲，一瓢收尽浙江灵。\n鬓欺北斗怜归鹤，眼暗西风悔聚萤。\n蚌浦有光秋孕月，剑床留怪夜眠星。\n不堪雨外重回首，塔压吴山□□青。",
        "dynasty": "宋",
        "collection_info": null
    },
    {
        "title": "太真图",
        "author": "陈昌时",
        "content": "绣帕香鞯玉履麟，侍儿扶上不胜春。\n如何揽辔宫阶日，却把中原踏作尘。",
        "dynasty": "宋",
        "collection_info": null
    },
    {
        "title": "即事",
        "author": "陈昌时",
        "content": "石室无来客，閒云伴晚眠。\n梦添身外事，髮减镜中年。\n小雨溪平路，牛衣业在田。\n剑星横照胆，归意未应全。",
        "dynasty": "宋",
        "collection_info": null
    },
    {
        "title": "晓程",
        "author": "陈昌时",
        "content": "男儿腰下带芙蓉，羞睹秦官老径松。\n羊胛日生寒戍鼓，马蹄风起夜楼钟。\n菊花憔悴三分雨，枫叶青红一半冬。\n只为新诗吟太早，满衣风露湿重重。",
        "dynasty": "宋",
        "collection_info": null
    },
    {
        "title": "太平宴",
        "author": "陈昌时",
        "content": "朝阳鸣凤马图河，雷动官僚宴泰和。\n万国春风酣组绶，九天明月照笙歌。\n红云瑞拥山呼寿，沧海恩深酒作波。\n元朔丹崖声教远，愿昭鸿业刻嵯峨。",
        "dynasty": "宋",
        "collection_info": null
    },
    {
        "title": "留湖心寺",
        "author": "陈昌时",
        "content": "出城五里凄无宿，清境光辉日遍曝。\n水仙飞结空中楼，佛香吹化莲花国。\n老僧坐久忘身心，夜凉恍住蛟人屋。\n何当使我出世愁，苔径幽窗弄艺竹。",
        "dynasty": "宋",
        "collection_info": null
    }
]