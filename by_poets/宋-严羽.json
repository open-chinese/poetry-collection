[
    {
        "title": "满江红 日近觚棱",
        "author": "严羽",
        "content": "日近觚棱，秋渐满、蓬莱双阙。\n正钱塘江上，潮头如雪。\n把酒送君天上去，琼裾玉佩鹓鸿列。\n丈夫儿、富贵等浮云，看名节。\n天下事，吾能说。\n今老矣，空凝绝。\n对西风慷慨，唾壶歌缺。\n不洒世间儿女泪，难堪亲友中年别。\n问相思、他日镜中看，萧萧发。",
        "dynasty": "宋",
        "collection_info": null
    },
    {
        "title": "沁园春 问讯溪庄",
        "author": "严羽",
        "content": "问讯溪庄，景如之何，吾为平章。\n自月湖不见，江山零落，骊塘去后，烟月凄凉。\n有老先生，如梅峰者，健笔纵横为发扬。\n还添得，石屏诗句，一段风光。\n主人雅兴徜徉。\n每携客临流泛羽觞。\n想归来松菊，小烦管领，同盟鸥鹭，未许相忘。\n我道其间，如斯人物，只合盛之白玉堂。\n还须把，扁舟借我，散发沧浪。",
        "dynasty": "宋",
        "collection_info": null
    },
    {
        "title": "西陵望",
        "author": "严羽",
        "content": "西陵终日望，不见有归桡。\n欲去犹回首，寒江起暮潮。",
        "dynasty": "宋",
        "collection_info": null
    },
    {
        "title": "闺怨  其一",
        "author": "严羽",
        "content": "昨夜中秋月，含愁顾影频。\n空留可怜影，不见可怜人。",
        "dynasty": "宋",
        "collection_info": null
    },
    {
        "title": "闺怨  其二",
        "author": "严羽",
        "content": "欲作辽阳梦，愁多自不成。\n错嫌乌臼鸟，半夜隔窗鸣。",
        "dynasty": "宋",
        "collection_info": null
    },
    {
        "title": "舟中示同志",
        "author": "严羽",
        "content": "见说春帆外，康庐水石多。\n期君一把臂，长啸入烟萝。",
        "dynasty": "宋",
        "collection_info": null
    },
    {
        "title": "塞下绝句",
        "author": "严羽",
        "content": "莫被封侯误，封侯似汉家。\n君看城下骨，万古一黄沙。",
        "dynasty": "宋",
        "collection_info": null
    },
    {
        "title": "送友人之楚州",
        "author": "严羽",
        "content": "黯黯离筵夕照收，江城羌笛起边愁。\n念君此去三千里，何处关山是楚州。",
        "dynasty": "宋",
        "collection_info": null
    },
    {
        "title": "酬故人见赠",
        "author": "严羽",
        "content": "湘江南去少人行，瘴雨蛮烟白草生。\n谁念梁园旧词客，桄榔树下独闻鶑。",
        "dynasty": "宋",
        "collection_info": null
    },
    {
        "title": "羽林郎",
        "author": "严羽",
        "content": "貂帽狐裘塞北妆，黄鬚年少羽林郎。\n弯弓不怕天山雪，生缚名王入建章。",
        "dynasty": "宋",
        "collection_info": null
    },
    {
        "title": "闺中词",
        "author": "严羽",
        "content": "良人西去击狂胡，妾在闺中对影居。\n万里长看天外月，一生空得梦中书。",
        "dynasty": "宋",
        "collection_info": null
    },
    {
        "title": "塞下曲六首  其一",
        "author": "严羽",
        "content": "孤城莽莽秋天外，竟日无云空自哀。\n忽怪一时天尽黑，合羣胡雁向西来。",
        "dynasty": "宋",
        "collection_info": null
    },
    {
        "title": "塞下曲六首  其二",
        "author": "严羽",
        "content": "渺渺云沙散橐驼，风吹黄叶渡黄河。\n羌人半醉蒲萄熟，塞雁初肥苜蓿多。",
        "dynasty": "宋",
        "collection_info": null
    },
    {
        "title": "塞下曲六首  其三",
        "author": "严羽",
        "content": "古戍秋生画角哀，思归泣尽望乡台。\n胡天日落寒风起，但见黄沙万里来。",
        "dynasty": "宋",
        "collection_info": null
    },
    {
        "title": "塞下曲六首  其四",
        "author": "严羽",
        "content": "一身远客逐戎旌，落日萧条望古城。\n渐近碛西无水草，北风沙起橐驼惊。",
        "dynasty": "宋",
        "collection_info": null
    },
    {
        "title": "塞下曲六首  其五",
        "author": "严羽",
        "content": "玉关西去更无春，满眼蓬蒿起塞尘。\n汉马不归青海月，胡笳愁杀陇头人。",
        "dynasty": "宋",
        "collection_info": null
    },
    {
        "title": "塞下曲六首  其六",
        "author": "严羽",
        "content": "天山一夜雪漫漫，虏去营空战血干。\n十万征人回马首，天边烽火报平安。",
        "dynasty": "宋",
        "collection_info": null
    },
    {
        "title": "江上送客",
        "author": "严羽",
        "content": "留君夜饮北风寒，且折梅花耐醉欢。\n明日桐庐潮去远，孤帆天际若为看。",
        "dynasty": "宋",
        "collection_info": null
    },
    {
        "title": "頼成之还自江西感旧有赠",
        "author": "严羽",
        "content": "十年心事两蹉跎，南北东西别恨多。\n今日樽前重把手，相看争奈白头何。",
        "dynasty": "宋",
        "collection_info": null
    },
    {
        "title": "闻笛",
        "author": "严羽",
        "content": "江上谁家吹笛声，月明霜白不堪听。\n孤舟万里潇湘客，一夜归心满洞庭。",
        "dynasty": "宋",
        "collection_info": null
    },
    {
        "title": "舟中望落星寺",
        "author": "严羽",
        "content": "日暮黄沙压岸平，江心风浪暗冥冥。\n南康一望何由到，愁杀舟中指落星。",
        "dynasty": "宋",
        "collection_info": null
    },
    {
        "title": "答李友山山中留别",
        "author": "严羽",
        "content": "已恨青山临渡口，相思回首隔夫君。\n更堪重到相思处，不见青山见白云。",
        "dynasty": "宋",
        "collection_info": null
    },
    {
        "title": "秋日",
        "author": "严羽",
        "content": "西风催我转胡床，坐落秋山午梦凉。\n蝉老树深音响别，满天风雨带斜阳。",
        "dynasty": "宋",
        "collection_info": null
    },
    {
        "title": "新凉",
        "author": "严羽",
        "content": "小院新凉水竹通，鸣蝉声断晚来风。\n忽然坐睡瞢腾去，不觉残书落手中。",
        "dynasty": "宋",
        "collection_info": null
    },
    {
        "title": "临池",
        "author": "严羽",
        "content": "乍凉池馆雨初收，菱角莲房共趁秋。\n独恨碧波浑占却，更无剩水浴沙鸥。",
        "dynasty": "宋",
        "collection_info": null
    },
    {
        "title": "北风",
        "author": "严羽",
        "content": "夜来雨雪北风颠，吹得波涛欲暗天。\n世上如今少知己，烦君牢繫钓鱼船。",
        "dynasty": "宋",
        "collection_info": null
    },
    {
        "title": "燕",
        "author": "严羽",
        "content": "巢破春雏半不存，衔泥空傍主人门。\n一生巧计输黄雀，饮啄官仓长子孙。",
        "dynasty": "宋",
        "collection_info": null
    },
    {
        "title": "吴中送友归豫章",
        "author": "严羽",
        "content": "川程极目渺空波，送尔归舟奈别何。\n南国音书须早寄，江湖春雁已无多。",
        "dynasty": "宋",
        "collection_info": null
    },
    {
        "title": "临川送周月船入京",
        "author": "严羽",
        "content": "别时把酒已魂销，别后音书更阒寥。\n一片离心寄春水，随君船入浙江潮。",
        "dynasty": "宋",
        "collection_info": null
    },
    {
        "title": "别客",
        "author": "严羽",
        "content": "客鬓风霜晚，离亭鼓角闻。\n念君当此去，把袂不能分。\n衡霍连秋气，潇湘合暮云。\n愁心将落叶，向晚共纷纷。",
        "dynasty": "宋",
        "collection_info": null
    },
    {
        "title": "送张季远入京",
        "author": "严羽",
        "content": "手把一枝菊，赠金千里行。\n山川遥满目，何处是吴京。\n饮罢北风起，萧萧胡雁声。\n东流傥未尽，见我望君情。",
        "dynasty": "宋",
        "collection_info": null
    },
    {
        "title": "访益上人兰若",
        "author": "严羽",
        "content": "独寻青莲宇，行过白沙滩。\n一径入松雪，数峰生暮寒。\n山僧喜客至，林阁借人看。\n吟罢拂衣去，钟声云外残。",
        "dynasty": "宋",
        "collection_info": null
    },
    {
        "title": "从军行  其一",
        "author": "严羽",
        "content": "朔风嘶马动，遥想雁门秋。\n负剑辞乡邑，弯弓赴国雠。\n黄榆连白草，河陇去悠悠。\n报主男儿事，焉论万户侯。",
        "dynasty": "宋",
        "collection_info": null
    },
    {
        "title": "从军行  其二",
        "author": "严羽",
        "content": "翩翩双白马，结束向幽燕。\n借问谁家子，邯郸侠少年。\n弯弓随汉月，拂剑倚胡天。\n说与单于道，今秋莫近边。",
        "dynasty": "宋",
        "collection_info": null
    },
    {
        "title": "出塞行",
        "author": "严羽",
        "content": "将军救朔边，都护上祁连。\n六郡飞传檄，三河聚控弦。\n连营当太白，吹角动胡天。\n何日匈奴灭，中原得晏然。",
        "dynasty": "宋",
        "collection_info": null
    },
    {
        "title": "关山月",
        "author": "严羽",
        "content": "今夜关山月，偏能照马鞍。\n卢龙征戍客，圆缺几回看。\n遥想金闺裏，应悲玉露寒。\n黄沙三万里，何日是长安。",
        "dynasty": "宋",
        "collection_info": null
    },
    {
        "title": "蜀女怨",
        "author": "严羽",
        "content": "几时离月峡，五见紫兰凋。\n塞雁随魂断，江花逐泪飘。\n沙头南北客，京口去来潮。\n日日无消息，空登万里桥。",
        "dynasty": "宋",
        "collection_info": null
    },
    {
        "title": "寻宁山人所居",
        "author": "严羽",
        "content": "幽人以道隠，结室岩之东。\n余亦避世客，逢君于此中。\n鸟因留食至，泉为炼丹红。\n向晚下山去，月高秋色空。",
        "dynasty": "宋",
        "collection_info": null
    },
    {
        "title": "江楼夜月怀故山友人陈聘君吴樗乡",
        "author": "严羽",
        "content": "昨夜江楼月，思君好断肠。\n猿声相应发，山色更青苍。\n楚塞来书远，闽关隔梦长。\n今朝看愁鬓，为尔半成霜。",
        "dynasty": "宋",
        "collection_info": null
    },
    {
        "title": "江上有怀上官良史",
        "author": "严羽",
        "content": "忆君怅不乐，立马大江边。\n塞雁来无际，惊沙度飒然。\n客心悬日夜，书札断云天。\n莫作青山老，空为人所怜。",
        "dynasty": "宋",
        "collection_info": null
    },
    {
        "title": "闻雁",
        "author": "严羽",
        "content": "远客惊秋雁，高楼復异乡。\n声兼边哨苦，影落楚云长。\n此夜头堪白，他山叶又黄。\n年年洞庭浪，飘泊更无行。",
        "dynasty": "宋",
        "collection_info": null
    },
    {
        "title": "送上官伟长",
        "author": "严羽",
        "content": "岁晚长愁绪，嗟君更远行。\n兵戈今日泪，江海故人情。\n此别几时见，寒猿一夜鸣。\n致君相许在，回首壮心惊。",
        "dynasty": "宋",
        "collection_info": null
    },
    {
        "title": "有怀阆风山人",
        "author": "严羽",
        "content": "把酒忽惆怅，君今吴楚閒。\n孤云随马首，风雨隔河关。\n心事竟何在，此行殊未还。\n空将百年意，泣向宝刀环。",
        "dynasty": "宋",
        "collection_info": null
    },
    {
        "title": "避乱途中",
        "author": "严羽",
        "content": "回首兵戈地，遗黎见几人。\n他乡空白髮，故国又青春。\n多难堪长客，偷生愧此身。\n本无匡济略，叹息谩伤神。",
        "dynasty": "宋",
        "collection_info": null
    },
    {
        "title": "将往豫章留别张少尹父子",
        "author": "严羽",
        "content": "江西飞鸟外，极目渺离愁。\n同侣时催发，征人不可留。\n江湖双泪眼，天地一孤舟。\n挥棹从兹去，空伤旅鬓秋。",
        "dynasty": "宋",
        "collection_info": null
    },
    {
        "title": "怀南昌旧游",
        "author": "严羽",
        "content": "昨在南昌府，清游不可穷。\n杯行江色裏，棹进月明中。\n楼笛吹晴雪，菱歌漾晚风。\n坐来怀旧迹，万里一飘蓬。",
        "dynasty": "宋",
        "collection_info": null
    },
    {
        "title": "寄山中同志",
        "author": "严羽",
        "content": "我有三足麂，放之在碧山。\n别来几千日，昨梦忽乘还。\n松色入天尽，岩花落地閒。\n凭君一问讯，沿月上潺湲。",
        "dynasty": "宋",
        "collection_info": null
    },
    {
        "title": "望西山",
        "author": "严羽",
        "content": "西山横翠新，中隠古仙真。\n笑取玉麈尾，揖兹丹霞人。\n云从石洞出，月落沧江频。\n予亦将高卧，藤萝挂葛巾。",
        "dynasty": "宋",
        "collection_info": null
    },
    {
        "title": "秋夜临汝馆怀友人陈聘君頼竹庄",
        "author": "严羽",
        "content": "秋声动梧竹，月色满庭芜。\n此夕怀良友，天涯各一隅。\n飞飞羣过雁，切切未栖乌。\n安得从君去，扁舟驾五湖。",
        "dynasty": "宋",
        "collection_info": null
    },
    {
        "title": "樟树镇醉后题",
        "author": "严羽",
        "content": "吾怜樟树好，取醉欲无还。\n酒压鹅儿色，辞歌雉子斑。\n朱楼当碧水，红日下青山。\n兴罢扬鞭去，苍苍烟雾閒。",
        "dynasty": "宋",
        "collection_info": null
    },
    {
        "title": "张奕见访逆旅",
        "author": "严羽",
        "content": "岁晚伤为旅，君来适慰情。\n郊扉寒少色，江渚夜多声。\n报国怜他日，为儒愧此生。\n那言离合际，更触壮心惊。",
        "dynasty": "宋",
        "collection_info": null
    },
    {
        "title": "豫章城",
        "author": "严羽",
        "content": "爱此城高处，回鞭醉每醒。\n江花两岸白，烟树一行青。\n云学山舒态，天随水赋形。\n吾多徐孺子，独向此沈冥。",
        "dynasty": "宋",
        "collection_info": null
    },
    {
        "title": "江行",
        "author": "严羽",
        "content": "暝色蒹葭外，苍茫旅眺情。\n残云和雁断，新月带潮生。\n天到水中尽，舟随树杪行。\n离家今几宿，厌听棹歌声。",
        "dynasty": "宋",
        "collection_info": null
    },
    {
        "title": "舟中苦热",
        "author": "严羽",
        "content": "舟行何太热，岸上莽尘沙。\n闪闪浪频过，昏昏日又斜。\n年衰愁作客，秋近苦思家。\n蝗旱三千里，江淮儿女嗟。",
        "dynasty": "宋",
        "collection_info": null
    },
    {
        "title": "江上泊舟",
        "author": "严羽",
        "content": "天际长愁客，沙边旧驿亭。\n风低江浦雁，雪暗夜船镫。\n穷老嗟身拙，狂歌畏酒醒。\n此生何定着，江汉一浮萍。",
        "dynasty": "宋",
        "collection_info": null
    },
    {
        "title": "逢戴式之往南方",
        "author": "严羽",
        "content": "此老相逢日，中原正用兵。\n黄尘空北望，白首更南征。\n今古悲秋意，江湖惜别情。\n几时羣盗灭，匹马会神京。",
        "dynasty": "宋",
        "collection_info": null
    },
    {
        "title": "塞下",
        "author": "严羽",
        "content": "鞍马连年出，关河万里赊。\n将军思报国，壮士耻还家。\n大漠春无草，天山雪作花。\n谁怜李都尉，白首没胡沙。",
        "dynasty": "宋",
        "collection_info": null
    },
    {
        "title": "吴江春望",
        "author": "严羽",
        "content": "客有东南别，凭高正忆家。\n青春江上草，湖日岸头沙。\n去鸟无边尽，归帆几处斜。\n音徽不可问，惆怅结瑶华。",
        "dynasty": "宋",
        "collection_info": null
    },
    {
        "title": "閒居寄友",
        "author": "严羽",
        "content": "萧条遗世心，江海坐来深。\n拥褐閒窥沼，思山欲借琴。\n有幡烟际寺，无叶水边林。\n不见同袍友，凭谁伴苦吟。",
        "dynasty": "宋",
        "collection_info": null
    },
    {
        "title": "天末遇周子俊自行在还言石屏消息",
        "author": "严羽",
        "content": "不见石屏老，相逢问客船。\n长沙闻近别，行在定虚传。\n兵革来书断，江湖望眼穿。\n他时同话此，把臂喜应颠。",
        "dynasty": "宋",
        "collection_info": null
    },
    {
        "title": "喜友人相访拟韦苏州作",
        "author": "严羽",
        "content": "朝朝竹林院，闭户读残书。\n几阁晨风入，荒郊寒露余。\n故人步屧至，清坐每踟蹰。\n辍卷还留兴，漱泉同饭蔬。",
        "dynasty": "宋",
        "collection_info": null
    },
    {
        "title": "有感六首  其一",
        "author": "严羽",
        "content": "误喜残胡灭，那知患更长。\n黄云新战路，白骨旧沙场。\n巴蜀连年哭，江淮几郡疮。\n襄阳根本地，回首一悲伤。",
        "dynasty": "宋",
        "collection_info": null
    },
    {
        "title": "有感六首  其二",
        "author": "严羽",
        "content": "哀痛天灾日，丝纶罪己深。\n王师曾北伐，胡马尚南侵。\n谋国知谁计，和亲岂圣心。\n愿闻修实德，听纳谏臣箴。",
        "dynasty": "宋",
        "collection_info": null
    },
    {
        "title": "有感六首  其三",
        "author": "严羽",
        "content": "闻道单于使，年来入国频。\n圣朝思息战，异域请和亲。\n今日唐虞际，羣公社稷臣。\n不妨盟墨诈，须戒覆车新。",
        "dynasty": "宋",
        "collection_info": null
    },
    {
        "title": "有感六首  其四",
        "author": "严羽",
        "content": "灾异时时见，羣情恐惧中。\n修攘今日急，反侧向来同。\n社稷堪多难，安危系数公。\n残生江海去，老作一渔翁。",
        "dynasty": "宋",
        "collection_info": null
    },
    {
        "title": "有感六首  其五",
        "author": "严羽",
        "content": "陛下春秋盛，谦卑每责躬。\n得无劳圣虑，犹未定储宫。\n付託关神器，干坤在至公。\n早闻宣诏册，欢喜万方同。",
        "dynasty": "宋",
        "collection_info": null
    },
    {
        "title": "有感六首  其六",
        "author": "严羽",
        "content": "传闻降北将，犹未悔狂图。\n忍召豺狼入，甘先矢石驱。\n圣朝何负汝，天意属亡胡。\n试看山东寇，如今更有无。",
        "dynasty": "宋",
        "collection_info": null
    },
    {
        "title": "三衢邂逅周月船论心数日临分赋此二首  其一",
        "author": "严羽",
        "content": "同是江湖客，居然岁月多。\n心期看白髮，归梦付沧波。\n子去见家远，吾衰奈别何。\n几时船上月，载酒定相过。",
        "dynasty": "宋",
        "collection_info": null
    },
    {
        "title": "三衢邂逅周月船论心数日临分赋此二首  其二",
        "author": "严羽",
        "content": "戎马相逢日，那知復此閒。\n客愁诗莫遣，世事酒相关。\n江上孤舟在，天隅两鬓斑。\n更将忧国泪，满袖送君还。",
        "dynasty": "宋",
        "collection_info": null
    },
    {
        "title": "秋日庐陵送杜子野还摄钟陵纠掾",
        "author": "严羽",
        "content": "暂见还分手，谁能不黯然。\n去帆芦叶浦，别酒菊花天。\n他日思良会，空囊检赠篇。\n钟陵有雁过，莫忘尺书传。",
        "dynasty": "宋",
        "collection_info": null
    },
    {
        "title": "临川逢郑遐之云梦",
        "author": "严羽",
        "content": "天涯十载无穷恨，老泪镫前语罢垂。\n明发又为千里别，相思应尽一生期。\n洞庭波浪帆开晚，云梦蒹葭鸟去迟。\n世乱音书到何日，关河一望不胜悲。",
        "dynasty": "宋",
        "collection_info": null
    },
    {
        "title": "再送頼成之出都",
        "author": "严羽",
        "content": "天际晴霞欲变春，高楼分手泪沾巾。\n荆吴渺渺孤舟远，江海悠悠白髮新。\n万事蹉跎堪更问，十年离别亦何频。\n江村几处梅花发，明日相思是旅人。",
        "dynasty": "宋",
        "collection_info": null
    },
    {
        "title": "将之浔阳途中寄诸从昆弟",
        "author": "严羽",
        "content": "渺渺孤帆去几程，悠悠天际望湓城。\n一身避乱辞乡国，千里相思隔弟兄。\n猨叫匡庐寒暮色，雁过彭蠡带秋声。\n江湖此去方漂泊，肠断风尘远别情。",
        "dynasty": "宋",
        "collection_info": null
    },
    {
        "title": "紫霞楼夜饮",
        "author": "严羽",
        "content": "西楼孤绝倚天青，我爱明河对户横。\n露满碧梧风屡起，烟消绿峤月初生。\n仙人共酌丹霞酒，逸侣同吹白玉笙。\n不向此时穷笑傲，更从何处豁高情。",
        "dynasty": "宋",
        "collection_info": null
    },
    {
        "title": "客中别表叔吴季高",
        "author": "严羽",
        "content": "悠悠远别半生悲，白日相逢又语离。\n海内风尘惊不定，天边消息到何时。\n洞庭旅雁春归尽，瓜步寒潮夜落迟。\n惆怅孤舟从此去，江湖未敢定前期。",
        "dynasty": "宋",
        "collection_info": null
    },
    {
        "title": "和上官伟长芜城晚眺",
        "author": "严羽",
        "content": "平芜古堞暮萧条，归思冯高黯未消。\n京口寒烟鸦外灭，历阳秋色雁边遥。\n晴江木落长疑雨，暗浦风多欲上潮。\n惆怅此时频极目，江南江北路迢迢。",
        "dynasty": "宋",
        "collection_info": null
    },
    {
        "title": "寄郭招甫时在浔阳",
        "author": "严羽",
        "content": "梦向三江买钓船，挂帆西去白云边。\n窗开晓色香鑪现，门落寒声瀑布悬。\n百年酒兴陶彭泽，四海诗名孟浩然。\n何日真寻尘外迹，焚香酌茗话先贤。",
        "dynasty": "宋",
        "collection_info": null
    },
    {
        "title": "登滕王阁",
        "author": "严羽",
        "content": "高阁冯空浩荡开，当时遗迹几荒苔。\n烟含晚市悠悠见，沙带澄潭渺渺回。\n此日登临分壮气，百年沦落忆雄材。\n可怜万古神交意，日暮荒凉一叹哀。",
        "dynasty": "宋",
        "collection_info": null
    },
    {
        "title": "早春寄潜斋王史君",
        "author": "严羽",
        "content": "昏昏醉睡慵朝起，日日柴门待暖开。\n春至任从花鸟笑，客来还仗酒罇陪。\n移舟动觅依江柳，策杖时能访早梅。\n忽忆使君联骑出，此时乘兴几衔杯。",
        "dynasty": "宋",
        "collection_info": null
    },
    {
        "title": "送崔九过丹阳却上荆门省亲",
        "author": "严羽",
        "content": "江国归心一雁牵，河楼分手数杯传。\n千崖万壑秋声裏，匹马孤帆落照边。\n牛渚寒波翻极浦，荆门晚树合遥天。\n他时莫枉瑶华问，南北相思各渺然。",
        "dynasty": "宋",
        "collection_info": null
    },
    {
        "title": "舟中寄汉阳故人",
        "author": "严羽",
        "content": "浦口停留待信风，城边落日乱流通。\n梧桐院落秋声裏，橘柚人家晚照中。\n棹歌几处惊寒切，砧响千村入耳同。\n日日愁心西北望，汉阳枫叶落无穷。",
        "dynasty": "宋",
        "collection_info": null
    },
    {
        "title": "夜泊",
        "author": "严羽",
        "content": "夜闻估客送将归，葭菼萧条月色微。\n万里江湖何处极，孤舟鸿雁自相依。\n杯抛黄菊干赊酒，城掩清砧罢捣衣。\n不奈此时心断绝，长沙南去故人稀。",
        "dynasty": "宋",
        "collection_info": null
    },
    {
        "title": "送吴仪甫之合淝谒杜帅",
        "author": "严羽",
        "content": "丁年剑气欲凌云，况復才华迥不羣。\n投笔几回思出塞，赋诗此日去从军。\n沙场青草时差缓，淝水红旗捷屡闻。\n玉帐元戎桑梓旧，行看幕府策奇勋。",
        "dynasty": "宋",
        "collection_info": null
    },
    {
        "title": "楚江晚思",
        "author": "严羽",
        "content": "旅思遥遥倦向南，谁家烟火起晴岚。\n孤城归鸟连寒角，极浦斜阳带远帆。\n枫叶自能悲楚客，竹枝何用怨江潭。\n今朝欲写风波恨，千里书成手自缄。",
        "dynasty": "宋",
        "collection_info": null
    },
    {
        "title": "送赵立道赴阙仍试春官即事感兴因成五十韵",
        "author": "严羽",
        "content": "嗣圣中天日，遗氓忆汉时。\n一王新盛礼，万国贺重熙。\n官爵霑寰宇，光明冠本支。\n穷冬辞老母，吉日赴京师。\n祖席明斜照，寒江结暮澌。\n停杯愁把袂，立马语临期。\n草动春前色，梅繁雪后枝。\n湖山饶逸兴，士友重游嬉。\n菱唱工迷客，荷舟稳放维。\n土风珍缟带，吴馔熟莼丝。\n塔寺开金碧，楼台漾淼瀰。\n云连句践国，江动伍员祠。\n阊阖春朝早，觚棱霁景迟。\n柳迎仙仗輭，花簇御楼欹。\n苜蓿来宛马，樱桃荐寝帷。\n周家千岁历，汉殿万年卮。\n驻跸山川远，櫜弓岁月移。\n天俄忧杞国，日再仰咸池。\n弓剑羣臣泪，园陵故国悲。\n干坤开帝统，雨露豁宸私。\n蜂虿何为尔，豺狼欲问谁。\n箭流元帅幙，城立叛营旗。\n国体存矜恤，皇猷务远绥。\n且从鹰一饱，自待虎双疲。\n復说京西乱，愁连蜀道危。\n仓皇分队伍，指点护藩篱。\n狙诈终劳驭，游魂不足羁。\n几年腥战血，今日痛疮痍。\n宗社神灵在，邦家德泽遗。\n会闻淝水捷，可復雁门踦。\n草诏词头切，蒲轮礼意卑。\n贤良多选拔，社稷在扶持。\n举动新羣目，经纶伫一夔。\n长沙何遽往，郑卜竟堪疑。\n莫以朝廷重，翻令盗窃窥。\n稍惩鹰隼击，庶使凤凰仪。\n薪胆方无倦，舆图正入披。\n王孙思报国，天府待忠词。\n世道多为忌，波流幸勿随。\n从容陈古昔，感慨论边陲。\n仕进虽云始，平生见在兹。\n青毡今可復，彩服更相宜。\n漂泊微躯老，蹉跎困翮垂。\n黻材元自逸，正论竟焉裨。\n误赏骚人作，深惭国士知。\n叫阍时已晚，鸣剑志空驰。\n鬰鬰驱流俗，悠悠叹乱离。\n羊裘终隠去，渔钓復何之。\n出处从今隔，飞腾不可追。\n济时须俊杰，愿覩中兴期。",
        "dynasty": "宋",
        "collection_info": null
    },
    {
        "title": "庚寅纪乱",
        "author": "严羽",
        "content": "承平盗贼起，丧乱降自天。\n荼毒恣两道，兵戈浩相缠。\n此邦祸最酷，贱子忍具言。\n朝廷讨乱初，谁任主将权。\n辎重道閒来，隠隠何阗阗。\n殿前尽貔虎，所向当无坚。\n组练照川明，戈戟耀日鲜。\n父老当时言，此贼不容吞。\n军兴法律在，进退非得专。\n奈何忽舍去，屯垒随之迁。\n留兵不五百，当贼逾数千。\n英英胡将军，策马奋独先。\n出入突且击，势绝飘风旋。\n杀贼不知数，尸骸相迭穿。\n谁谓散復来，其徒奈实繁。\n须臾塞城郭，合沓迷妖氛。\n将军怒一呼，誓死报国恩。\n拔剑復入阵，鼓声俄不闻。\n哀哉失壮士，白日为之昏。\n嗟彼城中人，欲生无由缘。\n连头受屠戮，赤族罹祸冤。\n妻孥悉驱虏，道路号相牵。\n或有小失意，性命无由全。\n言语方出口，腰领已不连。\n婉婉闺中女，未尝窥户边。\n白刃斥之去，不许暂稽延。\n回头顾父母，父母安敢怜。\n所掠靡孑遗，囊担无虚肩。\n衣冠困奴隶，怒駡仍笞鞭。\n又有脱锋刃，多化为鱼鼋。\n途穷势復迫，忽若忘重渊。\n仓卒所传误，投身空弃捐。\n婴儿或在抱，粉黛犹俨然。\n沙碛腥人肠，衔啄集乌鸢。\n呜呼彼苍天，念此胡罪愆。\n比者因乱定，南归经旧廛。\n岂徒人民非，莫辨陌与阡。\n所见但荆棘，狐狸对我蹲。\n坡陁流血地，靡靡生寒烟。\n城头遇老翁，行泪为余论。\n云贼破城时，贼初攻南门。\n大军血战久，家得扶我奔。\n所免有万计，皆我胡君恩。\n不然尽鱼肉，遗黎何有焉。\n语罢復呜咽，余亦涕泗涟。\n军旅苦转输，饥馑仍荐臻。\n疮痍莽未復，千里惟空村。\n白骨不知谁，无人为招魂。\n四郊实多此，仁者宜恻然。\n近喜大告捷，所俘悉已还。\n凶渠戮庙社，党类归之田。\n当知釜中鱼，贷尔喘息悬。\n胡为迭恃险，高垒犹山巅。\n蛮獠本异性，土风来有年。\n力屈势暂伏，乞降非恶悛。\n胁从固罔治，羣丑岂尽原。\n反覆恐难料，安危仗诸贤。\n此师不再举，乘时须勉旃。\n国家刑罚在，庙算必不偏。\n感时鬚髮白，忧国空拳拳。",
        "dynasty": "宋",
        "collection_info": null
    },
    {
        "title": "赠吕仲祥",
        "author": "严羽",
        "content": "云中诵招隠，高卧闲琴尊。\n忽有吕夫子，清晨叩我门。\n夫子忠烈后，家声四海闻。\n神交三十载，方此挹清芬。\n吾道识宗主，文章诏讨论。\n期我名山游，招我出尘纷。\n伊余抱病久，局促滞中园。\n平生海岳交，零落今谁存。\n今日对夫子，使我开心魂。\n忽觉此身去，万里如空云。\n已见赤城霞，疑闻天姥猨。\n世道久崩迫，谁将玄化分。\n蒙蒙六合閒，莽莽尘沙昏。\n所以贤达士，甘将麋鹿羣。\n终欲从夫子，超然凌紫氛。\n松閒两白鹤，尔实闻斯言。",
        "dynasty": "宋",
        "collection_info": null
    },
    {
        "title": "登豫章城感怀",
        "author": "严羽",
        "content": "忧来不自得，登城望高天。\n寒云四面起，朔气下长川。\n脱剑且却座，君知心惘然。\n奈何平生志，鬰抑江湖閒。\n凛凛秋风来，茫茫落日晚。\n长忧生白髮，沈想忘朝饭。\n向来经济士，本自碌碌人。\n萧曹刀笔吏，樊灌市井臣。\n徒步取勋业，汉道为光新。\n我今何为者，飘飘去乡国。\n狂歌豫章城，醉卧风江碧。\n但取英雄笑，终惭倜傥生。\n名当以德载，事耻因人成。\n独酌还独酌，哀歌还寂寞。\n安得凌风翰，为君拂寥邈。",
        "dynasty": "宋",
        "collection_info": null
    },
    {
        "title": "梦中作",
        "author": "严羽",
        "content": "少小尚奇节，无意缚珪组。\n远游江海閒，登高屡怀古。\n前朝英雄事，约略皆可覩。\n将军策单马，谈笑有荆楚。\n高视蔑袁曹，气已盖寰宇。\n天未豁壮图，人空坐崩沮。\n丈夫生一世，成败固有主。\n要非儓儗人，未死名已腐。\n夫何千载后，亦忝趋大府。\n主人敬爱客，开宴临长浦。\n高论极兴亡，历览穷川渚。\n殷勤芳草赠，窈窕邯郸舞。\n媿无登楼作，一旦滥推许。\n怀哉挥此觞，别路如风雨。",
        "dynasty": "宋",
        "collection_info": null
    },
    {
        "title": "刘荆州答",
        "author": "严羽",
        "content": "皇汉失中德，四海横雕戈。\n惊尘暗九有，豺虎临长河。\n流人满川谷，积尸乱如麻。\n关洛既荡析，楚壤空嵯峨。\n谬当牧守寄，无以救时讹。\n竟贻百代诮，家世随蹉跎。\n安知千载下，夫子感慨多。\n人生固有志，成败飘风过。\n且復登城隅，逍遥望山河。\n日暮襄汉碧，鳬鸭游轻波。\n何以慰我心，玄熊閒黄駞。\n清觞宜城酒，二八邯郸歌。\n愿言写怀抱，联用宽吾家。\n勿言此欢易，乐罢归无何。",
        "dynasty": "宋",
        "collection_info": null
    },
    {
        "title": "庐陵客馆雨霁登楼言怀寄友",
        "author": "严羽",
        "content": "终日坐汾淟，邈然无少欣。\n登楼一周览，始见万山羣。\n微雨洗残暑，青天卷浮云。\n襟怀两廓落，朗若见夫君。\n见君君何在，顾影还独笑。\n吏非金门游，隠异沧浪调。\n江明秋月白，山空夜猨啸。\n徒事百卷文，未返一竿钓。\n留滞岂胜愁，非君谁与谋。\n水寒终赴海，雁远暂宾秋。\n举世不可语，犹当傲巢由。\n赠君三尺剑，永驾五湖舟。",
        "dynasty": "宋",
        "collection_info": null
    },
    {
        "title": "送严次山",
        "author": "严羽",
        "content": "四年栖岭表，三岁客海东。\n人生贵安适，奔走成何功。\n去年喜归来，山花春蒙茸。\n弟侄各捧觞，一笑生华风。\n南山多紫芝，北山多白薇。\n云空汗漫台，月午生凉辉。\n俯仰仅一载，脂车復征西。\n岂以丈夫志，万里犹庭闱。\n岂以名山川，待公亲品题。\n故园松桂林，一一含贞姿。\n何时赋归来，毋令久凝思。",
        "dynasty": "宋",
        "collection_info": null
    },
    {
        "title": "豫章留别诸公",
        "author": "严羽",
        "content": "登舻眺海日，涉岛听江猨。\n何意豫章国，还着孤蓬根。\n经过徐孺宅，出入洪乔门。\n昔看秋叶落，今见荷花繁。\n颇躭山水趣，正惬朋从温。\n穷秋催客去，独帆若云奔。\n追攀感数子，酒襟余泪痕。\n既伤岁月晚，復恋烟霞樽。\n欢乐无定序，聚散同朝昏。\n丈夫志四海，别离何足论。",
        "dynasty": "宋",
        "collection_info": null
    },
    {
        "title": "游临江慧力寺",
        "author": "严羽",
        "content": "舟中望古剎，川上移琴樽。\n隠隠林阁见，迢迢钟梵闻。\n列岫不离席，惊涛常在门。\n风帆与沙鸟，泛泛随朝昏。\n天高一幡挂，静室众香焚。\n烟起多近郭，鸦归无远村。\n松际上微雪，经声来暮猨。\n赏惟静者契，法对高僧论。\n安得息尘驾，永怀赡独园。\n明朝别此去，惆怅满松云。",
        "dynasty": "宋",
        "collection_info": null
    },
    {
        "title": "山居即事",
        "author": "严羽",
        "content": "稍欣入林深，已觉烦虑屏。\n霜果垂秋山，归禽度岚岭。\n纷纷叶易积，漠漠云欲盛。\n磵户寂无人，松萝窅然暝。\n惟闻山鸟嗁，月出柴门静。\n终岁寡持醪，延欢聊煮茗。\n羣书北窗下，帙乱谁能整。",
        "dynasty": "宋",
        "collection_info": null
    },
    {
        "title": "游仙六首  其一",
        "author": "严羽",
        "content": "秋閒夜瑟瑟，月露明团团。\n褰衣步涧月，忽见双飞鸾。\n上有腾空仙，天风飘佩环。\n清歌映岩谷，粲若玉炼颜。\n愿升绿云去，随君向仙关。\n嚥食长不老，何用思人閒。",
        "dynasty": "宋",
        "collection_info": null
    },
    {
        "title": "游仙六首  其二",
        "author": "严羽",
        "content": "忆读玲珑篇，来往虚皇阁。\n空见白芙蓉，秋风几凋落。\n昨逢紫阳君，共有丹台约。\n下视尘埃中，冠缨缚猨玃。\n世事行若此，悠悠復何託。",
        "dynasty": "宋",
        "collection_info": null
    },
    {
        "title": "游仙六首  其三",
        "author": "严羽",
        "content": "五老出东南，崔嵬相閒隔。\n清晨登绝顶，处处仙人迹。\n朱霞散九光，岩谷好颜色。\n回首空澄湖，黄涛正喧击。\n石上弦素琴，神欢心自清。\n仙童三四人，忽来左右听。\n嘹嘹诵金书，劝我餐瑶琼。\n赠我一玉麈，邀我凌云行。\n舍琴与之去，恍惚在蓬瀛。",
        "dynasty": "宋",
        "collection_info": null
    },
    {
        "title": "游仙六首  其四",
        "author": "严羽",
        "content": "朝别简寂观，夜行石径溪。\n溪光照厓绿，月色正相宜。\n石上三道士，颀然好丰姿。\n手弄金光草，或把珊瑚枝。\n冯风招素手，赐我一玉卮。\n叹我事远游，萧飒朱颜衰。\n长林孤月落，羽盖何葳蕤。\n童童乘之去，弃我忽若遗。\n明发阒无覩，但有青鼯嗁。",
        "dynasty": "宋",
        "collection_info": null
    },
    {
        "title": "游仙六首  其五",
        "author": "严羽",
        "content": "翩翩南来云，如飞百双鹤。\n我行忽见之，眇然意欣乐。\n五峰何峻秀，灵草生垠萼。\n愿乘此云去，去炼黄金药。\n千载傥来归，不復见城郭。",
        "dynasty": "宋",
        "collection_info": null
    },
    {
        "title": "游仙六首  其六",
        "author": "严羽",
        "content": "瀑布好明月，上有石梁横。\n矫首望东海，正见蟾蜍生。\n扬辉天汉閒，下照篷丘城。\n桂实几凋落，姮娥空闻名。\n咄哉玉斧子，不如白兔精。\n灵药不服食，执柯独何成。\n迢迢彩云外，谁吹白玉笙。\n竦身一长听，了若出寰瀛。",
        "dynasty": "宋",
        "collection_info": null
    },
    {
        "title": "我友远言迈",
        "author": "严羽",
        "content": "朔风卷秋树，白日寒无光。\n是时鸿雁来，中野何苍茫。\n我友远言迈，使我结中肠。\n如何携手欢，一旦成异乡。\n行旅有期程，游子多悲伤。\n置酒欲高歌，泪来霑我裳。\n四座惨相顾，征马亦彷徨。\n未知会面日，且復尽兹觞。",
        "dynasty": "宋",
        "collection_info": null
    },
    {
        "title": "悠悠我行迈",
        "author": "严羽",
        "content": "悠悠我行迈，邈在天一方。\n道路无终极，时节异炎凉。\n路逢故里亲，挥泣问家乡。\n妻子离别久，不知今存亡。\n中原多白骨，城邑聚豺狼。\n远去无僮仆，思还绝糇粮。\n寄语家中人，远行良可伤。",
        "dynasty": "宋",
        "collection_info": null
    },
    {
        "title": "朝日临高台",
        "author": "严羽",
        "content": "朝日临高台，睠彼芳树閒。\n上有共栖鸟，和鸣何关关。\n尔亦慕俦侣，我胡独不然。\n良友在万里，邈然河与山。\n聚会岂不思，岁月倏已殚。\n未必无他人，要非心所欢。",
        "dynasty": "宋",
        "collection_info": null
    },
    {
        "title": "昔游东海上",
        "author": "严羽",
        "content": "昔游东海上，道遇青童君。\n授我度世诀，中皆鸟篆文。\n读之了不解，再拜问微言。\n举首忽无见，茫茫空白云。",
        "dynasty": "宋",
        "collection_info": null
    },
    {
        "title": "秋风入我户",
        "author": "严羽",
        "content": "秋风入我户，翩翩动床帷。\n咄唶中夜起，奈何我心悲。\n四海岂不大，伤哉无己知。",
        "dynasty": "宋",
        "collection_info": null
    },
    {
        "title": "过逍遥山",
        "author": "严羽",
        "content": "来过许仙宅，復窥洪崖井。\n地逐灵胜高，兴接烟霞永。\n伊余坐昏垫，久欲还林岭。\n明发囊丹砂，归欤炼颓景。",
        "dynasty": "宋",
        "collection_info": null
    },
    {
        "title": "闻雁二首  其一",
        "author": "严羽",
        "content": "凄离听不足，咿嗈断还续。\n江人何似情，贾客舟中宿。\n夜深沙碛寒，月冷洞庭宽。\n寂寞相依影，悲风动毳翰。",
        "dynasty": "宋",
        "collection_info": null
    },
    {
        "title": "闻雁二首  其二",
        "author": "严羽",
        "content": "江南底好处，塞北今衰草。\n何限旅情遥，月映芦花老。\n琵琶倚蓬窗，孀妇别兰房。\n十载江湖泪，一夕尽淋浪。",
        "dynasty": "宋",
        "collection_info": null
    },
    {
        "title": "古懊恼歌六首  其一",
        "author": "严羽",
        "content": "五两转须臾，相望奈何许。\n寄语黄帽郎，船头慢摇橹。",
        "dynasty": "宋",
        "collection_info": null
    },
    {
        "title": "古懊恼歌六首  其二",
        "author": "严羽",
        "content": "君子如白日，愿得垂末光。\n妾身如萤火，安能久照郎。",
        "dynasty": "宋",
        "collection_info": null
    },
    {
        "title": "古懊恼歌六首  其三",
        "author": "严羽",
        "content": "郎去无见期，妾死那瞑目。\n郎归认妾坟，应有相思木。",
        "dynasty": "宋",
        "collection_info": null
    },
    {
        "title": "古懊恼歌六首  其四",
        "author": "严羽",
        "content": "船在下江口，逆风不得上。\n结束作男儿，与郎牵百丈。",
        "dynasty": "宋",
        "collection_info": null
    },
    {
        "title": "古懊恼歌六首  其五",
        "author": "严羽",
        "content": "朝亦出门嗁，暮亦出门嗁。\n蛛网挂风裏，遥思无定时。",
        "dynasty": "宋",
        "collection_info": null
    },
    {
        "title": "古懊恼歌六首  其六",
        "author": "严羽",
        "content": "懊恼復懊恼，懊恼无奈何。\n请郎且少住，听妾懊恼歌。",
        "dynasty": "宋",
        "collection_info": null
    },
    {
        "title": "悯时命",
        "author": "严羽",
        "content": "悯时命之不当兮，去重华之日远。\n怀贞悫之操行兮，遭此世之淟涊。\n志浩荡以耿介兮，思低回而蹇产。\n众日进而蔽壅兮，何灵修之为怨。\n固时俗之俇儴兮，背矩矱而不可化。\n独好修以增姱兮，宜反谓余以多诈。\n惟天地之可正兮，指黄泉以为期。\n欲予屈心以从俗兮，虽九死其犹不忍为。\n执太原之獶兮，蹈焦原之峻。\n世沈淖而莫予知兮，吾愈岧嶤而自信。\n昔伯阳之逢纷兮，时亦云其遑遑。\n繄周公不復梦兮，曷疑尼父之惋伤。\n阴与阳其轇轕兮，天与地其回薄。\n八柱将挠兮，四极安託。\n嗟予生之多艰兮，哀众命之将落。\n愿披志而抽凭兮，思自近而不可得。\n独挹抑而无谁语兮，怊茫洋而焉极。\n涕淫溢而澒溶兮，面高穹而叹息。\n吾将遯俗以洁居兮，从巢父于箕山。\n采三秀而嚥苍柏兮，聊以终吾之永年。\n哀山谷之多风兮，霰雪冥冥而不见天。\n豺狼纵目以相嗥兮，虎豹羣而食人。\n信自适而无所兮，蹇淹留而戃恍。\n目眈眈而外浮兮，精专专而独往。\n搴太清以为佩兮，揽灏气以为圭。\n芳飒沓而并御兮，岂独椒桂与江蓠。\n厌此世之多嚣兮，将远跳而去之。\n揭太乙之长竿兮，建招摇之飞旗。\n天吴为余奔走兮，龙伯为余指麾。\n折邓林以为策兮，眇八合而驱驰。\n左裾拂乎昆崙兮，右袂掩乎月窟。\n访混沌之所止兮，超青冥而荒忽。\n抚盘古之顶兮，挽天皇之臂。\n叙余心而敶词兮，曷为乎鸿荒之不再世。\n吾将揭北斗而量九州兮，均人命之所与。\n定日月之所舍兮，使长照临此下土。\n又恐羣灵之好谗兮，俾上帝之凭怒。\n不照余之精诚兮，吾将安诉。\n临天路而彷徨，魂廷廷兮失度。\n乱曰：邅余车以来归兮，曾何足以舒忧。\n羌灵修之不吾佑兮，于今之人其何尤。\n怀余情而终古兮，聊与化而逍遥。",
        "dynasty": "宋",
        "collection_info": null
    },
    {
        "title": "云山操为吴子才赋",
        "author": "严羽",
        "content": "山巃嵸兮白云，云冥冥兮高山。\n若有人兮居其閒，超逍遥兮盘桓。\n芸栌兮菌桷，罗橘柚兮为堂，涂予室兮枫香。\n擥葛藟兮为帷，虈蕶杂兮佩帏。\n穹岫兮玄崖，瀑流兮相豗，皎积雪兮奔雷。\n攒林杳其蔽日兮，挂飞猱之清哀。\n云中之君兮骑白鹿，山灵缤兮下空谷，风萧萧兮灌木。\n云山兮幽幽，羌踯躅兮夷犹。\n惆怅兮余怀，非夫君兮谁思。\n投余簪兮太息，从夫君兮归来。",
        "dynasty": "宋",
        "collection_info": null
    },
    {
        "title": "涂山操",
        "author": "严羽",
        "content": "天苍苍，河水黄。\n河流决，大野茫。\n伯鲧治水，九年无功。\n四海赤子，化为鱼龙。\n鲧殛死，尧震怒。\n乃命禹，平水土。\n水土平，禹功成，魑魅奔走人安宁。\n平地栽桑麻，山头种荞麦。\n赤骥腾枥，黄牛上轭，诸侯会同三千国。\n嗟尔防风，后至奚为。\n悠悠涂山，今昔所悲。",
        "dynasty": "宋",
        "collection_info": null
    },
    {
        "title": "行子吟",
        "author": "严羽",
        "content": "行子在江海，飘飘无固踪。\n有如芒砀野，朔风卷飞蓬。\n朔风无休时，飞蓬日千里。\n散落天地閒，宁復有归理。\n胡雁西北来，一叫三徘徊。\n何时别沙漠，昨夜宿阳台。\n同羣一相失，羽翮常低摧。\n人物有殊性，奈何罹此哀。\n昨夜客游初，结交重豪迈。\n高冠湛卢剑，志若轻四海。\n白首悔前图，蹉跎天一隅。\n寒冬剑门道，失路空踌躇。\n深林聚豺虎，绝壁号猩鼯。\n雪深车轴折，征马惊嗁呼。\n何当返故处，餐黍居田庐。\n泪下不能去，肠转如辘轳。",
        "dynasty": "宋",
        "collection_info": null
    },
    {
        "title": "还山吟留别城南诸公",
        "author": "严羽",
        "content": "日暮望寒山，怅然归思发。\n如何山中客，屡看城头月。\n山中月明女萝秋，石磴潺湲泻碧流。\n岩猨久别应惆怅，涧鸟相呼亦共愁。\n城南故人与我好，令我忘却归山道。\n昨夜西窗梦到家，忽惊千嶂芝花老。\n朝来舟子促辞君，回首空江语尚闻。\n别后莫嗟难见面，相思只望岭头云。",
        "dynasty": "宋",
        "collection_info": null
    },
    {
        "title": "孺子台吟",
        "author": "严羽",
        "content": "去年醉与东湖别，欲上衡湘泛秋月。\n君家留我却邅迴，怅望还成阻修阔。\n西山缥缈翠屏开，復忆滕王倒玉杯。\n经过始识洪崖井，调笑重登孺子台。\n台前呼酒折荷花，水凈烟明散落霞。\n举杯失笑君何在，望断行云空咄嗟。\n故人别后还愁绪，此都不是余留处。\n兴来目送海边鸿，归心挂在闽溪树。\n路逢估客有情人，因得题诗一寄君。\n大鹏正展图南翼，空有相思隔海云。",
        "dynasty": "宋",
        "collection_info": null
    },
    {
        "title": "思归引",
        "author": "严羽",
        "content": "海上之草绿芊芊，洞门一闭今几年。\n仙骥去时留紫鞭，挂壁见之心惘然。\n欲归即归亦由我，不待功成何不可。\n尧舜不能屈由巢，自余王侯何足交。\n武陵春水绿堪染，就中亦有桑麻郊。\n近闻秦人笑相语，待我东溪种碧桃。",
        "dynasty": "宋",
        "collection_info": null
    },
    {
        "title": "梦游庐山谣示同志",
        "author": "严羽",
        "content": "昨夜月落西窗阴，倦推石枕凭素琴。\n身居红尘不自觉，梦入庐山深復深。\n庐山深处在何许，五老仙人邀我语。\n眉如秀雪颜桃花，酌酒相酣坐箕踞。\n明河九派倒西来，石梁巉绝古道开。\n五公握手向我笑，下见劫火扬尘灰。\n独骑一鹿穷萦迴，窅然醉蹋青锦苔。\n松风号嘈何清哀，湍飞瀑卷万壑雷。\n忽然惊起迷所向，四座已失黄崔嵬。\n披衣彷徨还太息，我与世途何所屑。\n乱世茫茫飞蠓蠛，囊中别有金膏诀。\n须君之行当何时，共向丹崖卧松雪。",
        "dynasty": "宋",
        "collection_info": null
    },
    {
        "title": "钱塘潮歌送吴子才赴礼部",
        "author": "严羽",
        "content": "海潮之来自古昔，天下诡观称钱塘。\n东南王气实在此，势与造化为低昂。\n观其映日始一綫，何处羣鹭纷然翔。\n渐闻鼓声震原野，疑是三军嚣阵行。\n银城天际忽过眼，卷蹴厚地何仓皇。\n余波已去洒月窟，怒气犹自吹扶桑。\n百川倒流号呼汹，天吴河伯神皆竦。\n海上长人出水惊，巨鳌辟易三山动。\n广陵之涛安可比，吴客雄夸徒为尔。\n请君看此凭江楼，载酒无劳棹小舟。\n湖上百花春荡目，笙箫聒我非清游。\n洪涛万里壮可吞，笔底飒飒洪涛奔。\n愿持忠愤愬明主，一第于君何足论。\n钱塘日边云气多，君之行兮莫蹉跎。\n教人临期奈别何，赠君钱塘海潮歌。",
        "dynasty": "宋",
        "collection_info": null
    },
    {
        "title": "送戴式之归天台歌",
        "author": "严羽",
        "content": "吾闻天台华顶连石桥，石桥巉绝横烟霄。\n下有沧溟万折之波涛，上有赤城千丈之霞标。\n峰悬磴断杳莫测，中有石屏古仙客。\n吟窥混沌愁天公，醉饮扶桑泣龙伯。\n适来何事游人閒，飘飖八极寻名山。\n三花树下一相见，笑我萧飒风沙颜。\n手持玉杯酌我酒，付我新诗五百首。\n共结天边汗漫游，重论方外云霞友。\n海内诗名今数谁，羣贤翕沓争相推。\n胸襟浩荡气萧爽，豁如洞庭笠泽月。\n寒空万里云开时，人生聚散何超忽，愁折瑶华赠君别。\n君骑白鹿归仙山，我亦扁舟向吴越。\n明日凭高一望君，江花满眼愁氛氲。\n天长地阔不可见，空有相思寄海云。",
        "dynasty": "宋",
        "collection_info": null
    },
    {
        "title": "雷斧歌",
        "author": "严羽",
        "content": "穹崖之上，层峰之巅，神光夜半光烛天。\n山僧梦裏忽惊起，有物坠地声填然。\n峰头巨石似开劈，鬼物散走如飙旋。\n山僧晓见不敢取，有客识之为雷斧，持归摩挲色苍古。\n匣中往往出云气，窗外时时起风雨。\n吾闻阴阳之气相搏为雷霆，变化翕欻常杳冥。\n非若革鼍考击之为声，不知此斧何从形。\n乃是比干之心，朱云之舌。\n一片忠愤气，蟠鬰天地閒。\n千载长不灭，造化为鑪巧镕结。\n嗟哉指佞之草不復生，羣姦睚眦纷纵横。\n大弓宝玉争窃取，岂惧鬼责并天刑。\n我欲乘云朝帝所，大叫天关排九虎。\n乞将此斧借小臣，叩头问天天更许。",
        "dynasty": "宋",
        "collection_info": null
    },
    {
        "title": "剑歌行",
        "author": "严羽",
        "content": "剑歌行，借君剑，为君舞。\n自古英雄重结交，樽酒相逢气相许。\n爱君倜傥不可羁，与君一见心无疑。\n疏眉大颡长七尺，神彩照耀仍虬髭。\n雄词落纸走山岳，霹雳绕壁蛟龙随。\n如何十载困羁旅，此心独未时人知。\n去年从军杀强虏，举鞭直解扬州围。\n论功不及骠骑幕，失路羞逐边城儿。\n归来宝刀挂空壁，白光夜夜惊虹蜺。\n椎牛酾酒且高会，酣歌击筑焉能悲。\n百年快意当若此，迂儒拳局徒尔为。\n我亦摧藏江海客，重气轻生无所惜。\n关河漂荡一身存，宇宙茫茫双鬓白。\n到处犹吟然诺心，平时错负纵横策。\n海内交游四五人，近来得尔情相亲。\n情相亲，两相託，生死交情无厚薄。\n别君去，还留连，愿剖肝胆致君前。\n人生感激在知己，男儿性命焉足怜。",
        "dynasty": "宋",
        "collection_info": null
    },
    {
        "title": "送主簿兄之德化任",
        "author": "严羽",
        "content": "唐世诸严盛西蜀，郑公勋业开吾族。\n后来避地居南闽，几代诗名不乏人。\n叔孙伯子俱成集，我兄下笔追唐及。\n少年赐第明光宫，才气如云辨挥翕。\n习簿风流四海闻，谁令作吏狎埃氛。\n片帆江上君先发，别袂春前我蹔分。\n借问匡庐在何许，舟人遥指云中语。\n彭蠡湖边几树秋，琵琶亭下江千古。\n香鑪峰顶散晴烟，瀑布悬疑泻漏天。\n平生梦寐行历处，一笑忽觉当樽前。\n尽驱灵异入篇什，物象往往愁笞鞭。\n此中高兴宁淹久，盗贼兵戈莽回首。\n郑公勋业须人传，康济他时仗君手。\n我今疏阔更何为，心事惟将海岳期。\n匡庐半席君为主，待我酣来试一题。",
        "dynasty": "宋",
        "collection_info": null
    },
    {
        "title": "寄赠张南卿兼答文篇之贶时南卿在鄱阳",
        "author": "严羽",
        "content": "君不见邯郸轻薄少年儿，斗鸡走狗长相随。\n忽然失意向杯酒，拔剑相看死何有。\n君不见关西大姓多侠徒，结客如云倾五都。\n一朝金尽人事改，昨日交朋竟谁在。\n我笑悠悠世上人，须臾反復非情亲。\n拂衣便欲沧海去，但许明月随吾身。\n张侯为人心事好，使我一见喜欲倒。\n交友如君未易逢，相逢恨不相知早。\n相知虽早亦何为，气豁神倾在一时。\n君知海内刘玄德，我识弘农皇甫规。\n昨来赠我琼瑶作，把酒高吟意寥廓。\n色动曹刘侧耳听，魂归万古开冥漠。\n故人一别两何如，无限风期记素书。\n千里神交如咫尺，相思谁道隔江湖。",
        "dynasty": "宋",
        "collection_info": null
    },
    {
        "title": "惜别行",
        "author": "严羽",
        "content": "男儿一片万古心，满世寥落无知音。\n今朝见君握君手，大笑浩荡开烦襟。\n携尊下马清溪侧，脱略寒温忘主客。\n何处闲云海上来，为我山边起秋色。\n自顾沈迷类蜀庄，爱君才术过冯唐。\n座中然诺两相许，一饮不觉连百觞。\n下悲世事及危乱，上话古昔穷兴亡。\n高歌未断唾壶缺，起视落日神飞扬。\n挽君不留惜君去，恨不移家近君住。\n人生行止皆由天，我辈岂得长相聚。\n风尘澒洞一回首，岁月易失红颜暮。\n离心一夜谁得知，万里惊涛浩东注。",
        "dynasty": "宋",
        "collection_info": null
    },
    {
        "title": "放歌行",
        "author": "严羽",
        "content": "进贤之冠兮，高乎岌危。\n山玄之佩兮，长乎陆离。\n苟非其道兮，曷如蕙带而荷衣。\n尧舜邈其不逢兮，我之心其孰得而知。\n宁轻世肆志兮，采商山之芝。\n与其突梯滑稽有口如饴，据高位而自若，钓厚禄而无疑。\n则余有蹈东海而死耳，诚非吾之所忍为。",
        "dynasty": "宋",
        "collection_info": null
    },
    {
        "title": "相逢行",
        "author": "严羽",
        "content": "冯夫子，神仙中人乃如此。\n几载长怀玉树枝，昨来曾见蛟龙字。\n志合神凝杯酒閒，谁知豁尽平生事。\n与君高会日挥金，击剑谈玄復弄琴。\n看君自是青云器，何事常悬沧海心。\n我今与君真莫逆，世上悠悠谁復识。\n百年飘忽或须臾，万里青霄一飞翼。\n且将耕钓任吾身，君亦床头有周易。\n冯夫子，我欲劝君饮，君当为我歌。\n眼前万事莫可理，纷纷黄叶埽更多。\n长风吹天送落日，秋江日夜扬洪波。\n只今留君不尽醉，别后相思知奈何。",
        "dynasty": "宋",
        "collection_info": null
    },
    {
        "title": "送吴会卿再往淮南",
        "author": "严羽",
        "content": "故人身披紫绮裘，腰佩宝玦骑胡骝。\n英风侠气横四海，辞我远向淮南游。\n淮南桂树应犹在，八公举手遥相待。\n明月高悬五两头，随君千里过淮流。\n十年鞍马边城道，又向边城见春草。\n春草萋萋路入秦，长安北望空愁人。\n荆楚奇材多剑客，感慨相逢思报国。\n男儿事业早致身，青鬓须防雪霜迫。\n我向人閒久拂衣，白云相伴掩岩扉。\n调琴鼓罢清商曲，愁见孤鸿天际飞。",
        "dynasty": "宋",
        "collection_info": null
    },
    {
        "title": "促刺行",
        "author": "严羽",
        "content": "促刺復促刺，男儿蹭蹬真可惜。\n三年走南復走北，岁暮归来空四壁，邻翁为我长太息。\n人生四十未为老，我已白头色枯槁。\n海内伶俜独一身，裘马摧藏愁欲倒。\n今日饮君数杯酒，座閒颇觉颜色好。\n忽忆当年快意时，与君笑傲长相期。\n大杯倒瓮作牛饮，脱巾袒跣唯嫌迟。\n即今多病筋力弱，壮心虽存兴寂寞。\n君不见昨夜谁为烈士歌，听罢仰空泪零落。",
        "dynasty": "宋",
        "collection_info": null
    },
    {
        "title": "古剑行",
        "author": "严羽",
        "content": "我有三尺剑，悬瞻光陆离。\n刜钟不铮，切玉如泥，水断蛟龙陆剸犀。\n三军白首纔一挥，惜哉挂壁无所施，使之补履不如锥。\n吾将抱愤愬玉帝，手持此剑上天飞。",
        "dynasty": "宋",
        "collection_info": null
    },
    {
        "title": "北伐行",
        "author": "严羽",
        "content": "王师北伐何仓卒，六郡丁男亳州骨。\n空见朝陵奉使回，羣盗翻来旧京阙。\n襄阳兵马天下雄，尚书兄弟才杰同。\n偏裨入救嗟已晚，万国此恨何时终。",
        "dynasty": "宋",
        "collection_info": null
    },
    {
        "title": "四方行",
        "author": "严羽",
        "content": "四方羣盗苦未平，况闻中原多甲兵。\n百年讐耻幸已雪，何意復失东西京。\n呜呼机事难适至，成败君看岂天意。\n战骨连营漫不归，空流烈士中宵泪。",
        "dynasty": "宋",
        "collection_info": null
    },
    {
        "title": "上留田",
        "author": "严羽",
        "content": "天地一何长久，上留田。\n人老一去无归，上留田。\n松柏一何纍纍，上留田。\n劝君酒樽金罍，上留田。\n愿君大家蚕桑，上留田。\n有丝织作衲裆，上留田。\n无为多忧烦伤，上留田。",
        "dynasty": "宋",
        "collection_info": null
    },
    {
        "title": "估客乐",
        "author": "严羽",
        "content": "荆州人，来贩谷。\n下江易，上江难。\n船头鼓，波漫漫，长帆輓上五两竿。",
        "dynasty": "宋",
        "collection_info": null
    },
    {
        "title": "西山",
        "author": "严羽",
        "content": "西山青缥缈，深处有丹砂。\n说道神仙客，邀予戏紫霞。",
        "dynasty": "宋",
        "collection_info": null
    },
    {
        "title": "送友归山效韦应物体",
        "author": "严羽",
        "content": "送君归山谷，觉我荷衣尘。\n殷勤郡城别，衰泪欲沾巾。",
        "dynasty": "宋",
        "collection_info": null
    },
    {
        "title": "空斋",
        "author": "严羽",
        "content": "寒镫照疏竹，栖禽时復惊。\n默坐空斋夜，寂寞道心生。",
        "dynasty": "宋",
        "collection_info": null
    },
    {
        "title": "岁暮得表叔吴景仙书因寄",
        "author": "严羽",
        "content": "游吴还适越，慷慨莫徒然。\n烽火关河隔，兵戈宇宙连。\n书来山雪外，人在海云边。\n借问辽东鹤，归来定几年。",
        "dynasty": "宋",
        "collection_info": null
    },
    {
        "title": "登天皇山作",
        "author": "严羽",
        "content": "我来陟高顶，俯瞰临长川。\n阴崖隠落日，迭嶂鸣飞泉。\n独立一世外，所思千古前。\n回看鸟没处，茫茫生白烟。",
        "dynasty": "宋",
        "collection_info": null
    },
    {
        "title": "游紫芝岩",
        "author": "严羽",
        "content": "羽客逍遥地，花源世未寻。\n我来窥异迹，高步越飞岑。\n石带藤萝古，泉鸣涧壑深。\n紫芝未可采，空寄白云心。",
        "dynasty": "宋",
        "collection_info": null
    },
    {
        "title": "绝句二首  其一",
        "author": "严羽",
        "content": "万里长江岁暮天，冰坚可渡不须船。\n雪堂老子迎君笑，化鹤归来又百年。",
        "dynasty": "宋",
        "collection_info": null
    },
    {
        "title": "绝句二首  其二",
        "author": "严羽",
        "content": "梅花树树搅离心，寒重驼裘雪片深。\n诗思飞来馿子上，小山丛桂待君吟。",
        "dynasty": "宋",
        "collection_info": null
    },
    {
        "title": "平寇上史君王潜斋",
        "author": "严羽",
        "content": "治平改元，有盗于建。\n昔犯我鄙，狼蹂豕践。\n于时王侯，维民之忧。\n爰整我军，式遏虔刘。\n侯励将士，无譁听我。\n进退勇怯，死生福祸。\n侯出府库，啖勋赏馘。\n前无坚敌，后无捷策。\n乃有奇士，据鞍请行。\n袒裼入阵，贼莫能婴。\n亦有贤僚，争先跋涉。\n屡摧贼锋，月奏三捷。\n侯曰嘻哉，盗本王臣。\n殪而歼旃，伤天地仁。\n赤子弄兵，如鱼游釜。\n投戈归田，新汝生路。\n孰谓反覆，绐我行人。\n既弛我备，薄奄我军。\n我军少却，丑类鸱张。\n环数百里，奔播仓皇。\n侯曰嗟哉，其不可恕。\n驰赤白囊，亟请淮旅。\n淮旅未来，阽危如毁。\n淮旅既来，稚耋失喜。\n侯谓淮将，次舍良苦。\n休士秣马，我有清酤。\n淮将曰吁，翦此朝食。\n不介而驰，直捣其穴。\n羣丑来聚，亘野弥山。\n淮旅整暇，徐诱之前。\n弓不虚彀，矢不妄激。\n发数步内，应弦而踣。\n或戈其喉，或殳其胫。\n若乌获力，笞乳臭婴。\n党类周章，途殚命窄。\n鱼惊鸟散，影不返迹。\n淮旅拗怒，虿芥髬髵。\n搜林刮莽，远讨穷追。\n淮旅拗怒，火烈具举。\n沸泽焦崖，窟穴无所。\n自相蹈藉，十杀八九。\n丧魄亡精，食不知口。\n原膏野赤，谷臭川腥。\n燐火不燄，殇鬼残形。\n乃求元凶，已缢岩阻。\n执彼余魁，入而振旅。\n其魁伊何，缁服髠首。\n一羣纵观，万夫欢走。\n炮烙剔腐，以警叛者。\n前后献俘，復以百数。\n荡涤污垢，宥贷胁从。\n收霜卷雹，和气融融。\n侯飨淮将，加笾折俎。\n庖骑酒车，饮均众伍。\n何以赠之，筐篚荧煌。\n战功曰多，告成于王。\n嗟我妇子，若翁若妪。\n安逸怡愉，匪侯何俟。\n侯曰此捷，诸将之功。\n虽有诸将，实侯指踪。\n讐在藩篱，疾居心腹。\n急缓安危，若手反覆。\n匪侯勤请，蔓实难图。\n谓予不信，往有覆车。\n君子作歌，以颂侯绩。\n谁其采诗，顾备简策。",
        "dynasty": "宋",
        "collection_info": null
    }
]