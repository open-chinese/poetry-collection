[
    {
        "title": "牧护歌",
        "author": "苏溪和尚",
        "content": "听说衲僧牧护，任运逍遥无住。\n一条百纳瓶盂，便是生涯调度。\n为求至理参寻，不惮寒暑辛苦。\n还曾四海周游，山水风云满肚。\n内除戒律精严，不学威仪行步。\n三乘笑我无能，我笑三乘谩做。\n智人权立阶梯，大道本无迷悟。\n达者不假修治，不在能言能语。\n披麻目视云霄，遮莫王侯不顾。\n道人本体如然，不是知佛去处。\n生也犹如着衫，死也还同脱袴。\n生也无喜无忧，八风岂能惊怖。\n外相犹似痴人，肚裏非常峭措。\n活计原无一钱，敢与君王鬬富。\n愚人摆手憎嫌，智者点头相许。\n那知傀儡牵抽，歌舞尽由行主。\n一言为报诸人，打破画瓶归去。\n（《景德传灯录》卷三十）（按：此诗原署云：「苏溪和尚，即五洩小师也。\n」）。",
        "dynasty": "唐",
        "collection_info": null
    }
]