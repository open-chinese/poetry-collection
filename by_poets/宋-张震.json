[
    {
        "title": "蝶恋花 梅子初青春已暮",
        "author": "张震",
        "content": "梅子初青春已暮。\n芳草连云，绿遍西池路。\n小院绣垂帘半举。\n衔泥紫燕双飞去。\n人在赤阑桥畔住。\n不解伤春，还解相思否。\n清梦欲寻犹间阻。\n沙窗一夜萧萧雨。",
        "dynasty": "宋",
        "collection_info": null
    },
    {
        "title": "鹧鸪天 宽尽香罗金缕衣",
        "author": "张震",
        "content": "宽尽香罗金缕衣。\n心情不似旧家时。\n万丝柳暗才飞絮，一点梅酸已着枝。\n金底背，玉东西。\n前欢赢得两相思。\n伤心不及风前燕，犹解穿帘度幕飞。",
        "dynasty": "宋",
        "collection_info": null
    },
    {
        "title": "鹧鸪天 横素桥边景最佳",
        "author": "张震",
        "content": "横素桥边景最佳。\n绿波清浅见琼沙。\n衔泥燕子迎风絮，得食鱼儿趁浪花。\n春已暮，日初斜。\n画船箫鼓是谁家。\n兰桡欲去空留恋，醉倚阑干看晚霞。",
        "dynasty": "宋",
        "collection_info": null
    },
    {
        "title": "蓦山溪 青梅如豆",
        "author": "张震",
        "content": "青梅如豆，断送春归去。\n小绿间长红，看几处、云歌柳舞。\n偎花识面，对月共论心，携素手，采香游，踏遍西池路。\n水边朱户。\n曾记销魂处。\n小立背秋千，空怅望、娉婷韵度。\n杨花扑面，香糁一帘风，情脉脉，酒厌厌，回首斜阳暮。",
        "dynasty": "宋",
        "collection_info": null
    },
    {
        "title": "蓦山溪 春光如许",
        "author": "张震",
        "content": "春光如许。\n春到江南路。\n柳眼弄晴晖，笑梅老、落英无数。\n峭寒庭院，罗幕护窗纱，金鸭暖，锦屏深，曾记看承处。\n云边尺素。\n何计传心缕。\n无处说相思，空惆怅、朝云暮雨。\n曲阑干外，小立近黄昏，心下事，眼边愁，借问春知否。",
        "dynasty": "宋",
        "collection_info": null
    }
]