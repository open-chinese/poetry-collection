[
    {
        "uuid": "f2a4fa50b2159ea53663aef62cf69e74",
        "title": "题经略台",
        "author": "张琮",
        "content": "维攀白玉龙，曾上黄金台。\n指挥十二州，意气何快哉。\n江上只如旧，四面画图开。\n慨怀出奇略，何地不生才。",
        "dynasty": "宋",
        "collection_info": null
    },
    {
        "uuid": "94f68d24f3bf45049fb6eb9aedaba424",
        "title": "逍遥楼",
        "author": "张琮",
        "content": "神游八极表，乃是逍遥意。\n因之以名命，何取漆园吏。\n扁榜谁其书，太师龙蛇字。\n弹压南容筦，江山倍增气。\n心画如见人，像想用余地。\n我来登斯楼，凛凛敬节义。",
        "dynasty": "宋",
        "collection_info": null
    },
    {
        "uuid": "38012ed9950cbf7f3715b5408db0b0e7",
        "title": "独秀峰",
        "author": "张琮",
        "content": "原隰驱驱过一冬，好山何处不相逢。\n层峦迭嶂分高下，翠霭晴岚晕淡浓。\n小至停车休作暇，迁来携酒款从容。\n千崖竞秀吾乡远，只在南容独秀峰。",
        "dynasty": "宋",
        "collection_info": null
    }
]