[
    {
        "uuid": "dfa89a69994f8c7576ed87dbc95f1400",
        "title": "悼步月",
        "author": "赵崇滋",
        "content": "雁过妆楼人不见，断肠又是一黄昏。\n不知天上婵娟影，能照人间寂寞魂。\n响屧廊深空认步，唾茸窗暖尚留痕。\n合将一把香酥骨，葬在巫阳云雨村。",
        "dynasty": "宋",
        "collection_info": null
    },
    {
        "uuid": "30f395e1d3b63a3ef2989127aae18c66",
        "title": "赵容州新居",
        "author": "赵崇滋",
        "content": "旧日水心路，新添赵倚楼。\n诗名不寂寞，此地合风流。\n隔浦荷花雨，当门杜若秋。\n有时清兴到，夜半唤孤舟。",
        "dynasty": "宋",
        "collection_info": null
    },
    {
        "uuid": "08d2c83678184b48b8b2a9e05cb39594",
        "title": "春晚",
        "author": "赵崇滋",
        "content": "水边寂寂苍苔晚，犹有东风为掩扉。\n一砚落花人睡起，半帘微雨燕飞归。\n旧时小草尘侵户，隔日余熏润入衣。\n客又不来吟又懒，小山相对拂金徽。",
        "dynasty": "宋",
        "collection_info": null
    },
    {
        "uuid": "d4ad17204ed82c4f239af13a8f333a4b",
        "title": "客舍",
        "author": "赵崇滋",
        "content": "巷深人寂静，蛩守客床鸣。\n夜半后风雨，一灯前弟兄。\n愁来无好梦，吟到有新声。\n不信看双鬓，萧萧白几茎。",
        "dynasty": "宋",
        "collection_info": null
    },
    {
        "uuid": "96da36f8e8b06e4d79de78ad87aeb3b7",
        "title": "求酒赵评事",
        "author": "赵崇滋",
        "content": "半老情怀睡不能，小檐霜月当寒灯。\n无人来问相如渴，敲碎梅花一夜冰。",
        "dynasty": "宋",
        "collection_info": null
    },
    {
        "uuid": "f7f921ae9ed72c571216826fc891a093",
        "title": "题飞霞观",
        "author": "赵崇滋",
        "content": "水上红云岸上风，玄都观裏又相逢。\n世间是色皆为妄，好去桃花只种松。",
        "dynasty": "宋",
        "collection_info": null
    },
    {
        "uuid": "4f6cf76dd1737daf4ec20a3124633d60",
        "title": "句  其一",
        "author": "赵崇滋",
        "content": "事纔有意终须失，人到无求始自高。\n贫悟交游秋后叶，老看富贵雾中花。\n从来尽说天堪问，天到如今亦厌烦。",
        "dynasty": "宋",
        "collection_info": null
    },
    {
        "uuid": "33a2b29023b7e41888d88fc816768d26",
        "title": "句  其二",
        "author": "赵崇滋",
        "content": "何消百万西湖宅，遇有梅花便可居。",
        "dynasty": "宋",
        "collection_info": null
    },
    {
        "uuid": "c4a6dab35abce193c8994b04f361c5aa",
        "title": "句  其三",
        "author": "赵崇滋",
        "content": "落花遇雨扫不去，败草经春刬又生。",
        "dynasty": "宋",
        "collection_info": null
    }
]