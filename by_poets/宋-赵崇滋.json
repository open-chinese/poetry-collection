[
    {
        "uuid": "24df815265c1ad57ce28b66d5d239505",
        "title": "悼步月",
        "author": "赵崇滋",
        "content": "雁过妆楼人不见，断肠又是一黄昏。\n不知天上婵娟影，能照人间寂寞魂。\n响屧廊深空认步，唾茸窗暖尚留痕。\n合将一把香酥骨，葬在巫阳云雨村。",
        "dynasty": "宋",
        "collection_info": null
    },
    {
        "uuid": "a79f47ddbcbbf5d2eff4a2e90c5898bb",
        "title": "赵容州新居",
        "author": "赵崇滋",
        "content": "旧日水心路，新添赵倚楼。\n诗名不寂寞，此地合风流。\n隔浦荷花雨，当门杜若秋。\n有时清兴到，夜半唤孤舟。",
        "dynasty": "宋",
        "collection_info": null
    },
    {
        "uuid": "718ab3a05f27dffa8a3450da7f91701b",
        "title": "春晚",
        "author": "赵崇滋",
        "content": "水边寂寂苍苔晚，犹有东风为掩扉。\n一砚落花人睡起，半帘微雨燕飞归。\n旧时小草尘侵户，隔日余熏润入衣。\n客又不来吟又懒，小山相对拂金徽。",
        "dynasty": "宋",
        "collection_info": null
    },
    {
        "uuid": "75f4082f89a5e5621ce72dc9a82803ab",
        "title": "客舍",
        "author": "赵崇滋",
        "content": "巷深人寂静，蛩守客床鸣。\n夜半后风雨，一灯前弟兄。\n愁来无好梦，吟到有新声。\n不信看双鬓，萧萧白几茎。",
        "dynasty": "宋",
        "collection_info": null
    },
    {
        "uuid": "a6aab0d10842b368ba2e94154a8e2408",
        "title": "求酒赵评事",
        "author": "赵崇滋",
        "content": "半老情怀睡不能，小檐霜月当寒灯。\n无人来问相如渴，敲碎梅花一夜冰。",
        "dynasty": "宋",
        "collection_info": null
    },
    {
        "uuid": "2189f8ce7c5c63c6f7abcc420927f6ea",
        "title": "题飞霞观",
        "author": "赵崇滋",
        "content": "水上红云岸上风，玄都观裏又相逢。\n世间是色皆为妄，好去桃花只种松。",
        "dynasty": "宋",
        "collection_info": null
    },
    {
        "uuid": "a8aee0ad0ee03a9d4a23b61a56dbd646",
        "title": "句  其一",
        "author": "赵崇滋",
        "content": "事纔有意终须失，人到无求始自高。\n贫悟交游秋后叶，老看富贵雾中花。\n从来尽说天堪问，天到如今亦厌烦。",
        "dynasty": "宋",
        "collection_info": null
    },
    {
        "uuid": "64bea523532b533b211e55f5e55440f0",
        "title": "句  其二",
        "author": "赵崇滋",
        "content": "何消百万西湖宅，遇有梅花便可居。",
        "dynasty": "宋",
        "collection_info": null
    },
    {
        "uuid": "22e76ab070b7e2faf0fa4cfa4d2953b7",
        "title": "句  其三",
        "author": "赵崇滋",
        "content": "落花遇雨扫不去，败草经春刬又生。",
        "dynasty": "宋",
        "collection_info": null
    }
]