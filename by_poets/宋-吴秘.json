[
    {
        "uuid": "cdc8ff12019ac9be5c36b06e5fd15593",
        "title": "谒林庙",
        "author": "吴秘",
        "content": "高天之有文，星辰艳穷碧。\n厚地之有文，草木秀野色。\n草木既无辞，星辰亦难测。\n岂侔人之文，五经为艺极。\n五经主者何，岂非至圣力。\n三才久虚位，待我先师宅。\n秘亦穷经者，自谓入阃阈。\n天地无逃数，世人犹自惑。\n代移文不移，宜在弟子职。\n熏香达诚悃，滴酒沥胸臆。\n瞿然见威容，长林耸坟侧。",
        "dynasty": "宋",
        "collection_info": null
    }
]