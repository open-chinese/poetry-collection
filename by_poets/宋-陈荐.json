[
    {
        "uuid": "7c2e8fc5f86635146cf37befb25b577f",
        "title": "燕子楼",
        "author": "陈荐",
        "content": "仆射新阡狐兔游，侍儿犹住水边楼。\n风清玉簟慵欹枕，月好珠帘懒上鈎。\n寒梦觉来沧海阔，新诗吟罢紫兰秋。\n乐天才思如春雨，断送残花一夕休。",
        "dynasty": "宋",
        "collection_info": null
    },
    {
        "uuid": "11c893d1bf19fd1aa0731ae0581c5939",
        "title": "子房庙",
        "author": "陈荐",
        "content": "博浪沙头触副车，潜游东夏识真符。\n风云智略移秦鼎，星斗功名启汉图。\n商老已来宁少海，赤松还约访仙都。\n雍容进退全天道，凛凛高风万古无。",
        "dynasty": "宋",
        "collection_info": null
    },
    {
        "uuid": "24060fd329cfdf4e97098e381d9555f1",
        "title": "垓下",
        "author": "陈荐",
        "content": "九里山南楚汉争，风波翻覆走长鲸。\n霸图欲断中宵失，帝业时来一战成。\n懒渡沧江惭父老，更无勍敌压韩彭。\n农人不识当时意，祗得春霖事耦耕。",
        "dynasty": "宋",
        "collection_info": null
    },
    {
        "uuid": "dd3502bb129f319473f946617ec40eb0",
        "title": "范增墓",
        "author": "陈荐",
        "content": "藏名羞立虎狼朝，乘鹤东依项籍豪。\n愤失壮图撞玉斗，不知天命与金刀。\n还家落日埋英气，回首浮云委旧劳。\n百步西连陵母冢，峨峨先识泰山高。",
        "dynasty": "宋",
        "collection_info": null
    },
    {
        "uuid": "a605870e24cf4a60e143adaef311b413",
        "title": "句",
        "author": "陈荐",
        "content": "尘静山川狂鹿死，雷惊天地老龙飞。",
        "dynasty": "宋",
        "collection_info": null
    }
]