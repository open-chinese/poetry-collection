[
    {
        "uuid": "3b24ba048e5330fb063c4f1832b17f3a",
        "title": "点绛唇 翠柏丹崖",
        "author": "郭章",
        "content": "翠柏丹崖，碧云深锁神仙府。\n势盘龙虎。\n楼观雄中土。\n我欲停时，又恐斜阳暮。\n黄尘路。\n客怀良苦。\n满目西山雨。",
        "dynasty": "宋",
        "collection_info": null
    },
    {
        "uuid": "20403328448fb3d39350c27994a1a262",
        "title": "归昆山省亲别太学同舍  其一",
        "author": "郭章",
        "content": "菽水年来属未涯，羞骑款段出京华。\n涨尘面旋风头紧，绮照支离日脚斜。\n掠过短莎惊脱兔，踏翻红叶闹归鸦。\n不堪回首孤云外，望断淮山始是家。",
        "dynasty": "宋",
        "collection_info": null
    },
    {
        "uuid": "c073518e72c1ac9bc611be8f2aa4498b",
        "title": "归昆山省亲别太学同舍  其二",
        "author": "郭章",
        "content": "也知随俗调归策，却忆当年重出关。\n岂是长居户限上，可能无意马蹄间。\n中原百甓知谁运，今日分阴敢自閒。\n倘有寸功裨社稷，归来恰好试衣斑。",
        "dynasty": "宋",
        "collection_info": null
    },
    {
        "uuid": "9af1000034043e17dda17a8aaba0240a",
        "title": "夕秀轩",
        "author": "郭章",
        "content": "柳暗西津桥步斜，长川练练若萦蛇。\n晚来不为东风恶，与子留连待月华。",
        "dynasty": "宋",
        "collection_info": null
    }
]