[
    {
        "uuid": "64392405fbe031432ee52c23c91d9063",
        "title": "蝶恋花 豆蔻梢头春色浅",
        "author": "谢逸",
        "content": "豆蔻梢头春色浅。\n新试纱衣，拂袖东风软。\n红日三竿帘幕卷。\n画楼影里双飞燕。\n拢鬓步摇青玉碾。\n缺样花枝，叶叶蜂儿颤。\n独倚阑干凝望远。\n一川烟草平如剪。",
        "dynasty": "宋",
        "collection_info": null
    },
    {
        "uuid": "de4b082aee3d1ceb5087efee9a7f3c07",
        "title": "踏莎行 柳絮风轻",
        "author": "谢逸",
        "content": "柳絮风轻，梨花雨细。\n春阴院落帘垂地。\n碧溪影里小桥横，青帘市上孤烟起。\n镜约关情，琴心破睡。\n轻寒漠漠侵鸳被。\n酒醒霞散脸边红，梦回山蹙眉间翠。",
        "dynasty": "宋",
        "collection_info": null
    },
    {
        "uuid": "893b5b835ffbf5b04b3527ed54f3f0d0",
        "title": "菩萨蛮 暄风迟日春光闹",
        "author": "谢逸",
        "content": "暄风迟日春光闹。\n蒲萄水绿摇轻棹。\n两岸草烟低。\n青山啼子规。\n归来愁未寝。\n黛浅眉痕沁。\n花影转廊腰。\n红添酒面潮。",
        "dynasty": "宋",
        "collection_info": null
    },
    {
        "uuid": "abba8035babf15379df01f432af0f92f",
        "title": "菩萨蛮 縠纹波面浮鸂鶒",
        "author": "谢逸",
        "content": "縠纹波面浮鸂鶒。\n蒲芽出水参差碧。\n满院落梅香。\n柳梢初弄黄。\n衣轻红袖皱。\n春困花枝瘦。\n睡起玉钗横。\n隔帘闻晓莺。",
        "dynasty": "宋",
        "collection_info": null
    },
    {
        "uuid": "e5fa9907167a5c362ee67ae085d36170",
        "title": "采桑子 楚山削玉云中碧",
        "author": "谢逸",
        "content": "楚山削玉云中碧，影落沙汀。\n秋水澄凝。\n一抹江天雁字横。\n金钱满地西风急，红蓼烟轻。\n帘外砧声。\n惊起青楼梦不成。",
        "dynasty": "宋",
        "collection_info": null
    },
    {
        "uuid": "1add5546664479300fa57c0eeaacc3ab",
        "title": "采桑子 冰霜林里争先发",
        "author": "谢逸",
        "content": "冰霜林里争先发，独压群花。\n风送清笳。\n更引轻烟淡淡遮。\n抱墙溪水弯环碧，月色清华。\n疏影横斜。\n恰似林逋处士家。",
        "dynasty": "宋",
        "collection_info": null
    },
    {
        "uuid": "1a30c49f4972b46534358d19f77749ac",
        "title": "采桑子 冷猿寒雁淮山远",
        "author": "谢逸",
        "content": "冷猿寒雁淮山远，风袅青帘。\n飞雪廉纤。\n莫道空中是撒盐。\n到时乳鹊喧梧影，晓卷疏帘。\n彩服巡檐。\n索共梅花笑语添。",
        "dynasty": "宋",
        "collection_info": null
    },
    {
        "uuid": "2956b65c39bdab3359ad38917f88c920",
        "title": "西江月 落寞寒香满院",
        "author": "谢逸",
        "content": "落寞寒香满院，扶疏清影侵门。\n雪消平野晚烟昏。\n睡起懒匀檀粉。\n皎皎风前玉树，盈盈月下冰魂。\n南枝春信夜来温。\n便觉肌肤瘦损。",
        "dynasty": "宋",
        "collection_info": null
    },
    {
        "uuid": "9c29c365f557262b86380abfc2d77d61",
        "title": "西江月 花额上堆翠葆",
        "author": "谢逸",
        "content": "花额上堆翠葆，远山横处星眸。\n绛宫深锁暮云浮。\n月破黄昏时候。\n谁谓霞衣玉简，便孤彩凤秦楼。\n桃源不禁昔人游。\n曾是刘郎邂逅。",
        "dynasty": "宋",
        "collection_info": null
    },
    {
        "uuid": "31b5428fa06ad41ab5eda6407287222d",
        "title": "西江月 窄袖浅笼温玉",
        "author": "谢逸",
        "content": "窄袖浅笼温玉，修眉淡扫遥岑。\n行时云雾绕衣襟。\n步步莲生宫锦。\n菊与秋烟共晚，酒随人意俱深。\n尊前有客动琴心。\n醉后清狂不禁。",
        "dynasty": "宋",
        "collection_info": null
    },
    {
        "uuid": "f5a00b91e5755fea061b2dc3f295fbe9",
        "title": "西江月 宝柱横云雁影",
        "author": "谢逸",
        "content": "宝柱横云雁影，朱弦隔叶莺声。\n风生玉脂晚寒清。\n官样轻黄袖冷。\n饮罢尚留馀意，曲终自有深情。\n归来江上数峰青。\n梅水横斜夜永。",
        "dynasty": "宋",
        "collection_info": null
    },
    {
        "uuid": "8e97bcabbdfbb5cfb778edee11552cb5",
        "title": "西江月 滴滴金盘露冷",
        "author": "谢逸",
        "content": "滴滴金盘露冷，萧萧玉宇风清。\n长庚入梦晓窗明。\n淡月微云耿耿。\n松竹五峰秋色，笙歌三市欢声。\n华堂开宴拥娉婷。\n天上人间共庆。",
        "dynasty": "宋",
        "collection_info": null
    },
    {
        "uuid": "97aa970d8fb96b477d23c6025a32247b",
        "title": "西江月 青锦缠条配剑",
        "author": "谢逸",
        "content": "青锦缠条配剑，紫丝络辔飞骢。\n入关意气喜生风。\n年少胸吞云梦。\n金阙日高露泣，东华尘软香红。\n争看荀氏第三龙。\n春暖桃花浪涌。",
        "dynasty": "宋",
        "collection_info": null
    },
    {
        "uuid": "9201f42c2570b76f67021687496a1dba",
        "title": "西江月 晓艳最便清露",
        "author": "谢逸",
        "content": "晓艳最便清露，晚红偏怯斜阳。\n移根栽近菊花傍。\n蜀锦翻成新样。\n坐客联挥玉麈，歌词细琢琼章。\n从今故事记溪堂。\n岁岁携壶共赏。",
        "dynasty": "宋",
        "collection_info": null
    },
    {
        "uuid": "246c37334be38a5bc68553ebca2b612f",
        "title": "西江月 木末谁攀新萼",
        "author": "谢逸",
        "content": "木末谁攀新萼，雪消自种前庭。\n莫嫌开过尚盈盈。\n似待诗人醉咏。\n霜后最添妍丽，风中更觉娉婷。\n影摇溪水一湾清。\n妆罢晓临鸾境。",
        "dynasty": "宋",
        "collection_info": null
    },
    {
        "uuid": "7db1f0ec76e38c9960d149b0d64af0da",
        "title": "西江月 密雪未知肤白",
        "author": "谢逸",
        "content": "密雪未知肤白，夜寒已觉香清。\n振芳堂下月盈庭。\n踏碎横斜疏影。\n且醉杯中绿蚁，休辞笛里清声。\n东君催促子青青。\n滋味要调金鼎。",
        "dynasty": "宋",
        "collection_info": null
    },
    {
        "uuid": "f339021ecfd41fc92336bb8c3d9d2c73",
        "title": "南歌子 雨洗溪光净",
        "author": "谢逸",
        "content": "雨洗溪光净，风掀柳带斜。\n画楼朱户玉人家。\n帘外一眉新月、浸梨花。\n金鸭香凝袖，铜荷烛映纱。\n凤盘宫锦小屏遮。\n夜静寒生春笋、理琵琶。",
        "dynasty": "宋",
        "collection_info": null
    },
    {
        "uuid": "f4cde4ccbc0184ebac031719b5435048",
        "title": "虞美人 碧梧翠竹交加影",
        "author": "谢逸",
        "content": "碧梧翠竹交加影。\n角簟纱厨冷。\n疏云淡月媚横塘。\n一阵荷花风起、隔帘香。\n雁横天末无消息。\n水阔吴山碧。\n刺桐花上蝶翩翩。\n唯有夜深清梦、到郎边。",
        "dynasty": "宋",
        "collection_info": null
    },
    {
        "uuid": "6c36cb83092c0dce3ad3881adb4354fd",
        "title": "虞美人 角声吹散梅梢雪",
        "author": "谢逸",
        "content": "角声吹散梅梢雪。\n疏影黄昏月。\n落英点点拂阑干。\n风送清香满院、作轻寒。\n花瓷羯鼓催行酒。\n红袖掺掺手。\n曲声未彻宝杯空。\n饮罢香熏翠被、锦屏中。",
        "dynasty": "宋",
        "collection_info": null
    },
    {
        "uuid": "d75bfea2c64869a84f4f297dbd5518cc",
        "title": "虞美人 风前玉树玱金韵",
        "author": "谢逸",
        "content": "风前玉树玱金韵。\n碧落佳期近。\n疏云影里鹊桥低。\n檐外一弯新月、印修眉。\n星河渐晓铜壶噎。\n又是经年别。\n此情莫与玉人知。\n引起旧家离恨、泪珠垂。",
        "dynasty": "宋",
        "collection_info": null
    },
    {
        "uuid": "939d55ffb965f38752ac98b2714207ae",
        "title": "谒金门 帘外雨",
        "author": "谢逸",
        "content": "帘外雨。\n洗尽楚乡残暑。\n白露影边霞一缕。\n绀碧江天暮。\n沈水烟横香雾。\n茗碗浅浮琼乳。\n卧听鹧鸪啼竹坞。\n竹风清院宇。",
        "dynasty": "宋",
        "collection_info": null
    },
    {
        "uuid": "8f57d0b2fac15835e88b70d41e5e7d03",
        "title": "如梦令 花落莺啼春暮",
        "author": "谢逸",
        "content": "花落莺啼春暮。\n陌上绿杨飞絮。\n金鸭晚香寒，人在洞房深处。\n无语。\n无语。\n叶上数声疏雨。",
        "dynasty": "宋",
        "collection_info": null
    },
    {
        "uuid": "fae8e8dbd70cc988fde3378f394ddf0a",
        "title": "如梦令 门外落花流水",
        "author": "谢逸",
        "content": "门外落花流水。\n日暖杜鹃声碎。\n蕃马小屏风，一枕画堂春睡。\n如醉。\n如醉。\n正是困人天气。",
        "dynasty": "宋",
        "collection_info": null
    },
    {
        "uuid": "2b93649211f5f620e94c63f5b2d13d2d",
        "title": "青玉案 芦花飘雪迷洲渚",
        "author": "谢逸",
        "content": "芦花飘雪迷洲渚。\n送秋水、连天去。\n一叶小舟横别浦。\n数声鸿雁，两行鸥鹭。\n天淡潇湘暮。\n蓬窗醉梦惊箫鼓。\n回首青楼在何处。\n柳岸风轻吹残暑。\n菊开青蕊，叶飞红树。\n江上潇潇雨。",
        "dynasty": "宋",
        "collection_info": null
    },
    {
        "uuid": "60af1d183123dc39c4d79ad96f48e8ef",
        "title": "好事近 疏雨洗烟波",
        "author": "谢逸",
        "content": "疏雨洗烟波，雨过满江秋色。\n风起白鸥零乱，破岚光深碧。\n荻花枫叶只供愁，清吟写岑寂。\n吟罢倚阑无语，听一声羌笛。",
        "dynasty": "宋",
        "collection_info": null
    },
    {
        "uuid": "b61e2cb655f1a4d2050b7c69b2ca54e0",
        "title": "临江仙 木落江寒秋色晚",
        "author": "谢逸",
        "content": "木落江寒秋色晚，飕飕吹帽风轻。\n丹枫楼外捣衣声。\n登高怀远，山影雁边横。\n露染宫黄庭菊浅，茱萸烟拂红轻。\n尊前谁整醉冠倾。\n酒香熏脸，落日断霞明。",
        "dynasty": "宋",
        "collection_info": null
    },
    {
        "uuid": "a6221b701c568eed38e3ce4caea3db1e",
        "title": "临江仙 玉树临风宾欲散",
        "author": "谢逸",
        "content": "玉树临风宾欲散，黄昏约马嘶庭。\n幽欢未尽有馀清。\n琼糜方一啜，银烛已双擎。\n坐久香津生齿颊，何须五斗消酲。\n艳歌声里醉魂醒。\n明年思此会，旌旆想登瀛。",
        "dynasty": "宋",
        "collection_info": null
    },
    {
        "uuid": "bfc65c2c76c20073097ace15053c2bcc",
        "title": "减字木兰花 荷花风细",
        "author": "谢逸",
        "content": "荷花风细。\n乞巧楼中凉似水。\n天幕低垂。\n新月弯环浅晕眉。\n桥横乌鹊。\n不负年年云外约。\n残漏疏钟。\n肠断朝霞一缕红。",
        "dynasty": "宋",
        "collection_info": null
    },
    {
        "uuid": "b9c28f544ebf5b04e2eab35d0e38e09e",
        "title": "减字木兰花 疏疏密密",
        "author": "谢逸",
        "content": "疏疏密密。\n薝卜林中飞玉出。\n妒舞欺梅。\n悠扬随风去却回。\n遥岑玉刻。\n不见云中浮寸碧。\n夜色清妍。\n庭下交光月午天。",
        "dynasty": "宋",
        "collection_info": null
    },
    {
        "uuid": "6f85463646547110519e7ff61669ef39",
        "title": "渔家傲 秋水无痕清见底",
        "author": "谢逸",
        "content": "秋水无痕清见底。\n蓼花汀上西风起。\n一叶小舟烟雾里。\n兰棹舣。\n柳条带雨穿双鲤。\n自叹直钩无处使。\n笛声吹彻云山翠。\n脍落霜刀红缕细。\n新酒美。\n醉来独枕莎衣睡。",
        "dynasty": "宋",
        "collection_info": null
    },
    {
        "uuid": "8f80661c1e3c1d66ad91c9f281ec0509",
        "title": "清平乐 晓风残角",
        "author": "谢逸",
        "content": "晓风残角。\n月里梅花落。\n宿酒醒时滋味恶。\n翠被轻寒漠漠。\n梦回一点相思。\n远山暗蹙双眉。\n不觉肌肤瘦玉，但知带减腰围。",
        "dynasty": "宋",
        "collection_info": null
    },
    {
        "uuid": "a1d2f3240a18fcc824b5c8acedf0b54d",
        "title": "清平乐 花边柳际",
        "author": "谢逸",
        "content": "花边柳际。\n已渐知春意。\n归信不知何日是。\n旧恨欲拚无计。\n故人零落西东。\n题诗待倩归鸿。\n惟有多情芳草，年年处处相逢。",
        "dynasty": "宋",
        "collection_info": null
    },
    {
        "uuid": "0e5d3cda8373e55e19401ffda866f649",
        "title": "蓦山溪 霜清木落",
        "author": "谢逸",
        "content": "霜清木落，深院帘栊静。\n池面卷烟波，莹香水、一奁明镜。\n修筠拂槛，疏翠挽婵娟，山雾敛，水云收，野阔江天迥。\n红消醉玉，酒面风前醒。\n罗幕护轻寒，锦屏空、金炉烬冷。\n星横参昴，梅径月黄昏，清梦觉，浅眉颦，窗外横斜影。",
        "dynasty": "宋",
        "collection_info": null
    },
    {
        "uuid": "7b5ecfef9dc57d1187197ec4509b4960",
        "title": "玉楼春 弄晴数点梨梢雨",
        "author": "谢逸",
        "content": "弄晴数点梨梢雨。\n门外画桥寒食路。\n杜鹃飞破草间烟，蛱蝶惹残花底露。\n东君着意怜樊素。\n一段韶华都付与。\n妆成不管露桃嗔，舞罢从教风柳妒。",
        "dynasty": "宋",
        "collection_info": null
    },
    {
        "uuid": "836406f7e425fd5f91530aceeff37ff3",
        "title": "玉楼春 横塘晕浅琉璃莹",
        "author": "谢逸",
        "content": "横塘晕浅琉璃莹。\n绿叶阴浓庭院静。\n樱桃熟后麦秋凉，芍药开时槐夏永。\n蓬莱阁下红尘境。\n青羽扇低摇凤影。\n庭前玉树一枝春，香雾和烟新月冷。",
        "dynasty": "宋",
        "collection_info": null
    },
    {
        "uuid": "a0ec6cc5584f15c4378c0beba9dde5d0",
        "title": "玉楼春 个中怀抱谁排遣",
        "author": "谢逸",
        "content": "个中怀抱谁排遣。\n恻恻轻寒风剪剪。\n细丝梅蕊晚香浓，争似柳梢春色浅。\n娇叱道字歌声软。\n醉后微涡回笑魇。\n更无卓氏白头吟，只有卢郎年少恨。",
        "dynasty": "宋",
        "collection_info": null
    },
    {
        "uuid": "e8d4339c81e14d6e1f449aa514384b98",
        "title": "玉楼春 青钱点水圆荷绿",
        "author": "谢逸",
        "content": "青钱点水圆荷绿。\n解箨新篁森嫩玉。\n轻风冉冉楝花香，小雨丝丝梅子熟。\n华堂烛烬零金粟。\n人在洞天三十六。\n昭华吹彻管声寒，声入寿觞红浪蹙。",
        "dynasty": "宋",
        "collection_info": null
    },
    {
        "uuid": "f093076f7fdaa1d5ede05e25ec436760",
        "title": "武陵春 画烛笼纱红影乱",
        "author": "谢逸",
        "content": "画烛笼纱红影乱，门外紫骝嘶。\n分破云团月影亏。\n雪浪皱清漪。\n捧碗纤纤春笋瘦，乳雾泛冰瓷。\n两袖清风拂袖飞。\n归去酒醒时。",
        "dynasty": "宋",
        "collection_info": null
    },
    {
        "uuid": "dc43a5d954d1638308da898095c14ab4",
        "title": "武陵春 拍岸蒲萄江水碧",
        "author": "谢逸",
        "content": "拍岸蒲萄江水碧，柳带挽归艎。\n破闷琴风绕袖凉。\n蔌蔌楝花香。\n淡烟疏雨随宜好，何处不潇湘。\n愿作双飞老凤皇。\n莫学野鸳鸯。",
        "dynasty": "宋",
        "collection_info": null
    },
    {
        "uuid": "7f3b6f0d3b0d47b05f63e9ceed07b1cb",
        "title": "浪淘沙 料峭小桃风",
        "author": "谢逸",
        "content": "料峭小桃风。\n凝淡春容。\n宝灯山列半天中。\n丽服靓妆携手处，笑语匆匆。\n酒滴小槽红。\n一饮千锺。\n铜荷擎烛绛纱笼。\n归去笙歌暄院落，月照帘栊。",
        "dynasty": "宋",
        "collection_info": null
    },
    {
        "uuid": "e022c8699df34833798fd288e8298bf5",
        "title": "鹧鸪天 桐叶成阴拂画檐",
        "author": "谢逸",
        "content": "桐叶成阴拂画檐。\n清风凉处卷疏帘。\n红绡舞袖萦腰柳，碧玉眉心媚脸莲。\n愁满眼，水连天。\n香笺小字倩谁传。\n梅黄楚岸垂垂雨，草碧吴江淡淡烟。",
        "dynasty": "宋",
        "collection_info": null
    },
    {
        "uuid": "ea382daaf65b734eccc60da241e61aa0",
        "title": "鹧鸪天 金节平分院落凉",
        "author": "谢逸",
        "content": "金节平分院落凉。\n黄昏帘幕卷西厢。\n冰轮碾碎粼粼碧，玉斧修成练练光。\n低照户，巧侵床。\n锦袍起舞谪仙狂。\n鹊飞影里觥筹乱，桂子风前笑语香。",
        "dynasty": "宋",
        "collection_info": null
    },
    {
        "uuid": "dad931efc9c2557903fa4c23400a1b3c",
        "title": "鹧鸪天 红晕香腮粉末匀",
        "author": "谢逸",
        "content": "红晕香腮粉末匀。\n梳妆闲淡稳精神。\n谁知碧嶂清溪畔，也有姚家一朵春。\n眉黛浅，谁为颦。\n莫将心事付朝云。\n坐中有客肠应断，忘了酴醿架下人。",
        "dynasty": "宋",
        "collection_info": null
    },
    {
        "uuid": "a744ff28e6a066f545c1e73cbe022f6b",
        "title": "鹧鸪天 水阔天低雁字横",
        "author": "谢逸",
        "content": "水阔天低雁字横。\n小春时节晚寒清。\n梅梢月上纷纷白，竹坞风来冉冉轻。\n人似玉，酒如渑。\n入关意气喜风生。\n坐中有客联镳去，谁唱阳关第四声。",
        "dynasty": "宋",
        "collection_info": null
    },
    {
        "uuid": "af694ccbc116823dc55f6402c0320462",
        "title": "浣溪沙 楼阁帘垂乳燕飞",
        "author": "谢逸",
        "content": "楼阁帘垂乳燕飞。\n圆荷细细点清溪。\n熏风破闷晚凉时。\n玉轸琴边兰思远，霜纨扇里翠眉低。\n揉蓝衫子闹蜂儿。",
        "dynasty": "宋",
        "collection_info": null
    },
    {
        "uuid": "8d891d50cb3089a5c6751c14c97c5a77",
        "title": "燕归梁 六曲阑干翠幕垂",
        "author": "谢逸",
        "content": "六曲阑干翠幕垂。\n香烬冷金猊。\n日高花外啭黄鹂。\n春睡觉、酒醒时。\n草青南浦，云横西塞，锦字杳无期。\n东风只送柳绵飞。\n全不管、寄相思。",
        "dynasty": "宋",
        "collection_info": null
    },
    {
        "uuid": "9df2efaeccdebd02b1368c86a1f3eb1b",
        "title": "千秋岁 楝花飘砌",
        "author": "谢逸",
        "content": "楝花飘砌。\n蔌蔌清香细。\n梅雨过，苹风起。\n情随湘水远，梦绕吴峰翠。\n琴书倦，鹧鸪唤起南窗睡。\n密意无人寄。\n幽恨凭谁洗。\n修竹畔，疏帘里。\n歌馀尘拂扇，舞罢风掀袂。\n人散后，一钩淡月天如水。",
        "dynasty": "宋",
        "collection_info": null
    },
    {
        "uuid": "d8d122b007c19fa35199c6d364093937",
        "title": "南乡子 浅色染春衣",
        "author": "谢逸",
        "content": "浅色染春衣。\n衣上双双小雁飞。\n袖卷藕丝寒玉瘦，弹棋。\n赢得尊前酒一卮。\n冰雪拂胭脂。\n绛蜡香融落日西。\n唱彻阳关人欲去，依依。\n醉眼横波翠黛低。",
        "dynasty": "宋",
        "collection_info": null
    },
    {
        "uuid": "2ac86589f2e60ba6d79f45c39dffbf76",
        "title": "醉落魄・一斛珠 霜砧声急",
        "author": "谢逸",
        "content": "霜砧声急。\n潇潇疏雨梧桐湿。\n无言独倚阑干立。\n帘卷黄昏，一阵西风入。\n年时画阁佳宾集。\n玉人檀板当筵执。\n银瓶已断丝绳汲。\n莫话前欢，忍对屏山泣。",
        "dynasty": "宋",
        "collection_info": null
    },
    {
        "uuid": "e6ec5f37c1953e577e6265486031ce6e",
        "title": "鹊桥仙 蝶飞烟草",
        "author": "谢逸",
        "content": "蝶飞烟草，莺啼云树，满院垂杨阴绿。\n轻风飘散杏梢红，更吹皱、池波如縠。\n珠帘日晚，银屏人散，楼上醉横霜竹。\n一春若道不相思，缘底事、红绡褪玉。",
        "dynasty": "宋",
        "collection_info": null
    },
    {
        "uuid": "8f5e1b56fc858002938045aef3329ee2",
        "title": "江神子・江城子 一江秋水碧湾湾",
        "author": "谢逸",
        "content": "一江秋水碧湾湾。\n绕青山。\n玉连环。\n帘幕低垂，人在画图间。\n闲抱琵琶寻旧曲，弹未了，意阑珊。\n飞鸿数点拂云端。\n倚阑看。\n楚天寒。\n拟倩东风，吹梦到长安。\n恰似梨花春带雨，愁满眼，泪阑干。",
        "dynasty": "宋",
        "collection_info": null
    },
    {
        "uuid": "a664461ac108b4589f6c510dcda4de51",
        "title": "江神子・江城子 杏花村馆酒旗风",
        "author": "谢逸",
        "content": "杏花村馆酒旗风。\n水溶溶。\n扬残红。\n野渡舟横，杨柳绿阴浓。\n望断江南山色远。\n人不见，草连空。\n夕阳楼外晚烟笼。\n粉香融。\n淡眉峰。\n记得年时，相见画屏中。\n只有关山今夜月，千里外，素光同。",
        "dynasty": "宋",
        "collection_info": null
    },
    {
        "uuid": "7d95a9d8378b8071b1f217dec2d033b8",
        "title": "点绛唇 九日登高",
        "author": "谢逸",
        "content": "九日登高，倚楼人在秋空半。\n汝江如练。\n碧影涵云巘。\n醉看茱萸，定是明年健。\n清尊满。\n菊花黄浅。\n偏入陶潜眼。",
        "dynasty": "宋",
        "collection_info": null
    },
    {
        "uuid": "4c741d2ab48040a62e7ab12d39a5fd61",
        "title": "点绛唇 金气秋分",
        "author": "谢逸",
        "content": "金气秋分，风清露冷秋期半。\n凉蟾光满。\n桂子飘香远。\n素练宽衣，仙仗明飞观。\n霓裳乱。\n银桥人散。\n吹彻昭华管。",
        "dynasty": "宋",
        "collection_info": null
    },
    {
        "uuid": "c02d399c34ada251f42325e2fc81f473",
        "title": "七娘子 风剪冰花飞零乱",
        "author": "谢逸",
        "content": "风剪冰花飞零乱。\n映梅梢、素影摇清浅。\n绣幄寒轻，兰熏烟暖。\n艳歌催得金荷卷。\n游梁已觉相如倦。\n忆去年、舟渡淮南岸。\n别后销魂，冷猿寒雁。\n角声只送黄昏怨。",
        "dynasty": "宋",
        "collection_info": null
    },
    {
        "uuid": "92f6a3d08a630dee5593e6468d7e5c11",
        "title": "卜算子 烟雨幂横塘",
        "author": "谢逸",
        "content": "烟雨幂横塘，绀色涵清浅。\n谁把并州快剪刀，剪取吴江半。\n隐几岸乌巾，细葛含风软。\n不见柴桑避俗翁，心共孤云远。",
        "dynasty": "宋",
        "collection_info": null
    },
    {
        "uuid": "13d654077722906cef9bad64df374dad",
        "title": "醉桃源・阮郎归 花枝破蕾柳梢青",
        "author": "谢逸",
        "content": "花枝破蕾柳梢青。\n春寒拂面轻。\n一眉新月影三星。\n铜荷烛烬零。\n低凤扇，袅霓旌。\n珊珊环佩声。\n坐间谁识许飞琼。\n对郎仙骨清。",
        "dynasty": "宋",
        "collection_info": null
    },
    {
        "uuid": "40edafbcfeb536e739ee8dc045e2b189",
        "title": "醉桃源・阮郎归 风飘万点落花飞",
        "author": "谢逸",
        "content": "风飘万点落花飞。\n残红枝上稀。\n平芜叶上淡烟迷。\n那堪春鸟啼。\n风细细，日迟迟。\n轻纱叠雪衣。\n多情多病懒追随。\n玉人应恨伊。",
        "dynasty": "宋",
        "collection_info": null
    },
    {
        "uuid": "f2f810d770b3d2157e670beaf20fed2b",
        "title": "醉桃源・阮郎归 晨光晓色扫檐晶",
        "author": "谢逸",
        "content": "晨光晓色扫檐晶。\n寒斋蝶梦惊。\n乱飘鸳瓦细无声。\n游扬柳丝轻。\n书幌冷，竹窗明。\n柴门只独扃。\n一尊浊酒为谁倾。\n梅花相对清。",
        "dynasty": "宋",
        "collection_info": null
    },
    {
        "uuid": "0008f40c60e169e83920b1b132e563c6",
        "title": "望江南・忆江南 临川好",
        "author": "谢逸",
        "content": "临川好，柳岸转平沙。\n门外澄江丞相宅，坛前乔木列仙家。\n春到满城花。\n行乐处，舞袖卷轻纱。\n谩摘青梅尝煮酒，旋煎白雪试新茶。\n明月上檐牙。",
        "dynasty": "宋",
        "collection_info": null
    },
    {
        "uuid": "4d7b091f3c4fe9d0e98bd6c9a9e256b7",
        "title": "望江南・忆江南 临川好",
        "author": "谢逸",
        "content": "临川好，山影碧波摇。\n鱼跃冰池飞玉尺，云横石廪拂鲛绡。\n高树竹萧萧。\n寒食近，湖水绿平桥。\n繁杏梢头张锦旆，垂杨阴里系兰桡。\n游客解金貂。",
        "dynasty": "宋",
        "collection_info": null
    },
    {
        "uuid": "644fabe7fd18c79ef32f5312195ddb31",
        "title": "柳梢青 香肩轻拍",
        "author": "谢逸",
        "content": "香肩轻拍。\n尊前忍听，一声将息。\n昨夜浓欢，今朝别酒，明日行客。\n后回来则须来，便去也、如何去得。\n无限离情，无穷江水，无边山色。",
        "dynasty": "宋",
        "collection_info": null
    },
    {
        "uuid": "f53faf90030adf383f26d9f7f09c3a0d",
        "title": "豫章行",
        "author": "谢逸",
        "content": "豫章栋梁材，託身南山阿。\n王者建大厦，匠氏施斧柯。\n万夫挽不行，留滞在河浒。\n自非浪滔天，何由至王所。\n根虽埋土中，叶已随风飞。\n惟余爨下柯，那得復相依。\n风吹兼雨打，日居復月诸。\n誓朽泥涂间，不及栎与樗。\n匠氏慎无悔，豫章当自宽。\n人生类如此，才难圣所嘆。",
        "dynasty": "宋",
        "collection_info": null
    },
    {
        "uuid": "ec4e43082064881dc66fa4d33dce3dd4",
        "title": "读陶渊明集",
        "author": "谢逸",
        "content": "渊明从远公，了此一大事。\n下视区中贤，略不可人意。\n不如归田园，万事付一醉。\n挥觞赋新诗，诗成聊自慰。\n初不求世售，世亦不我贵。\n意到语自工，心真理亦邃。\n何必闻虞韶，读此可忘味。\n我欲追其韵，恨无三尺喙。\n嗟嘆之不足，作诗示同志。",
        "dynasty": "宋",
        "collection_info": null
    },
    {
        "uuid": "7344cbc811f0a25d1729309855404910",
        "title": "和王立之见赠四首  其一",
        "author": "谢逸",
        "content": "王子遗我诗，五言若长城。\n谁谓永嘉末，復闻正始声。\n咄嗟千人废，雍容一坐倾。\n端能励节义，何必五鼎烹。",
        "dynasty": "宋",
        "collection_info": null
    },
    {
        "uuid": "4ddcb44f4e4c9a8e7701347ebffd45ef",
        "title": "和王立之见赠四首  其二",
        "author": "谢逸",
        "content": "蛙蛤没泥涂，鲵鳅游畎浍。\n岂知北溟鲲，翱翔九霄外。\n长安夸奢子，奔走逐冠盖。\n古寺有佳人，幽吟发清籁。",
        "dynasty": "宋",
        "collection_info": null
    },
    {
        "uuid": "22495bd019f0c7bdbce2531a4b1c49c1",
        "title": "和王立之见赠四首  其三",
        "author": "谢逸",
        "content": "按剑毛先生，睨柱蔺相如。\n欲市万世名，非由十斛珠。\n善养浩然气，外泽心不臞。\n桃花自春风，何用赋玄都。",
        "dynasty": "宋",
        "collection_info": null
    },
    {
        "uuid": "1563f7f2140b5f90913baf78ade14db3",
        "title": "和王立之见赠四首  其四",
        "author": "谢逸",
        "content": "钟鸣戒夜行，途远畏日暮。\n王良鞭骥子，一跃仅十步。\n怪事书咄咄，白髮生故故。\n未暇陈九事，亟归读四库。",
        "dynasty": "宋",
        "collection_info": null
    },
    {
        "uuid": "521b683c4af25d7a6014ca47aae5be57",
        "title": "和徐教授与董元达",
        "author": "谢逸",
        "content": "徐穉卧不起，青衫老柴门。\n仲舒着繁露，要明王道尊。\n相逢非竟日，此怀谁与论。\n朗咏鄱阳篇，江南烟雨昏。",
        "dynasty": "宋",
        "collection_info": null
    },
    {
        "uuid": "36fafe16334495167109ab5783fdbd6b",
        "title": "吴迪吉载酒永安寺会者十一分韵赋诗以字为韵予用逸字",
        "author": "谢逸",
        "content": "延陵多贤孙，杰然者迪吉。\n上书因自讼，宾客禁私觌。\n瞑目数归期，闭口防罚直。\n谒告呼朋侪，笑谈洗忧戚。\n开樽青莲界，逍遥以永日。\n翩翩客鼎来，草草筵初秩。\n子珍乐易人，开谈见胸臆。\n宗鲁与人交，坦然无畛域。\n君泽学古谈，论议简而质。\n伯更廊庙具，绿髮居师席。\n泽民泮水英，每试辄中的。\n叔野饱书史，胸中万卷积。\n文美秉天机，温如苍玉璧。\n文康气雄豪，目睨天宇窄。\n中邦最清修，操履有绳尺。\n乐之似长康，痴绝故无匹。\n坐客皆奇才，椎钝莫如逸。\n诸人或见赏，颇爱性真率。\n不求身后名，但喜杯中物。\n世故了不知，一醉吾事毕。",
        "dynasty": "宋",
        "collection_info": null
    },
    {
        "uuid": "6ca4a90e04878be13d8ad01bb2f6c0ec",
        "title": "谢吴迪吉以麻源桃实法制黄精见遗",
        "author": "谢逸",
        "content": "平生刚直心，真率类狂绞。\n居首富儿门，肉食亦不饱。\n北堂老髮垂，喜惧我心搅。\n瘦妻首飞蓬，敢谓美而佼。\n妇姑宵不寐，清饿常至卯。\n幸頼亲友人，馈送亦稍稍。\n崔嵬华子冈，秀岭横参昴。\n木桃芘菟竹，岁永樛枝挠。\n千年采掇余，曾近麻姑爪。\n喧喧声利区，献酬呈狯狡。\n分甘及衡门，古心君独拗。\n作诗报嘉惠，质野言非巧。",
        "dynasty": "宋",
        "collection_info": null
    },
    {
        "uuid": "34cc04c7d7e7dc402e89117a9498f950",
        "title": "游逍遥寺以野寺江天豁山扉花木幽为韵探得山字",
        "author": "谢逸",
        "content": "进不骄富贵，立朝如在山。\n退若羞贫贱，林泉作阓阛。\n喧静本无相，了在一念间。\n人皆谙此理，何事可作难。\n每月一会面，十客九不閒。\n良时况易失，逝者不復还。\n老境不汝贷，毛髮半已斑。\n游从皆胜事，栖息况禅关。\n兹会若不勉，对客恐厚颜。\n诸人胸旷达，高韵不可攀。\n此意固同晓，作诗勉我顽。",
        "dynasty": "宋",
        "collection_info": null
    },
    {
        "uuid": "19de76d9105b4533a675f2f3a6a17b6a",
        "title": "游文美清旷亭各以字为韵",
        "author": "谢逸",
        "content": "人生一月间，开口笑几日。\n况復岁云暮，在堂悲蟋蟀。\n胡不为强欢，唧唧復唧唧。\n吾徒尘外姿，开怀见真率。\n达如商山皓，清若竹林逸。\n相逢各拊掌，一笑万事失。\n主人清旷士，作堂记其实。\n愿无负此堂，不为势利怵。\n时时叙离阔，中散志意毕。",
        "dynasty": "宋",
        "collection_info": null
    },
    {
        "uuid": "26d1b8f0d3bf0682431b73543fe14607",
        "title": "怀李希声",
        "author": "谢逸",
        "content": "木落野空旷，天迥江湖深。\n登楼眺遐荒，朔风吹壮襟。\n望望不能去，勤我思贤心。\n此心何所思，思我逍遥子。\n挂冠卧秋斋，阅世齐愠喜。\n念昔造其室，微言契名理。\n击考天玉球，四坐清音起。\n别来越三祀，洋洋犹在耳。\n宵长梦寐勤，月明渡淮水。",
        "dynasty": "宋",
        "collection_info": null
    },
    {
        "uuid": "0615354c6958add0806ec77de1f4a9dc",
        "title": "送临川教授叶端仁赴阙  其一",
        "author": "谢逸",
        "content": "丸丸松柏林，结根临古道。\n未逢匠石徒，岁久空合抱。\n圣人建明堂，良材日登造。\n左右乏先容，地遥安可到。\n愿言励岁寒，不改雪霜操。",
        "dynasty": "宋",
        "collection_info": null
    },
    {
        "uuid": "2b1822432e28eae3c4eec4dafac04b8e",
        "title": "送临川教授叶端仁赴阙  其二",
        "author": "谢逸",
        "content": "嘉林有石龟，视尾知千龄。\n支床气愈老，巢莲身始轻。\n钻灼占休咎，胸中疑惑明。\n纳锡藏太卜，决策安朝廷。\n吾徒昧倚伏，祸福何由征。",
        "dynasty": "宋",
        "collection_info": null
    },
    {
        "uuid": "dc40dd6e0c1847d51ac62366b0c6f466",
        "title": "同吴迪吉汪信民游西塔寺分韵赋诗以荷花日落酣为韵探得荷花字  其一",
        "author": "谢逸",
        "content": "曲肱清梦残，晓鼓喧鸣鼍。\n披衣步庭除，白露倾圆荷。\n俄闻剥啄声，佳客来相过。\n为言城市喧，邀我游山阿。\n步入青莲界，诸峰鬰嵯峨。\n清香郁软语，竟日同婆娑。\n吾人嗜好僻，与世殊臼窠。\n兹游慎勿广，恐为俗客呵。",
        "dynasty": "宋",
        "collection_info": null
    },
    {
        "uuid": "aa3f75bdacbf4c98d9b88367f2e458da",
        "title": "同吴迪吉汪信民游西塔寺分韵赋诗以荷花日落酣为韵探得荷花字  其二",
        "author": "谢逸",
        "content": "林间露警鹤，城头日翻鸦。\n荷香晓逾清，山色秋更佳。\n寺有老比丘，视世如虚花。\n茶香语有味，境静思无邪。\n夕阳动归兴，天末散余霞。\n徘徊不忍去，南楼吹晓笳。\n更约秋夜来，小船卧蒹葭。",
        "dynasty": "宋",
        "collection_info": null
    },
    {
        "uuid": "cdf6446c6c0aa395c69aea0ee17e5f95",
        "title": "游西塔寺分韵得异字",
        "author": "谢逸",
        "content": "天刑不可解，何以补我劓。\n同访老比丘，步至城南寺。\n脱冠饭其腹，咀嚼风雨驶。\n四壁吼怒雷，稍稍众客睡。\n而余与汪侯，敬咨第一义。\n山僧笑不答，饮食自知味。\n岂无一樽酒，把盏得竟醉。\n不知虚静中，自有无穷意。\n赋诗非不工，聊以助游戏。\n莫学玉川子，弄笔嘲同异。",
        "dynasty": "宋",
        "collection_info": null
    },
    {
        "uuid": "d6d9670d03c044041137686b7ac150ba",
        "title": "游西塔寺分韵得溪字",
        "author": "谢逸",
        "content": "绿篠蒙修涂，圆荷媚清溪。\n步屧便清风，欻见古招提。\n入门眼界浄，端如刮金篦。\n升堂各趺坐，野语无町畦。\n吾徒性真率，可追阮与嵇。\n安能触世网，瓮底藏酰鸡。\n爱此清旷境，不知夕阳西。\n归骑去联翩，城头乌夜啼。",
        "dynasty": "宋",
        "collection_info": null
    },
    {
        "uuid": "a6cb5293b01c2509bd6862b5591f223e",
        "title": "与诸友游南湖分韵得红字",
        "author": "谢逸",
        "content": "不通泮宫籍，端居常屡空。\n贫知俗益薄，老觉书有功。\n寂无裹饭客，门前翳蒿蓬。\n平生眼底人，粗知吾困穷。\n招呼城南游，饭我枵肠空。\n亭午得一饱，哦诗和秋虫。\n扪腹步南湖，缓带披凉风。\n渐见波心莲，颇忆新妆红。\n徐酌穆生醴，宛如和露浓。\n三咽不知味，百盏无醉容。\n但可胜茶汤，留饷东坡翁。\n儒生本酸寒，独处罹百凶。\n不谒魏元君，粗免恶少攻。",
        "dynasty": "宋",
        "collection_info": null
    },
    {
        "uuid": "aee84f72563a6b4cba9864e0646a406e",
        "title": "送鹿好古",
        "author": "谢逸",
        "content": "邑小民事简，琴樽有余欢。\n才高气虽雄，心夷神自闲。\n吐辞如春风，万象生笔端。\n向识杏坛老，不应嘆才难。\n山近雪云密，风动梅香寒。\n铜龙晓鼓鸣，画舸扬漪澜。\n丈夫重离别，感慨伤朱颜。\n努力事明主，慎勿轻挂冠。",
        "dynasty": "宋",
        "collection_info": null
    },
    {
        "uuid": "6c056395886f1878c57ccc333998d187",
        "title": "送李明道",
        "author": "谢逸",
        "content": "我老不闻道，抱疴卧蓬室。\n有客晨叩门，竦若秋山直。\n借问为谁何，吾祖乃太白。\n倾怀露底藴，始恨晚相得。\n时时出诗语，词源极湍激。\n格律竟不凡，窥祖见窗壁。\n飘然别我去，此道谁知识。\n世岂乏金龟，恐无贺宾客。",
        "dynasty": "宋",
        "collection_info": null
    },
    {
        "uuid": "a5f7bc53173bacbad99e356008eac96c",
        "title": "送吴秀才赴辟廱",
        "author": "谢逸",
        "content": "吾家阿连诗，美如青精饭。\n君尝从之游，剩馥润青简。\n我老世所憎，百推无一挽。\n君独频叩门，问我句中眼。\n此行赴功名，旧习暂锄铲。\n霜清山驿寒，酒醒夜闻雁。\n挑灯诵我诗，聊供一笑莞。",
        "dynasty": "宋",
        "collection_info": null
    },
    {
        "uuid": "889f76552b00a880bbd1e6af5edd54de",
        "title": "金溪董秀彦孚闻竹溪六逸之风而悦之作堂面修竹名之曰逸乞余文表章其义予病不能苦思作五言诗以遗之",
        "author": "谢逸",
        "content": "太白列仙人，名缀云房籍。\n天上官长严，宁为世间客。\n醉揖巢父辈，相从竹溪逸。\n朝衫不上船，拜舞堕巾帻。\n气吞高力士，傲睨天地窄。\n董侯慕斯人，作堂榜其壁。\n流俗嗜声利，如舐刀上蜜。\n慎勿徇流俗，与侯併为七。",
        "dynasty": "宋",
        "collection_info": null
    },
    {
        "uuid": "c92074106a3e102ee554440f17fe7966",
        "title": "和王闲叟见赠兼简李商老",
        "author": "谢逸",
        "content": "绿髮工词章，白头困州县。\n老气吞儿曹，胸中书万卷。\n遗我盈把珠，璀璨辉组练。\n何时游匡庐，登堂识君面。\n更邀谪仙人，共醉山间院。\n愿君出樊素，可供一笑倩。",
        "dynasty": "宋",
        "collection_info": null
    },
    {
        "uuid": "fd13b6d57f67ef5e63664f41a7e9cb7e",
        "title": "和洪老赠寂大师",
        "author": "谢逸",
        "content": "道人居笑庵，游戏大海寂。\n鈎深无近用，镜古有精识。\n运筹不减良，任侠颇如剧。\n未传东土衣，不通左阶籍。\n归自丹霞山，闭门不浪出。\n室中拂未秉，户外屦已积。\n非关一念致，要是三昧力。\n迭衾洗钵外，何以度永日。\n孤坐老此生，恐为世情测。\n谈笑作佛事，岂不胜占毕。\n垂手试入廛，贪夫愿投璧。\n大木倒百围，山灵不敢惜。\n壮观佛宇丽，鬼工莫俦匹。\n众生嗜欲利，如儿舐刀蜜。\n睹此大庄严，一瞬万缘失。\n何时却闭门，养此幻化质。\n老大百不知，面带黄瓜色。",
        "dynasty": "宋",
        "collection_info": null
    },
    {
        "uuid": "6786aaf6a807b410c2b1737d7141d06e",
        "title": "观蔡规画山水图",
        "author": "谢逸",
        "content": "蔡生老江南，山水涵眼界。\n挥洒若无心，笔端生万怪。\n树杪耸烟鬟，云端悬缟带。\n繫舟枯柳根，茅屋临清派。\n扫壁挂高堂，肃肃起清籁。\n君名定不朽，第恐缣素败。",
        "dynasty": "宋",
        "collection_info": null
    },
    {
        "uuid": "a19e3da39e8a3859a0ad0bc35b96ba7d",
        "title": "题捉玉轩",
        "author": "谢逸",
        "content": "剑池渺人物，孙子剑池杰。\n身不满五尺，胸次极岑绝。\n客来捉玉麈，清谈霏锯屑。\n至道初不烦，弹指万缘灭。\n端能领此意，麈柄行当折。\n对客了忘言，真成温伯雪。",
        "dynasty": "宋",
        "collection_info": null
    },
    {
        "uuid": "d7c13b3af914e1c1cdbb4a4f8ea70593",
        "title": "题止蘧轩",
        "author": "谢逸",
        "content": "天籁号万窍，水石相吐吞。\n俛仰一瞬间，羣动了无痕。\n乃知性分内，喧静本同根。\n君独诣此理，怀抱清而温。\n谈笑民事办，庭无鳬鹜喧。\n隠几饯日夕，隙月窥黄昏。",
        "dynasty": "宋",
        "collection_info": null
    },
    {
        "uuid": "8a5e748652b646dbd80660c5ac7fa6fd",
        "title": "汪文彬载酒率诸人过予溪堂观芝草以煌煌灵芝一年三秀为韵探得煌字",
        "author": "谢逸",
        "content": "天瑞必应诚，和气可致祥。\n我如拆袜线，平生无寸长。\n胡为蓬荜下，灵芝秀煌煌。\n诸人喜事者，载酒来溪堂。\n环观三嘆息，作诗助揄扬。\n似闻天道远，吉凶命靡常。\n在德虽为瑞，无德恐为殃。\n愿服朋友戒，修德敢怠荒。",
        "dynasty": "宋",
        "collection_info": null
    },
    {
        "uuid": "343917e8cf8244a397ad3781243dd84e",
        "title": "敝庐遣兴",
        "author": "谢逸",
        "content": "无客且闭门，有兴即赋诗。\n盘餐随厚薄，妻儿同饱饥。\n读书不求解，识字不必奇。\n拂榻卧清昼，隠几消良时。\n林鶑韵古木，萍鱼闯幽池。\n敝庐亦足乐，陶令真吾师。",
        "dynasty": "宋",
        "collection_info": null
    },
    {
        "uuid": "e3ad21ad6c8c608f046d333cb0d59c74",
        "title": "与诸人分韵咏古碑探得罗池庙记以池字为韵",
        "author": "谢逸",
        "content": "德不盖当代，名欲万世垂。\n刻石期后人，石与名俱隳。\n子厚名世士，投荒死南夷。\n柳民怀遗爱，作庙临罗池。\n韩公记其事，沈子书其词。\n韩词昭万古，沈诗妙一时。\n名实两无愧，后世传不疑。\n古人共閒燕，翰墨相娱嬉。\n食不设寒具，玩此前贤碑。\n愿作集古录，模楷欧少师。",
        "dynasty": "宋",
        "collection_info": null
    },
    {
        "uuid": "bb5b5f52a10e580633862ac2c9776dd9",
        "title": "王立之园亭七咏 顿有亭",
        "author": "谢逸",
        "content": "富贵幻天机，饥寒撼关楗。\n参前横利害，俗眼青白眩。\n苏黄两玉人，落笔传九县。\n向来窜遐荒，弃捐若秋扇。\n王侯介如石，乃心不可转。\n投之古锦囊，不遗俗子翫。\n近来夸奢子，嗜好亦稍变。\n有客来借观，君无唾其面。\n酌酒对银钩，吞声勿復辩。",
        "dynasty": "宋",
        "collection_info": null
    },
    {
        "uuid": "a1c369acea5a359dcb90b9045ea5eab1",
        "title": "王立之园亭七咏 漱醉亭",
        "author": "谢逸",
        "content": "我家北斗南，卜居近山坞。\n浚井得清泉，凿池不择土。\n京城井鳞鳞，厥味半甘苦。\n谁知城南园，有泉白如乳。\n门前车马喧，客醉日亭午。\n呼童转辘轳，铜瓶挂修组。\n漱齿得甘凉，如风涤烦暑。\n心清谈辩驶，舌端洒飞雨。\n但恐醉復醒，君眠客不去。",
        "dynasty": "宋",
        "collection_info": null
    },
    {
        "uuid": "3042b03e8b129523a712802d77332898",
        "title": "王立之园亭七咏 大裘轩",
        "author": "谢逸",
        "content": "小人拙生事，三冬卧无帐。\n忍寒东窗底，坐待朝曦上。\n徐徐晨光晞，稍稍气血畅。\n熏然四体和，恍若醉春酿。\n此法秘勿传，不易车百两。\n君胡得此法，开轩亦东向。\n苏公名大裘，意岂在万丈。\n但观名轩心，人人如挟纩。",
        "dynasty": "宋",
        "collection_info": null
    },
    {
        "uuid": "e9581662369ded779e6c127b60dbf42d",
        "title": "王立之园亭七咏 泠然斋",
        "author": "谢逸",
        "content": "枕簟置一榻，几杖置一筵。\n扫空浄如水，洗心学僧禅。\n何必快哉风，襟怀自泠然。\n是身岂无垢，要以道洗湔。\n傥不念清凉，恐为烦暑缠。\n虽居土囊口，内热如烹煎。\n我自悟此理，三伏扇可捐。\n定知与列子，相友以忘年。",
        "dynasty": "宋",
        "collection_info": null
    },
    {
        "uuid": "09a5b8a8cd17dc97cea9ff8c30066baf",
        "title": "王立之园亭七咏 介庵",
        "author": "谢逸",
        "content": "庵居已是介，又以介名庵。\n胡为酷好介，毋乃在律贪。\n人生要当介，君侯恐不堪。\n富贵不相贷，安得坐禅龛。\n客去自无事，客来不妨谈。\n但能了诸幻，起卧俱无惭。\n慎勿作住想，如茧缚老蚕。\n兴来出庵去，丛林禅可参。",
        "dynasty": "宋",
        "collection_info": null
    },
    {
        "uuid": "6fadc68fde36bf398667ae77f9ff88a6",
        "title": "王立之园亭七咏 载酒堂",
        "author": "谢逸",
        "content": "平生扬子云，识字造奇古。\n时有好事人，载酒问训诂。\n君乃贵公子，趣向亦如许。\n读书如鸡鸣，勤不乱风雨。\n亦有问字客，携壶就君语。\n君初不作难，应答了无忤。\n户外屦如云，作堂蔽寒暑。\n林甫端能来，勿与谈杕杜。",
        "dynasty": "宋",
        "collection_info": null
    },
    {
        "uuid": "48379b48be58250be80d4cf9b115d344",
        "title": "王立之园亭七咏 永日亭",
        "author": "谢逸",
        "content": "静坐寂无事，一日似两日。\n闻之东坡公，此语妙无匹。\n晨漱夕曲肱，百年过如掷。\n投身声利场，更觉居诸疾。\n而君定何人，能使羲轮轶。\n虽无挥日戈，自得鲁阳术。\n但见弦望移，了不记甲乙。\n优游聊卒岁，何必日鼓瑟。",
        "dynasty": "宋",
        "collection_info": null
    },
    {
        "uuid": "e00401e7c160cc7aa8f0a72f594d2163",
        "title": "月中观梅花怀月上人",
        "author": "谢逸",
        "content": "梅清不受尘，月浄本无垢。\n微风更解事，排遣香入牖。\n倏思阿明语，清与此花偶。\n天资已超轶，况得善师友。\n洞然胸明白，欲扫不容帚。\n客来相视笑，不知语出口。\n平生憎俗人，未语辄先呕。\n不逢屈突生，宁食艾三斗。\n乃知我辈中，如师亦稀有。\n但想月中梅，作诗清如昼。",
        "dynasty": "宋",
        "collection_info": null
    },
    {
        "uuid": "1145d6f51cb085adb111c92566fc7720",
        "title": "赠权师",
        "author": "谢逸",
        "content": "权师纯孝人，精诚动坤轴。\n庐墓冽寒泉，色照师眼绿。\n守此不动心，种彼无瑕玉。\n湛浄涵一德，清凉压三伏。\n漱齿回余甘，烹茶发新馥。\n浣衣颒面余，灌溉蔬畦足。\n他年功用成，虹气森岩谷。\n何时怀璧来，不必藏韫椟。\n摩挲坏衲中，出示老尊宿。",
        "dynasty": "宋",
        "collection_info": null
    },
    {
        "uuid": "9cd8b2076f27ac3996f1f258ac40f304",
        "title": "夏夜杂兴  其一",
        "author": "谢逸",
        "content": "飞飞空中萤，晔晔扬其光。\n假此寸草资，乘阴争炜煌。\n胶胶鸡既鸣，杲杲升扶桑。\n神奇復臭腐，尔生何可长。",
        "dynasty": "宋",
        "collection_info": null
    },
    {
        "uuid": "9018aa4fa4d7bff730524ce17f661208",
        "title": "夏夜杂兴  其二",
        "author": "谢逸",
        "content": "零露栖圆荷，月明清洒洒。\n旋转如走丸，细碎不盈把。\n劲风度横塘，珠玑毕倾泻。\n胡不被蓼萧，徽音播诗雅。",
        "dynasty": "宋",
        "collection_info": null
    },
    {
        "uuid": "d7656d1d04832007638e3a9656449f06",
        "title": "夏夜杂兴  其三",
        "author": "谢逸",
        "content": "蚯蚓本微虫，託生在泥滓。\n饮泉食槁壤，既饱鸣自恣。\n躯小无他肠，气尽声乃止。\n虽无招忧累，奈何聒吾耳。",
        "dynasty": "宋",
        "collection_info": null
    },
    {
        "uuid": "c6cf0075cc80669395dd0b86b86585e9",
        "title": "夏夜杂兴  其四",
        "author": "谢逸",
        "content": "青青棘篱蔓，碧色侵琅玕。\n嶷嶷枝叶茂，萦纡矛戟间。\n风露岂不佳，弱质危难安。\n愿言依松柏，永与同岁寒。",
        "dynasty": "宋",
        "collection_info": null
    },
    {
        "uuid": "973a3555b5085026606538ce2410147b",
        "title": "夏夜杂兴  其五",
        "author": "谢逸",
        "content": "飞蚊鼓翅鸣，薨薨喧室中。\n敢憎声似雷，实惮喙如锋。\n饮血虽可饱，噬肤竟何功。\n得时不足贵，少皞行西风。",
        "dynasty": "宋",
        "collection_info": null
    },
    {
        "uuid": "13306e88ee83e8b383a4cb3d529788b9",
        "title": "夏夜杂兴  其六",
        "author": "谢逸",
        "content": "翳翳庭中草，琐细不可名。\n风来徒自偃，雨过胡为青。\n芟夷去根本，勿使復滋荣。\n竟无补世事，区区何所生。",
        "dynasty": "宋",
        "collection_info": null
    },
    {
        "uuid": "1491ebb5afbbd8451532bd89a84fa9b6",
        "title": "夏夜杂兴  其七",
        "author": "谢逸",
        "content": "燕燕巢梁端，飘摇畏风雨。\n永夜不得眠，啾啾子求哺。\n秋风毛羽成，分飞不相顾。\n慎勿毁其室，此室安且固。",
        "dynasty": "宋",
        "collection_info": null
    },
    {
        "uuid": "4b8d6083f01fc35f228e108c5c6dc3e8",
        "title": "夏夜杂兴  其八",
        "author": "谢逸",
        "content": "窗前两梧桐，清阴覆东墙。\n孙枝络珊瑚，圭叶裁琳琅。\n良材中琴瑟，幽栖期凤凰。\n愿先海岱贡，移根栽峄阳。",
        "dynasty": "宋",
        "collection_info": null
    },
    {
        "uuid": "a87cb0ff0f92e812f452a219b0044d0b",
        "title": "夏夜杂兴  其九",
        "author": "谢逸",
        "content": "姮娥驾望舒，余光粲天步。\n飞廉鼓清籁，萧萧响庭户。\n身欲从之游，怅望不能去。\n哦诗广九辩，庶几托风赋。",
        "dynasty": "宋",
        "collection_info": null
    },
    {
        "uuid": "61eb025fa593181f127e27c6f2b382ff",
        "title": "送曾伯长",
        "author": "谢逸",
        "content": "曾侯江南英，文章有家法。\n坚壁仁义涂，势若太山压。\n跫然过我语，如热得清箑。\n为言行赴官，扁舟泛苕霅。\n炙手公卿门，眼底端不乏。\n吾人倘闻道，执圭同荷锸。\n谓予言不信，捧盘与君歃。",
        "dynasty": "宋",
        "collection_info": null
    },
    {
        "uuid": "7a0f87a5bec7e8254616939ae4111b4e",
        "title": "送汪叔野  其一",
        "author": "谢逸",
        "content": "汪子躯干小，劲气横秋霜。\n纍纍诸儒中，轩然无老苍。\n平生读书功，短檠照夜窗。\n相从近两年，觉我旧学荒。\n为言将远适，随兄泛潇湘。\n欲濯尘土心，胸怀吞九江。\n愿言勉此志，无为忧患伤。\n待得秋雁飞，寄书来草堂。",
        "dynasty": "宋",
        "collection_info": null
    },
    {
        "uuid": "9759b8e688ab16af54d6c79caff46e72",
        "title": "送汪叔野  其二",
        "author": "谢逸",
        "content": "两汪皆于菟，季也何其怒。\n三年屏鲜腴，藜藿未尝饫。\n铁心不可拗，出语等刀锯。\n贪夫既激昂，壮士亦惊顾。\n落笔波涛翻，可接乃兄武。\n科名盖余事，文章徒媚妩。\n欲筑平生基，更师黄叔度。",
        "dynasty": "宋",
        "collection_info": null
    },
    {
        "uuid": "f91060b21ef6e8f4587274724e4dceff",
        "title": "哭陈居士",
        "author": "谢逸",
        "content": "国欲求忠臣，忠臣乃孝子。\n为臣若不忠，泉下颡有泚。\n居士邱园英，参禅得佛髓。\n家有两男儿，孝秀冠闾里。\n大儿守名教，小儿饱书史。\n颀然诸子孙，眉目皆可喜。\n人言居士亡，居士实不死。",
        "dynasty": "宋",
        "collection_info": null
    },
    {
        "uuid": "ffa2ad0993a94f9cefa4cd8e4ffe733c",
        "title": "翻经台",
        "author": "谢逸",
        "content": "吾祖牧临汝，滞讼清公庭。\n胥吏退雁鹜，疏帘挂寒厅。\n鼓角唤幽梦，草色池塘青。\n双旌引五马，驾言出郊垧。\n足蹑云端屐，手展贝叶经。\n税驾妙高台，几砚陈轩櫺。\n朱墨纷在眼，梵宇森如星。\n台倾人已寂，声名蔼余馨。\n想公忘言处，角挂山中羚。",
        "dynasty": "宋",
        "collection_info": null
    },
    {
        "uuid": "12bc4a780ba0fcf0a6a7ac8c51e67f0e",
        "title": "三益斋诗",
        "author": "谢逸",
        "content": "元龙湖海豪，盖代声籍籍。\n只今观耳孙，才皆万夫敌。\n叔兮美无度，伯也古遗直。\n当年种玉翁，什袭裹双璧。\n期公垂天云，佐郡试戢翼。\n尚开柴桑径，引领望三益。\n尝闻筑燕台，千里走乐剧。\n市骨捐千金，廐乘尽虎脊。\n公乃真好事，屣履见逢掖。\n定知子舆辈，一笑皆莫逆。",
        "dynasty": "宋",
        "collection_info": null
    },
    {
        "uuid": "219e95ae3d4276f197e3a18e95c5c389",
        "title": "游西塔寺分韵赋诗怀汪信民以渊明停云诗岂无他人念子实多为韵探得念字",
        "author": "谢逸",
        "content": "昨夜山头月，照我杯潋滟。\n今朝云外山，寸碧若新染。\n人境两清绝，座客只君欠。\n俗子百无用，胜士一可念。\n君如苕溪女，不粧有幽艷。\n又如白堕醪，虽久味愈酽。\n雄文山有云，高论圭无玷。\n胸怀极坦夷，了不限城堑。\n胡不侍明光，峨冠佩长剑。\n宁甘广文冷，青灯对铅椠。\n何当襥被归，莫待孟光窆。\n放杖先生席，罢趋邦君坫。\n晚行蝉噪山，晓起鸡号店。\n到家先过我，信若符节验。\n门前马未嘶，屋上乌可占。\n呼儿拂几席，唤妇熨襦襜。\n欲具韩子餐，恐乏鱼菜赡。\n但当蒸瓠壶，莫笑卢公俭。\n老气得酒豪，灰寒尚復焰。\n虚心叩至道，膏肓待君砭。",
        "dynasty": "宋",
        "collection_info": null
    },
    {
        "uuid": "1096182a6d5022a0b2f82795aac5d5ac",
        "title": "游西塔寺分韵咏双莲以太华峰头玉井莲为韵探得华字",
        "author": "谢逸",
        "content": "元君始云翔，华姑继羽化。\n独留曾与黎，高风配崧华。\n不随二女嫔，岂羡两乔嫁。\n尚余脂泽念，多生缘未谢。\n化为芬利陀，耦立远公社。\n翠趺分双歧，并萼肩相亚。\n挹袖熏风晨，携手凉月夜。\n交枝艷散霞，同气香飘麝。\n疏影竞清妍，幽姿斗閒暇。\n何时各零落，秋高霜露下。\n洗妆见冰肌，乘云返姑射。\n此论传者谁，黄鹄为予话。",
        "dynasty": "宋",
        "collection_info": null
    },
    {
        "uuid": "043f75327e274ea254b8096f96f48711",
        "title": "游西塔寺探得王夷甫玉柄麈尾以柄字为韵",
        "author": "谢逸",
        "content": "宁馨捉麈手，玉色相辉映。\n携持宾满堂，韵与谈俱胜。\n温润德堪比，鲜洁面可镜。\n扣几声逾清，指月色弥莹。\n名压范增斗，价重齐侯磬。\n晋朝妙人物，此公名最盛。\n风流固足赏，不救当时病。\n虽云王谢许，我老独不称。\n肉缓形颇秽，语拙存直性。\n但慕杜陵翁，长镵白木柄。",
        "dynasty": "宋",
        "collection_info": null
    },
    {
        "uuid": "c60a099996251b52f2a3d1d36b352c6e",
        "title": "拟岘台  其一",
        "author": "谢逸",
        "content": "耿耿抱孤韵，寂寂扃柴扉。\n束书卧环堵，交游车马稀。\n风流佳公子，妙龄秉天机。\n邀予步层台，目送孤鸿飞。\n山影漾清渚，翠色侵人衣。\n渔浦晚烟暝，霁雰蒙夕晖。\n静言思叔子，怅然澹忘归。\n坐有庖丁手，奏刀心术微。\n万象含毫端，缣素聊一挥。\n古来胜达士，欻如朝露晞。\n吾人各勉力，毋为邹湛讥。",
        "dynasty": "宋",
        "collection_info": null
    },
    {
        "uuid": "33d649045c841f1d0d6039a5beaa5b5f",
        "title": "拟岘台  其二",
        "author": "谢逸",
        "content": "取友遍四海，江夏真无双。\n怜我守幽独，闭门卧北窗。\n折简呼胜士，炊黍羞羊腔。\n相邀出蓬荜，登高临大江。\n江山拟岘首，清绝冠此邦。\n岂惟慕叔子，耆旧皆敦庞。\n蛰龙卧诸葛，雏凤伏老庞。\n寂寞千载后，斯人可心降。\n愿言各努力，勿立憍慢幢。",
        "dynasty": "宋",
        "collection_info": null
    },
    {
        "uuid": "ae6138ba0d49636a7396a958616d94d8",
        "title": "端溪砚",
        "author": "谢逸",
        "content": "琢雕山骨奇，磨礲发光炯。\n体润云气生，寒泉洌幽井。\n平生心腹交，陈玄及毛颖。\n德重不倾侧，中虚且渊静。\n置之棐几间，吾身日三省。",
        "dynasty": "宋",
        "collection_info": null
    },
    {
        "uuid": "f597d5b0005af07f27ba9bf8543319fc",
        "title": "吴子珍家分韵咏席上果探得橘子以橘字为韵",
        "author": "谢逸",
        "content": "巴邛清霜后，独余两大橘。\n一朝剖而食，四老欣然出。\n乃知避世士，退藏务深密。\n吾邦富此果，味不数萍实。",
        "dynasty": "宋",
        "collection_info": null
    },
    {
        "uuid": "49e8262a5a88f488cb53e17edb7730a9",
        "title": "寄洪驹父戏效其体",
        "author": "谢逸",
        "content": "令尹吴楚豪，奇胸开八窗。\n人物秀春柳，诗句妙澄江。\n筑室名壁阴，凿牖延朱光。\n呻吟六艺学，心醉倚胡床。\n毛锥摘秋颖，茧纸截水苍。\n浑洒有能事，着勋翰墨场。\n翼翼鲁泮宫，国士征无双。\n行且职教事，儒风成一邦。",
        "dynasty": "宋",
        "collection_info": null
    },
    {
        "uuid": "d3a6603776780279bc0e57ea0f25ae24",
        "title": "寄徐师川戏效其体",
        "author": "谢逸",
        "content": "不见徐侯久，梦绕西山阳。\n斯人天下士，秀拔无等双。\n捉麈望青天，意气吞八荒。\n平生学古功，胸次罗典章。\n商略造理窟，清论排风霜。\n弄笔有佳思，哦诗怀漫郎。\n恐非江湖客，黑头侍明光。\n不忘温处士，羣书亦可将。",
        "dynasty": "宋",
        "collection_info": null
    },
    {
        "uuid": "383a717c8df6e2b3c53dbcf7c67a4040",
        "title": "怀吕聘君",
        "author": "谢逸",
        "content": "彼美邱园秀，风韵何洒落。\n考槃盱水湄，贫贱不陨穫。\n冰椀荐溪毛，缟衣佩兰若。\n和峤松森森，王恭柳濯濯。\n文采南山豹，野逸青田鹤。\n独振大雅音，黄钟在牛铎。\n绿萝结春阴，修篁解夏箨。\n登山挹飞溜，自得仁智乐。\n頼有好事人，携酒慰寂寞。\n王路今坦夷，胡为束高阁。\n堆盘烂生光，纍纍照巾羃。\n香雾欲噀人，未食先流液。\n何当见四老，授我隠居术。",
        "dynasty": "宋",
        "collection_info": null
    },
    {
        "uuid": "854dccccf3e4db4250a50037500b404c",
        "title": "伤徐文学",
        "author": "谢逸",
        "content": "鶢鶋止鲁郊，岂乐太牢具。\n冥冥万里鸿，弋人何敢慕。\n东海儒林秀，落笔妙词赋。\n蹭蹬江湖秋，低徊老韦布。\n晚从使者举，奉檄喜而惧。\n白髮照青衫，奄忽死中路。\n功名安在哉，竟以儒冠误。\n去就各有时，寿夭亦无据。\n竚立倚江楼，注目烟村暮。",
        "dynasty": "宋",
        "collection_info": null
    },
    {
        "uuid": "e1f2d7e54a35c715877e85dbeed59240",
        "title": "怀汪信民",
        "author": "谢逸",
        "content": "长沙隔重湖，苍莽无四壁。\n骚魂驾鬼车，月黑阴火赤。\n念彼泮宫老，官居寄禅寂。\n虽绾参军绶，尚带山林色。\n萧然列仙癯，粹气润圭璧。\n坐见屈在墙，作诗弔沈溺。\n鄙夫不解事，勇退如六鹢。\n安得快哉风，吹我垂天翼。\n不假蜚霞佩，置身在君侧。",
        "dynasty": "宋",
        "collection_info": null
    },
    {
        "uuid": "aa41cced1da346b7fa91f7d9bb4f53b6",
        "title": "怀汪信民村居",
        "author": "谢逸",
        "content": "金风吐商管，秀色浮山椒。\n苔干石骨瘦，水落溪毛凋。\n埃尘暗箯舆，风霜缁客貂。\n藜羹浥野饭，松醪酌村瓢。\n会当对榻语，竹坞风萧萧。\n浣肠去旧学，词源涌春潮。",
        "dynasty": "宋",
        "collection_info": null
    },
    {
        "uuid": "7497dbef3d4c8f234b03a3a50e8d1b51",
        "title": "送胡民望入京",
        "author": "谢逸",
        "content": "龟以气而寿，龙以仁而灵。\n蛇以无足行，蚓以无肠鸣。\n大哉天地间，百怪不可名。\n洋洋西津水，念子行西征。\n与道如有闻，雁来当寄声。",
        "dynasty": "宋",
        "collection_info": null
    },
    {
        "uuid": "e008b3a9f3c6235ac4af380afc6f0ecc",
        "title": "寄洪龟父戏效其体  其一",
        "author": "谢逸",
        "content": "落落匡山老，晴江莹眉宇。\n问道崆峒墟，枯槎泛江浒。\n归欤谢远游，曲肱卧环堵。\n磅礴万物表，动植见吞吐。\n曜灵旋磨蚁，四气遽如许。\n咄咄千载事，俯仰变今古。\n安得仙人杖，颓龄为君拄。",
        "dynasty": "宋",
        "collection_info": null
    },
    {
        "uuid": "df239b6ba4bc699ab130faec749cc1b0",
        "title": "寄洪龟父戏效其体  其二",
        "author": "谢逸",
        "content": "幡然起东皋，曳裾入西洛。\n且捧毛义檄，莫蹑虞卿屩。\n智囊发新縢，经笥启尘钥。\n治国端有计，何惜万金药。\n回睨黄公垆，夐尔河山邈。",
        "dynasty": "宋",
        "collection_info": null
    },
    {
        "uuid": "b57a6078e0bfc13738a5c3246a5afb82",
        "title": "八月十五夜与诸友游南湖玩月",
        "author": "谢逸",
        "content": "黄昏出东门，月在房心间。\n步绕古柳堤，疏影迷清湾。\n趺坐湖上亭，物肃景自闲。\n桂影摇浊醪，波光照酡颜。\n高怀浩无际，妙语险莫攀。\n夜深风露冷，投宿敲禅关。\n时闻桥下泉，决决鸣佩环。\n兹游寻旧约，正朔已七颁。\n缅想泮宫老，邈在淮南山。",
        "dynasty": "宋",
        "collection_info": null
    },
    {
        "uuid": "1ab7730995713d442f164798810bf1b0",
        "title": "中秋与二三子赏月分韵得中字",
        "author": "谢逸",
        "content": "雨洗天宇凈，微云捲凉风。\n今夕定何夕，月圆秋气中。\n惊雁掠沙水，寒鸦绕梧桐。\n嘉我二三子，笑语春冰融。\n酒酣吐秀句，醉笔翩征鸿。\n夜阑灯光乱，清影栖房栊。\n似闻霓裳曲，笛声吟老龙。",
        "dynasty": "宋",
        "collection_info": null
    },
    {
        "uuid": "956e8ce11f027e2b753f413680d5958a",
        "title": "游西塔寺分韵得处字",
        "author": "谢逸",
        "content": "西风脱木叶，感时煎百虑。\n痴坐北窗底，哦诗不能句。\n同舍二三子，邀我城南去。\n风于湖上亭，临流坐箕踞。\n菡萏晚红垂，冷香袭巾屦。\n湖西青莲界，竹阴有微路。\n老僧迎我笑，洗钵供匕箸。\n斋厨野饭香，园蔬摘朝露。\n清言洗心胸，幸免杯酒污。\n人生会合难，驶若风中雾。\n明晨想兹游，凄凉在何处。",
        "dynasty": "宋",
        "collection_info": null
    },
    {
        "uuid": "11ee5d8e4c3f291933a5f9c6286e89f5",
        "title": "怀季智伯以洪龟父赠智伯诗气盖关中季子心为韵探得盖字",
        "author": "谢逸",
        "content": "初闻季子贤，词源涨万派。\n未倒蔡邕屣，先倾程本盖。\n自从得斯人，议论颇宏大。\n迩来卧苫块，病骨剧疲瘵。\n兹游独不预，颇觉气宇隘。\n平生憎俗物，每见意即败。\n后会君强起，免食三年艾。",
        "dynasty": "宋",
        "collection_info": null
    },
    {
        "uuid": "fe5cf2495efeca9d6730898891f6341b",
        "title": "集西塔寺怀亡友汪信民以言念君子温其如玉为韵探得念字",
        "author": "谢逸",
        "content": "祸福初无门，吉凶本不僭。\n跖寿颜夭折，此理竟谁验。\n贵不啬谗邪，富独饶聚敛。\n施施骄妻妾，百索无一欠。\n贞士抱清真，藜藿常不餍。\n人生鬼揶揄，奄忽就窀窆。\n吾友汪夫子，才力百夫赡。\n独立流俗中，如山不可堑。\n青衫困冷官，半世守寒俭。\n自从斯人亡，吾生良可厌。\n弦绝伯牙琴，墓挂徐卿剑。\n但余清溪编，万丈垂光焰。\n朝来雨新霁，湖波清潋滟。\n禅堂凈巾屦，僧榻凉枕簟。\n追寻旧游踪，历历皆可念。\n矢诗寓一哀，苦泪渍铅椠。",
        "dynasty": "宋",
        "collection_info": null
    },
    {
        "uuid": "de5635b8b153f1613f76875cc132178c",
        "title": "和陈倅宜黄书事",
        "author": "谢逸",
        "content": "鄙夫拙生事，日晚儿号冬。\n白驹穿瓮牖，曲肱起犹慵。\n懒惰百无营，有酒时復中。\n孰知廊庙具，征骖犯寒风。\n行役岂不苦，王事不我容。\n劳佚虽有命，造物似不公。\n仰羡冲天鹤，孤飞邈难从。\n頼有云外山，所至如迎逢。\n是中有深意，高怀可默通。\n何当浮大白，一醉百念空。",
        "dynasty": "宋",
        "collection_info": null
    },
    {
        "uuid": "445234eb7f7f0e177b1c93dc4b6ff9d6",
        "title": "冬至日陈倅席上分赋一阳来復探得復字",
        "author": "谢逸",
        "content": "阳进君子升，阴退小人伏。\n此理洞然明，不疑更何卜。\n微和回根荄，余光借草木。\n但看堂前梅，南枝已芬馥。\n东斋况虚明，樽有荔枝绿。\n灯花不予欺，玉虫间金粟。\n吾道行将伸，斯言可三復。",
        "dynasty": "宋",
        "collection_info": null
    },
    {
        "uuid": "e2e7bf28278d7d76f8b20ae307e747bb",
        "title": "嘲潘邠老未娶",
        "author": "谢逸",
        "content": "潘侯平生心，初不喜婚宦。\n中年又丧妻，二子尚幼丱。\n孤灯秋梦寒，颇思美目盼。\n初时似不堪，既久亦习惯。\n斯人天机深，坚壁却忧患。\n浊醪只独斟，布衣谁补绽。\n岂不溉釜鬵，无人煮藜苋。\n买婢供使令，颇遭俗子讪。\n北风吹枯桑，天寒岁云晏。\n人生不百年，一世如梦幻。\n勿谓渊泉深，巨鱼亦可汕。\n何当呼蹇修，便可买羔雁。\n中馈端有人，嫁娶岂难办。\n为君乞樊素，伴我老山涧。",
        "dynasty": "宋",
        "collection_info": null
    },
    {
        "uuid": "95de9283a710b8e564cd435dde16f72a",
        "title": "陈倅席上分韵得我字",
        "author": "谢逸",
        "content": "竹林墙外梢，梅蘂檐前朵。\n万籁寂无声，夜阑耿灯火。\n通守尘外姿，体道忘人我。\n邀客文字饮，麈风清四座。\n酒酣诵新诗，老气激衰惰。\n公诗如天骥，逸韵谢缰锁。\n小人窘驽足，十步常九跛。\n愿公勤鞭策，他年逢饭颗。",
        "dynasty": "宋",
        "collection_info": null
    },
    {
        "uuid": "a1a7b5d8ad595e10065aa2fd945b960e",
        "title": "夜过朱仲观饮明日雪作",
        "author": "谢逸",
        "content": "夜饮锦瑟傍，歌吹盈耳根。\n归闻窗外竹，摵摵风叶喧。\n梦觉室生白，晓起欲填门。\n平地委璀璨，虚亭舞翩翻。\n洒树轻復扬，触幔急且掀。\n望远恐连云，积厚疑压坤。\n光动浮屋椽，影乱纷池盆。\n散漫迷大江，依稀认前村。\n雀噤咮自束，鸦湿翅不鶱。\n把玩手欲龟，咀嚼舌必扪。\n风党怒未解，火媒寒不温。\n檐有冰柱悬，门无屐齿痕。\n游倦不访戴，愁多惟卧袁。\n何时天宇霁，炙背负晴暄。\n王门若可拟，持以献至尊。",
        "dynasty": "宋",
        "collection_info": null
    },
    {
        "uuid": "65c2505412faf5a9d73f8375aa0b5ec9",
        "title": "广寿寺",
        "author": "谢逸",
        "content": "学道护心城，养生戒眉斧。\n静知世味薄，老惬野僧语。\n散步给孤园，邀我会心侣。\n尘清不瞇眼，境静可冰暑。\n莲社宗远公，竹溪仰巢父。\n此道不异世，今人岂媿古。\n当念贫时交，重勿弃如土。",
        "dynasty": "宋",
        "collection_info": null
    },
    {
        "uuid": "65753d3544ec5f98ad31eaa029bf8ed3",
        "title": "龙沙词五迭赠清逸先生",
        "author": "谢逸",
        "content": "雁云蜚兮鲤沉，高者可弋兮下可罾。\n龙沙之上足以忘机兮，于以观鱼鸟之情。\n修眉浮空兮，鉴寒濑之澄凝，茹紫芝兮濯缨。\n逍遥乎龙沙之上兮，可乐者山水之情。\n草芊芊兮垂柳阴阴，黄落兮霜寒露零。\n龙沙之上足以忘怀兮，于以观草木之情。\n秋风兮月明，吹我衣裳兮照吾曲肱。\n逍遥乎龙沙之上兮，可乐者风月之情。\n百夫逐鹿兮，失得之营心。\n有鹿兮虽竭蹷其何悲。\n向知鹿不吾得兮，曾不如其已。\n不吾得则已兮，又何有于龙沙之君子也。",
        "dynasty": "宋",
        "collection_info": null
    },
    {
        "uuid": "efef8ab50b1444b2bdd7e7f3d55b2ce2",
        "title": "寄题高彦应长官碧鲜阁",
        "author": "谢逸",
        "content": "先生手种千竿竹，俨如壮士衣冠肃。\n林端结阁挹清风，阁上幽人峙双玉。\n春风飞尽玄都花，秋霜半落平泉木。\n试傍池边访此君，雪虐风饕不改绿。\n我有惠施书五车，不解子山愁万斛。\n何时一醉藉清影，更邀明月同君宿。",
        "dynasty": "宋",
        "collection_info": null
    },
    {
        "uuid": "4ae297c7faf0efeabffad5b0c626112b",
        "title": "汪信民顷赴符离约谒告还家为盛集戏作诗嘲之以助一笑仍率诸友同赋",
        "author": "谢逸",
        "content": "君如霜鹘精爽老，目睨云霄长侧脑。\n不种河阳满县花，手披泮水收芹藻。\n闭门较艺防请谒，门外宾朋迹如扫。\n饥肠得酒吼怒雷，牙颊生烟喉吻燥。\n青灯枕上梦蛾眉，惊魄酷怕寒砧捣。\n纵未休粮仙骨轻，丹田亦合生梨枣。\n归来清狂尚未减，怀抱向人辄倾倒。\n不作孟公投辖饮，乃欲悲吟效郊岛。\n明年东风破柳条，万里晴江波浩浩。\n此时扁舟挽不留，依旧儒官守枯槁。\n只今有酒不浪饮，迎腊寒梅为谁好。\n相将风雪不饶人，拂面飞花故相恼。\n期君三日不如盟，定作回波嘲栲栳。",
        "dynasty": "宋",
        "collection_info": null
    },
    {
        "uuid": "bdc2b651398008231015cfba71a983cb",
        "title": "访吴子珍新居",
        "author": "谢逸",
        "content": "岁晚穷愁催急晷，吾人学道心如水。\n共访延陵季子孙，呼儿酌酒烹双鲤。\n新有扬雄宅一区，旧闻孟母邻三徙。\n卜居清旷慕长统，近市喧嚣惭晏子。\n但得门容长者车，何须声有尚书履。\n他年羔雁列君庭，吉士恐为君子使。",
        "dynasty": "宋",
        "collection_info": null
    },
    {
        "uuid": "728577bca3fb0ee5dfe083b4235a6ee6",
        "title": "送子侃禅师",
        "author": "谢逸",
        "content": "薛老峰前古游侠，脱冠卖剑翦鬚鬣。\n闭关孤坐百念空，面上老色如秋叶。\n飘然飞锡华子冈，浪逐西风移步屧。\n摄衣升堂搥大鼓，是中不赏啬夫喋。\n四众围绕如堵墙，要观霹雳飞牙颊。\n人生一梦几时觉，相逢栩栩皆蝴蝶。\n何当蜡屐从师游，遮莫冯驩老弹铗。",
        "dynasty": "宋",
        "collection_info": null
    },
    {
        "uuid": "102f36a830b886386117cf7d15ddf574",
        "title": "丈轩诗",
        "author": "谢逸",
        "content": "谪仙独立风埃外，函丈席间藏法界。\n食前不愧孟子讥，容膝尚笑陶生隘。\n若知北斗可藏身，定是须弥堪纳芥。\n不容广坐九百万，谁信维摩室本大。",
        "dynasty": "宋",
        "collection_info": null
    },
    {
        "uuid": "bbaf086dbd18b19b233a39b3510a7f8f",
        "title": "游宝应寺分咏古蹟探得颜鲁公戒坛碑以坛字为韵",
        "author": "谢逸",
        "content": "鲁公虹气胸中蟠，发为心画妙笔端。\n严如礼乐陈太庙，肃若朝会罗千官。\n想见诮杞叱希烈，不忧米罄无晨餐。\n曩凭熊轼守此土，浮屠受戒升高坛。\n手磨苍珉纪岁月，大书深刻期不刓。\n至今父老见必拜，尚余堕泪碑斓斑。\n争摹墨本走四海，购求不惜千金殚。\n挂之虚堂拂尘壁，凛然六月阴风寒。\n岂惟贼臣敛衽避，厉鬼不得神其姦。",
        "dynasty": "宋",
        "collection_info": null
    },
    {
        "uuid": "577b8fda00f6b19a72b4b5bb355e0e07",
        "title": "送董元达",
        "author": "谢逸",
        "content": "读书不作儒生酸，跃马西入金城关。\n塞垣苦寒风气恶，归来面皱鬚眉斑。\n先皇召见延和殿，议论慷慨天开颜。\n谤书盈箧不復辩，脱身来看江南山。\n长江滚滚蛟龙怒，扁舟此去何当还。\n大梁城裏定相见，玉川破屋应数间。",
        "dynasty": "宋",
        "collection_info": null
    },
    {
        "uuid": "fb09a8b0717e3ff32f2ea30bcfb48694",
        "title": "寄题黄文昌觞咏亭",
        "author": "谢逸",
        "content": "门前五柳陶渊明，归卧柴桑呼不醒。\n锦官城西杜少陵，醉挹浣花溪水横。\n几杖颠倒杯盘倾，似闻殷殷金石声。\n乃知达士未忘情，一觞一咏有余清。\n银杯落手新诗成，仰视寥廓鸿冥冥。\n富贵于我浮云轻，兴来慎勿骑长鲸。\n人言唯君可卿卿。",
        "dynasty": "宋",
        "collection_info": null
    },
    {
        "uuid": "8dd43f8c9496244be89cb76bf2d7fa7e",
        "title": "送姜和父",
        "author": "谢逸",
        "content": "掠眼年光洒飞雹，三载从游只如昨。\n似闻买船修水来，俄见呼童理归橐。\n酸寒自是临川尉，况值凶年羣盗作。\n干戈陌上玩经史，金鼓声中挹杯杓。\n上官喑呜百吏怖，人皆唯唯君谔谔。\n此行作邑乱山中，安得校书天禄阁。\n归谒黄龙老比邱，乞取囊中万金药。\n吾体溃闷假双井，信信致之亦不恶。",
        "dynasty": "宋",
        "collection_info": null
    },
    {
        "uuid": "cb6490d3022953c4df904343eb0466af",
        "title": "送赵德甫侍亲淮东",
        "author": "谢逸",
        "content": "茂陵少年白面郎，手携五弦望八荒。\n欹帆侧柁转天末，瞿塘滟滪一苇航。\n向来问字识扬子，年未二十如老苍。\n林花蜚尽春事了，粲然一笑西山阳。\n幅巾相从竟日坐，虚堂扫地焚清香。\n人物已共远峰秀，谈辩更与熏风凉。\n黄梅雨洗天界凈，驱车出门指太行。\n朝侯暮烹不足道，人生离别安得常。\n丈夫许与重气义，儿女惜别徒惨伤。\n观君潇洒负奇气，恐是天厩真乘黄。\n愿言待价无速售，世间驵侩皆王良。",
        "dynasty": "宋",
        "collection_info": null
    },
    {
        "uuid": "31b9bbd8c0da3481625fa1dcb33db217",
        "title": "送狄朝议",
        "author": "谢逸",
        "content": "狄公鹗立横清秋，真气端能回万牛。\n平生作郡有老手，退食燕寝清香浮。\n鞭笞得名亦不恶，一官何足偿百忧。\n岂如清浄政不挠，男耕女桑民力优。\n小人琐琐不足录，恶诗蒙公三过读。\n自闻归棹理江干，北望伤怀何刺促。\n胡不强为此邦留，悬知季月当泛菊。\n愿言他日持节来，一洗苍生愁万斛。",
        "dynasty": "宋",
        "collection_info": null
    },
    {
        "uuid": "8e19aa8ccdd84d2c343b282cdc2c92ad",
        "title": "游逍遥寺咏庭前柏树以老杜病柏诗偃蹙龙虎姿生当风云会为韵得蹙字",
        "author": "谢逸",
        "content": "岁寒在天知后凋，受命于地禀正独。\n楂枒枝干撑青冥，凛然正色不可辱。\n霹雳霁威霜雪避，奴视椅桐友松竹。\n孔明庙边冻蚁食，御史台中老乌宿。\n何如结根阿兰那，叶映高僧胡眼绿。\n楚多楩柟剪伐尽，大国要材梁夏屋。\n何时匠石运斤风，不使龙姿久偃蹙。\n反观樗栎老臃肿，永保天年长受福。",
        "dynasty": "宋",
        "collection_info": null
    },
    {
        "uuid": "d53a25af88e847e3a994b3f4534c9480",
        "title": "送惠洪上人",
        "author": "谢逸",
        "content": "真凈养儿如养羊，败羣者去羊不伤。\n洪师斗擞蔬笋气，白昼穴我夫子墙。\n粥鱼斋鼓了无碍，坐禅不废谈文章。\n老师颔之笑不语，坏衲百孔穿寒光。\n洞庭风号波浪吼，笑揖逐客谈船窗。\n六月赤脚登大庾，黄茆瘴裏餐槟榔。\n天宫不合困两鸟，洪徐接翼鸣南昌。\n毛羣羽族不敢喘，师乃啁唽鸣其旁。\n欻起四明狂客念，扬澜恨不一苇航。\n男儿行役良自苦，水有鲛鰐陆豺狼。\n何当啖芋拨牛粪，拗折拄杖挂钵囊。",
        "dynasty": "宋",
        "collection_info": null
    },
    {
        "uuid": "3502ca4c66bec3133bf858feb717eb39",
        "title": "怀李方叔",
        "author": "谢逸",
        "content": "儒林丈人称两苏，一言为重轻璠玙。\n见君诵诗出险语，抚掌绝倒徒惊呼。\n贵耳贱目亦不恶，虎豹何殊犬羊鞟。\n劝君掩舌卧衡门，莫赋悲秋任摇落。",
        "dynasty": "宋",
        "collection_info": null
    },
    {
        "uuid": "821b94cc094f258da89f057d5f113d7c",
        "title": "送李希颜",
        "author": "谢逸",
        "content": "长安少年清似玉，腰垂黄金双鬓绿。\n吹嘘气焰高岑楼，胡不容公置一足。\n脑脂遮眼卧三年，满榻秋风对修竹。\n户内殷殷金石声，牙籤插架三万轴。\n笺诗作传起凡例，断简残编纷在目。\n题舆粤国正秋风，石瘦水清山诘曲。\n先声霹雳挟仁气，父老欢呼胥吏肃。\n莫思莼菜赋归欤，天上要公调鼎餗。",
        "dynasty": "宋",
        "collection_info": null
    },
    {
        "uuid": "6a07f9eab73364d5ec0e77e39f8349d6",
        "title": "送袁公发",
        "author": "谢逸",
        "content": "袁公落笔清如风，妙龄场屋声摩空。\n陆沉簿领三十载，晚节自号无求翁。\n朝廷公卿半亲旧，谁能挽致青云中。\n参天老柏耐霜雪，始知不与萧艾同。\n俛首下邑亦良苦，此行定入明光宫。",
        "dynasty": "宋",
        "collection_info": null
    },
    {
        "uuid": "dbccd47e2d94fe0a7cd1efd0532a3511",
        "title": "送谭子仁游太学",
        "author": "谢逸",
        "content": "沓沓举子万马奔，倾动场屋风尘昏。\n失身白袍青幕底，平生干没三家村。\n今君触热去乡县，矫如野鹤离鸡羣。\n笔端万字洒飞雹，岂畏食叶春蚕喧。\n广文先生倒屣待，三舍弟子气可吞。\n琴书在笥马在门，看看山上復有山。\n愿君莫忘大刀头，何年驷马君当还。",
        "dynasty": "宋",
        "collection_info": null
    },
    {
        "uuid": "113b9dff1f06397e29ecf29548c68fc9",
        "title": "豫章别李元中宣德",
        "author": "谢逸",
        "content": "旧闻诸李隠龙眠，伯时已老元中少。\n一行作吏各天涯，故人落落疏星晓。\n西山影裏识君面，碧照章江眸子瞭。\n向来问道渺多歧，只今领略归玄妙。\n老凤垂头噤不语，古木槎枒噪春鸟。\n身在幕府心江湖，左胥右律但坐啸。\n第愁一叶钓鱼舟，不容七尺堂堂表。\n我今归卧灵谷云，君应紫禁鶑花绕。\n相思有梦到茅斋，细雨青灯坐林杪。",
        "dynasty": "宋",
        "collection_info": null
    },
    {
        "uuid": "f275c20b8ca426122165fd4f8de8d799",
        "title": "与诸友访黄宗鲁宗鲁置酒于思猷亭席上分韵赋思猷亭诗各以姓为韵予得谢字",
        "author": "谢逸",
        "content": "我见俗子避百舍，一钱不直灌夫駡。\n灵谷峰前汝水湄，谁信无双有江夏。\n平生眼底无可人，子猷粗与吾同社。\n故栽修竹共岁寒，不与繁花斗荣谢。\n疏阴时过少陵樽，斜枝最入萧郎画。\n强排风雨作寒声，巧留雪月延深夜。\n三伏炎蒸自可逃，一榻清凉那肯借。\n愿言闭关谢俗子，勿与此曹俱日化。\n但得风味如晋人，纵无此君自潇洒。",
        "dynasty": "宋",
        "collection_info": null
    },
    {
        "uuid": "a532e2c48828a3d1b599438e0d2cc084",
        "title": "从黄宗鲁乞怪石",
        "author": "谢逸",
        "content": "织女支机弃不用，老卢坠腰谁见收。\n君从何处得此石，恐有鬼物为君偷。\n不堪压作捣练石，仆在墙东如卧牛。\n何如置我清溪上，奇峰崒嵂临清流。\n鄙夫鬚髯锐如戟，青眸皓齿不我俦。\n惟有泉石肯相伴，不索吾米无所求。\n何时突兀入眼界，白头相对忘百忧。",
        "dynasty": "宋",
        "collection_info": null
    },
    {
        "uuid": "035e83736dda10c8ef893cb6836fab11",
        "title": "代送柳权郡",
        "author": "谢逸",
        "content": "河东夫子文中虎，笔端挥洒如飞雨。\n余波覃及百世孙，翰墨风流照今古。\n文章清丽有典则，胸怀恢廓无城府。\n拥麾山郡民气和，万顷黄云富禾黍。\n公余雅会罗嘉宾，高论峥嵘挥玉麈。\n皂盖双旌别汝江，去作他邦民父母。\n伫看祖席列岐亭，梅影横斜媚村坞。\n定知玉诏下丹墀，宰府要公调鼎俎。",
        "dynasty": "宋",
        "collection_info": null
    },
    {
        "uuid": "7edb7e835cddefe82ba07786538aa044",
        "title": "送邹元佐还乡",
        "author": "谢逸",
        "content": "白云英英天末飞，红蕖脉脉涧底静。\n北堂姑老冢妇勤，邹侯感物动幽兴。\n蹔将平生说诗口，试言祸福知天命。\n五行推步聊復尔，恐君胸中有水镜。",
        "dynasty": "宋",
        "collection_info": null
    },
    {
        "uuid": "ca8a893b2771693b6bced15820ced6e8",
        "title": "送高彦应",
        "author": "谢逸",
        "content": "小儒百鸟喧春风，大儒老凤栖梧桐。\n诸生谈经用一律，夫子不答如病聋。\n乃知胸次有妙理，此心矫矫谁与同。\n临川决曹亦良苦，三年掉臂桁杨中。\n悬知此行不落寞，陛下近用韩相公。",
        "dynasty": "宋",
        "collection_info": null
    },
    {
        "uuid": "1a510193f630c401da4b5c869efd7d12",
        "title": "题许邦基却俗轩诗",
        "author": "谢逸",
        "content": "流俗纷纷何足却，尔曹百辈吾能着。\n虽同一床各做梦，政恐不妨人作乐。\n俗客自与此君疏，竹洞何曾有关钥。\n但邀明月对君饮，莫管门前可罗雀。",
        "dynasty": "宋",
        "collection_info": null
    },
    {
        "uuid": "45659995e76b72954b3abc394ddc6b9e",
        "title": "次张邦式韵",
        "author": "谢逸",
        "content": "君家剑气干牛斗，焰焰寒光半天倚。\n胡不长携西入秦，曳裾侯门飒珠履。\n奈何俛首桁杨间，手决大狱如倾水。\n不向南楼按歌舞，乃提健笔夸豪靡。\n独步诗坛数挑战，虽欲争锋吾老矣。\n晚来搜揽饥腹空，戏抱添丁玩岐嶷。\n苍头剥啄叩我门，急得长篇惊抚几。\n嗟予敢望幼度才，哦诗粗可玄晖比。\n紫囊成坏本来空，心悟香严聊尔尔。\n君如暂辍画眉手，我亦闭关防折齿。",
        "dynasty": "宋",
        "collection_info": null
    },
    {
        "uuid": "23f113d4ca14b2396d4029da3b3c0639",
        "title": "再用前韵",
        "author": "谢逸",
        "content": "我家端无一囊钱，骯脏赵生门可倚。\n黄绶丛中识君面，眼前如见曲阜履。\n兴来曳杖叩斋扉，清坐焚香淡如水。\n有时造语出瑰奇，要令墨客皆风靡。\n仰观乔木俯流泉，因念吾生行已矣。\n台若君才万夫特，风仪秀整秋山嶷。\n行看待诏金马门，安得嗒然长隠几。\n功名他日似留侯，岂与风流京兆比。\n昨朝篇末画眉句，始悟前言戏之耳。\n不如共访弥天释，真成四海习凿齿。",
        "dynasty": "宋",
        "collection_info": null
    },
    {
        "uuid": "9e676369fec59b9ef236eb8c1bcc075e",
        "title": "雪",
        "author": "谢逸",
        "content": "春云结成三日霖，朔风吹作一尺雪。\n纷纷委地玉花乱，皎皎照户虹光发。\n一樽相对老孟光，寒窗痴坐灯明灭。\n踏雪观梅亦不恶，月夜西楼更清绝。",
        "dynasty": "宋",
        "collection_info": null
    },
    {
        "uuid": "53b159aa528067a83f669f9a03355ba5",
        "title": "岁晚书怀",
        "author": "谢逸",
        "content": "莫事休休復莫莫，草木归根定摇落。\n穷冬日月任峥嵘，寒士胸怀要恢廓。\n人言张仪舌尚在，我惭祖逖鞭先着。\n君如端为梅花归，请脱青衫对花酌。",
        "dynasty": "宋",
        "collection_info": null
    },
    {
        "uuid": "53d80a939e2dbde2df83e64d1786083e",
        "title": "晚晴",
        "author": "谢逸",
        "content": "轻云朝作雨，丽日晚开晴。\n岸草葱葱碧，溪流泯泯清。\n沙汀眠白鹭，烟树啭黄鶑。\n涉世心无竞，支颐眼暂明。",
        "dynasty": "宋",
        "collection_info": null
    },
    {
        "uuid": "2baac388ed054f0e5e50a2b51788bb90",
        "title": "寄李彬",
        "author": "谢逸",
        "content": "昔日陶彭泽，何尝见督邮。\n江淮宽运漕，幕府得优游。\n故旧谁青眼，功名要黑头。\n相思怀抱恶，注目倚南楼。",
        "dynasty": "宋",
        "collection_info": null
    },
    {
        "uuid": "8d5b001ce29fe3f1d69f3bcedff88cc7",
        "title": "客至",
        "author": "谢逸",
        "content": "曲肱秋梦觉，剥啄打门声。\n鹊噪柳阴乱，鸡喧藤架倾。\n写诗无阿买，联句有弥明。\n饮罢各分袂，月凉风露清。",
        "dynasty": "宋",
        "collection_info": null
    },
    {
        "uuid": "48cc95d3614cd17c7a8aa2eb8d52a52a",
        "title": "秋日书怀",
        "author": "谢逸",
        "content": "骤雨池塘涨，飘风枕簟凉。\n野田肥雁鹜，官柳噪蜩螗。\n岁月书千古，功名酒一觞。\n尘缨如可濯，携女泛沧浪。",
        "dynasty": "宋",
        "collection_info": null
    },
    {
        "uuid": "20fefed3af447bf6f8e036ab983a4820",
        "title": "黄通理邀游南湖",
        "author": "谢逸",
        "content": "不踏南湖路，端居两见春。\n浮花空过眼，浊酒漫濡唇。\n曳杖惟今日，开樽有故人。\n何须推物理，行乐及佳辰。",
        "dynasty": "宋",
        "collection_info": null
    },
    {
        "uuid": "e2a49003c775168ccacc3c04a6bbabca",
        "title": "汪信民载酒令表弟吴迪吉邀予同游南湖  其一",
        "author": "谢逸",
        "content": "古人多龃龉，吾党故徘徊。\n表弟邀予出，参军载酒来。\n南湖未新柳，东巷且残梅。\n但恐辟书至，将军幕府开。",
        "dynasty": "宋",
        "collection_info": null
    },
    {
        "uuid": "415b76bae202e757df95e2d93c8b988e",
        "title": "汪信民载酒令表弟吴迪吉邀予同游南湖  其二",
        "author": "谢逸",
        "content": "东府文虽下，西津艇未横。\n莫愁官长駡，且伴老夫行。\n饮酒旧无敌，能诗新有声。\n此樽谁可使，待倩许飞琼。",
        "dynasty": "宋",
        "collection_info": null
    },
    {
        "uuid": "1bf17db5815947ab8fb5aee4ca2595b8",
        "title": "睡起",
        "author": "谢逸",
        "content": "地僻市声远，林深荒径迷。\n家贫惟饭豆，肉贵但羹藜。\n假贷烦邻里，经营愧老妻。\n曲肱聊自乐，午梦破鸣鸡。",
        "dynasty": "宋",
        "collection_info": null
    },
    {
        "uuid": "6d332ddc4bd0a7e3e24c35dd02932b22",
        "title": "月夜与儿曹露坐庭中",
        "author": "谢逸",
        "content": "夜凉云幕捲，人静荜门扃。\n扫叶风生砌，鈎帘月可庭。\n秋怀因酒壮，老眼对儿青。\n远愧荀陈氏，应无聚德星。",
        "dynasty": "宋",
        "collection_info": null
    },
    {
        "uuid": "e307102cd6ff44a7129580fb0cc648e3",
        "title": "社日",
        "author": "谢逸",
        "content": "雨柳垂垂叶，风溪澹澹纹。\n清欢唯煮茗，美味祇羹芹。\n饮不遭田父，归无遗细君。\n东皋农事作，举趾待耕耘。",
        "dynasty": "宋",
        "collection_info": null
    },
    {
        "uuid": "90d0169b2916d4a81dd22e16f17422f0",
        "title": "南归渡江去家稍近喜而有作",
        "author": "谢逸",
        "content": "晚渡江南岸，村村水竹居。\n归心先倦鸟，乐事羡游鱼。\n去国清明后，还家谷雨初。\n悬知农务急，弛担把犁锄。",
        "dynasty": "宋",
        "collection_info": null
    },
    {
        "uuid": "126318195b4656c0441aca0922918195",
        "title": "八月十六日夜玩月南湖用老杜韵",
        "author": "谢逸",
        "content": "月减一分魄，风生万壑秋。\n山烟连野白，湖水接天流。\n妙语怀支遁，清歌欠莫愁。\n漥樽聊共酌，无羡玉为舟。",
        "dynasty": "宋",
        "collection_info": null
    },
    {
        "uuid": "8a30ddefe7b6ef7912e8719cad676bbb",
        "title": "与宗野宗朴二稚子观蔬圃  其一",
        "author": "谢逸",
        "content": "干禄心无竞，谋生计已疏。\n老催吾学圃，贫减汝观书。\n细雨同移果，清霜共挽蔬。\n何时江海去，蓑笠伴舂锄。",
        "dynasty": "宋",
        "collection_info": null
    },
    {
        "uuid": "1e8ba0010cdd5ba8a8612d14e44203e1",
        "title": "与宗野宗朴二稚子观蔬圃  其二",
        "author": "谢逸",
        "content": "闭户无宾客，忘忧頼玉鱼。\n迂疏皆识我，贫贱不关渠。\n散步惟荒圃，端居且敝庐。\n但知师羯末，未可笑宣舒。",
        "dynasty": "宋",
        "collection_info": null
    },
    {
        "uuid": "c7896725d54272af96d8fbc09ce20bc0",
        "title": "拟岘台",
        "author": "谢逸",
        "content": "董奉山中种杏，玄都观裏栽桃。\n清旷孰如此地，登临况是吾曹。\n城下一江水碧，江边百尺台高。\n倦蝶舞酣花坞，惊鸥飞掠鱼舠。\n客子自来如燕，世事相黏若蚝。\n何当有酒径醉，凉州不博葡萄。",
        "dynasty": "宋",
        "collection_info": null
    },
    {
        "uuid": "11330865bfebd665455e2e89d8f31a29",
        "title": "潜心堂",
        "author": "谢逸",
        "content": "潜心便是觅安心，立雪何烦问少林。\n羽扇纶巾延客晚，蒲团禅板坐更深。\n要先舟壑藏时悟，莫向风幡动处寻。\n试抉孤峰云一寸，与民三日作春霖。",
        "dynasty": "宋",
        "collection_info": null
    },
    {
        "uuid": "f6d080d8c39f747e1d81ebf8ac2ac389",
        "title": "和陈仲邦野步城西",
        "author": "谢逸",
        "content": "寺近仙坛西復西，醉中信足路应迷。\n鸣条风劲凋蒲柳，掠岸云低乱鹄鹥。\n檐外檀栾森翠巘，门前略彴跨清溪。\n葛巾藜杖真潇散，何必狨鞍鞚月题。",
        "dynasty": "宋",
        "collection_info": null
    },
    {
        "uuid": "17fad0b8f169e76eeecc9b049930fa00",
        "title": "寄幼槃弟",
        "author": "谢逸",
        "content": "北阙弓旌未见招，茅亭高卧对山椒。\n诗成稚子应能诵，酒熟邻翁渐可邀。\n宁似杜陵长蹭蹬，不依严武更逍遥。\n细思洗马池边路，便是成都万里桥。",
        "dynasty": "宋",
        "collection_info": null
    },
    {
        "uuid": "34765f2d7c4ab3c34dd03e8004a8fafd",
        "title": "寄徐师川",
        "author": "谢逸",
        "content": "司业端能乞酒钱，谁忧坐客冷无毡。\n相望建业只千里，不见徐侯今七年。\n江水江花同臭味，海南海北各山川。\n试问烟波何处好，老夫欲理钓鱼船。",
        "dynasty": "宋",
        "collection_info": null
    },
    {
        "uuid": "c951bd0f1685fbd4ef09fa7b39be16f7",
        "title": "暮春感怀",
        "author": "谢逸",
        "content": "雨退飞廉决怒云，百花凈尽扫埃尘。\n大千沙界干坤阔，一段江山日月新。\n浩荡烟波鲸海晚，漰腾雪浪锦城春。\n谁人独采南山蕨，窗外休呼祁孔宾。",
        "dynasty": "宋",
        "collection_info": null
    },
    {
        "uuid": "a80c8fd0ddf570abd89028ed6d4ca6fb",
        "title": "送朱世英  其一",
        "author": "谢逸",
        "content": "妙凈光云覆八荒，经行聚落得清凉。\n阎浮檀水心无染，优钵罗花体自香。\n赤舄未容趋北阙，绿槐先已兆东墙。\n应真外见中和色，岂在眉间一点黄。",
        "dynasty": "宋",
        "collection_info": null
    },
    {
        "uuid": "d56395c8d0c8b3abae975887c428f1ca",
        "title": "送朱世英  其二",
        "author": "谢逸",
        "content": "漠漠熏风锦旆翻，綵衣聊復殿名藩。\n行藏有道朱弦直，表裏无瑕白玉温。\n燕寝妙香凝碧缕，夜谈孤月落金盆。\n试将执拂拈槌手，行秉玄圭侍至尊。",
        "dynasty": "宋",
        "collection_info": null
    },
    {
        "uuid": "6566bec5a094c87fcbfabf590fb24704",
        "title": "送朱世英  其三",
        "author": "谢逸",
        "content": "短褐登门每自惭，仅同太史滞周南。\n沈迷晚学三无漏，懒慢长疑七不堪。\n平日漫悬高士榻，此行应共德公谈。\n他年解组归来日，尚许南荣见老聃。",
        "dynasty": "宋",
        "collection_info": null
    },
    {
        "uuid": "503f158f38cd3c3dd39babd925e8a672",
        "title": "怀吴迪吉",
        "author": "谢逸",
        "content": "朔风吹鬓幅巾斜，饭了呼童碾露芽。\n竹影萧萧围我舍，溪流渺渺对君家。\n古心莫为世情改，老眼聊凭文字遮。\n安得一蓑烟雨裏，小船载酒卧芦花。",
        "dynasty": "宋",
        "collection_info": null
    },
    {
        "uuid": "3e3ed2ae16871f5ace398b982aad98a1",
        "title": "送汪叔野水芝法醖",
        "author": "谢逸",
        "content": "屏居不到日边久，安得黄封印赤泥。\n折遍溪堂红菡萏，酿成湘酎碧玻璃。\n洞庭春色名应减，道院丹泉价益低。\n聊挹小樽供寿母，烦君自注玉东西。",
        "dynasty": "宋",
        "collection_info": null
    },
    {
        "uuid": "05417193cc0213a53912bc63c9576cb6",
        "title": "用汪信民韵送叔野迎妇山阳",
        "author": "谢逸",
        "content": "凉月凄风透客衣，离亭无奈角声悲。\n解围未设王家障，举案先齐孟氏眉。\n青眼难兄嗟久别，白头寿母梦相思。\n胸中若有功名念，莫待钟鸣漏尽时。",
        "dynasty": "宋",
        "collection_info": null
    },
    {
        "uuid": "aa9d86e47f3c857cbd1ff3d5828933ac",
        "title": "与高彦应司理游南湖",
        "author": "谢逸",
        "content": "飞花瞇目乱纷纷，细草裙腰绿映门。\n山色入帘清可挹，湖光照座冷无痕。\n揄扬春色烦诗句，排遣愁情頼酒樽。\n预想明年君去后，沙寒竹凈野烟昏。",
        "dynasty": "宋",
        "collection_info": null
    },
    {
        "uuid": "064244fc8a346109c59d2ca4caeff59f",
        "title": "陪通守承议游铁山书堂",
        "author": "谢逸",
        "content": "斩新气象旧书堂，堂裏幽人璧一双。\n雨洗花光红绕舍，风摇竹影碧含窗。\n山横云外青螺髻，树列檐前翠羽幢。\n城上乌啼归棹急，笛声嘹亮月澄江。",
        "dynasty": "宋",
        "collection_info": null
    },
    {
        "uuid": "c734a2a5cf97b78160da5cb1769d95de",
        "title": "次王直方承务见寄韵",
        "author": "谢逸",
        "content": "知君才是出羣雄，怜我生涯独转蓬。\n稚子凄凉缘岁恶，鄙夫寂寞坐诗穷。\n百年鼎鼎风埃裏，万事悠悠醉眼中。\n幸有孟光堪举案，退居真欲效梁鸿。",
        "dynasty": "宋",
        "collection_info": null
    },
    {
        "uuid": "20dc7083c1988c25d2e3d30dafbe2ed7",
        "title": "陪王守游明水  其一",
        "author": "谢逸",
        "content": "雨后山川秀满溪，洞门疑是辟尘犀。\n白沙翠竹溪光浄，细草幽花野径迷。\n閒步禅林思蝶化，倦骑朝马听鸡啼。\n使君自得真消息，祖令须烦大士提。",
        "dynasty": "宋",
        "collection_info": null
    },
    {
        "uuid": "518f1aef4868973bb220ae43d14a5bb6",
        "title": "陪王守游明水  其二",
        "author": "谢逸",
        "content": "山拥云鬟扫夕霏，千林浮翠髮初晞。\n雷音震谷朱轮转，霞影摇空綵旆飞。\n晓雾拂襟怜冉弱，晚风掀袂爱清微。\n夕阳楼上吹笳管，归骑遥瞻两塔巍。",
        "dynasty": "宋",
        "collection_info": null
    },
    {
        "uuid": "19167f39a93031bf51a52d095a4c6573",
        "title": "同信民出城南访正叔共约南湖之游至今不果信民即有长沙之行恐遂爽约戏作诗以督之",
        "author": "谢逸",
        "content": "初见南湖冻未消，只今流水又平桥。\n驱除腊雪烦梅蘂，收拾春风倩柳条。\n岂有故人行作别，不将樽酒慰无聊。\n府中诸史皆英妙，早晚相从幸见招。",
        "dynasty": "宋",
        "collection_info": null
    },
    {
        "uuid": "c71a2f3917296ba387f75ba5731219cc",
        "title": "又饮西塔寺游南湖用老杜城西陂泛舟诗为韵",
        "author": "谢逸",
        "content": "未访稽山棹酒船，先寻小有洞中天。\n葛巾藜杖轻轩冕，盂饭盘蔬鄙饩牵。\n巢父掉头休入海，焦生雄辩且惊筵。\n老僧瀹茗供清兴，旋拾枯松煮涧泉。",
        "dynasty": "宋",
        "collection_info": null
    },
    {
        "uuid": "8ab09ddb0bb42e991accdcca897b0295",
        "title": "送梭山朱道人",
        "author": "谢逸",
        "content": "不随俗客老尘寰，晚节逍遥水石间。\n独佩药囊来泽国，只留丹竈在梭山。\n身如野鹤更无侣，心似白云长是闲。\n若见刘仙问消息，幸分余粒及衰颜。",
        "dynasty": "宋",
        "collection_info": null
    },
    {
        "uuid": "c1d7c82763eef91e3445139ac46877da",
        "title": "次韵汪信民见寄",
        "author": "谢逸",
        "content": "直道逢人多龃龉，高怀向我最恢疏。\n不贪但守司城宝，无泽应辞季武车。\n池种青莲看妙浄，庭栽翠竹悟真如。\n何年来过溪堂饭，小圃携篮自摘蔬。",
        "dynasty": "宋",
        "collection_info": null
    },
    {
        "uuid": "bf2bae32835432f0791bf97829509b9b",
        "title": "送常老住疏山",
        "author": "谢逸",
        "content": "师住疏山祇树园，卧观云气起江村。\n百年鼎鼎春风转，一钵垂垂老眼昏。\n古殿横空森铁凤，夜潭翻浪落金盆。\n何时繫缆西峰下，松柏阴中独叩门。",
        "dynasty": "宋",
        "collection_info": null
    },
    {
        "uuid": "63df1c6617cfd6b62212be6ddc453915",
        "title": "闻秦少仪病愈",
        "author": "谢逸",
        "content": "平生四海秦少仪，造化小儿何苦之。\n端能浸假求鸮炙，定不泣涕眠牛衣。\n问梦是想理既剖，杯中有蛇心不疑。\n何时过我举玉趾，不用门生并二儿。",
        "dynasty": "宋",
        "collection_info": null
    },
    {
        "uuid": "3977f96e0c878b3ca7d47413c3b212ec",
        "title": "游泉庵寺怀璧上人以徐飞锡杖出风尘为韵探得徐字",
        "author": "谢逸",
        "content": "年少谈王陋汉儒，笔端万字压严徐。\n昔为酒客鶑花绕，今作禅林水竹居。\n贱子已捐干禄学，故人休草绝交书。\n春风纵棹游萧寺，北望淮山正忆渠。",
        "dynasty": "宋",
        "collection_info": null
    },
    {
        "uuid": "bd70c5a8d8818e206769f437df8f5bd6",
        "title": "寄洪驹父兼简潘子真徐师川",
        "author": "谢逸",
        "content": "洪家兄弟皆英妙，仲氏文章独起予。\n天末何人怀太白，日边谁子荐相如。\n东湖水落蛙声窘，南浦云横雁影疏。\n莫忆归鸿挥老泪，强裁诗句和潘徐。",
        "dynasty": "宋",
        "collection_info": null
    },
    {
        "uuid": "f3fa480f72802bfb51e73d0f2fa64b80",
        "title": "寄徐师川",
        "author": "谢逸",
        "content": "门外荒园一亩余，长抛笔砚把犁鉏。\n天边风露秋期近，海外交游音信疏。\n扬子家贫惟嗜酒，嵇康性懒不便书。\n龙沙江水连天阔，尺素何当寄鲤鱼。",
        "dynasty": "宋",
        "collection_info": null
    },
    {
        "uuid": "2761d417bffca74b52ec84f1f421b5af",
        "title": "和詹存中种竹",
        "author": "谢逸",
        "content": "斸地移根未满林，庭前俄见影阴森。\n晚烟漠漠玉双峙，夜雨萧萧龙一吟。\n劲节扶疏真耐老，高才洒落少知音。\n参军吏隠世情薄，只有此君同我心。",
        "dynasty": "宋",
        "collection_info": null
    },
    {
        "uuid": "fb1beb923b2671724bd0b4954bc22ba9",
        "title": "闻徐师川自京师归豫章",
        "author": "谢逸",
        "content": "九衢尘裏无停辀，君居陋巷不出游。\n满城恶少弋鳬雁，对面故人风马牛。\n别后梦寒灯火夜，归来眼冷江湖秋。\n冯驩老大食不饱，起视八荒提蒯缑。",
        "dynasty": "宋",
        "collection_info": null
    },
    {
        "uuid": "295deacfdb3485bf5d142ab586b8f6e7",
        "title": "舟中不寝奉怀齐安潘大临蕲春林敏功",
        "author": "谢逸",
        "content": "病夫不寐百忧集，起视斗柄东南倾。\n山林畏隹万壑笑，天地黯惨孤舟横。\n此身老矣几寒暑，四海茫然谁弟兄。\n江西米贵斗三百，好去淮南访友生。",
        "dynasty": "宋",
        "collection_info": null
    },
    {
        "uuid": "da3bf5492efc0627e646f9ef66323e99",
        "title": "和陈倅泛舟寄莹中德翁印老  其一",
        "author": "谢逸",
        "content": "欲寻靖节访东皋，復忆禅翁隠妙高。\n月送征鸿遵露渚，舟随飞鹭掠云涛。\n知公气压陈惊座，顾我诗惭谢法曹。\n胆落旧闻温御史，至今蛟兽尚腾逃。",
        "dynasty": "宋",
        "collection_info": null
    },
    {
        "uuid": "2af3c13777dd07c18ede3b9e34e9f9ba",
        "title": "和陈倅泛舟寄莹中德翁印老  其二",
        "author": "谢逸",
        "content": "澹云疏雨羃平皋，楼卧元龙百尺高。\n红旆已飞居易舫，赤心宁畏子胥涛。\n但知守道师前辈，未忍低头效此曹。\n天遣数公慰人望，万年富贵恐难逃。",
        "dynasty": "宋",
        "collection_info": null
    },
    {
        "uuid": "4f412ca03a9fb0edc5243192f548f6ce",
        "title": "和陈倅灵壁寄莹中二首  其一",
        "author": "谢逸",
        "content": "汴上相逢舣画桡，清愁万斛若冰消。\n弟兄直谅推三友，父子公忠擅四朝。\n对镜如如皆般若，开谈句句尽参寥。\n要知往事多虚幻，看取钱塘八月潮。",
        "dynasty": "宋",
        "collection_info": null
    },
    {
        "uuid": "8475fd71e7582271be1b1cba0718adb2",
        "title": "和陈倅灵壁寄莹中二首  其二",
        "author": "谢逸",
        "content": "风搅张园万木摇，黯然分袂客魂消。\n更无余念留胸次，但有孤忠报圣朝。\n千里烟波舟泛泛，百年事业古寥寥。\n新诗吟就谁能写，安得巴东遇李潮。",
        "dynasty": "宋",
        "collection_info": null
    },
    {
        "uuid": "106b964621f3679e8b11578cd6b3a2b1",
        "title": "重阳示万同德",
        "author": "谢逸",
        "content": "晚起无营着帽迟，萧疏霜鬓任风吹。\n病怀王子同倾酒，愁忆潘郎共赋诗。\n宁效骚人餐菊蘂，敢希朝士赐萸枝。\n白衣不至惭元亮，空对门生与二儿。",
        "dynasty": "宋",
        "collection_info": null
    },
    {
        "uuid": "da4edcf9410d252795866540264ab8e3",
        "title": "郊行书事",
        "author": "谢逸",
        "content": "斩新气象晓怀清，拂面西风卯酒醒。\n万物归根秋寂寂，大田多稼雨冥冥。\n独逢隔水一山碧，不觉举头双眼青。\n预想明年生事足，不烦结柳使奴星。",
        "dynasty": "宋",
        "collection_info": null
    },
    {
        "uuid": "0b4ec2ea0d8c1d5b409965047421dbc5",
        "title": "次董之南韵",
        "author": "谢逸",
        "content": "门外远山肤寸碧，堂前溪水半篙深。\n仰看老鹤有清兴，静听幽琴无俗音。\n三釜及亲君养志，一瓢在巷我甘心。\n向平婚嫁何年毕，杖策长随支道林。",
        "dynasty": "宋",
        "collection_info": null
    },
    {
        "uuid": "ee17f0dd2e020b10be7f27259fd6ca2f",
        "title": "次季智伯韵",
        "author": "谢逸",
        "content": "薄有田园百不忧，诗书自乐更无求。\n形容风月三千首，笑傲林泉四十秋。\n岂意骑鲸寻李白，真成梦蝶化庄周。\n谁能倒激西江水，洗我胸中万斛愁。",
        "dynasty": "宋",
        "collection_info": null
    },
    {
        "uuid": "b0951aa59c03ae3d4fbb98764b9985cf",
        "title": "寄饶葆光",
        "author": "谢逸",
        "content": "先生骨相不封侯，卜居但得林塘幽。\n家藏蠹简几千卷，手校韦编三十秋。\n相知四海孰青眼，高卧一庵今白头。\n襄阳耆旧节独苦，只有庞公不入州。",
        "dynasty": "宋",
        "collection_info": null
    },
    {
        "uuid": "0f67fa77a4aecd18d4a2dd648c843664",
        "title": "和饶正叔梅花",
        "author": "谢逸",
        "content": "疏影横斜月色新，肌肤清瘦不禁春。\n侵凌腊雪寒先觉，漏洩东风信最真。\n光滉妆台人未起，香迷野径蝶难亲。\n飘零点破苍苔地，安得灵犀为辟尘。",
        "dynasty": "宋",
        "collection_info": null
    },
    {
        "uuid": "e1d6084e5547e1997f7144d185e13130",
        "title": "与诸人集陈公美书堂观雪以朔雪洗尽烟岚昏为韵探得烟字",
        "author": "谢逸",
        "content": "踏雪敲门媿履穿，孟公饮我酒盈船。\n捲帘光动山人帐，入户寒侵坐客毡。\n急洒江村迷静练，深藏茅舍认孤烟。\n明年策马长安去，谁念清吟孟浩然。",
        "dynasty": "宋",
        "collection_info": null
    },
    {
        "uuid": "08e47ef0199ef008aeeb33817b8fa562",
        "title": "王立之寄书言其子阿宜渐学作诗及问余稚子梦玉安否作诗奉戏",
        "author": "谢逸",
        "content": "求田问舍是何时，随分生涯可乐饥。\n梦玉今年初学语，阿宜他日定能诗。\n两家子弟俱无恙，一体文章是有师。\n但得耕桑了门户，吾人不用宁馨儿。",
        "dynasty": "宋",
        "collection_info": null
    },
    {
        "uuid": "7bde642b61cb033e5931550897595c5f",
        "title": "復用前韵寄李声之子阿大",
        "author": "谢逸",
        "content": "东都曾见汝生时，客舍孤吟夜忍饥。\n忆昨能为鸐鹆舞，祗今应诵脊令诗。\n傥无气节如元礼，便有功名似药师。\n问道若知真理窟，且分余论及吾儿。",
        "dynasty": "宋",
        "collection_info": null
    },
    {
        "uuid": "6847f72bb8a857c468d2089f8a5866c8",
        "title": "寄洪驹父",
        "author": "谢逸",
        "content": "翼翼鲁泮宫，国士媺无双。\n行且立教化，儒风成一邦。",
        "dynasty": "宋",
        "collection_info": null
    },
    {
        "uuid": "d3c794cb2a3dc9c0838da21eb388299d",
        "title": "以水沈香寄吕居仁戏作六言二首  其一",
        "author": "谢逸",
        "content": "纸帐竹窗夜永，蒲团棐几人閒。\n万籁声沈沙界，一炉香袅禅关。",
        "dynasty": "宋",
        "collection_info": null
    },
    {
        "uuid": "723cd1d85d2df75e9cc6f782536cd981",
        "title": "以水沈香寄吕居仁戏作六言二首  其二",
        "author": "谢逸",
        "content": "海上人多逐臭，水沈价不论钱。\n自是渠无佛性，非关鼻孔寥天。",
        "dynasty": "宋",
        "collection_info": null
    },
    {
        "uuid": "388bc0c8a96478236cbf0606dc109f92",
        "title": "题迭翠轩",
        "author": "谢逸",
        "content": "星落江东化梵宫，楼台金碧骇鱼龙。\n此轩端有南康趣，只欠匡庐五老峰。",
        "dynasty": "宋",
        "collection_info": null
    },
    {
        "uuid": "d18023db15f3d21a2d6a21e17a640585",
        "title": "闻幼槃弟归喜而有作  其一",
        "author": "谢逸",
        "content": "门前杨柳未藏鸦，溪上樱桃已着花。\n午梦觉来闻好语，阿连有信欲还家。",
        "dynasty": "宋",
        "collection_info": null
    },
    {
        "uuid": "b0136df182385006b77fff0a82bb1924",
        "title": "闻幼槃弟归喜而有作  其二",
        "author": "谢逸",
        "content": "风雨多年不对床，便当携被过溪堂。\n曲肱但作吉祥卧，浇舌惟无般若汤。",
        "dynasty": "宋",
        "collection_info": null
    },
    {
        "uuid": "15fcb39da77411266f4a51402b7e6aa0",
        "title": "春雪  其一",
        "author": "谢逸",
        "content": "未放温风破柳条，先教庭树雪花飘。\n初疑干雨从空堕，不觉香酥着地消。",
        "dynasty": "宋",
        "collection_info": null
    },
    {
        "uuid": "ae9a17465b4e2f20537dcbacbacc5207",
        "title": "春雪  其二",
        "author": "谢逸",
        "content": "天公不愤小桃开，故剪瑶花伴落梅。\n后夜月明风更恶，有人无语独登台。",
        "dynasty": "宋",
        "collection_info": null
    },
    {
        "uuid": "07a5820e40b5be5e0cee03636f4761b9",
        "title": "梅六首  其一",
        "author": "谢逸",
        "content": "罗浮山下月纷纷，曾共苏仙醉一樽。\n不是玉妃来堕世，梦中底事见冰魂。",
        "dynasty": "宋",
        "collection_info": null
    },
    {
        "uuid": "8de34e06f5abf084c8821c5cf5c7a9f6",
        "title": "梅六首  其二",
        "author": "谢逸",
        "content": "城中桃李休相笑，林下清风汝未知。\n本是前村深处物，竹篱茅舍却相宜。",
        "dynasty": "宋",
        "collection_info": null
    },
    {
        "uuid": "86a0ed0d3a006061abb778be3d17b1fb",
        "title": "梅六首  其三",
        "author": "谢逸",
        "content": "镂冰迭雪斗清盈，莫笑肌肤太瘦生。\n底事狂风催结子，要当煮酒趁清明。",
        "dynasty": "宋",
        "collection_info": null
    },
    {
        "uuid": "16d28364e9bc4e42fb5fd41467cf9f31",
        "title": "梅六首  其四",
        "author": "谢逸",
        "content": "暗香疏影浑无頼，雨打风吹更可怜。\n嚼蕊但能供我醉，点妆应是为君妍。",
        "dynasty": "宋",
        "collection_info": null
    },
    {
        "uuid": "824d818093d08c67c0e35f6907d6e7cd",
        "title": "梅六首  其五",
        "author": "谢逸",
        "content": "杨花榆荚风流浅，秾李夭桃气味凡。\n只有寒香无俗韵，不烦吹笛恼掺掺。",
        "dynasty": "宋",
        "collection_info": null
    },
    {
        "uuid": "b4cdc000a500103d7a1bb21770022667",
        "title": "梅六首  其六",
        "author": "谢逸",
        "content": "老大无人伴我閒，忆梅幽意颇相关。\n不如移植溪堂后，免使凡夫俗手攀。",
        "dynasty": "宋",
        "collection_info": null
    },
    {
        "uuid": "2930eee1369018b0681e288dc828563f",
        "title": "戏题百叶梅花",
        "author": "谢逸",
        "content": "细朵斜枝恼意香，月明疏影媚横塘。\n悬知不结青青子，故作无情淡淡妆。",
        "dynasty": "宋",
        "collection_info": null
    },
    {
        "uuid": "aa8377fba9e701c2607f10e15242e300",
        "title": "春词  其一",
        "author": "谢逸",
        "content": "蒲芽荇带遶清池，锦缆牵船水拍堤。\n好是淡烟疏雨裏，远峰青处子规啼。",
        "dynasty": "宋",
        "collection_info": null
    },
    {
        "uuid": "5104a8707aba0de053414e9a38d5de09",
        "title": "春词  其二",
        "author": "谢逸",
        "content": "午睡醒来炷晚香，麝煤冉冉袭衣裳。\n垂杨莫道无才思，故遣飞花入洞房。",
        "dynasty": "宋",
        "collection_info": null
    },
    {
        "uuid": "0db23fce525f015668fcf19a9a1ac3ad",
        "title": "春词  其三",
        "author": "谢逸",
        "content": "曲栏干外柳垂垂，罗幕风轻燕子飞。\n独倚危楼思往事，落红撩乱点春衣。",
        "dynasty": "宋",
        "collection_info": null
    },
    {
        "uuid": "494af3b365205362956160d0ff4071ef",
        "title": "春词  其四",
        "author": "谢逸",
        "content": "荳蔻梢头春事休，风飘万点只供愁。\n杜鹃啼破三更月，梦绕云间百尺楼。",
        "dynasty": "宋",
        "collection_info": null
    },
    {
        "uuid": "66737acb065d373f80ab31ed723e28f4",
        "title": "春词  其五",
        "author": "谢逸",
        "content": "院落帘垂春日长，嫩晴天气牡丹香。\n细看玉面天然白，不及姚家宫样黄。",
        "dynasty": "宋",
        "collection_info": null
    },
    {
        "uuid": "82000cfea8974cf69fe54e2df951a489",
        "title": "春词  其六",
        "author": "谢逸",
        "content": "门前杨柳暗沙汀，雨湿东风未放晴。\n点点落花春事晚，青青芳草暮愁生。",
        "dynasty": "宋",
        "collection_info": null
    },
    {
        "uuid": "938701a427f78c6c49647d2b7775b84e",
        "title": "城南  其一",
        "author": "谢逸",
        "content": "院落轻寒犹侧侧，园林黄鸟未交交。\n韶光幸自无人觉，谁遣东风染柳梢。",
        "dynasty": "宋",
        "collection_info": null
    },
    {
        "uuid": "34828a066b5097b55f786f557cc3e526",
        "title": "城南  其二",
        "author": "谢逸",
        "content": "长恐归时已闭关，西坛虽好敢盘桓。\n可怜月夜杉松影，输与沙鸥野鹤看。",
        "dynasty": "宋",
        "collection_info": null
    },
    {
        "uuid": "607b90e34388a6dbebd3e07e330de706",
        "title": "和饶正叔碧桃绝句",
        "author": "谢逸",
        "content": "未折香枝插鬓鸦，月和疏影上檐牙。\n诗人莫作夭桃看，不是玄都观裏花。",
        "dynasty": "宋",
        "collection_info": null
    },
    {
        "uuid": "67b7be07c08b03a9dbd5243f9988eb83",
        "title": "梨花已谢戏作二诗伤之  其一",
        "author": "谢逸",
        "content": "冷香消尽晚风吹，脉脉无言对落晖。\n旧日郭西千树雪，今随蝴蝶作团飞。",
        "dynasty": "宋",
        "collection_info": null
    },
    {
        "uuid": "298b7cafcae534965cc20d7355a5bb08",
        "title": "梨花已谢戏作二诗伤之  其二",
        "author": "谢逸",
        "content": "剪剪轻风漠漠寒，玉肌萧瑟粉香残。\n一枝带雨墙头出，不用行人着眼看。",
        "dynasty": "宋",
        "collection_info": null
    },
    {
        "uuid": "cddf2a4000e92a30add6d50d9191d3a3",
        "title": "寄查多闻  其一",
        "author": "谢逸",
        "content": "谁能货马即求船，分袂都门又一年。\n翳翳夏槐联骑语，萧萧秋雨对床眠。",
        "dynasty": "宋",
        "collection_info": null
    },
    {
        "uuid": "3bcf19fec1ae7cc88f85790754d41291",
        "title": "寄查多闻  其二",
        "author": "谢逸",
        "content": "大梁客舍虽无事，博塞欢娱未称情。\n不若夷门搔首坐，倘逢黄髮识侯嬴。",
        "dynasty": "宋",
        "collection_info": null
    },
    {
        "uuid": "0994ac21e9538958a40dcc40a1fdfaf1",
        "title": "醉中排闷  其一",
        "author": "谢逸",
        "content": "白髮逢春老更狂，衰颜得酒脸生光。\n旋张裙幄林中醉，不管槐花开后忙。",
        "dynasty": "宋",
        "collection_info": null
    },
    {
        "uuid": "16a9e0faf25bedb60eca4415270d9aec",
        "title": "醉中排闷  其二",
        "author": "谢逸",
        "content": "春来莫学虎头痴，趁取风光二月时。\n剩觅吴笺呼阿买，醉中准拟写新诗。",
        "dynasty": "宋",
        "collection_info": null
    },
    {
        "uuid": "a28587c4461fc0be20d08aff75c794a1",
        "title": "醉中排闷  其三",
        "author": "谢逸",
        "content": "溪堂日日春光好，问柳中丞殊未来。\n蹔辍老妻棋局手，白头相对酌新醅。",
        "dynasty": "宋",
        "collection_info": null
    },
    {
        "uuid": "fd79e56590893f9b0c138b59105479b4",
        "title": "醉中排闷  其四",
        "author": "谢逸",
        "content": "武昌门外柳如烟，想见潘侯枕麯眠。\n欲借一帆春水去，江边皆是楚州船。",
        "dynasty": "宋",
        "collection_info": null
    },
    {
        "uuid": "1eb604936fc0500b3754838ffe885829",
        "title": "送曹圣延刘济道归宜春  其一",
        "author": "谢逸",
        "content": "曹刘翰墨有家风，不学随时语更雄。\n莫似溪堂老居士，十年林下坐诗穷。",
        "dynasty": "宋",
        "collection_info": null
    },
    {
        "uuid": "0f5ac612b23a477d63202b120801a06f",
        "title": "送曹圣延刘济道归宜春  其二",
        "author": "谢逸",
        "content": "家在集云峰下居，门前翠竹尽真如。\n道人若许通消息，邀我须凭雁足书。",
        "dynasty": "宋",
        "collection_info": null
    },
    {
        "uuid": "aea277b182ea4d7c5ba47825b08ef483",
        "title": "端午绝句二首  其一",
        "author": "谢逸",
        "content": "白髮无端种种生，每逢佳节只心惊。\n老妻稚子知人意，但把菖蒲酒细倾。",
        "dynasty": "宋",
        "collection_info": null
    },
    {
        "uuid": "31cea7dce70ff6c65ea0212335ea46d1",
        "title": "端午绝句二首  其二",
        "author": "谢逸",
        "content": "病臂懒缠长命缕，破衣羞带赤灵符。\n樽中有酒不得醉，忆着三闾屈大夫。",
        "dynasty": "宋",
        "collection_info": null
    },
    {
        "uuid": "d025fa4918c481c49c3953e1efe08ddb",
        "title": "南湖绝句戏高彦应司理  其一",
        "author": "谢逸",
        "content": "平湖奁镜凈无尘，地接西坛共一云。\n安得御风如列子，更邀明月访元君。",
        "dynasty": "宋",
        "collection_info": null
    },
    {
        "uuid": "a9bedc5196c9ea26b9090511c41309be",
        "title": "南湖绝句戏高彦应司理  其二",
        "author": "谢逸",
        "content": "野情萧散不便书，老大无心赋子虚。\n待借南湖双艓子，绿荷阴裏看游鱼。",
        "dynasty": "宋",
        "collection_info": null
    },
    {
        "uuid": "1e521cbaf17c38a6069c751fc169435b",
        "title": "南湖绝句戏高彦应司理  其三",
        "author": "谢逸",
        "content": "芰荷香裏文章静，苹藻汀边职事清。\n若使渊明知此味，折腰五斗可忘情。",
        "dynasty": "宋",
        "collection_info": null
    },
    {
        "uuid": "f5a66760c78d295d54e1931671ba3582",
        "title": "南湖绝句戏高彦应司理  其四",
        "author": "谢逸",
        "content": "山色波光入座中，笑谈不觉酒杯空。\n掾曹莫作刑官看，兼有江湖隠者风。",
        "dynasty": "宋",
        "collection_info": null
    },
    {
        "uuid": "966c108a2c642d2f16a3e907dd050e10",
        "title": "南湖绝句戏高彦应司理  其五",
        "author": "谢逸",
        "content": "碧瓦朱甍午影凉，软风翻袂送清香。\n荷花也似知秋近，故敛羞容避夕阳。",
        "dynasty": "宋",
        "collection_info": null
    },
    {
        "uuid": "6eb36c8fc6f68b9e5cb6a9319b54736e",
        "title": "文美约游南湖戏作绝句  其一",
        "author": "谢逸",
        "content": "疏疏小雨阁春云，步屧轻便不涴尘。\n湖上沙鸥莫惊顾，吾曹岂是觅鱼人。",
        "dynasty": "宋",
        "collection_info": null
    },
    {
        "uuid": "953db442bc802a7d4b62507c3ae156c5",
        "title": "文美约游南湖戏作绝句  其二",
        "author": "谢逸",
        "content": "沙井泉甘自试茶，匆匆一饭野僧家。\n翛然放棹各归去，不踏城西晚鼓衙。",
        "dynasty": "宋",
        "collection_info": null
    },
    {
        "uuid": "2deb64984cb623147c88c4192a15d92a",
        "title": "送王禹锡  其一",
        "author": "谢逸",
        "content": "江南山水只供愁，征雁来时正倚楼。\n十里珠帘皆可意，西风吹梦到扬州。",
        "dynasty": "宋",
        "collection_info": null
    },
    {
        "uuid": "28030aceb0e6d04eabe69b9619e92ba7",
        "title": "送王禹锡  其二",
        "author": "谢逸",
        "content": "西风撩竹作秋声，勾引诗人太瘦生。\n安得昭华吹玉笛，满船明月送君行。",
        "dynasty": "宋",
        "collection_info": null
    },
    {
        "uuid": "acc39e4d4cb3967f9346fced1197b9d8",
        "title": "哭胡民望  其一",
        "author": "谢逸",
        "content": "才闻歌板情难忍，支枕呻吟二竖婴。\n天上楼成邀李贺，山中石老失初平。",
        "dynasty": "宋",
        "collection_info": null
    },
    {
        "uuid": "955eb2db7b85f9a6aa0af0b70edef65c",
        "title": "哭胡民望  其二",
        "author": "谢逸",
        "content": "翻手成文同舍惊，长安日饭五侯鲭。\n只因太史多饶舌，曼倩方知是岁星。",
        "dynasty": "宋",
        "collection_info": null
    },
    {
        "uuid": "38786ede734978e42ace31494d81406f",
        "title": "金石台",
        "author": "谢逸",
        "content": "江边怪石老嶙峋，雨洗斑斑翠藓纹。\n本是人间无用物，岂应丞相等閒分。",
        "dynasty": "宋",
        "collection_info": null
    },
    {
        "uuid": "bda4d5e97d517a9c498565887b5f1e7a",
        "title": "和智伯绝句  其一",
        "author": "谢逸",
        "content": "平生学道慕裴休，投老无心赏莫愁。\n特买扁舟载明月，谁人伴我五湖游。",
        "dynasty": "宋",
        "collection_info": null
    },
    {
        "uuid": "ef50f55f6c64e4258d0bc8468f09f564",
        "title": "和智伯绝句  其二",
        "author": "谢逸",
        "content": "红旗黄纸不关身，世事如云日日新。\n对客莫谈非圣语，人生要醉五经醇。",
        "dynasty": "宋",
        "collection_info": null
    },
    {
        "uuid": "990867a202f207e7efe926a471037fef",
        "title": "和智伯绝句  其三",
        "author": "谢逸",
        "content": "黄四娘家花有声，杜陵野老最关情。\n恐遭江上春风恼，岂是哦诗太瘦生。",
        "dynasty": "宋",
        "collection_info": null
    },
    {
        "uuid": "f234ae855432498f1bc538642e7db200",
        "title": "和智伯绝句  其四",
        "author": "谢逸",
        "content": "攀条弄蕊不须忙，家有名园饮辟疆。\n但得胸怀了无累，尘中宾主可相忘。",
        "dynasty": "宋",
        "collection_info": null
    },
    {
        "uuid": "b7fff798ad98a46add94d92c79288470",
        "title": "夏日",
        "author": "谢逸",
        "content": "竹风烟静午阴凉，饭罢呼童启北窗。\n试拂横床供昼寝，且容幽梦绕清江。",
        "dynasty": "宋",
        "collection_info": null
    },
    {
        "uuid": "03e3992426cbdef0d175c70e4373dcb3",
        "title": "夜兴",
        "author": "谢逸",
        "content": "梧桐叶落覆东墙，院落风清枕簟凉。\n梦觉疏钟鸣远寺，一池明月芰荷香。",
        "dynasty": "宋",
        "collection_info": null
    },
    {
        "uuid": "89b605bce1ac0392a31e5e94f3f35018",
        "title": "亡友潘邠老有满城风雨近重阳之句今去重阳四日而风雨大作遂用邠老之句广为三绝句  其一",
        "author": "谢逸",
        "content": "满城风雨近重阳，无奈黄花恼意香。\n雪浪翻天迷赤壁，令人西望忆潘郎。",
        "dynasty": "宋",
        "collection_info": null
    },
    {
        "uuid": "ffda0145178b1b7895c3973f54003a0f",
        "title": "亡友潘邠老有满城风雨近重阳之句今去重阳四日而风雨大作遂用邠老之句广为三绝句  其二",
        "author": "谢逸",
        "content": "满城风雨近重阳，不见修文地下郎。\n想得武昌门外柳，垂垂老叶半青黄。",
        "dynasty": "宋",
        "collection_info": null
    },
    {
        "uuid": "93b18d4b24e53178f1f52506daead84a",
        "title": "亡友潘邠老有满城风雨近重阳之句今去重阳四日而风雨大作遂用邠老之句广为三绝句  其三",
        "author": "谢逸",
        "content": "满城风雨近重阳，安得斯人共一觞。\n欲问小冯今健否，云中孤雁不成行。",
        "dynasty": "宋",
        "collection_info": null
    },
    {
        "uuid": "e15b338026b317cd3a58a750bd9af7e6",
        "title": "送通上人归上高  其一",
        "author": "谢逸",
        "content": "復忆敖峰万迭山，云中归路踏弯环。\n霜干木落重阳后，莫见黄花便破颜。",
        "dynasty": "宋",
        "collection_info": null
    },
    {
        "uuid": "87655d7985523ad18a6b1f077d0783f6",
        "title": "送通上人归上高  其二",
        "author": "谢逸",
        "content": "一筇归去旧庵居，卧听修廊吼木鱼。\n寄语堂头老尊宿，祇题数字答君书。",
        "dynasty": "宋",
        "collection_info": null
    },
    {
        "uuid": "e78f558c98ed668a9489f8df8333cdb3",
        "title": "仲邦惠菊花诗以戏之",
        "author": "谢逸",
        "content": "重九登高折未残，霜蕤犹带晚香寒。\n莫嫌烂熳开何益，秀色侵人若可餐。",
        "dynasty": "宋",
        "collection_info": null
    },
    {
        "uuid": "1ecface12eb09895105283f2c0e015cc",
        "title": "郊行即事",
        "author": "谢逸",
        "content": "碧浪鳞鳞浅见沙，丹枫林裏两三家。\n舟横渡口渔翁醉，梦觉西江芦荻花。",
        "dynasty": "宋",
        "collection_info": null
    },
    {
        "uuid": "9f200753a0db5bbb7de16cda8e89f938",
        "title": "正觉寺",
        "author": "谢逸",
        "content": "避暑访禅客，顷作城南遨。\n秋风飒然来，草木鸣萧骚。\n復起水东兴，两桨摇轻舫。\n何处可盘礴，有寺临江皋。\n门户颇幽邃，野径深蓬蒿。\n升堂脱冠坐，洗盏倾浊醪。\n初筵谈名理，清言洗尘劳。\n徐徐杂诙谐，坦率真吾曹。\n尚余清凈业，诗成漫挥毫。\n人生一瞬间，逝水行滔滔。\n归与不秉烛，楼头霜月高。",
        "dynasty": "宋",
        "collection_info": null
    },
    {
        "uuid": "594217d708c288f6ecf079cd5806552b",
        "title": "明水寺",
        "author": "谢逸",
        "content": "城西三十里，山林深且杳。\n群峰如连环，缘崖一径小。\n土润禾稼重，地僻居民少。\n老桂耸亭亭，乔松高矫矫。\n幽露泣溪毛，清风摇绿篠。\n朝来爽气浮，轻烟横木杪。\n日暖天清明，野雉鸣有鷕。\n石涧嗽寒泉，泠泠泻幽沼。\n嵯峨双石门，屡经樵火燎。\n祇园焕觚棱，十雉周墙缭。\n扫地炷妙香，房栊深窈窕。\n嗟予嵚崎人，平生百忧扰。\n好古嗜简编，僻性乐鱼鸟。\n每逢山水佳，耳听眸子瞭。\n况同佳士游，意气溢云表。\n望远视眈眈，临危忧悄悄。\n险韵吟竞病，怪语作危了。\n华鲸吼修廊，僧窗曙迷晓。\n炊黍馔来牟，土芝杂荓蓼。\n他时子来归，伐木芟萝茑。\n考室山之阳，高明远隘湫。\n第恐恋君恩，紫禁烟花绕。",
        "dynasty": "宋",
        "collection_info": null
    },
    {
        "uuid": "73b61cb98fcfed8d6a1ab5577ad9f11a",
        "title": "北津渡",
        "author": "谢逸",
        "content": "竹篱茅舍掩柴扉，衰草寒烟野径迷。\n只有白鸥无俗韵，何年相伴老清溪。",
        "dynasty": "宋",
        "collection_info": null
    },
    {
        "uuid": "74cbd3c30c04ccfbe2dba7b9a88b7f26",
        "title": "闺恨",
        "author": "谢逸",
        "content": "汲井浣我衣，伐石固我墉。\n尘埃不被体，绝无人迹通。\n洋洋西江水，我车不敢渡。\n夙驾岂不早，早行畏多露。\n行止既有义，离合亦有时。\n众人岂无心，不如我所止。",
        "dynasty": "宋",
        "collection_info": null
    },
    {
        "uuid": "40f349bf09febcc7c8cc33961d1288be",
        "title": "铁柱观",
        "author": "谢逸",
        "content": "豫章城南老子宫，阶前一柱立积铁。\n云是旌阳役万鬼，夜半舁来老蛟穴。\n插定三江不沸腾，切勿摇撼干坤裂。\n苍苔包裹鳞皴皮，我欲摩挲手屡掣。\n旌阳挈家上天去，只留千夫应门户。\n西山高处风露寒，兹事恍惚从谁语。\n安得猛士若朱亥，袖往南山击猛虎。",
        "dynasty": "宋",
        "collection_info": null
    },
    {
        "uuid": "11da100e26b401a6ab94e277a60cf313",
        "title": "绝句",
        "author": "谢逸",
        "content": "弄晴数点梨梢雨，门外画桥寒食路。\n杜鹃飞破草间烟，蝴蝶惹残花底雾。",
        "dynasty": "宋",
        "collection_info": null
    },
    {
        "uuid": "eea1f08774c51a15b5d94742b28ca437",
        "title": "桂花  其一",
        "author": "谢逸",
        "content": "白雪凝酥点额黄，蔷薇清露湿衣裳。\n西风扫尽狂蜂蝶，独伴天边桂子香。",
        "dynasty": "宋",
        "collection_info": null
    },
    {
        "uuid": "7ac2e42b23400a5bcb1f1accf1e11e97",
        "title": "桂花  其二",
        "author": "谢逸",
        "content": "轻薄西风未办霜，夜揉黄雪作秋光。\n吹残六出犹余四，正似天花更着香。",
        "dynasty": "宋",
        "collection_info": null
    },
    {
        "uuid": "4c93f712259713e0b7ea9f3f78017345",
        "title": "秋",
        "author": "谢逸",
        "content": "异乡寒觉早，故国信来稀。\n秋风江上望，一雁正南飞。",
        "dynasty": "宋",
        "collection_info": null
    },
    {
        "uuid": "cb6b175aa52c0a258b397f628473f9e1",
        "title": "梅  其一",
        "author": "谢逸",
        "content": "老杜骑馿入草堂，独怜江路野梅香。\n定知深院黄昏后，疏影横斜更断肠。",
        "dynasty": "宋",
        "collection_info": null
    },
    {
        "uuid": "f3ebf0963a9cdaadf07846b3b89a91c2",
        "title": "梅  其二",
        "author": "谢逸",
        "content": "琼酥滴滴缀斜枝，想见香心未吐时。\n但有仙人殷七七，从教横笛月中吹。",
        "dynasty": "宋",
        "collection_info": null
    },
    {
        "uuid": "69c9f1a395f92e15fe2772ccfe716c42",
        "title": "琴",
        "author": "谢逸",
        "content": "风撼丝桐带月明，羽人乘醉截秋声。\n七弦妙制饶仙品，二尺良材称道情。\n池小未开春浪泛，岳低犹欠暮云生。\n何妨乞与元中术，临化无妨膝上横。",
        "dynasty": "宋",
        "collection_info": null
    },
    {
        "uuid": "9c9427f89d9480e82fa34ec42545a21c",
        "title": "右军墨池",
        "author": "谢逸",
        "content": "张芝学书池水黑，章草如芝古无敌。\n右军睥睨难抗行，恨不临池作书癖。\n云何汝水之上崔嵬峰，到今方池有遗墨。\n此事不特古老传，往往故事书简册。\n南丰先生欣得之，手挥巨笔飞霹雳。\n云是逸少徜徉山水间，笔墨淋漓此其迹。\n呜呼胜事妙入神，千年尺水清粼粼。\n有时水面浮墨过，纷纷郁郁非烟云。\n我书敧倾不成字，秋雁斜行落窗纸。\n印泥沙法安可传，独抚余踪玩清泚。\n但当一日书一箱，笔踪或在子钦行。\n他年若榜凌云殿，定不悬橙白头如仲将。",
        "dynasty": "宋",
        "collection_info": null
    },
    {
        "uuid": "87337dd530383eb4e25bea83d99ccda5",
        "title": "蝴蝶",
        "author": "谢逸",
        "content": "粉翅双翻大有情，海棠庭院往来轻。\n当时只羡滕王巧，一段风流画不成。",
        "dynasty": "宋",
        "collection_info": null
    },
    {
        "uuid": "31a07aab781eab271a0ed23df44adf35",
        "title": "墨梅  其一",
        "author": "谢逸",
        "content": "朝见一枝吐，暮吟疏影寒。\n亭亭不解语，助我青毫端。",
        "dynasty": "宋",
        "collection_info": null
    },
    {
        "uuid": "707bab585efca1c5372375350fc26623",
        "title": "墨梅  其二",
        "author": "谢逸",
        "content": "毫端直似林逋鬼，千年万年作知己。\n孤山忆有咏残枝，洗尽铅华对寒水。",
        "dynasty": "宋",
        "collection_info": null
    },
    {
        "uuid": "43847ee5730ca002cbf0abbc22784ad4",
        "title": "就陈仲邦乞菊",
        "author": "谢逸",
        "content": "芙蓉狼藉拒霜残，只有黄花巧耐寒。\n盈把已供陶令醉，落英分与屈原餐。",
        "dynasty": "宋",
        "collection_info": null
    },
    {
        "uuid": "3a20b9da70223bb3ae870f3f42c13264",
        "title": "彩烟山",
        "author": "谢逸",
        "content": "吾闻沃洲天姥间，又有彩烟之高山。\n山上之冈三十里，平视天姥浮青鬟。\n其中隠者吾所羡，身世长与浮云閒。\n种朮可疗九州疾，种稻自给千家餐。\n橘柑枣栗与桑柘，种者不少资者繁。",
        "dynasty": "宋",
        "collection_info": null
    },
    {
        "uuid": "9eb0db02e0bd3b69ba2edb54be1430e3",
        "title": "句  其一",
        "author": "谢逸",
        "content": "贪夫蚁旋磨，冷官鱼上竿。",
        "dynasty": "宋",
        "collection_info": null
    },
    {
        "uuid": "4d4d58d3ff1523db4db97ea927779758",
        "title": "句  其二",
        "author": "谢逸",
        "content": "典刑尚可窥前辈，頼有徐洪在豫章。",
        "dynasty": "宋",
        "collection_info": null
    },
    {
        "uuid": "36148cafb04c0604d956d2f6b8991fa5",
        "title": "句  其三",
        "author": "谢逸",
        "content": "山寒石髮瘦，水落溪毛雕。",
        "dynasty": "宋",
        "collection_info": null
    },
    {
        "uuid": "8643add80fcecafe7a726c94aa609baa",
        "title": "句  其四",
        "author": "谢逸",
        "content": "细雨来时麋角解，春风归去马蹄香。",
        "dynasty": "宋",
        "collection_info": null
    },
    {
        "uuid": "8017a0f3c75a4f0d5e60f6e378821d33",
        "title": "句  其五",
        "author": "谢逸",
        "content": "萧萧白露催黄落，剪剪凉飙瘦碧鲜。",
        "dynasty": "宋",
        "collection_info": null
    },
    {
        "uuid": "f068d14c4a1ea07932dbce5f4d9f9a2f",
        "title": "句  其六",
        "author": "谢逸",
        "content": "百叶梅梢拂掠黄，风摇雨练亦凄凉。",
        "dynasty": "宋",
        "collection_info": null
    },
    {
        "uuid": "35d74e018592f5c8e5f174c800a467cb",
        "title": "句  其七",
        "author": "谢逸",
        "content": "未于莲社添宗衲，已向兰亭识道林。",
        "dynasty": "宋",
        "collection_info": null
    },
    {
        "uuid": "e5f700f5bc448c16428d6c7a14614001",
        "title": "句  其八",
        "author": "谢逸",
        "content": "千点落花乱春思，杜宇一声生客愁。",
        "dynasty": "宋",
        "collection_info": null
    },
    {
        "uuid": "02ad79a96e264fb9c87598eca92bf28a",
        "title": "句  其九",
        "author": "谢逸",
        "content": "狂随柳絮有时见，舞入梨花何处寻。",
        "dynasty": "宋",
        "collection_info": null
    },
    {
        "uuid": "984b5a478d403dba8d392c34912d6ae0",
        "title": "句  其一○",
        "author": "谢逸",
        "content": "江天春晚暖风细，相逐卖花人过桥。",
        "dynasty": "宋",
        "collection_info": null
    },
    {
        "uuid": "ab3e0777dcb583153dbb64c0ef834f2c",
        "title": "句  其一一",
        "author": "谢逸",
        "content": "少陵苦被诗相恼。",
        "dynasty": "宋",
        "collection_info": null
    },
    {
        "uuid": "5e842905c85d46612846bff27887965a",
        "title": "句  其一二",
        "author": "谢逸",
        "content": "姚黄魏紫莫相猜。",
        "dynasty": "宋",
        "collection_info": null
    },
    {
        "uuid": "d704475fbe50c52b76eef6f54676d00f",
        "title": "句  其一三",
        "author": "谢逸",
        "content": "身似何郎全傅粉，心同韩寿暗偷香。",
        "dynasty": "宋",
        "collection_info": null
    },
    {
        "uuid": "bcd39d17ea165623b54f73e1f6a5dd0f",
        "title": "句  其一四",
        "author": "谢逸",
        "content": "独吟高阁对官梅。",
        "dynasty": "宋",
        "collection_info": null
    },
    {
        "uuid": "ebc010b6b9d4d7b099e9edb410989b31",
        "title": "句  其一五",
        "author": "谢逸",
        "content": "露冷霜干玉骨寒。",
        "dynasty": "宋",
        "collection_info": null
    }
]