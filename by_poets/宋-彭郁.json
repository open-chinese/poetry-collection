[
    {
        "uuid": "da9110679ccce910fd8d6fa27ce8da27",
        "title": "题万壑风烟亭百韵",
        "author": "彭郁",
        "content": "风在不周山空阙，底事问烟访两浙。\n烟生庐阜香炉峰，孰使随风至吴越。\n风乎与烟相得外，还有风雷并雨雪。\n烟兮与风相好余，仍有烟波及霞月。\n谁知此处一万壑，祇乐风烟余不说。\n括苍搀天三百里，熊熊魂魂迷嵽嵲。\n盖竹腾空一千丈，洩洩荧荧蜚崒嵂。\n洪蒙雾气荡归鸿，滉澒岚芬惑回鷢。\n前岑不阵有旌旆，后岫无人何幕帟。\n𩅿霏冷逼卢橘秋，薄浥轻缣礲硉矹。\n䬌𪋖遥触杨梅寒，细擗新绵摩崒屼。\n望海尖头培塿细，盘匜琼玚高抛𥻦。\n帢帻巾边花草蔫，彝博栴檀飘馥苾。\n刘晨长啸出天台，填填浩气陵寒䨚。\n王母驰车返玄圃，缤缤羽旆挥斜日。\n双岩瑞岩插云汉，寒䬝冷𩅀纷胶葛。\n大固小固并阛阓，碧瓦青炊浮𩘹𩘐。\n黄岩洞裏石老人，晒袚兵编资飘䫻。\n白鹤山头丁令威，清音嘹唳浑䫹䫾。\n玉帝盘桓石鼻宫，鬰葱佳气浮山梲。\n天王宿留墉外岫，羽仪仙队辉天阅。\n长河匹练耀白帝，鉅浸杯醪饮红蜺。\n永庆凭陵睥睨寒，苍狗白衣劳目刮。\n护郭峥嵘星斗烂，雾髻云鬟谁指结。\n䨏蒙远巘失高低，云渡石湖惊没灭。\n径山气接日山寒，翠谷香浮银谷馞。\n东门峧峻露觚棱，天竺黄高弥突兀。\n玉女蛾眉𩄡洗鬓，木天石佛雺封鐍。\n千家屿逼水云廊，木屐山陵阊阖臬。\n般若台高迷远近，温凉座上清飘撤。\n吹开越嶂万机锦，飐落吴江千树缬。\n九层台外递韶音，万年枝上光摇樾。\n或踰远汉宠岴峤，或跨长空冒岓屹。\n或邀浓雾迨晨晡，或尼清氛当日昳。\n或随小雨晻青冥，或佐狂𩆧黯遥嶭。\n或昏溪洞晚方散，或蔽云筌朝便别。\n或过千山凝古树，或经四野留寒柮。\n或栖江上寒竹梢，或泊野外荒芜末。\n或伴游丝春昼飘，或似凉熏夏朝䞘。\n或时避舍秋空雨，或间回车冬日霵。\n或穿杨柳丝綫乱，或度浮图铃索掣。\n或搴空裏青纸鸢，或荡郊中黑风鳦。\n或经花径残红陨，或入松林浓淀杌。\n或历江河诸舰舫，激扬帆缦摇竿橛。\n或到遐迩诸精舍，增光金碧韵铜铁。\n或似汉祖憩芒砀，漫空雾霭凌云阙。\n或如唐帝幸骊山，灿烂旗常杂青赤。\n或似地仙列御寇，携笻御气乘飒䬂。\n或如雷部谢仙火，亘天电燄挥霹雳。\n或似游月访姮娥，仙乐八方吹远阔。\n或如焚野觅功臣，烬气四隅光倏忽。\n或似洞庭百丈樯，自西自东随意屑。\n或如岢岚三尺地，不燧不钻常燄突。\n或似鲁国焚咸丘，助张狂吹势难捽。\n或如公瑾战赤壁，虎啸波狂那得熄。\n或似牧儿爇秦陵，猛火照天三月热。\n嗟余真有山水癖，每遇亭台须访谒。\n丹丘仅过元宵火，便问登临求快适。\n节爱堂宽称起居，揖爽亭凉清奥突。\n玉霄栏畔忆仙游，望海亭边思水活。\n檐前放目四极远，波泛玉虹流莫歇。\n芡莲香吹满堂阁，广轩梅峡纪碑碣。\n知乐流杯亦屡游，翠屏舒啸时排闼。\n暨被城南韦与杜，亭台轩槛俱穷历。\n或夸小景怡情性，或诧巧营焕朱碧。\n或因沮洳穿池沼，或取篸簪排一列。\n或取燕閒扁美名，或思德政存前迹。\n橐籥鞴宽风浩渺，天地炉红烟蓊鬰。\n未委眼前诸胜赏，风烟比较谁优劣。\n奇哉倅廨后山亭，地不百容天路越。\n壑多聊以十千数，几许风烟难尽揭。\n凿沌不知今几年，贤哲治中凡几物。\n怪底胜藏俱不知，知亦讵能营雅筚。\n赵君眼力高夐古，纔得基阶榛即掘。\n岩扃万壑归指顾，飈霭弥空攒屏摄。\n赤城千里诸胜游，从此斯亭为巨擘。\n谢守城头颜目污，辋川降旐应高没。\n余将会稽问夏禹，封嵎何得专车骨。\n玉帛几时来万邦，侯甸云何分五百。\n亦将东洋问大士，象教何时启禅律。\n双塔已多诸佛机，雁荡又何有僧客。\n亦将甬东问句践，当日如何兴霸烈。\n还君会雪臣妾羞，千载英雄光史笔。\n且生且教俱十年，孰云外物人难必。\n亦将海上问羲和，日昇晹谷隅夷宅。\n月何与日时相望，日何与月时合璧。\n夤宾平秩顺时四，璇玑玉衡齐政七。\n四隅苍生感丕冒，惟天惟有尧能敌。\n婺女柯山日月长，白黑围棋穷理窟。\n潮头隠约子胥魂，夫差可见无心术。\n王乔跨鹤水中岛，丹砂九转成灵粒。\n杨妃隠迹海上山，方士时闻登阃阈。\n对景思人人不见，风烟却羡常升陟。\n枝上吸风蝉不饥，空裏食烟鼯费力。\n细思眼界两幺么，俯仰屈伸诚有得。\n蓬莱阁为亭作兄，柏梁台为亭作伯。\n骚人凭栏无一事，涤砚濡毫恣思索。\n酒客登阶无所为，挈榼携壶忙逊揖。\n水仙海若傥俱来，任自亭前说玄极。\n惟予椎鲁无寸长，祇听謦欬东君侧。",
        "dynasty": "宋",
        "collection_info": null
    }
]