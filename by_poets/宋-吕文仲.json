[
    {
        "uuid": "1a3d336c1161817ee98a5048e1811eda",
        "title": "禁林讌会之什",
        "author": "吕文仲",
        "content": "青葱温树非尘境，鳌岫金銮近日边。\n石壁天章垂雨露，璇题宸翰动云烟。\n西垣贾马征辞客，东观蓬瀛集列仙。\n讌喜酡颜飞玉斝，铿锵奋藻擘花笺。\n唐虞盛化高千古，葵藿倾心祝万年。\n自顾薄才诚有媿，不知何以奉羣贤。",
        "dynasty": "宋",
        "collection_info": null
    },
    {
        "uuid": "a35d0c25d2e362fde4204a28ffd128c4",
        "title": "题义门胡氏华林书院  其一",
        "author": "吕文仲",
        "content": "世世趋庭列雁行，烟萝泉石绕书堂。\n分题月下联书版，聚宴花前献寿觞。\n旌表异恩逢圣代，隠居佳致接仙乡。\n因知孝治垂风化，青史留名道允光。",
        "dynasty": "宋",
        "collection_info": null
    },
    {
        "uuid": "3fd49892a1067a83d806477984508495",
        "title": "题义门胡氏华林书院  其二",
        "author": "吕文仲",
        "content": "簪裾几世住南昌，讲学旌闾晔日光。\n旧里葛山同井邑，远方庐阜出门墙。\n康成业自诗书显，卜世家由孝弟彰。\n二隠昔惭联懿分，同将姓字列东堂。",
        "dynasty": "宋",
        "collection_info": null
    },
    {
        "uuid": "739fabe318cd05a225a35a8d717f229e",
        "title": "题义门胡氏华林书院  其三",
        "author": "吕文仲",
        "content": "君家高谊冠南州，旧辑书堂聚北流。\n北饭未尝轻下客，名园不羡觅封侯。\n挂冠令有陶彭泽，访道人希许远游。\n他年濯缨江海去，终期此日挹浮邱。",
        "dynasty": "宋",
        "collection_info": null
    }
]