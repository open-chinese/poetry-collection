[
    {
        "uuid": "84b36568db56ab31be38b6ea942088d3",
        "title": "凤栖梧・蝶恋花 十二层楼春色早",
        "author": "丁谓",
        "content": "十二层楼春色早。\n三殿笙歌，九陌风光好。\n堤柳岸花连复道。\n玉梯相对开蓬岛。\n莺啭乔林鱼在藻。\n太液微波，绿斗王孙草。\n南阙万人瞻羽葆。\n后天祝圣天难老。",
        "dynasty": "宋",
        "collection_info": null
    },
    {
        "uuid": "58e8bd755bac581f935b5fe9e0bf359e",
        "title": "凤栖梧・蝶恋花 朱阙玉城通阆苑",
        "author": "丁谓",
        "content": "朱阙玉城通阆苑。\n月桂星榆，春色无深浅。\n潇瑟篌笙仙客宴。\n蟠桃花满蓬莱殿。\n九色明霞裁羽扇。\n云雾为车，鸾鹤骖雕辇。\n路指瑶池归去晚。\n壶中日月如天远。",
        "dynasty": "宋",
        "collection_info": null
    },
    {
        "uuid": "5a993295560cd39cdd489a52385d2abf",
        "title": "代意",
        "author": "丁谓",
        "content": "玦带珊瑚佩解琼，楚云无定好伤情。\n临邛已误通瑟意，金谷难寻辩玉声。\n微警单栖盘露重，密含幽思畹兰平。\n明珠百琲将何当，怅望轻躯病欲成。",
        "dynasty": "宋",
        "collection_info": null
    },
    {
        "uuid": "56368da25c90f69263149a28a6585d34",
        "title": "荷花",
        "author": "丁谓",
        "content": "相倚秋风立，兰言似有无。\n未饶霜女俊，不爱月娥孤。\n力弱烟被素，心危露泣珠。\n剪裁随楚思，幽怨寄吴歈。\n半坼香囊解，微倾醉弁扶。\n涉江如可采，百琲答轻躯。",
        "dynasty": "宋",
        "collection_info": null
    },
    {
        "uuid": "5aaa02edc5c64b4d23f7de58a730512f",
        "title": "再赋",
        "author": "丁谓",
        "content": "彼美秋江上，尘埃耻託根。\n笑倾行雨国，香返梦兰魂。\n蛱蝶无媒妁，鸳鸯见子孙。\n徧窥思两桨，深锁忆重门。\n怯徇风波性，惭留月露痕。\n枉将金试步，千古怨东昏。",
        "dynasty": "宋",
        "collection_info": null
    },
    {
        "uuid": "e76c520f60199ed3b41bac10f9dd6c4a",
        "title": "又赠一绝",
        "author": "丁谓",
        "content": "梦散高唐夜正遥，楚天何处不无憀。\n秋风似会荆王意，露渚烟汀养细腰。",
        "dynasty": "宋",
        "collection_info": null
    },
    {
        "uuid": "3d49a1548e11fc702f07fa1b4308db2f",
        "title": "梨",
        "author": "丁谓",
        "content": "摇摇繁实弄秋光，曾伴青椑荐武皇。\n玄圃云腴滋绀质，上林风驭猎清香。\n寻芳尚忆琼为树，蠲渴因知玉有浆。\n多少好枝谁最见，冒霜颊丹倚隣墙。",
        "dynasty": "宋",
        "collection_info": null
    },
    {
        "uuid": "65093f48d5ccbb1a10a746bd116e6e0f",
        "title": "戏答白稹",
        "author": "丁谓",
        "content": "欺天行当吾何有，立地机关子太乖。\n五百青蚨两家阙，白洪崖打赤洪崖。",
        "dynasty": "宋",
        "collection_info": null
    },
    {
        "uuid": "5ab296c564907d8c5da9309c261f97f2",
        "title": "阴狱",
        "author": "丁谓",
        "content": "黑水溪旁聊驻马，奈何岸上试回头。\n高崖昏处是阴狱，须信人生到此休。",
        "dynasty": "宋",
        "collection_info": null
    },
    {
        "uuid": "7103619d6e843f205e04f09cb93ec54e",
        "title": "赠方江二君  其一",
        "author": "丁谓",
        "content": "偶向严堂弔子陵，布衣携手远相迎。\n乍亲冠盖谈谐少，久住林泉骨自清。",
        "dynasty": "宋",
        "collection_info": null
    },
    {
        "uuid": "4b1f89a1fedbc5bc6040174f43b1e57b",
        "title": "赠方江二君  其二",
        "author": "丁谓",
        "content": "正好辛勤缘齿少，最难遭遇是时平。\n李频乡党玄英裔，皆合工诗取盛名。",
        "dynasty": "宋",
        "collection_info": null
    },
    {
        "uuid": "9a4a9e8d7f7d101b704d31e1d191051c",
        "title": "次韵和进真宗七言四韵",
        "author": "丁谓",
        "content": "白麻初降紫宸中，簪组相惊帝泽丰。\n骤陟将坛知运偶，久尘台席愧材庸。\n桑榆便觉人间别，旌戟犹疑梦裏逢。\n已是都城耸荣观，更颁天唱耀戎容。",
        "dynasty": "宋",
        "collection_info": null
    },
    {
        "uuid": "18703731f09cb7e193820beab155c9dc",
        "title": "又五言十韵",
        "author": "丁谓",
        "content": "叨窃逢嘉会，孤单荷曲成。\n高车陪上宰，密座厕羣英。\n步武清华地，优游侍从荣。\n勤劬期薄效，忠谨誓明诚。\n方畏官箴失，俄惊宠命行。\n冒恩心易感，恋圣意难平。\n未副宵衣念，宁安昼锦情。\n摇摇千里棹，眷眷九重城。\n茜旆辉登路，琼章耀去程。\n子牟牵望处，金阙玉为京。",
        "dynasty": "宋",
        "collection_info": null
    },
    {
        "uuid": "c0693e4ff58acd96b27aeaca9934ce19",
        "title": "虎丘",
        "author": "丁谓",
        "content": "久尘黄阁侍威颜，忽拥高牙出帝关。\n玉佩乍辞文石陛，锦衣重到虎丘山。\n仙飈时傍潺湲起，珍羽多从杳霭还。\n官大宠深难得暇，林泉怀旧是偷闲。",
        "dynasty": "宋",
        "collection_info": null
    },
    {
        "uuid": "e843d945141f093afd93f24d4f950ca7",
        "title": "以诗送宣赐进奉红绡封龙字茶与琏禅师",
        "author": "丁谓",
        "content": "密缄龙焙火前春，翠字红绡熨眼新。\n品味至高谁合得，双林树下上乘人。",
        "dynasty": "宋",
        "collection_info": null
    },
    {
        "uuid": "8edce95ff710f1832ded3819b98b1cba",
        "title": "山居",
        "author": "丁谓",
        "content": "峒口清香彻海滨，四时芬馥四时春。\n山多绿桂怜同气，谷有幽兰让后尘。\n草解忘忧忧底事，花能含笑笑何人。\n争如彼美钦天圹，长荐芳香奉百神。",
        "dynasty": "宋",
        "collection_info": null
    },
    {
        "uuid": "0b7a9e4b8c7ae46af0128f62a3947226",
        "title": "北苑焙新茶",
        "author": "丁谓",
        "content": "北苑龙茶者，甘鲜的是珍。\n四方惟数此，万物更无新。\n纔吐微茫绿，初沾少许春。\n散寻萦树遍，急采上山频。\n宿叶寒犹在，芳芽冷未伸。\n茅茨溪口焙，篮笼雨中民。\n长疾勾萌併，开齐分两均。\n带烟蒸雀舌，和露迭龙鳞。\n作贡胜诸道，先尝祇一人。\n缄封瞻阙下，邮传渡江滨。\n特旨留丹禁，殊恩赐近臣。\n啜为灵药助，用与上罇亲。\n头进英华尽，初烹气味醇。\n细香胜却麝，浅色过于筠。\n顾渚惭投木，宜都愧积薪。\n年年号供御，天产壮瓯闽。",
        "dynasty": "宋",
        "collection_info": null
    },
    {
        "uuid": "7eac4446111b054f49ee82b987ff5ac9",
        "title": "送张无梦归天台山",
        "author": "丁谓",
        "content": "不逐蒲轮至，惟寻蕙帐还。\n冥鸿思物外，辽鹤别人间。\n心与冠缨远，身将日月闲。\n放归衔帝泽，赐对仰天颜。\n逸躅凌风驭，高文炳象环。\n琼台刻宸藻，千古耀名山。",
        "dynasty": "宋",
        "collection_info": null
    },
    {
        "uuid": "8d9ba73a8c8b5042e8a97c86c1bd60be",
        "title": "送僧归护国寺",
        "author": "丁谓",
        "content": "少室久传西祖印，京华时不等闲寻。\n黄枢慕道飞书密，紫禁知名示宠深。\n一法徧垂春雨润，羣生皆悟海潮音。\n南归八桂禅庭在，后夜僧怀立雪心。",
        "dynasty": "宋",
        "collection_info": null
    },
    {
        "uuid": "b70efbdc0eff82e4634d8d99f1ea89cc",
        "title": "九华山",
        "author": "丁谓",
        "content": "宿月鸥鳬立浅沙，落花芦荻露人家。\n天寒夜静长无物，一片清江浸九华。",
        "dynasty": "宋",
        "collection_info": null
    },
    {
        "uuid": "546b088f97a6607b1ca4bafa26d007cc",
        "title": "江陵",
        "author": "丁谓",
        "content": "渚宫形胜地，从古冠荆湖。\n依刘开幕府，吊屈俯沧浪。",
        "dynasty": "宋",
        "collection_info": null
    },
    {
        "uuid": "d1e36e72a93df99edb54114797f9e372",
        "title": "广利",
        "author": "丁谓",
        "content": "出城数里即青山，路入青松白石间。\n只合步行寻石径，不宜呵喝入松关。",
        "dynasty": "宋",
        "collection_info": null
    },
    {
        "uuid": "c25655267009516be6b0b813e98c3624",
        "title": "橘花",
        "author": "丁谓",
        "content": "香于栀子细于梅，柳絮梨花过后开。\n搔首预愁经恶雨，伤心初见落苍苔。\n丹青得到须名手，题咏今疏信不才。\n莫怪主公相看好，举家新自洞庭来。",
        "dynasty": "宋",
        "collection_info": null
    },
    {
        "uuid": "93d65be7d12d9a78122e1573c32b4ee2",
        "title": "江上雨",
        "author": "丁谓",
        "content": "雨惊鱼食钓翁归，手把丝纶下藓矶。\n家在渡头衝湿去，碎声繁点逐蓑衣。",
        "dynasty": "宋",
        "collection_info": null
    },
    {
        "uuid": "20918e02506e38054f33c9249cba917e",
        "title": "咏泉州刺桐",
        "author": "丁谓",
        "content": "闻得乡人说刺桐，叶先花发始年丰。\n我今到此忧民切，只爱青青不爱红。",
        "dynasty": "宋",
        "collection_info": null
    },
    {
        "uuid": "e1bad899bf0a17cea9a8b532e043eb81",
        "title": "过武陵甘泉寺留题",
        "author": "丁谓",
        "content": "翠影人疏度，波光瑟瑟凝。\n帝家金掌露，仙署玉壶冰。\n晓井侵星汲，宵厨向月澄。\n岂惟蠲肺渴，灌顶助三乘。",
        "dynasty": "宋",
        "collection_info": null
    },
    {
        "uuid": "cb7de21f4efac6b0b2795d382136a1fd",
        "title": "有感",
        "author": "丁谓",
        "content": "今到崖州事可嗟，梦中常若在京华。\n程途何啻一万里，户口都无三百家。\n夜听猿啼孤树远，晓看潮上瘴烟斜。\n吏人不见中朝礼，麋鹿时时到县衙。",
        "dynasty": "宋",
        "collection_info": null
    },
    {
        "uuid": "dfe391c1823dae34e50480ad5c60708b",
        "title": "途中盛暑",
        "author": "丁谓",
        "content": "山木无阴驿路长，海风吹热透蕉裳。\n渴思西汉金茎露，困忆南朝石步廊。\n江上竹竿输散诞，林间冠褐负清凉。\n下程欲选披襟处，满眼赭桐兼佛桑。",
        "dynasty": "宋",
        "collection_info": null
    },
    {
        "uuid": "1e33d12b6a0cf31c2d0a817413d38a73",
        "title": "游东山",
        "author": "丁谓",
        "content": "数峰回抱隔烟林，一簇招提十里深。\n祇合步行寻石径，不宜呵喝入松阴。\n遥分画手援毫意，暗起诗人得句心。\n梅岭笙歌上高处，孤猿幽鸟减清音。",
        "dynasty": "宋",
        "collection_info": null
    },
    {
        "uuid": "b6bfdb38ec46ebca8ded612ab14a1504",
        "title": "清真香歌",
        "author": "丁谓",
        "content": "四两玄参三两松，麝香半分蜜和同。\n丸如弹子金炉爇，还似花心喷晓风。",
        "dynasty": "宋",
        "collection_info": null
    },
    {
        "uuid": "235d2ed4fedc312320c3df13124f2a40",
        "title": "公舍春日",
        "author": "丁谓",
        "content": "绿杨垂线草铺茵，触处烟光举眼新。\n一品也须妨白髮，千金莫惜买青春。\n鶑声圆滑堪清耳，花艳鲜明欲照身。\n独向此时为俗吏，风流知是不如人。",
        "dynasty": "宋",
        "collection_info": null
    },
    {
        "uuid": "13154427a8923e8c6bedfc58884ce08d",
        "title": "煎茶",
        "author": "丁谓",
        "content": "开缄试雨前，须汲远山泉。\n自遶风炉立，谁听石碾眠。\n轻微缘入麝，猛沸却如蝉。\n罗细烹还好，铛新味更全。\n花随僧箸破，云逐客瓯圆。\n痛惜藏书箧，坚留待雪天。\n睡醒思满啜，吟困忆重煎。\n祇此消尘虑，何须作酒仙。",
        "dynasty": "宋",
        "collection_info": null
    },
    {
        "uuid": "f19c32ada015d1abe14249c3d5f5eb6a",
        "title": "垂虹亭",
        "author": "丁谓",
        "content": "悠悠风物四时新，苒苒山屏万古春。\n多少江山人不看，却来江上看行人。",
        "dynasty": "宋",
        "collection_info": null
    },
    {
        "uuid": "8fd51a1e764f0354f9ab30168d776372",
        "title": "山",
        "author": "丁谓",
        "content": "嫩云零落树参差，忽见千峰豁所思。\n酷爱似看名手画，难题却忆古人诗。",
        "dynasty": "宋",
        "collection_info": null
    },
    {
        "uuid": "b4966cc14c2461632b7411087829d7e1",
        "title": "游卧龙山",
        "author": "丁谓",
        "content": "日长春老职司閒，纵辔因寻负郭山。\n花气半飘青霭外，泉声多在白云间。\n香灯肃肃严僧事，钟梵萧萧爽客颜。\n坐有诗人樽有酒，拟抛城市宿禅关。",
        "dynasty": "宋",
        "collection_info": null
    },
    {
        "uuid": "f2787d326d8ef3ec0c6e860f33e0214b",
        "title": "桂林资圣寺",
        "author": "丁谓",
        "content": "八桂提封接九疑，宝坊游览负心期。\n栴檀未睹生天像，琬琰空传置寺碑。\n白玉毫光应照我，黄金色相竟留谁。\n灵川他日香云裏，莫道凡夫见佛迟。",
        "dynasty": "宋",
        "collection_info": null
    },
    {
        "uuid": "f990939c659bbdd77eeb1e48d6cc32c4",
        "title": "癸酉仲夏自□道□华严山主正师上人□□相遇今忽至止且云□□□□□□携酒□□□□□□□□□□□□□□",
        "author": "丁谓",
        "content": "坏衲相过羽服迎，可怜□静□营营。\n我思江上忘身计，师出山中乞寺名。\n振锡迴还心未住，布金圆□意方平。\n零陵泉石三湘最，莫踏□□□□□。",
        "dynasty": "宋",
        "collection_info": null
    },
    {
        "uuid": "09ad8b3279d7bb8be399ca86a542cc48",
        "title": "冠",
        "author": "丁谓",
        "content": "盛礼尊元服，嘉名重进贤。\n穷奢讥鵔鹊，极品贵貂蝉。\n就列峨章甫，瞻颜仰邃延。\n谁知远游制，宠锡自高天。",
        "dynasty": "宋",
        "collection_info": null
    },
    {
        "uuid": "f6f92f777cf3048024b32ade7cbb467b",
        "title": "笏",
        "author": "丁谓",
        "content": "诎直明怀让，球鱼示有章。\n对扬资指画，受命助心藏。\n慎重传三世，荣华置满床。\n贤哉段太尉，为国击豺狼。",
        "dynasty": "宋",
        "collection_info": null
    },
    {
        "uuid": "8cbd38020b3f6a6062ece17ad1ec6326",
        "title": "佩",
        "author": "丁谓",
        "content": "山玄水苍重，进揖退扬清。\n静有如圭德，行无变玉声。\n韦弦非中度，兰蕙欠锵鸣。\n几忆陪朝会，交相间九成。",
        "dynasty": "宋",
        "collection_info": null
    },
    {
        "uuid": "a6613dde77142aafaf87e512c678f727",
        "title": "玉佩",
        "author": "丁谓",
        "content": "至宝不自献，韬藏亦英华。\n余香被草木，秀擢幽岩花。",
        "dynasty": "宋",
        "collection_info": null
    },
    {
        "uuid": "7db45c94cafd6be03d64d6be6654c0d4",
        "title": "金",
        "author": "丁谓",
        "content": "莫羡双南美，休贪九牧珍。\n入怀宁让粟，攫市不防人。\n越冶模良弼，燕台礼上宾。\n徒夸满堂富，永胜一经贫。",
        "dynasty": "宋",
        "collection_info": null
    },
    {
        "uuid": "eb1733204e154033802327c44273fcf6",
        "title": "玉",
        "author": "丁谓",
        "content": "谁负连城美，须思韫椟藏。\n辉山知禀异，被褐喻韬光。\n吕钓时终至，虞求祸是防。\n宁为田父弃，莫作楚人伤。",
        "dynasty": "宋",
        "collection_info": null
    },
    {
        "uuid": "6230f2c53e6410ced0ff0a2aff39d09c",
        "title": "珠",
        "author": "丁谓",
        "content": "宝气媚长浔，明光法大阴。\n探龙殊九品，剖蚌尽千金。\n汉女飞昇迹，鲛人感泣心。\n任轻从弹雀，鱼目莫相侵。",
        "dynasty": "宋",
        "collection_info": null
    },
    {
        "uuid": "5e3a775b29f5f3baab103e7fc15f5a72",
        "title": "酒",
        "author": "丁谓",
        "content": "渌蚁含柔旨，清醇泛烈芳。\n帝樽甘露醴，天宴碧霞浆。\n千酿富难敌，万钱酬亦当。\n宜遵三爵礼，莫羡百壶章。",
        "dynasty": "宋",
        "collection_info": null
    },
    {
        "uuid": "2f477b64f8c53a58c950801df9be0771",
        "title": "茶",
        "author": "丁谓",
        "content": "真上堪修贡，甘泉代饮醇。\n刘昆求愈疾，陆纳用延宾。\n顾渚传芳久，灉湖擅价新。\n唐贤经谱内，未识建溪春。",
        "dynasty": "宋",
        "collection_info": null
    },
    {
        "uuid": "26bd848a6ec73dcf8a6dbd698498059a",
        "title": "松",
        "author": "丁谓",
        "content": "君子怜无改，诗人赋有乔。\n轻舟随桧楫，深涧映山苗。\n偃盖秦官远，凌霜夏社遥。\n鹤栖知得地，柏悦见干霄。",
        "dynasty": "宋",
        "collection_info": null
    },
    {
        "uuid": "f8dfdf6580c5642b3432e00eac0c817c",
        "title": "桂",
        "author": "丁谓",
        "content": "青紫间朱丹，三湘五岭间。\n充庖资爽口，泛酒助𨠑□。\n种色思圆月，丛生忆小山。\n郄枝曾入手，招隠更聊攀。",
        "dynasty": "宋",
        "collection_info": null
    },
    {
        "uuid": "0bcb2a6677c06d7b2f87db2549cbc80a",
        "title": "桐",
        "author": "丁谓",
        "content": "託质朝阳地，含芳改火时。\n锡圭裁细叶，栖凤养深枝。\n双树怜银井，孤生称檿丝。\n龙门高百尺，梓漆让华滋。",
        "dynasty": "宋",
        "collection_info": null
    },
    {
        "uuid": "a7a822d00d4b085ec7ff56b66a638cee",
        "title": "柳  其一",
        "author": "丁谓",
        "content": "杨柳鬰氤氲，金堤总翠氛。\n庭前花类雪，楼际叶如云。\n列宿分龙影，芳池写凤文。\n短箫何以奏，攀折为思君。",
        "dynasty": "宋",
        "collection_info": null
    },
    {
        "uuid": "0a1f8de63024f48e95769ad9450c806c",
        "title": "柳  其二",
        "author": "丁谓",
        "content": "客舍青青乱，名园鬰鬰斜。\n旧栽彭泽署，新植武昌家。\n翠幄隋堤密，金丝蜀道赊。\n狂夫少樊圃，有菀兴无涯。",
        "dynasty": "宋",
        "collection_info": null
    },
    {
        "uuid": "b261a883169fc733003b8dc7cd5a03f0",
        "title": "兰",
        "author": "丁谓",
        "content": "彼羡南陔子，其谁粉署郎。\n渥丹承露彩，绀绿泛风光。\n屡结骚人佩，时飘郑国香。\n何须寻九畹，十步即芬芳。",
        "dynasty": "宋",
        "collection_info": null
    },
    {
        "uuid": "146c10b507b8a0a54ad3c606f92c1952",
        "title": "菊",
        "author": "丁谓",
        "content": "陶令重时芳，钟繇帝赍霶。\n清香宜桂酒，冷艷压萸房。\n羽客长生助，骚人夕落伤。\n郊原多似是，甘苦冀情详。",
        "dynasty": "宋",
        "collection_info": null
    },
    {
        "uuid": "12d2a9e2763a043a823374e8cf027858",
        "title": "桃",
        "author": "丁谓",
        "content": "未展蓁蓁叶，先开灼灼华。\n武陵迷境域，御宿接烟霞。\n投我畴为报，偷儿孰是家。\n春风南北起，别有洛阳花。",
        "dynasty": "宋",
        "collection_info": null
    },
    {
        "uuid": "c0fb0cf8df41c8d9e6bd0da2abf0a48e",
        "title": "李",
        "author": "丁谓",
        "content": "桃径共无言，整冠防未然。\n折枝如荠苦，沉水若朱研。\n东苑琼芳细，南居玉质坚。\n高穹指为姓，合冠百嘉先。",
        "dynasty": "宋",
        "collection_info": null
    },
    {
        "uuid": "4c81573eaddc12234efa9544596f547a",
        "title": "梅",
        "author": "丁谓",
        "content": "琼叶宫闱饰，瑶华乐府词。\n和羹资倚相，止渴济全师。\n七实连三实，南枝对北枝。\n同心将紫蔕，长恐失芳时。",
        "dynasty": "宋",
        "collection_info": null
    },
    {
        "uuid": "7dd15aeb2d8de1d24676d519e25e932e",
        "title": "梨",
        "author": "丁谓",
        "content": "真定如拳大，灵关爽口清。\n甘香朱蜜冷，脆破玉霜鸣。\n工苑司官属，交枝播颂声。\n谁知洛阳树，海内占先名。",
        "dynasty": "宋",
        "collection_info": null
    },
    {
        "uuid": "9a15b7d901ebbb0c7a421e81de927c98",
        "title": "莲",
        "author": "丁谓",
        "content": "鱼戏烟茎细，龟巢粉蕊新。\n缝裳怜远客，开幕想嘉宾。\n千叶松风畔，双花柳渚濒。\n翠芳天宴得，谁假涉江人。",
        "dynasty": "宋",
        "collection_info": null
    },
    {
        "uuid": "8267f7c1dcd18a64c830a9489ce5fded",
        "title": "枣",
        "author": "丁谓",
        "content": "好植蓬莱树，无凝枳棘姿。\n鷄心藏密叶，羊角出高枝。\n外炳丹朱彩，中含石蜜滋。\n何当如尹令，见食玉文时。",
        "dynasty": "宋",
        "collection_info": null
    },
    {
        "uuid": "51ff7939590d1063232be5dc0bef9484",
        "title": "橘",
        "author": "丁谓",
        "content": "绿枳怜同气，黄橙共我乡。\n厥包堪任土，其实可怜霜。\n天宴交枝异，君门并蔕祥。\n湘人无菲陋，曾用荐陶唐。",
        "dynasty": "宋",
        "collection_info": null
    },
    {
        "uuid": "eb3cb97d714771a92b5a2b8870d590f0",
        "title": "瓜",
        "author": "丁谓",
        "content": "绵瓞怜同蔕，锄耰莫误芸。\n浮泉滋绀质，巾绤透清芬。\n积石三年熟，瑶池五色文。\n静思空洞美，宁问邵平君。",
        "dynasty": "宋",
        "collection_info": null
    },
    {
        "uuid": "772b6f57c900fa84caec05cb241b49fa",
        "title": "草",
        "author": "丁谓",
        "content": "葭茁迎春早，山芮得地高。\n堪书同细带，入咏似青袍。\n弱力绵绵葛，微香蓼蓼莪。\n王孙何处在，楚思徧江皋。",
        "dynasty": "宋",
        "collection_info": null
    },
    {
        "uuid": "b9b7a00e71d89eca3f29cfbb11166872",
        "title": "琴",
        "author": "丁谓",
        "content": "材妙峄阳枝，絃调野茧丝。\n清音飞雉操，雅曲白驹诗。\n属意山水际，寄声鸾凤时。\n南熏如在御，忠义必倾思。",
        "dynasty": "宋",
        "collection_info": null
    },
    {
        "uuid": "4993b49d87eb92d0bd27aa6ae67e4e98",
        "title": "瑟",
        "author": "丁谓",
        "content": "轩后更张妙，羲和旧制存。\n絙絃参庙乐，疏越荐牺樽。\n赵女宣孤愤，湘灵写断魂。\n仲由无雅吹，何必鼓丘门。",
        "dynasty": "宋",
        "collection_info": null
    },
    {
        "uuid": "718b007714d0c7076bcdd06271959afb",
        "title": "箫",
        "author": "丁谓",
        "content": "庄籁知天理，虞韶见帝心。\n轻清杨柳曲，和乐凤凰音。\n翼展编筠密，中虚镂玉深。\n吴门休鼓腹，仙侣好追寻。",
        "dynasty": "宋",
        "collection_info": null
    },
    {
        "uuid": "e125214a7dcb90320f229172806be814",
        "title": "嵩岳闻笙",
        "author": "丁谓",
        "content": "烟篠裁圆直，霜匏镂密深。\n雅将镛间奏，清与磬同音。\n隋作工何妙，娲传制可寻。\n师夔如审曲，知我发生心。",
        "dynasty": "宋",
        "collection_info": null
    },
    {
        "uuid": "5f1d277ab72b1be5878082854aaec21d",
        "title": "笛",
        "author": "丁谓",
        "content": "衡阳裁翠簳，梦泽剪霜柯。\n妙制非丘仲，知音赏列和。\n赋因怀旧得，曲为写情多。\n三弄青溪侧，风流奈尔何。",
        "dynasty": "宋",
        "collection_info": null
    },
    {
        "uuid": "f15ee8dcd0c5fdfa59953bfc7cd97172",
        "title": "鼓",
        "author": "丁谓",
        "content": "未辨吴宫鹭，谁收骆越铜。\n抑扬三今内，和乐五音中。\n美玉随天仗，灵夔集帝功。\n雷门休冒布，方叔笑愚聋。",
        "dynasty": "宋",
        "collection_info": null
    },
    {
        "uuid": "1836ef2218c3d43a0c9a511c7414b4f5",
        "title": "棋",
        "author": "丁谓",
        "content": "不假分曹进，非同博塞游。\n谢安方料敌，祖纳正忘忧。\n窥豹仙枰昼，迷风石海秋。\n金门谁国手，一局赌宣州。",
        "dynasty": "宋",
        "collection_info": null
    },
    {
        "uuid": "93e6b4d74a3805833e027000024e1fec",
        "title": "纸",
        "author": "丁谓",
        "content": "妙制剡溪人，多名锦水春。\n卷疑方絮重，开觉露桃新。\n左氏三都贵，张芝径寸珍。\n谢公如就乞，九万一纤尘。",
        "dynasty": "宋",
        "collection_info": null
    },
    {
        "uuid": "f68443363d2eea0479c595f290915b74",
        "title": "笔",
        "author": "丁谓",
        "content": "霜距金犀利，烟毫枳棘铦。\n绿沉裁镂管，翠羽饰雕奁。\n几格朱黄杂，台床竹素兼。\n古今资日用，错综尽洪纤。",
        "dynasty": "宋",
        "collection_info": null
    },
    {
        "uuid": "abd2be7fdd6d6015ed17436d467727c0",
        "title": "船",
        "author": "丁谓",
        "content": "积羽贻深戒，为梁藉众材。\n采菱浮苑囿，鸣鹤泛池台。\n云映孤篷去，潮随两桨回。\n南风鸜鹆艗，知是故人来。",
        "dynasty": "宋",
        "collection_info": null
    },
    {
        "uuid": "094567c0c275c808fba7c27582409ffb",
        "title": "车",
        "author": "丁谓",
        "content": "任重材惟美，多工制不僭。\n七香参鹤驾，五色间鸾轩。\n沙路茱萸辋，香风翡翠辕。\n莫矜流水妙，须畏叔孙言。",
        "dynasty": "宋",
        "collection_info": null
    },
    {
        "uuid": "ec778025f6a4b176f645eac8dced3896",
        "title": "弓",
        "author": "丁谓",
        "content": "天道弛张中，为箕学有宗。\n六材皆妙物，三制尽良工。\n招我见诗意，遗人观礼容。\n弨兮辞且美，帝赉示畴庸。",
        "dynasty": "宋",
        "collection_info": null
    },
    {
        "uuid": "6b236f5ccb651b70218c40569613fb53",
        "title": "射",
        "author": "丁谓",
        "content": "五善贵和容，荣观萃泽宫。\n循声知得礼，上列见多功。\n尽志三正内，矜能一发中。\n无轻秉筹者，百中出羣公。",
        "dynasty": "宋",
        "collection_info": null
    },
    {
        "uuid": "2236c5c2a10c53391b294f016365b6e7",
        "title": "剑",
        "author": "丁谓",
        "content": "汉室千金重，耶溪百炼精。\n干星彰利器，出水示神兵。\n斩佞朱云志，留亡季札情。\n何须麾晋郑，自有倚天名。",
        "dynasty": "宋",
        "collection_info": null
    },
    {
        "uuid": "5c0623287591e6e484f10d904a0e34a0",
        "title": "刀",
        "author": "丁谓",
        "content": "庖刀多余地，铅铦信可嗟。\n割鸡讥邑政，买犊励田家。\n鞞䩬穷华妙，龙熊辨等差。\n学操言可復，吕赠意无涯。",
        "dynasty": "宋",
        "collection_info": null
    },
    {
        "uuid": "84a53c9af583183eb646997d753872a7",
        "title": "印",
        "author": "丁谓",
        "content": "示信流千古，颁荣徧万方。\n帝缄金缕细，天印玉文长。\n雀马严君政，龟蛇辨国章。\n何当携枣篆，回首谢银黄。",
        "dynasty": "宋",
        "collection_info": null
    },
    {
        "uuid": "cf1bfe92f57d23076e88ac007a5cd66e",
        "title": "咏帘",
        "author": "丁谓",
        "content": "南楚佳名旧，西都妙制稀。\n风轻摇美璧，香细透明机。\n翠羽翻罗幄，龙文压锦帷。\n兰宫将桂殿，日用觉光辉。",
        "dynasty": "宋",
        "collection_info": null
    },
    {
        "uuid": "80d70adf42fc7246c7e59a2cc0033401",
        "title": "咏席",
        "author": "丁谓",
        "content": "着位时专绝，铺筵罄恪恭。\n鲁堂曾子避，汉殿戴凭重。\n黼绣矜华靡，莞茅助礼容。\n轩皇膺帝锡，瑶彩映昂颙。",
        "dynasty": "宋",
        "collection_info": null
    },
    {
        "uuid": "2096dbeaf85bd269c2331e5b9cfd13c2",
        "title": "鼎",
        "author": "丁谓",
        "content": "妙尽三才象，精皆九贡金。\n克商迁洛邑，兴汉出汾阴。\n郜赂惭非道，秦求愧丑心。\n观铭知考甫，伛偻戒何深。",
        "dynasty": "宋",
        "collection_info": null
    },
    {
        "uuid": "ae8b63f5765faa7d37693e3171b51870",
        "title": "镜",
        "author": "丁谓",
        "content": "外写龙鸾质，中含日月辉。\n帝家金错重，人世玉荣稀。\n掩匣隋珠秘，开奁赵璧归。\n不须矜百炼，轩鑑洞幽微。",
        "dynasty": "宋",
        "collection_info": null
    },
    {
        "uuid": "df971fc3a56b5b5b218da54e351dda48",
        "title": "扇",
        "author": "丁谓",
        "content": "云母功无比，蒲葵用有余。\n九华曹植赋，六角右军书。\n皎皎蟾轮薄，萧萧雉尾疏。\n曾窥五明伏，鹤羽映鸾车。",
        "dynasty": "宋",
        "collection_info": null
    },
    {
        "uuid": "03ed141c34d8e021f23254bd2f2399da",
        "title": "烛",
        "author": "丁谓",
        "content": "影抱铜芝直，光摇铸凤圆。\n丛花生木蓼，凝蜜堕金莲。\n积货徒供爨，当官竟不燃。\n曾窥司烜氏，明燧奉高天。",
        "dynasty": "宋",
        "collection_info": null
    },
    {
        "uuid": "0a759dfd0fb38f156d733cddfb3f0e97",
        "title": "地",
        "author": "丁谓",
        "content": "着象本沉潜，成形莫我厌。\n秉阴彰至信，厚载示流谦。\n右转羣生遂，东顷万壑兼。\n寰区今底定，不用八龙占。",
        "dynasty": "宋",
        "collection_info": null
    },
    {
        "uuid": "6fb4b40b37a95cadeeb0c242927e6d58",
        "title": "桥",
        "author": "丁谓",
        "content": "鞭石滔滔远，填乌岁岁新。\n七星横巨浸，半月映长津。\n永固骞崩势，终无揭厉因。\n时逢题柱客，不见脱辀人。",
        "dynasty": "宋",
        "collection_info": null
    },
    {
        "uuid": "f084c46d56e716edda8750c4f823b921",
        "title": "山",
        "author": "丁谓",
        "content": "不起纤尘让，宁辞一篑劳。\n始从拳石大，终致极天高。\n莲顶观归马，蓬壶见负鳌。\n器车呈上瑞，绳检秘崇褒。",
        "dynasty": "宋",
        "collection_info": null
    },
    {
        "uuid": "0fdd0f7caa50a3e7431949fb4d038ae7",
        "title": "江",
        "author": "丁谓",
        "content": "楚望为南纪，岷源始滥觞。\n双流沿蜀道，九派出浔阳。\n桃叶行歌远，芙蓉摘采长。\n衝风休破浪，静练正交光。",
        "dynasty": "宋",
        "collection_info": null
    },
    {
        "uuid": "4cf3d377fa702e519328f36b147adb11",
        "title": "河",
        "author": "丁谓",
        "content": "擘华凿龙倾，长源接杳冥。\n润应逾九里，清必契千龄。\n箭浪奔霆电，荥光焰日星。\n圣皇图奥事，真祖有祥经。",
        "dynasty": "宋",
        "collection_info": null
    },
    {
        "uuid": "db52657db43c06fa0e760d9b0c9ea4ce",
        "title": "海",
        "author": "丁谓",
        "content": "积润容零露，无涯任酌蠡。\n浮空长浴日，表圣不扬波。\n江汉源流众，蕃夷岛屿多。\n客槎如可泛，咫尺是星河。",
        "dynasty": "宋",
        "collection_info": null
    },
    {
        "uuid": "bdb8da9b6f2ca5966ada48aa9b9f9f4e",
        "title": "竹",
        "author": "丁谓",
        "content": "自保猗猗绿，谁怜冉冉根。\n紫花含凤实，绣箨抱龙孙。\n扫月仙坛静，摇风雪雾昏。\n彤竿思化杖，绀叶想开樽。",
        "dynasty": "宋",
        "collection_info": null
    },
    {
        "uuid": "ae7fea9a1c400d630ab5f23b109b9818",
        "title": "凤",
        "author": "丁谓",
        "content": "舞穴标祥异，巢阿表盛明。\n灵音谐律本，綵羽应阳精。\n去必翔千仞，来皆叶九成。\n上林堪饮啄，竹密醴泉清。",
        "dynasty": "宋",
        "collection_info": null
    },
    {
        "uuid": "b864050274968fb4c8c7febffb849f41",
        "title": "鹤",
        "author": "丁谓",
        "content": "警露青冥外，冲天食息间。\n金衣游太液，玉羽下缑山。\n松见千年偃，丹知九转还。\n云心在蓬阆，枝粒不相关。",
        "dynasty": "宋",
        "collection_info": null
    },
    {
        "uuid": "496e708a9cb1ee50ea2ee5d2ad786113",
        "title": "鶑",
        "author": "丁谓",
        "content": "刷羽幽栖地，啼春上苑间。\n金衣何睍睆，簧舌苦绵蛮。\n百啭情无及，迁乔迥莫攀。\n可怜求友意，出谷便关关。",
        "dynasty": "宋",
        "collection_info": null
    },
    {
        "uuid": "931d1e3b8a497b64a28de52e30cbed31",
        "title": "燕",
        "author": "丁谓",
        "content": "受署司分氏，开祥简狄心。\n风帘虽易偶，巢幕亦难任。\n两两差池羽，翩翩下上音。\n曲江何感愤，託意动微吟。",
        "dynasty": "宋",
        "collection_info": null
    },
    {
        "uuid": "fd508a1659ab74c5327b9a74eaa1c9b6",
        "title": "雀",
        "author": "丁谓",
        "content": "饮啄遶藩篱，无声乏羽仪。\n衔环诚可念，穿屋奈终卑。\n鸿鹄非予忖，鸾皇不汝欺。\n莫轻蝉饮露，挟弹镇相随。",
        "dynasty": "宋",
        "collection_info": null
    },
    {
        "uuid": "596f93400cbadf8bc1ad893f2d7ba5a8",
        "title": "乌",
        "author": "丁谓",
        "content": "仁里徊翔久，层巢返哺频。\n九雏依百峙，三足託重轮。\n声为空营乐，心因止屋驯。\n夜啼休度曲，丹白瑞无伦。",
        "dynasty": "宋",
        "collection_info": null
    },
    {
        "uuid": "90c5a270935dd6d4a9d85ff4778534d6",
        "title": "鹊",
        "author": "丁谓",
        "content": "匣照光芒裏，熏炉想像间。\n营巢登大岁，采粟上仙山。\n玉璞惊心起，星河尽力还。\n上林无限树，枯枿莫登攀。",
        "dynasty": "宋",
        "collection_info": null
    },
    {
        "uuid": "c2589d0067f6e91bbe2db95b6153b6a4",
        "title": "鹰",
        "author": "丁谓",
        "content": "心极鹏抟远，形将鹗立孤。\n尚惭同隼击，宁肯截鸳雏。\n六翮风雷疾，双骹枳棘枯。\n大蒐如展礼，聊用助三驱。",
        "dynasty": "宋",
        "collection_info": null
    },
    {
        "uuid": "8ed85349df8233b7bfaa5fcb71dfef2f",
        "title": "雁",
        "author": "丁谓",
        "content": "避缴非无意，随阳自有期。\n飞霜联伯仲，叫月应埙箎。\n小雅宣王什，登歌武帝辞。\n青冥时矫翼，燕雀尔焉知。",
        "dynasty": "宋",
        "collection_info": null
    },
    {
        "uuid": "a50a2b19112110cfbbb53b0c9e6ee306",
        "title": "雉",
        "author": "丁谓",
        "content": "雉操扬琴奏，名翚拂扇尘。\n其文伊洛地，厥贡越裳人。\n几为郎官集，还因今邑驯。\n山梁时饮啄，媒翳莫朝亲。",
        "dynasty": "宋",
        "collection_info": null
    },
    {
        "uuid": "7dec425a86797881e9395a106a10495d",
        "title": "鸡",
        "author": "丁谓",
        "content": "戒旦知霄漏，栖埘识晚阳。\n花冠诚可爱，芥羽亦难防。\n祝祝时求友，咬咬独擅场。\n自当陈玉质，宁止化陈仓。",
        "dynasty": "宋",
        "collection_info": null
    },
    {
        "uuid": "265a68e5b534c0fe3ce469c4f89b3169",
        "title": "麟",
        "author": "丁谓",
        "content": "鲁史标嘉瑞，周诗颂太平。\n屡游灵畤地，数立纪年名。\n矩步规行迹，含仁抱义情。\n盛时期在囿，五纬想储精。",
        "dynasty": "宋",
        "collection_info": null
    },
    {
        "uuid": "2a3c192837065cfeaaaec2ddf6b65167",
        "title": "熊",
        "author": "丁谓",
        "content": "高山多蛰兽，尔族载声诗。\n赵梦膺天命，周畋得帝师。\n当前忠至矣，碎掌果于斯。\n好俟东胡献，神灵锡佑时。",
        "dynasty": "宋",
        "collection_info": null
    },
    {
        "uuid": "c7d25220e68e4b4fd44fa25ea3f313ef",
        "title": "虎",
        "author": "丁谓",
        "content": "雄文彰炳变，麟史载于菟。\n莫负编鬚勇，须怀履尾虞。\n耻将豺共弃，忍与兕为徒。\n啸谷非威怒，风从慑万夫。",
        "dynasty": "宋",
        "collection_info": null
    },
    {
        "uuid": "755db882027dc9632443f1b539738008",
        "title": "狼",
        "author": "丁谓",
        "content": "出必彰明盛，来当表庆隆。\n野心知楚子，疐尾见周公。\n仲德牵衣惠，乌孙饲乳功。\n金行钟粹白，冬献莫雷同。",
        "dynasty": "宋",
        "collection_info": null
    },
    {
        "uuid": "231e0bf1450a70feffdae38ee9c55ce1",
        "title": "豹",
        "author": "丁谓",
        "content": "炳蔚西方美，羣居即谷阴。\n人文穷燮妙，将略取名深。\n饰用千金直，韬藏七日心。\n会当窥落落，莫向管中寻。",
        "dynasty": "宋",
        "collection_info": null
    },
    {
        "uuid": "d88937152f449800db128312da7c90b3",
        "title": "象",
        "author": "丁谓",
        "content": "教战诚无敌，充庭实可嘉。\n指踪知拜处，服习认葩花。\n远视惭刚鬣，深藏惜素牙。\n十牛虽此夭，可奈可巴蛇。",
        "dynasty": "宋",
        "collection_info": null
    },
    {
        "uuid": "d6e4a22bb2540e301fbbac237c9304bd",
        "title": "犀",
        "author": "丁谓",
        "content": "食野甘榆棘，乘流接海鲸。\n骇鸡称国宝，辟水得天名。\n巴浦千年迹，黄支万里程。\n至循来禁籞，六扰莫心惊。",
        "dynasty": "宋",
        "collection_info": null
    },
    {
        "uuid": "31384e4808bafed8dee8ec9e3fe9f8e0",
        "title": "猿",
        "author": "丁谓",
        "content": "行不伤田亩，饥无坏果林。\n渡云连臂饮，宿月拥条吟。\n愈疾知调气，消忧学定心。\n沐猴多损物，远矣莫相侵。",
        "dynasty": "宋",
        "collection_info": null
    },
    {
        "uuid": "1820e543f4865713e184bf7aa74fadde",
        "title": "鹿",
        "author": "丁谓",
        "content": "赋命斯千载，登仙託五云。\n发祥呈玉质，标异冠星文。\n食荐时鸣野，游林或命羣。\n白环何日至，真祖有前闻。",
        "dynasty": "宋",
        "collection_info": null
    },
    {
        "uuid": "44061d07449bc43f8b97cfff1b975f50",
        "title": "兔",
        "author": "丁谓",
        "content": "三窟同蜫蛰，平冈若电驱。\n爰爰依枳棘，肃肃避罝罦。\n已得思烹犬，其亡尚守株。\n何当华桂畔，宿月翫云衢。",
        "dynasty": "宋",
        "collection_info": null
    },
    {
        "uuid": "55de405a6bfffc8a8406e62b18577193",
        "title": "狐",
        "author": "丁谓",
        "content": "安问谢张纲，依凭恃堞长。\n获三当战狩，用一胜千羊。\n冰渡忧濡尾，风嗥乐在梁。\n莫言无粹白，九尾荐佳祥。",
        "dynasty": "宋",
        "collection_info": null
    },
    {
        "uuid": "beae6d23578c3164e86e2e7b2aab5515",
        "title": "牛",
        "author": "丁谓",
        "content": "服箱讥睆彼，其耳动来思。\n不负葭刍惠，终成稼穑资。\n莹蹄知爱矣，骍角肯忘之。\n好放桃林野，销兵是此时。",
        "dynasty": "宋",
        "collection_info": null
    },
    {
        "uuid": "c990474bb710571b5ccd3ff62a64a051",
        "title": "马",
        "author": "丁谓",
        "content": "蹀躞追风足，权奇汗血躯。\n沙丘逢骏骨，澣海得名驹。\n天骥千金直，龙媒万里途。\n王良如在衔，下驷敢前驱。",
        "dynasty": "宋",
        "collection_info": null
    },
    {
        "uuid": "a86d14a4e102a3ec7f1fea1d6c096609",
        "title": "羊",
        "author": "丁谓",
        "content": "千足比侯封，矜矜莫可穷。\n触藩难进退，荷棰易西东。\n郑伯牵降辱，初平叱化功。\n律和当荐瑞，愿牧上林中。",
        "dynasty": "宋",
        "collection_info": null
    },
    {
        "uuid": "8b15bd1eaadb27ab7cfce6a4bdce6a88",
        "title": "龙",
        "author": "丁谓",
        "content": "不操千金宝，思观九色虬。\n负图钟上圣，衔烛照穷幽。\n但仰飞天大，宁闻战野忧。\n沃焦须霈泽，莫道我无求。",
        "dynasty": "宋",
        "collection_info": null
    },
    {
        "uuid": "361194df4deda341d95b6f6fee3c8473",
        "title": "鱼  其一",
        "author": "丁谓",
        "content": "戏叶復依蒲，登龙是去途。\n何烦垂翡翠，未肯畏鹈鹕。\n已负吞舟大，终无涸辙虞。\n濠梁宁足乐，相忘在江湖。",
        "dynasty": "宋",
        "collection_info": null
    },
    {
        "uuid": "8e7a6a978eedc95de4f8429900a44ee2",
        "title": "鱼  其二",
        "author": "丁谓",
        "content": "江湖各相忘，鱼虾同一波，乐哉乐哉。\n莫贪钓上饵，去□鼎中羹，戎哉戎哉。",
        "dynasty": "宋",
        "collection_info": null
    },
    {
        "uuid": "83fd485fd20665be6a7e6f3b1060a66c",
        "title": "龟",
        "author": "丁谓",
        "content": "居蔡推神物，巢莲表圣君。\n膺期千岁色，垂世九畴文。\n惠向衔珠辨，灵从顾印分。\n自谙宫沼乐，锡贡任江滨。",
        "dynasty": "宋",
        "collection_info": null
    },
    {
        "uuid": "c52afc10bd78d193f3f4cca0f797fdf4",
        "title": "蛇",
        "author": "丁谓",
        "content": "起蛰良时在，鸣风异禀存。\n大能吞巨象，长可遶昆崙。\n出笥彰嘉庆，衔珠报厚恩。\n由来禀龙质，灵化出山门。",
        "dynasty": "宋",
        "collection_info": null
    },
    {
        "uuid": "6d691756d6454996eac23abab34c7ebf",
        "title": "萤",
        "author": "丁谓",
        "content": "兰畹炎飈息，莎阶霁景凉。\n宵征循屋漏，昼伏避阳光。\n具体微雨显，余辉有若亡。\n惟怜资学者，熠耀满纱囊。",
        "dynasty": "宋",
        "collection_info": null
    },
    {
        "uuid": "e3724b99341622de01b55f11eca75e65",
        "title": "蝶",
        "author": "丁谓",
        "content": "熠耀非吾族，蟏蛸莫我知。\n韩凭飞处妬，庄叟梦时疑。\n琼玉含芳细，丝篁度曲迟。\n自当同羽化，蝉范任冠緌。",
        "dynasty": "宋",
        "collection_info": null
    },
    {
        "uuid": "0aa1475ffcbdbd730c95e63c5f9ade5c",
        "title": "蝉",
        "author": "丁谓",
        "content": "齐女幽忧后，幽时兴咏中。\n晓寒初饮露，夕燥正含风。\n翼若裁绡薄，心如鼓橐空。\n貂冠如见用，清白励王公。",
        "dynasty": "宋",
        "collection_info": null
    },
    {
        "uuid": "0659cbe2020832d83982aa7120e5337a",
        "title": "楼",
        "author": "丁谓",
        "content": "几集元规会，曾留子建题。\n东南当日出，西北与云齐。\n帝里五百尺，仙家十二梯。\n吹箫多感激，丹凤竟相携。",
        "dynasty": "宋",
        "collection_info": null
    },
    {
        "uuid": "df609ccfb93b12474a070a0589f70807",
        "title": "台",
        "author": "丁谓",
        "content": "不效燕昭置，终贻子罕羞。\n吴都矜四达，楚国炫三休。\n好卜登春乐，无增累卵忧。\n玄都有琼构，何日从真游。",
        "dynasty": "宋",
        "collection_info": null
    },
    {
        "uuid": "8068b485c3db1eabeb0ce15cb3907ef7",
        "title": "窗",
        "author": "丁谓",
        "content": "玉女潜窥久，偷儿窃觇频。\n绮疏环禁掖，青琐近严宸。\n静听翰音异，遥观列岫新。\n好开虚白室，云母若冰轮。",
        "dynasty": "宋",
        "collection_info": null
    },
    {
        "uuid": "73404ca78215a0410a72409039a077cc",
        "title": "书",
        "author": "丁谓",
        "content": "始向龟图妙，爰从鸟迹成。\n偃波如制妙，例薤更难精。\n蔡表崩云重，曹章缀露轻。\n忆曾思刻玉，琼简镂金英。",
        "dynasty": "宋",
        "collection_info": null
    },
    {
        "uuid": "e356019ef716aee8f9584b409c64222e",
        "title": "句  其一",
        "author": "丁谓",
        "content": "鹰鹘腾双眼，龙蛇绕四肢。",
        "dynasty": "宋",
        "collection_info": null
    },
    {
        "uuid": "6c252096fae8198100c048f58430f185",
        "title": "句  其二",
        "author": "丁谓",
        "content": "背装花屈膝，白打大廉斯。\n进前行两步，跷后立多时。",
        "dynasty": "宋",
        "collection_info": null
    },
    {
        "uuid": "42fd338c7b10ddbc3e3ffe787a20aceb",
        "title": "句  其三",
        "author": "丁谓",
        "content": "珊瑚新笔架，云母旧屏风。",
        "dynasty": "宋",
        "collection_info": null
    },
    {
        "uuid": "e5841c0911b6b3907b1314fba7a2e380",
        "title": "句  其四",
        "author": "丁谓",
        "content": "梅花过岭路，桃叶渡江船。",
        "dynasty": "宋",
        "collection_info": null
    },
    {
        "uuid": "6a0829d70144977a08d1cab85aa9d845",
        "title": "句  其五",
        "author": "丁谓",
        "content": "泣珠泉客通关市，种玉仙翁寄版图。",
        "dynasty": "宋",
        "collection_info": null
    },
    {
        "uuid": "9730b14943a39114684a8bb736218a54",
        "title": "句  其六",
        "author": "丁谓",
        "content": "楚子梦云铃阁密，郢人歌雪射堂开。",
        "dynasty": "宋",
        "collection_info": null
    },
    {
        "uuid": "222653de502f19bdf5d2033a4b67c16d",
        "title": "句  其七",
        "author": "丁谓",
        "content": "九万里鹏重出海，一千年鹤再归巢。",
        "dynasty": "宋",
        "collection_info": null
    },
    {
        "uuid": "c4fb03823cd8887c5b8612a4b34cc90f",
        "title": "句  其八",
        "author": "丁谓",
        "content": "千金家累非良宝，一品高官是强名。",
        "dynasty": "宋",
        "collection_info": null
    },
    {
        "uuid": "dcbbaf75c8f75739d8d97b6b5d003ac1",
        "title": "句  其九",
        "author": "丁谓",
        "content": "内翰拜时髭击地。",
        "dynasty": "宋",
        "collection_info": null
    },
    {
        "uuid": "4006b808f46485a1beca0d1ba0d7c261",
        "title": "句  其一○",
        "author": "丁谓",
        "content": "吾皇宽大容尸素，乞与江城不计年。",
        "dynasty": "宋",
        "collection_info": null
    },
    {
        "uuid": "7dc85142a1c63674a05cead9216bd52c",
        "title": "句  其一一",
        "author": "丁谓",
        "content": "物华如阵笔如锋，沈谢曹刘是七雄。",
        "dynasty": "宋",
        "collection_info": null
    },
    {
        "uuid": "bff1e4aded8fda7bce3c3b416b400da5",
        "title": "句  其一二",
        "author": "丁谓",
        "content": "鶑惊凤辇穿花去，鱼畏龙颜上钓迟。",
        "dynasty": "宋",
        "collection_info": null
    },
    {
        "uuid": "2d7f807d4d484d4a4306682c5ddd3e68",
        "title": "句  其一三",
        "author": "丁谓",
        "content": "戴归双綵胜，就赐五辛盘。",
        "dynasty": "宋",
        "collection_info": null
    },
    {
        "uuid": "9fcfb5dadcc7e33ac179cb5d2fd22944",
        "title": "句  其一四",
        "author": "丁谓",
        "content": "四序开新历，三光肇载阳。",
        "dynasty": "宋",
        "collection_info": null
    },
    {
        "uuid": "ef5e22a0e74d1648d60233c7691723e6",
        "title": "句  其一五",
        "author": "丁谓",
        "content": "即席椒花颂，延年柏叶觞。",
        "dynasty": "宋",
        "collection_info": null
    },
    {
        "uuid": "78a0fa23288d18810ce343a001819b6b",
        "title": "句  其一六",
        "author": "丁谓",
        "content": "天和无爄恶，何用磔鸡禳。",
        "dynasty": "宋",
        "collection_info": null
    },
    {
        "uuid": "d559e2d1bec573290c3b5f6fd0dd5d22",
        "title": "句  其一七",
        "author": "丁谓",
        "content": "称觞一之日，祝圣万斯年。",
        "dynasty": "宋",
        "collection_info": null
    },
    {
        "uuid": "247dc856ee7615ce26036115c4c41b34",
        "title": "句  其一八",
        "author": "丁谓",
        "content": "气候灵台上，书观云阙前。",
        "dynasty": "宋",
        "collection_info": null
    },
    {
        "uuid": "d0ada8c80b79b0315ab9aa5bdace2f41",
        "title": "句  其一九",
        "author": "丁谓",
        "content": "遥闻甘似醴，不特在金茎。",
        "dynasty": "宋",
        "collection_info": null
    },
    {
        "uuid": "1ca3f869af8b97909ab8c8aa1d3b6731",
        "title": "句  其二○",
        "author": "丁谓",
        "content": "朝朝荐天酒，宁让服云牙。",
        "dynasty": "宋",
        "collection_info": null
    },
    {
        "uuid": "34c4fb714fd64d78e669fc0aec03e9e3",
        "title": "句  其二一",
        "author": "丁谓",
        "content": "瑞露零宵极，仙盘奉帝家。",
        "dynasty": "宋",
        "collection_info": null
    },
    {
        "uuid": "243d0eb5c6c8c553f64965a2e787c517",
        "title": "句  其二二",
        "author": "丁谓",
        "content": "帝奬甘露醴，天宴碧霞浆。",
        "dynasty": "宋",
        "collection_info": null
    },
    {
        "uuid": "f886a9071bf139edc7e4d589e04f184b",
        "title": "句  其二三",
        "author": "丁谓",
        "content": "白雪芬芳玉有香。",
        "dynasty": "宋",
        "collection_info": null
    },
    {
        "uuid": "2f1d36314fff553254d8736edc7bc175",
        "title": "句  其二四",
        "author": "丁谓",
        "content": "游声袅袅寻将遍。",
        "dynasty": "宋",
        "collection_info": null
    },
    {
        "uuid": "fc487dabff2fa65d3a8122db799a176e",
        "title": "句  其二五",
        "author": "丁谓",
        "content": "鶑栖清艷魂应爽，蝶醉秾香舞更颠。",
        "dynasty": "宋",
        "collection_info": null
    },
    {
        "uuid": "c21f405e5b957f3f2e44363f91fb406a",
        "title": "句  其二六",
        "author": "丁谓",
        "content": "自然堪下泪，何必更残阳。",
        "dynasty": "宋",
        "collection_info": null
    },
    {
        "uuid": "c39569dd316266c95a8cc4420c9870e1",
        "title": "句  其二七",
        "author": "丁谓",
        "content": "子美集开诗世界。",
        "dynasty": "宋",
        "collection_info": null
    },
    {
        "uuid": "a680d7ded258654d79682bc2673bf0ec",
        "title": "句  其二八",
        "author": "丁谓",
        "content": "天门九重开，终当掉臂入。",
        "dynasty": "宋",
        "collection_info": null
    },
    {
        "uuid": "67051dbec7857aa096b3e7a34b7c17b1",
        "title": "句  其二九",
        "author": "丁谓",
        "content": "绿杨垂手舞，黄鸟缓声歌。",
        "dynasty": "宋",
        "collection_info": null
    },
    {
        "uuid": "c8c95972b1daed555fe77bb5592789c4",
        "title": "句  其三○",
        "author": "丁谓",
        "content": "几处园林萧索裏。",
        "dynasty": "宋",
        "collection_info": null
    },
    {
        "uuid": "fadfc6dadc5617c09b9961b4910b5a0d",
        "title": "句  其三一",
        "author": "丁谓",
        "content": "逐朵檀心巧胜栽。",
        "dynasty": "宋",
        "collection_info": null
    },
    {
        "uuid": "ef3c8756b8424240f873c52d6fe15195",
        "title": "句  其三二",
        "author": "丁谓",
        "content": "吹开吹落任东风。",
        "dynasty": "宋",
        "collection_info": null
    },
    {
        "uuid": "61e7aaa0c025efa647497cb0322f3701",
        "title": "句  其三三",
        "author": "丁谓",
        "content": "清香谁许比荼蘼。",
        "dynasty": "宋",
        "collection_info": null
    },
    {
        "uuid": "68d2240c605e8d64ca40f8364072c541",
        "title": "句  其三四",
        "author": "丁谓",
        "content": "水边遥见久停桡。",
        "dynasty": "宋",
        "collection_info": null
    }
]