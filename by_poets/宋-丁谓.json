[
    {
        "uuid": "0d9a98d30ec6dc9f7bdbf2053e68274b",
        "title": "凤栖梧・蝶恋花 十二层楼春色早",
        "author": "丁谓",
        "content": "十二层楼春色早。\n三殿笙歌，九陌风光好。\n堤柳岸花连复道。\n玉梯相对开蓬岛。\n莺啭乔林鱼在藻。\n太液微波，绿斗王孙草。\n南阙万人瞻羽葆。\n后天祝圣天难老。",
        "dynasty": "宋",
        "collection_info": null
    },
    {
        "uuid": "992dc5c6bdb64fecc266b58b1782b5cf",
        "title": "凤栖梧・蝶恋花 朱阙玉城通阆苑",
        "author": "丁谓",
        "content": "朱阙玉城通阆苑。\n月桂星榆，春色无深浅。\n潇瑟篌笙仙客宴。\n蟠桃花满蓬莱殿。\n九色明霞裁羽扇。\n云雾为车，鸾鹤骖雕辇。\n路指瑶池归去晚。\n壶中日月如天远。",
        "dynasty": "宋",
        "collection_info": null
    },
    {
        "uuid": "a3c38801d43eaa194fdfda3e07802d69",
        "title": "代意",
        "author": "丁谓",
        "content": "玦带珊瑚佩解琼，楚云无定好伤情。\n临邛已误通瑟意，金谷难寻辩玉声。\n微警单栖盘露重，密含幽思畹兰平。\n明珠百琲将何当，怅望轻躯病欲成。",
        "dynasty": "宋",
        "collection_info": null
    },
    {
        "uuid": "970292cc1d9735d23473642fa0717a67",
        "title": "荷花",
        "author": "丁谓",
        "content": "相倚秋风立，兰言似有无。\n未饶霜女俊，不爱月娥孤。\n力弱烟被素，心危露泣珠。\n剪裁随楚思，幽怨寄吴歈。\n半坼香囊解，微倾醉弁扶。\n涉江如可采，百琲答轻躯。",
        "dynasty": "宋",
        "collection_info": null
    },
    {
        "uuid": "a353eac04d9f834d2569bb4ecfb41bfc",
        "title": "再赋",
        "author": "丁谓",
        "content": "彼美秋江上，尘埃耻託根。\n笑倾行雨国，香返梦兰魂。\n蛱蝶无媒妁，鸳鸯见子孙。\n徧窥思两桨，深锁忆重门。\n怯徇风波性，惭留月露痕。\n枉将金试步，千古怨东昏。",
        "dynasty": "宋",
        "collection_info": null
    },
    {
        "uuid": "3a2952b8e5f19924d1b6a485e236a633",
        "title": "又赠一绝",
        "author": "丁谓",
        "content": "梦散高唐夜正遥，楚天何处不无憀。\n秋风似会荆王意，露渚烟汀养细腰。",
        "dynasty": "宋",
        "collection_info": null
    },
    {
        "uuid": "b99e6c26a65103ed9b16681120a9120a",
        "title": "梨",
        "author": "丁谓",
        "content": "摇摇繁实弄秋光，曾伴青椑荐武皇。\n玄圃云腴滋绀质，上林风驭猎清香。\n寻芳尚忆琼为树，蠲渴因知玉有浆。\n多少好枝谁最见，冒霜颊丹倚隣墙。",
        "dynasty": "宋",
        "collection_info": null
    },
    {
        "uuid": "c81cefd474b0aa3826fb236ab6143bfb",
        "title": "戏答白稹",
        "author": "丁谓",
        "content": "欺天行当吾何有，立地机关子太乖。\n五百青蚨两家阙，白洪崖打赤洪崖。",
        "dynasty": "宋",
        "collection_info": null
    },
    {
        "uuid": "199144e65908fba3c4814bda375f2315",
        "title": "阴狱",
        "author": "丁谓",
        "content": "黑水溪旁聊驻马，奈何岸上试回头。\n高崖昏处是阴狱，须信人生到此休。",
        "dynasty": "宋",
        "collection_info": null
    },
    {
        "uuid": "8cc9e7ad46764112626af391afaf6fc2",
        "title": "赠方江二君  其一",
        "author": "丁谓",
        "content": "偶向严堂弔子陵，布衣携手远相迎。\n乍亲冠盖谈谐少，久住林泉骨自清。",
        "dynasty": "宋",
        "collection_info": null
    },
    {
        "uuid": "6fd22f06d148b781e0b5d511baba5a4f",
        "title": "赠方江二君  其二",
        "author": "丁谓",
        "content": "正好辛勤缘齿少，最难遭遇是时平。\n李频乡党玄英裔，皆合工诗取盛名。",
        "dynasty": "宋",
        "collection_info": null
    },
    {
        "uuid": "8ba6398daf1d58c4855a994345ef4f31",
        "title": "次韵和进真宗七言四韵",
        "author": "丁谓",
        "content": "白麻初降紫宸中，簪组相惊帝泽丰。\n骤陟将坛知运偶，久尘台席愧材庸。\n桑榆便觉人间别，旌戟犹疑梦裏逢。\n已是都城耸荣观，更颁天唱耀戎容。",
        "dynasty": "宋",
        "collection_info": null
    },
    {
        "uuid": "7fc2b0bb731006162f8aaf38356aeb47",
        "title": "又五言十韵",
        "author": "丁谓",
        "content": "叨窃逢嘉会，孤单荷曲成。\n高车陪上宰，密座厕羣英。\n步武清华地，优游侍从荣。\n勤劬期薄效，忠谨誓明诚。\n方畏官箴失，俄惊宠命行。\n冒恩心易感，恋圣意难平。\n未副宵衣念，宁安昼锦情。\n摇摇千里棹，眷眷九重城。\n茜旆辉登路，琼章耀去程。\n子牟牵望处，金阙玉为京。",
        "dynasty": "宋",
        "collection_info": null
    },
    {
        "uuid": "e3bc67b314f46b2918ceb0807edfbfac",
        "title": "虎丘",
        "author": "丁谓",
        "content": "久尘黄阁侍威颜，忽拥高牙出帝关。\n玉佩乍辞文石陛，锦衣重到虎丘山。\n仙飈时傍潺湲起，珍羽多从杳霭还。\n官大宠深难得暇，林泉怀旧是偷闲。",
        "dynasty": "宋",
        "collection_info": null
    },
    {
        "uuid": "f2e0f5796cc1a64396634405edba480c",
        "title": "以诗送宣赐进奉红绡封龙字茶与琏禅师",
        "author": "丁谓",
        "content": "密缄龙焙火前春，翠字红绡熨眼新。\n品味至高谁合得，双林树下上乘人。",
        "dynasty": "宋",
        "collection_info": null
    },
    {
        "uuid": "92e83741855a2cd69687141630bfc72c",
        "title": "山居",
        "author": "丁谓",
        "content": "峒口清香彻海滨，四时芬馥四时春。\n山多绿桂怜同气，谷有幽兰让后尘。\n草解忘忧忧底事，花能含笑笑何人。\n争如彼美钦天圹，长荐芳香奉百神。",
        "dynasty": "宋",
        "collection_info": null
    },
    {
        "uuid": "24b9b66189a9ce0b797d7a80a7386438",
        "title": "北苑焙新茶",
        "author": "丁谓",
        "content": "北苑龙茶者，甘鲜的是珍。\n四方惟数此，万物更无新。\n纔吐微茫绿，初沾少许春。\n散寻萦树遍，急采上山频。\n宿叶寒犹在，芳芽冷未伸。\n茅茨溪口焙，篮笼雨中民。\n长疾勾萌併，开齐分两均。\n带烟蒸雀舌，和露迭龙鳞。\n作贡胜诸道，先尝祇一人。\n缄封瞻阙下，邮传渡江滨。\n特旨留丹禁，殊恩赐近臣。\n啜为灵药助，用与上罇亲。\n头进英华尽，初烹气味醇。\n细香胜却麝，浅色过于筠。\n顾渚惭投木，宜都愧积薪。\n年年号供御，天产壮瓯闽。",
        "dynasty": "宋",
        "collection_info": null
    },
    {
        "uuid": "3257729f3a8b2e465d294e0cfb23a180",
        "title": "送张无梦归天台山",
        "author": "丁谓",
        "content": "不逐蒲轮至，惟寻蕙帐还。\n冥鸿思物外，辽鹤别人间。\n心与冠缨远，身将日月闲。\n放归衔帝泽，赐对仰天颜。\n逸躅凌风驭，高文炳象环。\n琼台刻宸藻，千古耀名山。",
        "dynasty": "宋",
        "collection_info": null
    },
    {
        "uuid": "8112cfc575ff614bafcb7b3d41b2541e",
        "title": "送僧归护国寺",
        "author": "丁谓",
        "content": "少室久传西祖印，京华时不等闲寻。\n黄枢慕道飞书密，紫禁知名示宠深。\n一法徧垂春雨润，羣生皆悟海潮音。\n南归八桂禅庭在，后夜僧怀立雪心。",
        "dynasty": "宋",
        "collection_info": null
    },
    {
        "uuid": "6066431aa0d227677b8fcbd537d34860",
        "title": "九华山",
        "author": "丁谓",
        "content": "宿月鸥鳬立浅沙，落花芦荻露人家。\n天寒夜静长无物，一片清江浸九华。",
        "dynasty": "宋",
        "collection_info": null
    },
    {
        "uuid": "729315aa2eeef215f5f832e4288227e0",
        "title": "江陵",
        "author": "丁谓",
        "content": "渚宫形胜地，从古冠荆湖。\n依刘开幕府，吊屈俯沧浪。",
        "dynasty": "宋",
        "collection_info": null
    },
    {
        "uuid": "57ef0d9041be912e2c1590eab1423ea1",
        "title": "广利",
        "author": "丁谓",
        "content": "出城数里即青山，路入青松白石间。\n只合步行寻石径，不宜呵喝入松关。",
        "dynasty": "宋",
        "collection_info": null
    },
    {
        "uuid": "df2ed42787e77c50d114a9bea6aa1f2b",
        "title": "橘花",
        "author": "丁谓",
        "content": "香于栀子细于梅，柳絮梨花过后开。\n搔首预愁经恶雨，伤心初见落苍苔。\n丹青得到须名手，题咏今疏信不才。\n莫怪主公相看好，举家新自洞庭来。",
        "dynasty": "宋",
        "collection_info": null
    },
    {
        "uuid": "9a4dabe1993d5ba63e3a52c6f78b1776",
        "title": "江上雨",
        "author": "丁谓",
        "content": "雨惊鱼食钓翁归，手把丝纶下藓矶。\n家在渡头衝湿去，碎声繁点逐蓑衣。",
        "dynasty": "宋",
        "collection_info": null
    },
    {
        "uuid": "6a98a0a90d1f05a071c2a5854bf85a85",
        "title": "咏泉州刺桐",
        "author": "丁谓",
        "content": "闻得乡人说刺桐，叶先花发始年丰。\n我今到此忧民切，只爱青青不爱红。",
        "dynasty": "宋",
        "collection_info": null
    },
    {
        "uuid": "f65385795a7c3f0b8176c6602a44082d",
        "title": "过武陵甘泉寺留题",
        "author": "丁谓",
        "content": "翠影人疏度，波光瑟瑟凝。\n帝家金掌露，仙署玉壶冰。\n晓井侵星汲，宵厨向月澄。\n岂惟蠲肺渴，灌顶助三乘。",
        "dynasty": "宋",
        "collection_info": null
    },
    {
        "uuid": "816710fe1ba54a4974a4d9d454a5459e",
        "title": "有感",
        "author": "丁谓",
        "content": "今到崖州事可嗟，梦中常若在京华。\n程途何啻一万里，户口都无三百家。\n夜听猿啼孤树远，晓看潮上瘴烟斜。\n吏人不见中朝礼，麋鹿时时到县衙。",
        "dynasty": "宋",
        "collection_info": null
    },
    {
        "uuid": "3438910fcbecf980cd81d6cafdf0ace6",
        "title": "途中盛暑",
        "author": "丁谓",
        "content": "山木无阴驿路长，海风吹热透蕉裳。\n渴思西汉金茎露，困忆南朝石步廊。\n江上竹竿输散诞，林间冠褐负清凉。\n下程欲选披襟处，满眼赭桐兼佛桑。",
        "dynasty": "宋",
        "collection_info": null
    },
    {
        "uuid": "3a59cf0493a3c0385a4f9f144da54d76",
        "title": "游东山",
        "author": "丁谓",
        "content": "数峰回抱隔烟林，一簇招提十里深。\n祇合步行寻石径，不宜呵喝入松阴。\n遥分画手援毫意，暗起诗人得句心。\n梅岭笙歌上高处，孤猿幽鸟减清音。",
        "dynasty": "宋",
        "collection_info": null
    },
    {
        "uuid": "613385579cb460f385286feee75cdf7e",
        "title": "清真香歌",
        "author": "丁谓",
        "content": "四两玄参三两松，麝香半分蜜和同。\n丸如弹子金炉爇，还似花心喷晓风。",
        "dynasty": "宋",
        "collection_info": null
    },
    {
        "uuid": "651f8b5482924f67f6382c2f77ee7479",
        "title": "公舍春日",
        "author": "丁谓",
        "content": "绿杨垂线草铺茵，触处烟光举眼新。\n一品也须妨白髮，千金莫惜买青春。\n鶑声圆滑堪清耳，花艳鲜明欲照身。\n独向此时为俗吏，风流知是不如人。",
        "dynasty": "宋",
        "collection_info": null
    },
    {
        "uuid": "191dad65d4e44a7e8a76dc17b8e5421a",
        "title": "煎茶",
        "author": "丁谓",
        "content": "开缄试雨前，须汲远山泉。\n自遶风炉立，谁听石碾眠。\n轻微缘入麝，猛沸却如蝉。\n罗细烹还好，铛新味更全。\n花随僧箸破，云逐客瓯圆。\n痛惜藏书箧，坚留待雪天。\n睡醒思满啜，吟困忆重煎。\n祇此消尘虑，何须作酒仙。",
        "dynasty": "宋",
        "collection_info": null
    },
    {
        "uuid": "a43910ae4b9ac6b898fb9b94791baff8",
        "title": "垂虹亭",
        "author": "丁谓",
        "content": "悠悠风物四时新，苒苒山屏万古春。\n多少江山人不看，却来江上看行人。",
        "dynasty": "宋",
        "collection_info": null
    },
    {
        "uuid": "bad7152ae06d6e3d3c016b81651d89bb",
        "title": "山",
        "author": "丁谓",
        "content": "嫩云零落树参差，忽见千峰豁所思。\n酷爱似看名手画，难题却忆古人诗。",
        "dynasty": "宋",
        "collection_info": null
    },
    {
        "uuid": "1de6f122b00afe4db895d71d862ad98e",
        "title": "游卧龙山",
        "author": "丁谓",
        "content": "日长春老职司閒，纵辔因寻负郭山。\n花气半飘青霭外，泉声多在白云间。\n香灯肃肃严僧事，钟梵萧萧爽客颜。\n坐有诗人樽有酒，拟抛城市宿禅关。",
        "dynasty": "宋",
        "collection_info": null
    },
    {
        "uuid": "2f5b215461a8e057cd12565efc5be379",
        "title": "桂林资圣寺",
        "author": "丁谓",
        "content": "八桂提封接九疑，宝坊游览负心期。\n栴檀未睹生天像，琬琰空传置寺碑。\n白玉毫光应照我，黄金色相竟留谁。\n灵川他日香云裏，莫道凡夫见佛迟。",
        "dynasty": "宋",
        "collection_info": null
    },
    {
        "uuid": "150cc7c13d69d8cbe8ad390f3d20ba84",
        "title": "癸酉仲夏自□道□华严山主正师上人□□相遇今忽至止且云□□□□□□携酒□□□□□□□□□□□□□□",
        "author": "丁谓",
        "content": "坏衲相过羽服迎，可怜□静□营营。\n我思江上忘身计，师出山中乞寺名。\n振锡迴还心未住，布金圆□意方平。\n零陵泉石三湘最，莫踏□□□□□。",
        "dynasty": "宋",
        "collection_info": null
    },
    {
        "uuid": "88d84769b93a35698060401389467ae8",
        "title": "冠",
        "author": "丁谓",
        "content": "盛礼尊元服，嘉名重进贤。\n穷奢讥鵔鹊，极品贵貂蝉。\n就列峨章甫，瞻颜仰邃延。\n谁知远游制，宠锡自高天。",
        "dynasty": "宋",
        "collection_info": null
    },
    {
        "uuid": "e53e83ce70f35f452d0e2ddb245d2116",
        "title": "笏",
        "author": "丁谓",
        "content": "诎直明怀让，球鱼示有章。\n对扬资指画，受命助心藏。\n慎重传三世，荣华置满床。\n贤哉段太尉，为国击豺狼。",
        "dynasty": "宋",
        "collection_info": null
    },
    {
        "uuid": "d0084200a0238a6d9f193a7c9113ce4f",
        "title": "佩",
        "author": "丁谓",
        "content": "山玄水苍重，进揖退扬清。\n静有如圭德，行无变玉声。\n韦弦非中度，兰蕙欠锵鸣。\n几忆陪朝会，交相间九成。",
        "dynasty": "宋",
        "collection_info": null
    },
    {
        "uuid": "cd5ae3e5bb44463bc83509e2e8509a77",
        "title": "金",
        "author": "丁谓",
        "content": "莫羡双南美，休贪九牧珍。\n入怀宁让粟，攫市不防人。\n越冶模良弼，燕台礼上宾。\n徒夸满堂富，永胜一经贫。",
        "dynasty": "宋",
        "collection_info": null
    },
    {
        "uuid": "87f9da856da84ced4f155b352b99666e",
        "title": "玉",
        "author": "丁谓",
        "content": "谁负连城美，须思韫椟藏。\n辉山知禀异，被褐喻韬光。\n吕钓时终至，虞求祸是防。\n宁为田父弃，莫作楚人伤。",
        "dynasty": "宋",
        "collection_info": null
    },
    {
        "uuid": "d219f3a38998b7f3bc649288c8c97718",
        "title": "珠",
        "author": "丁谓",
        "content": "宝气媚长浔，明光法大阴。\n探龙殊九品，剖蚌尽千金。\n汉女飞昇迹，鲛人感泣心。\n任轻从弹雀，鱼目莫相侵。",
        "dynasty": "宋",
        "collection_info": null
    },
    {
        "uuid": "b74218a9c2bc85b215a68b73cab6c406",
        "title": "酒",
        "author": "丁谓",
        "content": "渌蚁含柔旨，清醇泛烈芳。\n帝樽甘露醴，天宴碧霞浆。\n千酿富难敌，万钱酬亦当。\n宜遵三爵礼，莫羡百壶章。",
        "dynasty": "宋",
        "collection_info": null
    },
    {
        "uuid": "52a7d13964f74541fdd934fd951b494c",
        "title": "茶",
        "author": "丁谓",
        "content": "真上堪修贡，甘泉代饮醇。\n刘昆求愈疾，陆纳用延宾。\n顾渚传芳久，灉湖擅价新。\n唐贤经谱内，未识建溪春。",
        "dynasty": "宋",
        "collection_info": null
    },
    {
        "uuid": "556e225ce625aea5a63572a29acee72c",
        "title": "松",
        "author": "丁谓",
        "content": "君子怜无改，诗人赋有乔。\n轻舟随桧楫，深涧映山苗。\n偃盖秦官远，凌霜夏社遥。\n鹤栖知得地，柏悦见干霄。",
        "dynasty": "宋",
        "collection_info": null
    },
    {
        "uuid": "96bbe30c80d43b31643cc6781585cb54",
        "title": "桂",
        "author": "丁谓",
        "content": "青紫间朱丹，三湘五岭间。\n充庖资爽口，泛酒助𨠑□。\n种色思圆月，丛生忆小山。\n郄枝曾入手，招隠更聊攀。",
        "dynasty": "宋",
        "collection_info": null
    },
    {
        "uuid": "690d3656c8babe956facbf8dd2350e0c",
        "title": "桐",
        "author": "丁谓",
        "content": "託质朝阳地，含芳改火时。\n锡圭裁细叶，栖凤养深枝。\n双树怜银井，孤生称檿丝。\n龙门高百尺，梓漆让华滋。",
        "dynasty": "宋",
        "collection_info": null
    },
    {
        "uuid": "ba29d23073fe3980e7886e5ab52ac76e",
        "title": "柳  其一",
        "author": "丁谓",
        "content": "杨柳鬰氤氲，金堤总翠氛。\n庭前花类雪，楼际叶如云。\n列宿分龙影，芳池写凤文。\n短箫何以奏，攀折为思君。",
        "dynasty": "宋",
        "collection_info": null
    },
    {
        "uuid": "786ce097005e7ce07bbdfad83ccd37b1",
        "title": "柳  其二",
        "author": "丁谓",
        "content": "客舍青青乱，名园鬰鬰斜。\n旧栽彭泽署，新植武昌家。\n翠幄隋堤密，金丝蜀道赊。\n狂夫少樊圃，有菀兴无涯。",
        "dynasty": "宋",
        "collection_info": null
    },
    {
        "uuid": "7d82f09b77e2d1d61b2c3803da2f4b97",
        "title": "兰",
        "author": "丁谓",
        "content": "彼羡南陔子，其谁粉署郎。\n渥丹承露彩，绀绿泛风光。\n屡结骚人佩，时飘郑国香。\n何须寻九畹，十步即芬芳。",
        "dynasty": "宋",
        "collection_info": null
    },
    {
        "uuid": "91b5a3ac632fb74fc323cb08de076bed",
        "title": "菊",
        "author": "丁谓",
        "content": "陶令重时芳，钟繇帝赍霶。\n清香宜桂酒，冷艷压萸房。\n羽客长生助，骚人夕落伤。\n郊原多似是，甘苦冀情详。",
        "dynasty": "宋",
        "collection_info": null
    },
    {
        "uuid": "b1f32473451b0a72c844c0c185358d74",
        "title": "桃",
        "author": "丁谓",
        "content": "未展蓁蓁叶，先开灼灼华。\n武陵迷境域，御宿接烟霞。\n投我畴为报，偷儿孰是家。\n春风南北起，别有洛阳花。",
        "dynasty": "宋",
        "collection_info": null
    },
    {
        "uuid": "7915727c7e8fcb9feb164a0051058560",
        "title": "李",
        "author": "丁谓",
        "content": "桃径共无言，整冠防未然。\n折枝如荠苦，沉水若朱研。\n东苑琼芳细，南居玉质坚。\n高穹指为姓，合冠百嘉先。",
        "dynasty": "宋",
        "collection_info": null
    },
    {
        "uuid": "9cd1fa67d3bbe263139bc70151288f3e",
        "title": "梅",
        "author": "丁谓",
        "content": "琼叶宫闱饰，瑶华乐府词。\n和羹资倚相，止渴济全师。\n七实连三实，南枝对北枝。\n同心将紫蔕，长恐失芳时。",
        "dynasty": "宋",
        "collection_info": null
    },
    {
        "uuid": "5aab816bc99d37fcda061b050ec6c9c5",
        "title": "梨",
        "author": "丁谓",
        "content": "真定如拳大，灵关爽口清。\n甘香朱蜜冷，脆破玉霜鸣。\n工苑司官属，交枝播颂声。\n谁知洛阳树，海内占先名。",
        "dynasty": "宋",
        "collection_info": null
    },
    {
        "uuid": "813ae9492467c4f2a48dfdf760ebaa7c",
        "title": "莲",
        "author": "丁谓",
        "content": "鱼戏烟茎细，龟巢粉蕊新。\n缝裳怜远客，开幕想嘉宾。\n千叶松风畔，双花柳渚濒。\n翠芳天宴得，谁假涉江人。",
        "dynasty": "宋",
        "collection_info": null
    },
    {
        "uuid": "b619b7a74553b4a5b708dac8097b06da",
        "title": "枣",
        "author": "丁谓",
        "content": "好植蓬莱树，无凝枳棘姿。\n鷄心藏密叶，羊角出高枝。\n外炳丹朱彩，中含石蜜滋。\n何当如尹令，见食玉文时。",
        "dynasty": "宋",
        "collection_info": null
    },
    {
        "uuid": "cc8db96f6e9b4c32c0c71e97d2d41a1a",
        "title": "橘",
        "author": "丁谓",
        "content": "绿枳怜同气，黄橙共我乡。\n厥包堪任土，其实可怜霜。\n天宴交枝异，君门并蔕祥。\n湘人无菲陋，曾用荐陶唐。",
        "dynasty": "宋",
        "collection_info": null
    },
    {
        "uuid": "7d83b76226268a833e30e7c98d6feb81",
        "title": "瓜",
        "author": "丁谓",
        "content": "绵瓞怜同蔕，锄耰莫误芸。\n浮泉滋绀质，巾绤透清芬。\n积石三年熟，瑶池五色文。\n静思空洞美，宁问邵平君。",
        "dynasty": "宋",
        "collection_info": null
    },
    {
        "uuid": "d983c5ecc129a1561f2662d218638450",
        "title": "草",
        "author": "丁谓",
        "content": "葭茁迎春早，山芮得地高。\n堪书同细带，入咏似青袍。\n弱力绵绵葛，微香蓼蓼莪。\n王孙何处在，楚思徧江皋。",
        "dynasty": "宋",
        "collection_info": null
    },
    {
        "uuid": "2eb7e645418c98fc6d9c987d9c0fb894",
        "title": "琴",
        "author": "丁谓",
        "content": "材妙峄阳枝，絃调野茧丝。\n清音飞雉操，雅曲白驹诗。\n属意山水际，寄声鸾凤时。\n南熏如在御，忠义必倾思。",
        "dynasty": "宋",
        "collection_info": null
    },
    {
        "uuid": "ccbcdf90a7a31fec581f4bf098751a29",
        "title": "瑟",
        "author": "丁谓",
        "content": "轩后更张妙，羲和旧制存。\n絙絃参庙乐，疏越荐牺樽。\n赵女宣孤愤，湘灵写断魂。\n仲由无雅吹，何必鼓丘门。",
        "dynasty": "宋",
        "collection_info": null
    },
    {
        "uuid": "bb1d65c792f3135cc2bb314445bf5177",
        "title": "箫",
        "author": "丁谓",
        "content": "庄籁知天理，虞韶见帝心。\n轻清杨柳曲，和乐凤凰音。\n翼展编筠密，中虚镂玉深。\n吴门休鼓腹，仙侣好追寻。",
        "dynasty": "宋",
        "collection_info": null
    },
    {
        "uuid": "87df324c619a569fb820abb19b0ac75d",
        "title": "嵩岳闻笙",
        "author": "丁谓",
        "content": "烟篠裁圆直，霜匏镂密深。\n雅将镛间奏，清与磬同音。\n隋作工何妙，娲传制可寻。\n师夔如审曲，知我发生心。",
        "dynasty": "宋",
        "collection_info": null
    },
    {
        "uuid": "473347927bd8cfbfa469208355155dc1",
        "title": "笛",
        "author": "丁谓",
        "content": "衡阳裁翠簳，梦泽剪霜柯。\n妙制非丘仲，知音赏列和。\n赋因怀旧得，曲为写情多。\n三弄青溪侧，风流奈尔何。",
        "dynasty": "宋",
        "collection_info": null
    },
    {
        "uuid": "f844ba15d95167a327d734c6c43e02a3",
        "title": "鼓",
        "author": "丁谓",
        "content": "未辨吴宫鹭，谁收骆越铜。\n抑扬三今内，和乐五音中。\n美玉随天仗，灵夔集帝功。\n雷门休冒布，方叔笑愚聋。",
        "dynasty": "宋",
        "collection_info": null
    },
    {
        "uuid": "a1eff073d5047a6cb9a53321a0d64699",
        "title": "棋",
        "author": "丁谓",
        "content": "不假分曹进，非同博塞游。\n谢安方料敌，祖纳正忘忧。\n窥豹仙枰昼，迷风石海秋。\n金门谁国手，一局赌宣州。",
        "dynasty": "宋",
        "collection_info": null
    },
    {
        "uuid": "46aaecb516673ae7d86644c83bfe8361",
        "title": "纸",
        "author": "丁谓",
        "content": "妙制剡溪人，多名锦水春。\n卷疑方絮重，开觉露桃新。\n左氏三都贵，张芝径寸珍。\n谢公如就乞，九万一纤尘。",
        "dynasty": "宋",
        "collection_info": null
    },
    {
        "uuid": "3a574beca3f05fc22b3957a703d80301",
        "title": "笔",
        "author": "丁谓",
        "content": "霜距金犀利，烟毫枳棘铦。\n绿沉裁镂管，翠羽饰雕奁。\n几格朱黄杂，台床竹素兼。\n古今资日用，错综尽洪纤。",
        "dynasty": "宋",
        "collection_info": null
    },
    {
        "uuid": "c8c0e92004455001d04676525306ae5b",
        "title": "船",
        "author": "丁谓",
        "content": "积羽贻深戒，为梁藉众材。\n采菱浮苑囿，鸣鹤泛池台。\n云映孤篷去，潮随两桨回。\n南风鸜鹆艗，知是故人来。",
        "dynasty": "宋",
        "collection_info": null
    },
    {
        "uuid": "d731f2c623686c78d545ed676cbaea30",
        "title": "车",
        "author": "丁谓",
        "content": "任重材惟美，多工制不僭。\n七香参鹤驾，五色间鸾轩。\n沙路茱萸辋，香风翡翠辕。\n莫矜流水妙，须畏叔孙言。",
        "dynasty": "宋",
        "collection_info": null
    },
    {
        "uuid": "8a0454389ae140ec63b2a95231679bbe",
        "title": "弓",
        "author": "丁谓",
        "content": "天道弛张中，为箕学有宗。\n六材皆妙物，三制尽良工。\n招我见诗意，遗人观礼容。\n弨兮辞且美，帝赉示畴庸。",
        "dynasty": "宋",
        "collection_info": null
    },
    {
        "uuid": "0624ec5a89cc771b1446cb0e0111693e",
        "title": "射",
        "author": "丁谓",
        "content": "五善贵和容，荣观萃泽宫。\n循声知得礼，上列见多功。\n尽志三正内，矜能一发中。\n无轻秉筹者，百中出羣公。",
        "dynasty": "宋",
        "collection_info": null
    },
    {
        "uuid": "6e8d24f2d02182f9fd3a2e23a6eecfd0",
        "title": "剑",
        "author": "丁谓",
        "content": "汉室千金重，耶溪百炼精。\n干星彰利器，出水示神兵。\n斩佞朱云志，留亡季札情。\n何须麾晋郑，自有倚天名。",
        "dynasty": "宋",
        "collection_info": null
    },
    {
        "uuid": "f5122ddb7eaf8734c09f10cd68be3af6",
        "title": "刀",
        "author": "丁谓",
        "content": "庖刀多余地，铅铦信可嗟。\n割鸡讥邑政，买犊励田家。\n鞞䩬穷华妙，龙熊辨等差。\n学操言可復，吕赠意无涯。",
        "dynasty": "宋",
        "collection_info": null
    },
    {
        "uuid": "2aae0949fb493c3a5e2b8fd70c90a353",
        "title": "印",
        "author": "丁谓",
        "content": "示信流千古，颁荣徧万方。\n帝缄金缕细，天印玉文长。\n雀马严君政，龟蛇辨国章。\n何当携枣篆，回首谢银黄。",
        "dynasty": "宋",
        "collection_info": null
    },
    {
        "uuid": "561968a30092f8096bd9a95ee5471d81",
        "title": "咏帘",
        "author": "丁谓",
        "content": "南楚佳名旧，西都妙制稀。\n风轻摇美璧，香细透明机。\n翠羽翻罗幄，龙文压锦帷。\n兰宫将桂殿，日用觉光辉。",
        "dynasty": "宋",
        "collection_info": null
    },
    {
        "uuid": "12db410690fe617b47566e56eef8dd35",
        "title": "咏席",
        "author": "丁谓",
        "content": "着位时专绝，铺筵罄恪恭。\n鲁堂曾子避，汉殿戴凭重。\n黼绣矜华靡，莞茅助礼容。\n轩皇膺帝锡，瑶彩映昂颙。",
        "dynasty": "宋",
        "collection_info": null
    },
    {
        "uuid": "82721fc0c75f3d525f14047d5304cf43",
        "title": "鼎",
        "author": "丁谓",
        "content": "妙尽三才象，精皆九贡金。\n克商迁洛邑，兴汉出汾阴。\n郜赂惭非道，秦求愧丑心。\n观铭知考甫，伛偻戒何深。",
        "dynasty": "宋",
        "collection_info": null
    },
    {
        "uuid": "e08c8ae3212b2bd518af9551cb3d3f32",
        "title": "镜",
        "author": "丁谓",
        "content": "外写龙鸾质，中含日月辉。\n帝家金错重，人世玉荣稀。\n掩匣隋珠秘，开奁赵璧归。\n不须矜百炼，轩鑑洞幽微。",
        "dynasty": "宋",
        "collection_info": null
    },
    {
        "uuid": "c29396d9e09936178d51a081991812ca",
        "title": "扇",
        "author": "丁谓",
        "content": "云母功无比，蒲葵用有余。\n九华曹植赋，六角右军书。\n皎皎蟾轮薄，萧萧雉尾疏。\n曾窥五明伏，鹤羽映鸾车。",
        "dynasty": "宋",
        "collection_info": null
    },
    {
        "uuid": "c84eab62d7fbce00fe9ff86c25b8255c",
        "title": "烛",
        "author": "丁谓",
        "content": "影抱铜芝直，光摇铸凤圆。\n丛花生木蓼，凝蜜堕金莲。\n积货徒供爨，当官竟不燃。\n曾窥司烜氏，明燧奉高天。",
        "dynasty": "宋",
        "collection_info": null
    },
    {
        "uuid": "e650e26c6cc4240b015b57293abf9cd9",
        "title": "地",
        "author": "丁谓",
        "content": "着象本沉潜，成形莫我厌。\n秉阴彰至信，厚载示流谦。\n右转羣生遂，东顷万壑兼。\n寰区今底定，不用八龙占。",
        "dynasty": "宋",
        "collection_info": null
    },
    {
        "uuid": "d4a2fd9817938acae6138a6657f4f04e",
        "title": "桥",
        "author": "丁谓",
        "content": "鞭石滔滔远，填乌岁岁新。\n七星横巨浸，半月映长津。\n永固骞崩势，终无揭厉因。\n时逢题柱客，不见脱辀人。",
        "dynasty": "宋",
        "collection_info": null
    },
    {
        "uuid": "dd1056527419a9c4f2c19398967958d6",
        "title": "山",
        "author": "丁谓",
        "content": "不起纤尘让，宁辞一篑劳。\n始从拳石大，终致极天高。\n莲顶观归马，蓬壶见负鳌。\n器车呈上瑞，绳检秘崇褒。",
        "dynasty": "宋",
        "collection_info": null
    },
    {
        "uuid": "325632ae91bdac16c612883b68712e46",
        "title": "江",
        "author": "丁谓",
        "content": "楚望为南纪，岷源始滥觞。\n双流沿蜀道，九派出浔阳。\n桃叶行歌远，芙蓉摘采长。\n衝风休破浪，静练正交光。",
        "dynasty": "宋",
        "collection_info": null
    },
    {
        "uuid": "2ef330fd873417c0015a6af20886a7e1",
        "title": "河",
        "author": "丁谓",
        "content": "擘华凿龙倾，长源接杳冥。\n润应逾九里，清必契千龄。\n箭浪奔霆电，荥光焰日星。\n圣皇图奥事，真祖有祥经。",
        "dynasty": "宋",
        "collection_info": null
    },
    {
        "uuid": "91b28518f0c563c6b6e256b2fadd801d",
        "title": "海",
        "author": "丁谓",
        "content": "积润容零露，无涯任酌蠡。\n浮空长浴日，表圣不扬波。\n江汉源流众，蕃夷岛屿多。\n客槎如可泛，咫尺是星河。",
        "dynasty": "宋",
        "collection_info": null
    },
    {
        "uuid": "606808acaef675f0f14dca7be1cbc4c5",
        "title": "竹",
        "author": "丁谓",
        "content": "自保猗猗绿，谁怜冉冉根。\n紫花含凤实，绣箨抱龙孙。\n扫月仙坛静，摇风雪雾昏。\n彤竿思化杖，绀叶想开樽。",
        "dynasty": "宋",
        "collection_info": null
    },
    {
        "uuid": "10df94466f745a3622ce179ecacfc73a",
        "title": "凤",
        "author": "丁谓",
        "content": "舞穴标祥异，巢阿表盛明。\n灵音谐律本，綵羽应阳精。\n去必翔千仞，来皆叶九成。\n上林堪饮啄，竹密醴泉清。",
        "dynasty": "宋",
        "collection_info": null
    },
    {
        "uuid": "74d7c680b5e17f4fb208d14b0aa07922",
        "title": "鹤",
        "author": "丁谓",
        "content": "警露青冥外，冲天食息间。\n金衣游太液，玉羽下缑山。\n松见千年偃，丹知九转还。\n云心在蓬阆，枝粒不相关。",
        "dynasty": "宋",
        "collection_info": null
    },
    {
        "uuid": "c41c08de70fdf430c10a27380873fc66",
        "title": "鶑",
        "author": "丁谓",
        "content": "刷羽幽栖地，啼春上苑间。\n金衣何睍睆，簧舌苦绵蛮。\n百啭情无及，迁乔迥莫攀。\n可怜求友意，出谷便关关。",
        "dynasty": "宋",
        "collection_info": null
    },
    {
        "uuid": "47db25717ff84cf327d84a02a42dd798",
        "title": "燕",
        "author": "丁谓",
        "content": "受署司分氏，开祥简狄心。\n风帘虽易偶，巢幕亦难任。\n两两差池羽，翩翩下上音。\n曲江何感愤，託意动微吟。",
        "dynasty": "宋",
        "collection_info": null
    },
    {
        "uuid": "07f8041a7bb44d541c312c6d35fbf95e",
        "title": "雀",
        "author": "丁谓",
        "content": "饮啄遶藩篱，无声乏羽仪。\n衔环诚可念，穿屋奈终卑。\n鸿鹄非予忖，鸾皇不汝欺。\n莫轻蝉饮露，挟弹镇相随。",
        "dynasty": "宋",
        "collection_info": null
    },
    {
        "uuid": "b639d38b31ca1013b7ccb8d418fa84c2",
        "title": "乌",
        "author": "丁谓",
        "content": "仁里徊翔久，层巢返哺频。\n九雏依百峙，三足託重轮。\n声为空营乐，心因止屋驯。\n夜啼休度曲，丹白瑞无伦。",
        "dynasty": "宋",
        "collection_info": null
    },
    {
        "uuid": "ff2354f9c50791e1bfc1141c52d589e4",
        "title": "鹊",
        "author": "丁谓",
        "content": "匣照光芒裏，熏炉想像间。\n营巢登大岁，采粟上仙山。\n玉璞惊心起，星河尽力还。\n上林无限树，枯枿莫登攀。",
        "dynasty": "宋",
        "collection_info": null
    },
    {
        "uuid": "b8e3ece9ab86a3cad7c2d8160b877252",
        "title": "鹰",
        "author": "丁谓",
        "content": "心极鹏抟远，形将鹗立孤。\n尚惭同隼击，宁肯截鸳雏。\n六翮风雷疾，双骹枳棘枯。\n大蒐如展礼，聊用助三驱。",
        "dynasty": "宋",
        "collection_info": null
    },
    {
        "uuid": "4b47cdfcc3e0d18638bf0af2e2732f06",
        "title": "雁",
        "author": "丁谓",
        "content": "避缴非无意，随阳自有期。\n飞霜联伯仲，叫月应埙箎。\n小雅宣王什，登歌武帝辞。\n青冥时矫翼，燕雀尔焉知。",
        "dynasty": "宋",
        "collection_info": null
    },
    {
        "uuid": "82f798270341acb1a111b14bc590c7b1",
        "title": "雉",
        "author": "丁谓",
        "content": "雉操扬琴奏，名翚拂扇尘。\n其文伊洛地，厥贡越裳人。\n几为郎官集，还因今邑驯。\n山梁时饮啄，媒翳莫朝亲。",
        "dynasty": "宋",
        "collection_info": null
    },
    {
        "uuid": "ec02393e8d7239260eccf36e083854f9",
        "title": "鸡",
        "author": "丁谓",
        "content": "戒旦知霄漏，栖埘识晚阳。\n花冠诚可爱，芥羽亦难防。\n祝祝时求友，咬咬独擅场。\n自当陈玉质，宁止化陈仓。",
        "dynasty": "宋",
        "collection_info": null
    },
    {
        "uuid": "ee3a8597e3f6251ee83848b48c7eb8b2",
        "title": "麟",
        "author": "丁谓",
        "content": "鲁史标嘉瑞，周诗颂太平。\n屡游灵畤地，数立纪年名。\n矩步规行迹，含仁抱义情。\n盛时期在囿，五纬想储精。",
        "dynasty": "宋",
        "collection_info": null
    },
    {
        "uuid": "217ec11b81670da30c176b8bb98b6356",
        "title": "熊",
        "author": "丁谓",
        "content": "高山多蛰兽，尔族载声诗。\n赵梦膺天命，周畋得帝师。\n当前忠至矣，碎掌果于斯。\n好俟东胡献，神灵锡佑时。",
        "dynasty": "宋",
        "collection_info": null
    },
    {
        "uuid": "82cd90861811cd3373a137247188c7c7",
        "title": "虎",
        "author": "丁谓",
        "content": "雄文彰炳变，麟史载于菟。\n莫负编鬚勇，须怀履尾虞。\n耻将豺共弃，忍与兕为徒。\n啸谷非威怒，风从慑万夫。",
        "dynasty": "宋",
        "collection_info": null
    },
    {
        "uuid": "edade3d4e8ea194081c5368901b9b50a",
        "title": "狼",
        "author": "丁谓",
        "content": "出必彰明盛，来当表庆隆。\n野心知楚子，疐尾见周公。\n仲德牵衣惠，乌孙饲乳功。\n金行钟粹白，冬献莫雷同。",
        "dynasty": "宋",
        "collection_info": null
    },
    {
        "uuid": "53dbafe994889a76214af45934f2785e",
        "title": "豹",
        "author": "丁谓",
        "content": "炳蔚西方美，羣居即谷阴。\n人文穷燮妙，将略取名深。\n饰用千金直，韬藏七日心。\n会当窥落落，莫向管中寻。",
        "dynasty": "宋",
        "collection_info": null
    },
    {
        "uuid": "501103f4e21cb26d7cab6d7c265395cb",
        "title": "象",
        "author": "丁谓",
        "content": "教战诚无敌，充庭实可嘉。\n指踪知拜处，服习认葩花。\n远视惭刚鬣，深藏惜素牙。\n十牛虽此夭，可奈可巴蛇。",
        "dynasty": "宋",
        "collection_info": null
    },
    {
        "uuid": "82af79ccfdfebd702661e134a15f00e5",
        "title": "犀",
        "author": "丁谓",
        "content": "食野甘榆棘，乘流接海鲸。\n骇鸡称国宝，辟水得天名。\n巴浦千年迹，黄支万里程。\n至循来禁籞，六扰莫心惊。",
        "dynasty": "宋",
        "collection_info": null
    },
    {
        "uuid": "a169548bdacdfc6f747cc5de93df5b06",
        "title": "猿",
        "author": "丁谓",
        "content": "行不伤田亩，饥无坏果林。\n渡云连臂饮，宿月拥条吟。\n愈疾知调气，消忧学定心。\n沐猴多损物，远矣莫相侵。",
        "dynasty": "宋",
        "collection_info": null
    },
    {
        "uuid": "dac9f158e53e930a639eec3b997ca2d4",
        "title": "鹿",
        "author": "丁谓",
        "content": "赋命斯千载，登仙託五云。\n发祥呈玉质，标异冠星文。\n食荐时鸣野，游林或命羣。\n白环何日至，真祖有前闻。",
        "dynasty": "宋",
        "collection_info": null
    },
    {
        "uuid": "30757d64214a998b33d2741f88e17436",
        "title": "兔",
        "author": "丁谓",
        "content": "三窟同蜫蛰，平冈若电驱。\n爰爰依枳棘，肃肃避罝罦。\n已得思烹犬，其亡尚守株。\n何当华桂畔，宿月翫云衢。",
        "dynasty": "宋",
        "collection_info": null
    },
    {
        "uuid": "b17959cbff950c541c347588544f88f6",
        "title": "狐",
        "author": "丁谓",
        "content": "安问谢张纲，依凭恃堞长。\n获三当战狩，用一胜千羊。\n冰渡忧濡尾，风嗥乐在梁。\n莫言无粹白，九尾荐佳祥。",
        "dynasty": "宋",
        "collection_info": null
    },
    {
        "uuid": "2f9d29444e67b5f56e086212ae135aa1",
        "title": "牛",
        "author": "丁谓",
        "content": "服箱讥睆彼，其耳动来思。\n不负葭刍惠，终成稼穑资。\n莹蹄知爱矣，骍角肯忘之。\n好放桃林野，销兵是此时。",
        "dynasty": "宋",
        "collection_info": null
    },
    {
        "uuid": "a690607a21c65f9a7d0248523c49452d",
        "title": "马",
        "author": "丁谓",
        "content": "蹀躞追风足，权奇汗血躯。\n沙丘逢骏骨，澣海得名驹。\n天骥千金直，龙媒万里途。\n王良如在衔，下驷敢前驱。",
        "dynasty": "宋",
        "collection_info": null
    },
    {
        "uuid": "adec7233a67e370f2cc672a4d40ff3da",
        "title": "羊",
        "author": "丁谓",
        "content": "千足比侯封，矜矜莫可穷。\n触藩难进退，荷棰易西东。\n郑伯牵降辱，初平叱化功。\n律和当荐瑞，愿牧上林中。",
        "dynasty": "宋",
        "collection_info": null
    },
    {
        "uuid": "28ec1b0bb093ec481f95bd93f27f7d7f",
        "title": "龙",
        "author": "丁谓",
        "content": "不操千金宝，思观九色虬。\n负图钟上圣，衔烛照穷幽。\n但仰飞天大，宁闻战野忧。\n沃焦须霈泽，莫道我无求。",
        "dynasty": "宋",
        "collection_info": null
    },
    {
        "uuid": "30d30dbcd40d1fac45a75f27ba1e243c",
        "title": "鱼  其一",
        "author": "丁谓",
        "content": "戏叶復依蒲，登龙是去途。\n何烦垂翡翠，未肯畏鹈鹕。\n已负吞舟大，终无涸辙虞。\n濠梁宁足乐，相忘在江湖。",
        "dynasty": "宋",
        "collection_info": null
    },
    {
        "uuid": "0b7ab9731167b19b17b04fd570c16ee3",
        "title": "鱼  其二",
        "author": "丁谓",
        "content": "江湖各相忘，鱼虾同一波，乐哉乐哉。\n莫贪钓上饵，去□鼎中羹，戎哉戎哉。",
        "dynasty": "宋",
        "collection_info": null
    },
    {
        "uuid": "cb9bb2cdb022ec403924c58077fe471c",
        "title": "龟",
        "author": "丁谓",
        "content": "居蔡推神物，巢莲表圣君。\n膺期千岁色，垂世九畴文。\n惠向衔珠辨，灵从顾印分。\n自谙宫沼乐，锡贡任江滨。",
        "dynasty": "宋",
        "collection_info": null
    },
    {
        "uuid": "9585c31144edb64852e4090370748d05",
        "title": "蛇",
        "author": "丁谓",
        "content": "起蛰良时在，鸣风异禀存。\n大能吞巨象，长可遶昆崙。\n出笥彰嘉庆，衔珠报厚恩。\n由来禀龙质，灵化出山门。",
        "dynasty": "宋",
        "collection_info": null
    },
    {
        "uuid": "e0b672d69ae929a2678133bdc3439849",
        "title": "萤",
        "author": "丁谓",
        "content": "兰畹炎飈息，莎阶霁景凉。\n宵征循屋漏，昼伏避阳光。\n具体微雨显，余辉有若亡。\n惟怜资学者，熠耀满纱囊。",
        "dynasty": "宋",
        "collection_info": null
    },
    {
        "uuid": "775e34a172226c197cbba7225b25c837",
        "title": "蝶",
        "author": "丁谓",
        "content": "熠耀非吾族，蟏蛸莫我知。\n韩凭飞处妬，庄叟梦时疑。\n琼玉含芳细，丝篁度曲迟。\n自当同羽化，蝉范任冠緌。",
        "dynasty": "宋",
        "collection_info": null
    },
    {
        "uuid": "8baca93f0762062420e1f29799910007",
        "title": "蝉",
        "author": "丁谓",
        "content": "齐女幽忧后，幽时兴咏中。\n晓寒初饮露，夕燥正含风。\n翼若裁绡薄，心如鼓橐空。\n貂冠如见用，清白励王公。",
        "dynasty": "宋",
        "collection_info": null
    },
    {
        "uuid": "0519e0c78f237588ee1fa32b89f287c5",
        "title": "楼",
        "author": "丁谓",
        "content": "几集元规会，曾留子建题。\n东南当日出，西北与云齐。\n帝里五百尺，仙家十二梯。\n吹箫多感激，丹凤竟相携。",
        "dynasty": "宋",
        "collection_info": null
    },
    {
        "uuid": "e4c1631ec4d6928d66190857dca989a9",
        "title": "台",
        "author": "丁谓",
        "content": "不效燕昭置，终贻子罕羞。\n吴都矜四达，楚国炫三休。\n好卜登春乐，无增累卵忧。\n玄都有琼构，何日从真游。",
        "dynasty": "宋",
        "collection_info": null
    },
    {
        "uuid": "ba17b2c1f9f62415ec2a61ac8b5b1a95",
        "title": "窗",
        "author": "丁谓",
        "content": "玉女潜窥久，偷儿窃觇频。\n绮疏环禁掖，青琐近严宸。\n静听翰音异，遥观列岫新。\n好开虚白室，云母若冰轮。",
        "dynasty": "宋",
        "collection_info": null
    },
    {
        "uuid": "8da16f59cdb434d47cf4c43515a9e915",
        "title": "书",
        "author": "丁谓",
        "content": "始向龟图妙，爰从鸟迹成。\n偃波如制妙，例薤更难精。\n蔡表崩云重，曹章缀露轻。\n忆曾思刻玉，琼简镂金英。",
        "dynasty": "宋",
        "collection_info": null
    },
    {
        "uuid": "f922942ace6cfd47f1850226feec3baa",
        "title": "句  其一",
        "author": "丁谓",
        "content": "鹰鹘腾双眼，龙蛇绕四肢。",
        "dynasty": "宋",
        "collection_info": null
    },
    {
        "uuid": "27e323658ab1af28e8eee419af04022f",
        "title": "句  其二",
        "author": "丁谓",
        "content": "背装花屈膝，白打大廉斯。\n进前行两步，跷后立多时。",
        "dynasty": "宋",
        "collection_info": null
    },
    {
        "uuid": "d98aaba4bdbcbdc0921b208484d17efc",
        "title": "句  其三",
        "author": "丁谓",
        "content": "珊瑚新笔架，云母旧屏风。",
        "dynasty": "宋",
        "collection_info": null
    },
    {
        "uuid": "75f4167372d91cfb4bf9eae2ec171c92",
        "title": "句  其四",
        "author": "丁谓",
        "content": "梅花过岭路，桃叶渡江船。",
        "dynasty": "宋",
        "collection_info": null
    },
    {
        "uuid": "f446937919bb63f6a8b947ae0c365a50",
        "title": "句  其五",
        "author": "丁谓",
        "content": "泣珠泉客通关市，种玉仙翁寄版图。",
        "dynasty": "宋",
        "collection_info": null
    },
    {
        "uuid": "0bfae7cbae5513cb9c7451d4f9ea82c9",
        "title": "句  其六",
        "author": "丁谓",
        "content": "楚子梦云铃阁密，郢人歌雪射堂开。",
        "dynasty": "宋",
        "collection_info": null
    },
    {
        "uuid": "f298d7295890d48efe59a72428921ca7",
        "title": "句  其七",
        "author": "丁谓",
        "content": "九万里鹏重出海，一千年鹤再归巢。",
        "dynasty": "宋",
        "collection_info": null
    },
    {
        "uuid": "af1d2710e4829f1b69cfb389af3d06ce",
        "title": "句  其八",
        "author": "丁谓",
        "content": "千金家累非良宝，一品高官是强名。",
        "dynasty": "宋",
        "collection_info": null
    },
    {
        "uuid": "670400b6cde560fd13403a1b9bee9005",
        "title": "句  其九",
        "author": "丁谓",
        "content": "内翰拜时髭击地。",
        "dynasty": "宋",
        "collection_info": null
    },
    {
        "uuid": "5c2a57cf7522940e0221fd9e1e6e26c8",
        "title": "句  其一○",
        "author": "丁谓",
        "content": "吾皇宽大容尸素，乞与江城不计年。",
        "dynasty": "宋",
        "collection_info": null
    },
    {
        "uuid": "a69aa168481924a0f4e4d690694a101a",
        "title": "句  其一一",
        "author": "丁谓",
        "content": "物华如阵笔如锋，沈谢曹刘是七雄。",
        "dynasty": "宋",
        "collection_info": null
    },
    {
        "uuid": "d04a975ead6ed6ef8b271047ed062626",
        "title": "句  其一二",
        "author": "丁谓",
        "content": "鶑惊凤辇穿花去，鱼畏龙颜上钓迟。",
        "dynasty": "宋",
        "collection_info": null
    },
    {
        "uuid": "2966ffcc50e1d7057a5bd3e86141a99f",
        "title": "句  其一三",
        "author": "丁谓",
        "content": "戴归双綵胜，就赐五辛盘。",
        "dynasty": "宋",
        "collection_info": null
    },
    {
        "uuid": "1c3b067fb74b08bd8cf79b073c76d333",
        "title": "句  其一四",
        "author": "丁谓",
        "content": "四序开新历，三光肇载阳。",
        "dynasty": "宋",
        "collection_info": null
    },
    {
        "uuid": "4c97c05287dde9be3549e1e33c388268",
        "title": "句  其一五",
        "author": "丁谓",
        "content": "即席椒花颂，延年柏叶觞。",
        "dynasty": "宋",
        "collection_info": null
    },
    {
        "uuid": "b5784ba586a843dd9da96f76720b855f",
        "title": "句  其一六",
        "author": "丁谓",
        "content": "天和无爄恶，何用磔鸡禳。",
        "dynasty": "宋",
        "collection_info": null
    },
    {
        "uuid": "2a3f654c860ca95ac53ce0359de7a414",
        "title": "句  其一七",
        "author": "丁谓",
        "content": "称觞一之日，祝圣万斯年。",
        "dynasty": "宋",
        "collection_info": null
    },
    {
        "uuid": "34fad6e86f21fba814c8368ac9347fbb",
        "title": "句  其一八",
        "author": "丁谓",
        "content": "气候灵台上，书观云阙前。",
        "dynasty": "宋",
        "collection_info": null
    },
    {
        "uuid": "2307cabb2fed60ea17e6c34ba604ebf3",
        "title": "句  其一九",
        "author": "丁谓",
        "content": "遥闻甘似醴，不特在金茎。",
        "dynasty": "宋",
        "collection_info": null
    },
    {
        "uuid": "b1d4b79d5da1a87fbce84ffafd20e14d",
        "title": "句  其二○",
        "author": "丁谓",
        "content": "朝朝荐天酒，宁让服云牙。",
        "dynasty": "宋",
        "collection_info": null
    },
    {
        "uuid": "972d118bacf82095a1f62f6f506f6bdf",
        "title": "句  其二一",
        "author": "丁谓",
        "content": "瑞露零宵极，仙盘奉帝家。",
        "dynasty": "宋",
        "collection_info": null
    },
    {
        "uuid": "3ddaf86c503a31660f413c5ec381d038",
        "title": "句  其二二",
        "author": "丁谓",
        "content": "帝奬甘露醴，天宴碧霞浆。",
        "dynasty": "宋",
        "collection_info": null
    },
    {
        "uuid": "4a36ef41ab39d9a8269122fa28aad26b",
        "title": "句  其二三",
        "author": "丁谓",
        "content": "白雪芬芳玉有香。",
        "dynasty": "宋",
        "collection_info": null
    },
    {
        "uuid": "f3a789da384a7a447d74dcdf5a8f25c9",
        "title": "句  其二四",
        "author": "丁谓",
        "content": "游声袅袅寻将遍。",
        "dynasty": "宋",
        "collection_info": null
    },
    {
        "uuid": "6770764c14cb6635d4bbf75e6e9dc499",
        "title": "句  其二五",
        "author": "丁谓",
        "content": "鶑栖清艷魂应爽，蝶醉秾香舞更颠。",
        "dynasty": "宋",
        "collection_info": null
    },
    {
        "uuid": "145fdd0aecdabaff3bb715656d5d1ce2",
        "title": "句  其二六",
        "author": "丁谓",
        "content": "自然堪下泪，何必更残阳。",
        "dynasty": "宋",
        "collection_info": null
    },
    {
        "uuid": "17f206f029d66d785ac6abded2b5fd44",
        "title": "句  其二七",
        "author": "丁谓",
        "content": "子美集开诗世界。",
        "dynasty": "宋",
        "collection_info": null
    },
    {
        "uuid": "9587689df15c0281fe12d9c85a13b061",
        "title": "句  其二八",
        "author": "丁谓",
        "content": "天门九重开，终当掉臂入。",
        "dynasty": "宋",
        "collection_info": null
    },
    {
        "uuid": "ad0d5ac005d9234649b60b4d9bafc49c",
        "title": "句  其二九",
        "author": "丁谓",
        "content": "绿杨垂手舞，黄鸟缓声歌。",
        "dynasty": "宋",
        "collection_info": null
    },
    {
        "uuid": "6b5f6e42cedeefdf014f88227f270ece",
        "title": "句  其三○",
        "author": "丁谓",
        "content": "几处园林萧索裏。",
        "dynasty": "宋",
        "collection_info": null
    },
    {
        "uuid": "f954b97bf5a2b159a60138620205b29c",
        "title": "句  其三一",
        "author": "丁谓",
        "content": "逐朵檀心巧胜栽。",
        "dynasty": "宋",
        "collection_info": null
    },
    {
        "uuid": "31c8ba98fb1718cc4c89f436f2201459",
        "title": "句  其三二",
        "author": "丁谓",
        "content": "吹开吹落任东风。",
        "dynasty": "宋",
        "collection_info": null
    },
    {
        "uuid": "1c6b36447f29fa56f3ec521593ad79b5",
        "title": "句  其三三",
        "author": "丁谓",
        "content": "清香谁许比荼蘼。",
        "dynasty": "宋",
        "collection_info": null
    },
    {
        "uuid": "853884729066453495a990f203bf4814",
        "title": "句  其三四",
        "author": "丁谓",
        "content": "水边遥见久停桡。",
        "dynasty": "宋",
        "collection_info": null
    }
]