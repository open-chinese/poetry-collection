[
    {
        "uuid": "c1b921356861b111ef61a28fb9dd82cc",
        "title": "好事近 日日惜春残",
        "author": "蔡幼学",
        "content": "日日惜春残，春去更无明日。\n拟把醉同春住，又醒来岑寂。\n明年不怕不逢春，娇春怕无力。\n待向灯前休睡，与留连今夕。",
        "dynasty": "宋",
        "collection_info": null
    },
    {
        "uuid": "44d2a84ffd3f08ae0f2285fb0a8e05be",
        "title": "和林择之齐山韵",
        "author": "蔡幼学",
        "content": "褰裳涉秋浦，散策上齐山。\n盼往谢尘嚣，瞻新得层峦。\n万象翕呈露，跬步不可间。\n下巧瞰坤轴，高奇仰天剜。\n硿矼禹所穴，巀嶭秦开关。\n始探困伛偻，徐行快平宽。\n斲凤扣危壁，登虬俯澄湾。\n突然出鰲背，但见江漫漫。\n匪特激愚懦，且以订羣顽。",
        "dynasty": "宋",
        "collection_info": null
    },
    {
        "uuid": "2608ddb52d037931caea2a243be176d4",
        "title": "早至湖心小园",
        "author": "蔡幼学",
        "content": "凉月在木末，我行出林垧。\n林垧何所事，爱此朝气清。\n池荇浥风露，洒洒醉梦醒。\n来禽俯清泚，相照脸色頳。\n悠然到瓜田，鈎蔓亦轩腾。\n万物咸得宜，吾生亦何营。",
        "dynasty": "宋",
        "collection_info": null
    },
    {
        "uuid": "c7015844f12f491a2172e046d3308ff4",
        "title": "浮家",
        "author": "蔡幼学",
        "content": "春风扫积素，春雨涨新綵。\n再行适良愿，及此嘉致足。\n溪桃绽腮红，溪柳起肤粟。\n万物欣向荣，吾生亦从欲。\n浮家信所之，懽意到僮仆。\n行乐人有言，未省我心曲。\n忆昔西湖春，安舆探芳谷。\n綵舫漾晴漪，名园玩清缛。\n星郎引羣雏，戏舞衣裻裻。\n归来夜未央，清话屡更烛。\n只今天一涯，把酒远相属。\n富贵竟何时，一官乃覊束。\n法喜闻我言，低回若惊辱。\n一笑强相酬，归装宜早促。",
        "dynasty": "宋",
        "collection_info": null
    },
    {
        "uuid": "2c33ab53fdb3acb0edb4aa3e8148af4f",
        "title": "月夜赠项子谦",
        "author": "蔡幼学",
        "content": "月色凈加水，奈此清兴何。\n谁人当领此，隔屋呼项佗。\n驾言先我出，追随费经过。\n履声适相逢，欢然憇亭荷。\n干坤何浩荡，水月光相磨。\n醉归巷无人，羣儿自前呵。",
        "dynasty": "宋",
        "collection_info": null
    },
    {
        "uuid": "30c32b3bb38bfdf8cb7defba54eb02e3",
        "title": "晚泊",
        "author": "蔡幼学",
        "content": "落日维舟处，沙头望眼平。\n牛羊分陇下，灯火隔林明。\n人散村墟静，溪寒风浪生。\n渔翁醉眠稳，小艇任斜横。",
        "dynasty": "宋",
        "collection_info": null
    },
    {
        "uuid": "fb52b37bb6b221b12256b75b4b47e8f4",
        "title": "田园",
        "author": "蔡幼学",
        "content": "野水萍无主，清风草自香。\n庭阴新似染，物色去如忙。\n岸树鱼依绿，畦花蝶斗黄。\n家园向来梦，静数四年强。",
        "dynasty": "宋",
        "collection_info": null
    }
]