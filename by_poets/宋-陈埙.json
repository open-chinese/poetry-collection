[
    {
        "title": "谢赵宪副使惠建茶",
        "author": "陈埙",
        "content": "贡余自合到侯王，谁遣甘芳入苋肠。\n野客惊看龙凤銙，家人学试蟹鱼汤。\n题来谏议三封印，分到尚书八餠纲。\n尽洒从前腥腐气，时时浇取简编香。",
        "dynasty": "宋",
        "collection_info": null
    },
    {
        "title": "茅山",
        "author": "陈埙",
        "content": "三茅高出七山巅，顿隔尘沙道路千。\n灵籁萧萧风笛弄，奇形奕奕陇牛眠。\n人间已有嘉平帝，地下谁通句曲天。\n幸喜吾庐居在此，时从寄傲任悠然。",
        "dynasty": "宋",
        "collection_info": null
    },
    {
        "title": "游虎丘  其一",
        "author": "陈埙",
        "content": "老龙拖雨过平川，晓影初开树色鲜。\n有片白云收不尽，日高犹在讲堂边。",
        "dynasty": "宋",
        "collection_info": null
    },
    {
        "title": "游虎丘  其二",
        "author": "陈埙",
        "content": "碧玉千寻剑影寒，夜深光怪逼危阑。\n句吴霸略成尘土，空有青山覆石坛。",
        "dynasty": "宋",
        "collection_info": null
    },
    {
        "title": "句",
        "author": "陈埙",
        "content": "只教人种菜，莫误客看花。",
        "dynasty": "宋",
        "collection_info": null
    }
]