[
    {
        "uuid": "243a0fdbb9f6b4add449ad9188b67dea",
        "title": "花雨比下秦中",
        "author": "田锡",
        "content": "雨裏飞花片片红，雨微花乱转溟蒙。\n川原何处连天草，帘幕无人半日风。\n寂寞刘桢新病后，凄迷庄舄苦吟中。\n可堪更是黄昏景，燕冷鶑寒恨想同。",
        "dynasty": "宋",
        "collection_info": null
    },
    {
        "uuid": "1fe8a10ad0837337fe3eb75b8ec70213",
        "title": "寄蒲城宋白小着",
        "author": "田锡",
        "content": "春日闲销一局棋，春愁还得数篇诗。\n高吟大醉何人问，英略雄图久已知。\n破产虽无容足所，丈夫岂合以家为。\n时来富贵终须有，懒学梁鸿赋五噫。",
        "dynasty": "宋",
        "collection_info": null
    },
    {
        "uuid": "01ea4befb7b52694ee024ebce35d736f",
        "title": "离怀",
        "author": "田锡",
        "content": "离怀如醉復如痴，脉脉无言不展眉。\n秋草空牵幽意在，征轩疑有断魂随。\n残星更漏门开处，斜月帘栊酒醒时。\n此恨谁能解消遣，因题红叶偶成诗。",
        "dynasty": "宋",
        "collection_info": null
    },
    {
        "uuid": "62f375e9fea98ea76094536bc90c682f",
        "title": "自勉",
        "author": "田锡",
        "content": "飘泊年年颇恨身，梁园未到滞咸秦。\n上楼独为青山立，揽鑑初惊白髮新。\n北叟何曾悲失马，宣尼犹自问迷津。\n功名分有终须得，莫强忧愁耗尔神。",
        "dynasty": "宋",
        "collection_info": null
    },
    {
        "uuid": "45a5f5124bd7261e14aea1db967bdcda",
        "title": "夏日即事",
        "author": "田锡",
        "content": "王师犹未下全吴，何日封章贺献俘。\n正是鬰蒸生瘴疟，可堪不潦满江湖。\n威宣铁轴千艘盛，执撼金陵一垒孤。\n羁客无能为筹略，闲消白日覆棋图。",
        "dynasty": "宋",
        "collection_info": null
    },
    {
        "uuid": "6d5f72f2423869aa3336376a02990011",
        "title": "春雨",
        "author": "田锡",
        "content": "天寒云彩变春辉，霢霂来如晓雾飞。\n着物先饶芳草湿，盈空旋翳碧山微。\n鶑村树密吹应徧，鸳瓦檐高滴尚稀。\n丞相追班方入贺，沙堤柳色正依依。",
        "dynasty": "宋",
        "collection_info": null
    },
    {
        "uuid": "88a864e26bb088ece4d64b66d759bce7",
        "title": "樽前吟呈宋白小着",
        "author": "田锡",
        "content": "三年多谢主人翁，杯酒相宽礼数丰。\n唯惜时光如走马，懒询天道似张弓。\n秋深街巷槐花雨，夜静厅堂苇箔风。\n尽是无憀肠断处，都将分付醉乡中。",
        "dynasty": "宋",
        "collection_info": null
    },
    {
        "uuid": "f987815ed4e43bfe6d5c028248d762aa",
        "title": "代牡丹酬答",
        "author": "田锡",
        "content": "舒元舆是赋家流，我有余研不尽收。\n今日谢君贻好句，恨无双佩略相酬。\n神仙见谪情虽薄，风雨相轻恨未休。\n为报悦人须以礼，不同苏小耐惭羞。",
        "dynasty": "宋",
        "collection_info": null
    },
    {
        "uuid": "e3b45511685d615e92faecbddde01073",
        "title": "多情",
        "author": "田锡",
        "content": "多情如病苦难医，头绪多于折藕丝。\n送客落花行马处，望乡残月倚楼时。\n忆来几入春深梦，感极翻成酒后悲。\n大抵为君言不尽，彩笺闲咏合欢诗。",
        "dynasty": "宋",
        "collection_info": null
    },
    {
        "uuid": "84c130edf0bda711432383650c0254eb",
        "title": "寄韩丕进士",
        "author": "田锡",
        "content": "嵩室乱峰三十六，嵩阳今復住何峰。\n已因诗好声名出，却为情高仕进慵。\n白鸟白云秋色树，水南水北月明钟。\n逍遥自得闲吟兴，谁识夫君是卧龙。",
        "dynasty": "宋",
        "collection_info": null
    },
    {
        "uuid": "66e44f0cb7025904daabe630859c26ce",
        "title": "览韩渥郑谷诗因呈太素",
        "author": "田锡",
        "content": "风骚夐古少知音，本色诗人百种心。\n顺熟合依元白体，清新堪拟郑韩吟。\n搜来健比孤生竹，得处精于百炼金。\n唯我与君相唱和，天机自见不劳寻。",
        "dynasty": "宋",
        "collection_info": null
    },
    {
        "uuid": "66dcf8a1bca07a663107acd5dcb8dc04",
        "title": "渭北即事书呈太素",
        "author": "田锡",
        "content": "渭北居来似塞垣，三逢尧历度寒暄。\n家贫老幼思归国，性僻交朋少及门。\n天暖忆游沙苑寺，雪中会过洛河村。\n流年又是重阳节，赏菊论诗酒一樽。",
        "dynasty": "宋",
        "collection_info": null
    },
    {
        "uuid": "f5d09e9478cef53f24d18fb71be64b53",
        "title": "醉题红叶",
        "author": "田锡",
        "content": "拾笔闲题红叶时，醉容相向亦相宜。\n塞垣风劲应吹尽，江国霜微想半衰。\n嫌听满阶鸣夜雨，曾看临水映疏篱。\n春光不许长如此，旋放寒梅嫩柳枝。",
        "dynasty": "宋",
        "collection_info": null
    },
    {
        "uuid": "526522b70f4d7ff6f6b1cb92b853b803",
        "title": "寄题象耳寺",
        "author": "田锡",
        "content": "二十年前会忆游，彭亡渡口泊孤舟。\n一程林下登山路，百尺溪边汲水楼。\n磬韵似烟和烛袅，松声如雨入窗流。\n别来往事都成梦，谁寄篇章问惠休。",
        "dynasty": "宋",
        "collection_info": null
    },
    {
        "uuid": "168a53e7354d3bced60a31c97b8b7f02",
        "title": "促织",
        "author": "田锡",
        "content": "西风袅袅欲昏黄，草木萧萧绿翅凉。\n闇傍远灯催络纬，独经遥夜伴啼螀。\n露濡虫纲丝潜断，月照澄江练有光。\n几处疏砧红叶寺，谁怜弄杼不成章。",
        "dynasty": "宋",
        "collection_info": null
    },
    {
        "uuid": "212bc946192769ba4dc4bbbe8a81f059",
        "title": "忆梅花",
        "author": "田锡",
        "content": "三年不见远江梅，长到梅时把酒杯。\n似共故人千里别，空思近腊数枝开。\n心随晓月经乡渚，梦与春云傍钓台。\n金蕊琼花风雪景，凭谁图画入关来。",
        "dynasty": "宋",
        "collection_info": null
    },
    {
        "uuid": "aa50731448e39d2c8230588dca309b27",
        "title": "和太素春书",
        "author": "田锡",
        "content": "风幡轻细翠悠扬，楼阁轻寒水满塘。\n柳絮微烟吟思足，梨花淡月睡魂香。\n江山似画怜湘浦，鱼笋尝新忆华肠。\n早是春阴忆无頼，可堪中酒恶情阳。",
        "dynasty": "宋",
        "collection_info": null
    },
    {
        "uuid": "8925f97a06ab42a9caf0d0892498976a",
        "title": "和太素早春书事忆游京国",
        "author": "田锡",
        "content": "新年吟咏喜经旬，金粟山边渭水滨。\n微雪尚妨天气暖，衰林先让鸟声春。\n牵情但恨梅花谢，醒酒空思桂蠹辛。\n深感相将游汴水，梦中杨柳已迷人。",
        "dynasty": "宋",
        "collection_info": null
    },
    {
        "uuid": "1c4b6561d5ead8749666296d2ee01c51",
        "title": "览太素新编",
        "author": "田锡",
        "content": "蜀国香笺似彩霞，装成近集入京华。\n千篇诗好精灵器，百轴文雄侠少夸。\n繁富积皇新职贡，妍明春帝晓鶑花。\n彤庭何处安排好，李谪仙才称草麻。",
        "dynasty": "宋",
        "collection_info": null
    },
    {
        "uuid": "8c9272960b74727dcdf927724bb06bc3",
        "title": "吟情",
        "author": "田锡",
        "content": "风月心肠别有情，灵台珠玉气常清。\n微吟暗触天机骇，雅道因随物象生。\n春是主人饶荡逸，酒为欢伯伴纵横。\n莫嫌宫体多淫艷，到底诗狂罪亦轻。",
        "dynasty": "宋",
        "collection_info": null
    },
    {
        "uuid": "25f770b710ce744e13f05ee83dd1e066",
        "title": "和朱玄进士对雪",
        "author": "田锡",
        "content": "风迴玉宇拂窗栏，欲晚层城科峭寒。\n含月有光吟不尽，着烟无迹画方难。\n江春南国兼梅落，塞腊西山向竹残。\n何处多情偏入赏，狂随舞袖遶杯盘。",
        "dynasty": "宋",
        "collection_info": null
    },
    {
        "uuid": "c7501d4b2e29da9cd23dd8da8717a945",
        "title": "冬夕书事",
        "author": "田锡",
        "content": "堪嗤栖屑客长安，风雪加添近腊寒。\n江笔呵来书字淡，孤灯挑尽向窗残。\n十年苦思诗千首，一夕迴肠事万端。\n家住天涯归未得，岭梅江蓼自辛酸。",
        "dynasty": "宋",
        "collection_info": null
    },
    {
        "uuid": "5e1307ba73a6ce20b29dac40a015a107",
        "title": "对酒",
        "author": "田锡",
        "content": "去年秋值罢文闱，今岁无憀自陕归。\n雪月好吟还唱和，风云未至且依违。\n江南梅早多红蔕，渭北山寒少翠微。\n犹頼一樽消遣恨，不堪枨触躁时机。",
        "dynasty": "宋",
        "collection_info": null
    },
    {
        "uuid": "f82161a70dd9ed80f5eaffd8cbd1147e",
        "title": "暮冬阌乡遇萧霸赴任",
        "author": "田锡",
        "content": "岭外路遥君赴任，陕西年尽我归家。\n长亭际会情无限，一夕分飞恨又赊。\n夜话无灯松火继，晓行乘月乱山斜。\n七千里驿谁相伴，雪裏寒梅正放花。",
        "dynasty": "宋",
        "collection_info": null
    },
    {
        "uuid": "9be35e1baaca8d2af0325fe3d3b03885",
        "title": "残冬书事呈宋太玄",
        "author": "田锡",
        "content": "归来何物可消忧，县寺萧条懒强游。\n酒价未偿重贳取，雪诗休厌且交酬。\n兼怜春近如迎客，莫惜年残似急流。\n天子承祧重文物，花时早约入皇州。",
        "dynasty": "宋",
        "collection_info": null
    },
    {
        "uuid": "ca2d9767504732941eb2829d053b4ed0",
        "title": "寄梁周翰补阙徽之宋白二拾遗",
        "author": "田锡",
        "content": "飘零踪迹尚堪悲，唯向三贤最受知。\n少俊有名输贾谊，宦游多难比张仪。\n诗中老格何人爱，酒后佯狂识者嗤。\n北省郎官应见诮，明时犹尚进身迟。",
        "dynasty": "宋",
        "collection_info": null
    },
    {
        "uuid": "7375a50693727824a6466a452e00ed4a",
        "title": "寄宋准学士",
        "author": "田锡",
        "content": "鸾舆西幸郊天日，洛水桥南乍识君。\n投分埙箎无异曲，定交兰菊有余芬。\n别来信阻年将尽，望去台高日又曛。\n堪恨支离何所似，波中萍叶岭头云。",
        "dynasty": "宋",
        "collection_info": null
    },
    {
        "uuid": "f65c25280b4069214cfb9fd475281ce9",
        "title": "和宋太玄腊日",
        "author": "田锡",
        "content": "逢腊欣酬吟咏才，已知春色向人来。\n口脂润逐银罂赐，百药香随钿合开。\n梁苑辞臣堪赋雪，寿阳公主好妆梅。\n更怜罢猎归侵夜，重对歌筵红烛台。",
        "dynasty": "宋",
        "collection_info": null
    },
    {
        "uuid": "e10c5e7557da4a7d1f187140431edb7d",
        "title": "三月二十八日书怀",
        "author": "田锡",
        "content": "惜春将尽自徘徊，巷馆残阳户半开。\n芳树更无鶑舌语，故巢空有燕归来。\n音书杜绝家千里，愁愤消磨酒一杯。\n地狭长沙何所适，行谣方忆摘杨梅。",
        "dynasty": "宋",
        "collection_info": null
    },
    {
        "uuid": "b77df8b4675304304439599a27c18c8a",
        "title": "渭北春尽日作因思蜀洛旧游寄太素",
        "author": "田锡",
        "content": "九十日春知枉度，樽前无頼独咨嗟。\n空城北走诸陵道，古苑南连百里沙。\n翠忆玉津官舍竹，繁思金马故城花。\n去年言与君游洛，况味争如不在家。",
        "dynasty": "宋",
        "collection_info": null
    },
    {
        "uuid": "335258180f2f436bafa5038a5ef56e5d",
        "title": "即事",
        "author": "田锡",
        "content": "残花飞尽留芳草，萦寞孤怀话未能。\n天气暄寒犹未定，春衫脱着自无凭。\n荔枝结子思南越，湖水宜茶忆竟陵。\n看是清和时又过，林亭何处度炎蒸。",
        "dynasty": "宋",
        "collection_info": null
    },
    {
        "uuid": "9d80083dea991738c037cbf63dd7fb73",
        "title": "晚望因寄宋太素",
        "author": "田锡",
        "content": "春深水榭絮纷纷，支策临高日欲曛。\n故国已迷巴徼路，断肠空似岭头云。\n燕飞芳草随天远，鶑啭残花隔竹闻。\n物景感人情不尽，因成吟咏寄于君。",
        "dynasty": "宋",
        "collection_info": null
    },
    {
        "uuid": "bc9fad952413d0626d40d5454921c866",
        "title": "幽居",
        "author": "田锡",
        "content": "寂寂闲居客至稀，静中滋味意何归。\n因探易象知深旨，自喜吟高得化机。\n桑露乍寒蚕欲老，草烟纔暖蝶交飞。\n樊川物景终南翠，遂性空思杜紫微。",
        "dynasty": "宋",
        "collection_info": null
    },
    {
        "uuid": "ea3ad94b16046cfc7be52e4ea860e889",
        "title": "府解后有诏旨权停贡举因成长句寄太素兼简韩丕茂才",
        "author": "田锡",
        "content": "一名倜傥动皇州，寄应王门作解头。\n将领风骚推李杜，较量英勇让曹刘。\n春闱有诏俄中辍，秋赋随时亦暂休。\n金殿制科思取应，远飞章句问喜谋。",
        "dynasty": "宋",
        "collection_info": null
    },
    {
        "uuid": "1c57f21ec246ec983c50839839797ded",
        "title": "御试二仪合德诗",
        "author": "田锡",
        "content": "圣主承祧兑泽深，干坤玄化合尧心。\n黄舆比厚旋生植，白日齐明远照临。\n周普至仁符积载，霶流睿渥若春霖。\n游鳞在藻方谐性，犷俗乘桴自献琛。\n和悦感人生瑞霭，穆清流咏在熏琴。\n小臣幸与观光试，敢效祈招颂德音。",
        "dynasty": "宋",
        "collection_info": null
    },
    {
        "uuid": "dd64d444e9fa7a6952b933434655b1fa",
        "title": "寄陈处士",
        "author": "田锡",
        "content": "簿书军吏日相随，心在諠譁旨趣卑。\n明月夜吟无意绪，白云秋约笑羁縻。\n宛陵古寺经游少，迭嶂名楼眺望迟。\n堪重高人陈处士，不来寻访已多时。",
        "dynasty": "宋",
        "collection_info": null
    },
    {
        "uuid": "34cd0a0b592263be07b4b259bc2c630e",
        "title": "登郡楼望严陵钓台",
        "author": "田锡",
        "content": "溪上严陵古钓台，倚楼凝望自徘徊。\n先生能保孤高节，英主尝师王霸才。\n日暮白云迷草莽，岸平春水浸莓苔。\n登临不尽微吟兴，花落东风首重迴。",
        "dynasty": "宋",
        "collection_info": null
    },
    {
        "uuid": "76104c343f6f6e27daa1413ef90c62db",
        "title": "寄陈处士",
        "author": "田锡",
        "content": "柳闇江亭春正深，黄鶑百啭有余音。\n自惭分判颁条政，谁信常怀易俗心。\n吟次落花浮砚水，静中飞絮满帘阴。\n及瓜即是归丹阙，莫惜时来一访寻。",
        "dynasty": "宋",
        "collection_info": null
    },
    {
        "uuid": "c81d8c7c668461557faec34b5664400d",
        "title": "登迭嶂楼",
        "author": "田锡",
        "content": "郡在江湖烟树间，谢公遗踵好跻攀。\n诗中胜景堪吟啸，池上清风足往还。\n疑思但怜云映水，迴头不觉日衔山。\n登临屡起归欤兴，看是槐花满故关。",
        "dynasty": "宋",
        "collection_info": null
    },
    {
        "uuid": "b07bfb028dc15d4d805cc44cee8f6190",
        "title": "和安仪凤",
        "author": "田锡",
        "content": "水国迎凉暑气消，思清吟啸语雄豪。\n远如海树黄云晓，健比秋风白浪高。\n酬答愧无明月佩，纵横争及解牛刀。\n和诗送别昭亭路，何似金銮夺锦袍。",
        "dynasty": "宋",
        "collection_info": null
    },
    {
        "uuid": "3c9ec811ffc3302d19cb6061bfcfe081",
        "title": "送安仪凤",
        "author": "田锡",
        "content": "宣城相送思依依，正是红莲菡萏时。\n行色迎秋清似画，别情因景化为诗。\n人离湖水南边岸，蝉听槐花北向枝。\n天子文明是何地，丹霄岐路莫生疑。",
        "dynasty": "宋",
        "collection_info": null
    },
    {
        "uuid": "aef3e8f9221f60d9927ca09bef340d6d",
        "title": "寄攀郎中",
        "author": "田锡",
        "content": "近遣司宾小吏时，寄书兼寄十篇诗。\n自惭不是阳春曲，谁敢徼求作者知。\n迭嶂晚登空远望，昭停别后倍相思。\n夜来还有微吟兴，风动新荷月满池。",
        "dynasty": "宋",
        "collection_info": null
    },
    {
        "uuid": "f759a9d6ff053aa8ae618aae60d09f32",
        "title": "谢晏公",
        "author": "田锡",
        "content": "吟成大雅百篇诗，首首清新鉴者谁。\n草卷密封先见赠，药栏斜倚看多时。\n意如虎窟难中得，字比云峰险处奇。\n珍重十僧声价外，江南屈指即吾师。",
        "dynasty": "宋",
        "collection_info": null
    },
    {
        "uuid": "a017df64971dc4b1c5d7d6f08e25ddaf",
        "title": "早秋言怀",
        "author": "田锡",
        "content": "清秋江国有余暄，谢朓遗风称雅言。\n帘下水亭人吏静，窗分笑阁簿书繁。\n坐来幽蝶双飞过，吟次高梧一叶翻。\n自笑无能莅公事，将何才术了君恩。",
        "dynasty": "宋",
        "collection_info": null
    },
    {
        "uuid": "dda5bc1d2986cacd83888c6c00581b0a",
        "title": "寄江南诸相知",
        "author": "田锡",
        "content": "诗成奏入冕旒前，小谏官资骤转迁。\n带职喜为仙馆吏，立班常近御炉烟。\n清华拜命知深忝，謇谔非才愧昔贤。\n多谢宣城旧知己，寄来新句满花笺。",
        "dynasty": "宋",
        "collection_info": null
    },
    {
        "uuid": "53eb8e35116695d6392c72ac082fef6f",
        "title": "干明节祝圣寿  其一",
        "author": "田锡",
        "content": "百辟欢呼降诞辰，金樽献酒愿千春。\n延年不假丹砂效，亨寿全由圣德新。\n古物进来兼药鼎，画图呈处有仙人。\n君恩若赏歌诗意，应念甘侍从臣。",
        "dynasty": "宋",
        "collection_info": null
    },
    {
        "uuid": "eca6287d45b83e83ff5f98ea5b96f551",
        "title": "干明节祝圣寿  其二",
        "author": "田锡",
        "content": "生日称觞自六宫，香焚甲观画堂中。\n太平历数归英主，上寿年龄属圣躬。\n玉树有花因瑞雪，钧天呈曲在虚空。\n三公进贺祯祥事，先奏河清达帝聪。",
        "dynasty": "宋",
        "collection_info": null
    },
    {
        "uuid": "64b9e248bad115deb4bc3d2d22df87f1",
        "title": "干明节祝圣寿  其三",
        "author": "田锡",
        "content": "吾皇享福自无涯，百辟称觞礼数加。\n韶乐揭天如上界，鑪香映日似轻霞。\n空中紫气圆成盖，海上蟠桃暖放花。\n感应圣人千万寿，神仙日月属官家。",
        "dynasty": "宋",
        "collection_info": null
    },
    {
        "uuid": "6e143bb3f1c9ca129579728d36ecfadc",
        "title": "干明节祝圣寿  其四",
        "author": "田锡",
        "content": "皇朝令节号干明，万国嘻嘻若大庭。\n多士进诗随禹贡，千官献酒祝尧龄。\n天香晓降闻仙乐，南海秋来见寿星。\n黎庶更思瞻盛礼，待封日观禅云亭。",
        "dynasty": "宋",
        "collection_info": null
    },
    {
        "uuid": "09cba051483c0f0f885bbc7c848f7cc9",
        "title": "干明节祝圣寿  其五",
        "author": "田锡",
        "content": "鸾杯进酒近天颜，拜舞风清响佩环。\n瑞日正高重御宴，摵鞭纔定再催班。\n霓旌绛节仙家乐，金阙银台海上山。\n绮陌晓来迴望处，建章楼阁紫云间。",
        "dynasty": "宋",
        "collection_info": null
    },
    {
        "uuid": "9f0d00c2796801bbddb03a2e5b490f05",
        "title": "干明节祝圣寿  其六",
        "author": "田锡",
        "content": "圣节祥烟蔼御鑪，殿庭严肃响山呼。\n赭袍日照来天上，玉佩风清侍座隅。\n古字数行仙药诀，鲛绡十幅寿星图。\n远方拜表来朝贡，兼贺虹流电绕枢。",
        "dynasty": "宋",
        "collection_info": null
    },
    {
        "uuid": "4385da30bf80824acb2c200b8a797234",
        "title": "干明节祝圣寿  其七",
        "author": "田锡",
        "content": "汉家台榭与天通，甲观苍苍紫气中。\n佳节夜来宣受贺，寿杯朝进祝延洪。\n管絃嘈囋惊花发，同日晴和向雪融。\n宴次宫鹦忽飞过，随呼万岁语玲珑。",
        "dynasty": "宋",
        "collection_info": null
    },
    {
        "uuid": "47d51be5155d5c4d3e27c13db0800adf",
        "title": "干明节祝圣寿  其八",
        "author": "田锡",
        "content": "君王降诞继陶唐，每至嘉辰睹异祥。\n宫树晓来生瑞露，金门夜半有天香。\n皇亲朝觐随章奏，中使颁宣散道场。\n万国人臣皆悦乐，巍巍圣德自无疆。",
        "dynasty": "宋",
        "collection_info": null
    },
    {
        "uuid": "e1e5bc823c12e979b567cce3c9540de5",
        "title": "干明节祝圣寿  其九",
        "author": "田锡",
        "content": "庆诞长生宝殿中，非烟五色覆诸宫。\n酒为天禄资君寿，曲奏霓裳乐帝聪。\n悲翠帘前云气紫，珊瑚枝上雪花红。\n太平天子闻称贺，先喜年年过岁丰。",
        "dynasty": "宋",
        "collection_info": null
    },
    {
        "uuid": "0d67309ccd91d6bdcf0fd62f2d92e83b",
        "title": "干明节祝圣寿  其一○",
        "author": "田锡",
        "content": "圣节思归会帝京，得随班列祝文明。\n河清见底为嘉瑞，海水无波表太平。\n月夜忽闻仙乐奏，宫中时有彩云生。\n诗成拜表同封进，愿继词臣雅韵声。",
        "dynasty": "宋",
        "collection_info": null
    },
    {
        "uuid": "9466da367d80e6f5d235474c67189448",
        "title": "干明节祝圣寿  其一一",
        "author": "田锡",
        "content": "日上扶桑第一枝，东方楼阁曙光时。\n万邦将启干明宴，两制应宣御制诗。\n乐感羽毛皆率舞，神和福禄自来宜。\n谏垣班列天颜近，暂乞归朝侍玉墀。",
        "dynasty": "宋",
        "collection_info": null
    },
    {
        "uuid": "d7f85747d5394d53c2b4ba58fd799a68",
        "title": "干明节祝圣寿  其一二",
        "author": "田锡",
        "content": "河朔虽云近帝乡，时逢庆诞祝君王。\n身心常在三清路，晓夕先装一炷香。\n圣寿如山随地久，恩光似日与天长。\n策臣所贵无他物，唯献新诪十九章。",
        "dynasty": "宋",
        "collection_info": null
    },
    {
        "uuid": "9a136639983e10bd7fdccf9c91bb105c",
        "title": "相州郡楼赠高秘丞",
        "author": "田锡",
        "content": "年来归兴忆皇州，频向花时倚郡楼。\n南陌春光芳树远，西郊山色晚云浮。\n国家无事边陲静，风俗还淳礼让修。\n吟得新诗谢知己，将何才术称分忧。",
        "dynasty": "宋",
        "collection_info": null
    },
    {
        "uuid": "fce5ce4c1ea901fb54209107a1f89239",
        "title": "赠杨临察",
        "author": "田锡",
        "content": "昔日长安际会时，客情乡思两依依。\n金门次第俱升达，云路高低各奋飞。\n御史班资知任重，谏官章绶愧才微。\n今来共理藩宣事，自古相逢似此稀。",
        "dynasty": "宋",
        "collection_info": null
    },
    {
        "uuid": "29d4c0b903578bec8d789dee31fb0b02",
        "title": "郡楼书怀",
        "author": "田锡",
        "content": "馆殿尝为侍从臣，出分忧寄牧黎民。\n时平事简多公暇，楼迥风清欲暮春。\n树杪壶关千嶂迭，天边漳水绿波新。\n帝乡永日凭栏望，心羡浮云向紫宸。",
        "dynasty": "宋",
        "collection_info": null
    },
    {
        "uuid": "53833fbca153be570127a80996ecd9c3",
        "title": "池上",
        "author": "田锡",
        "content": "沟堰新分野水来，池边日夕自徘徊。\n余花飞尽空芳树，落絮繁多满绿苔。\n辇下归心春馆殿，天边凝睇晚楼台。\n郡斋欲立题诗石，御史丞郎各有才。",
        "dynasty": "宋",
        "collection_info": null
    },
    {
        "uuid": "ff6a3fea99293bc2ad2634971c13da98",
        "title": "暮雨",
        "author": "田锡",
        "content": "春天寒惨欲昏黄，数点霏霏忽绕廊。\n城漏暗催相共滴，花尘轻湿乍闻香。\n风生水际来将密，雨打帘文洒处光。\n独向郡斋心自喜，丰年宜贺侍飞章。",
        "dynasty": "宋",
        "collection_info": null
    },
    {
        "uuid": "de2c1670692e588db5dd92a6b81606a6",
        "title": "中夜闻泉",
        "author": "田锡",
        "content": "昨日西山野外通，声如秋雨带松风。\n谁怜邺下重城夜，却似江南廨署中。\n烛烬垂花飘砚席，月华凝雪映帘栊。\n此时新得潺湲听，吟咏狂思学谢公。",
        "dynasty": "宋",
        "collection_info": null
    },
    {
        "uuid": "f245bb87e4c32dfd44a8491ce3a912f5",
        "title": "言怀",
        "author": "田锡",
        "content": "远山苍翠满西楼，亶甲遗风古相州。\n春晚落花经雨尽，夜来寒水绕堂流。\n诏条静理无才术，衮职思归侍冕旒。\n吟寄良交若为意，安眠不得似诸侯。",
        "dynasty": "宋",
        "collection_info": null
    },
    {
        "uuid": "05826f30d2929e97ba00e26a2b9e862e",
        "title": "呈杨侍郎",
        "author": "田锡",
        "content": "权分忧寄理漳滨，惠化何及相民。\n条奏事宜思復古，兴修风教望还淳。\n静当细雨初封印，吟对余花自送春。\n清蚊好陪池上酌，故人情分最相亲。",
        "dynasty": "宋",
        "collection_info": null
    },
    {
        "uuid": "a10835a3e8e0dd9527fa725968feb882",
        "title": "除夜",
        "author": "田锡",
        "content": "红烛除花酒满巵，绕廓风细动帘帷。\n已从半夜分春漏，即是平明受岁时。\n或省转官因大庆，元正立仗忆丹墀。\n吟思何日承宣召，却得金门和御诗。",
        "dynasty": "宋",
        "collection_info": null
    },
    {
        "uuid": "589b2b17c369e2eb1ea8058caef86526",
        "title": "元日",
        "author": "田锡",
        "content": "去年元会立班时，簪绂光辉与礼仪。\n今日洺川逢岁旦，延留宾客乐昌期。\n朝云暖润轻阴散，晚日融明瑞景迟。\n遥念皇州春色早，宫花欲发万年枝。",
        "dynasty": "宋",
        "collection_info": null
    },
    {
        "uuid": "0bfeb41b63f460cf55b9f383d13ed6dd",
        "title": "漳川即事寄韩丕拾遗",
        "author": "田锡",
        "content": "漳滨柳色弄微黄，春日情怀咏载阳。\n自念安边无上策，如何补衮与周行。\n身如迴雁来河朔，心似浮云在帝乡。\n吟寄昌黎韩小谏，嘉谟应有好封章。",
        "dynasty": "宋",
        "collection_info": null
    },
    {
        "uuid": "194419fe03d0f0ad54fc72e0ddbed6b7",
        "title": "红树",
        "author": "田锡",
        "content": "秋来嘉树色堪攀，红叶没溪復映山。\n半露寺楼深崦裏，密笼渔舍夕阳间。\n吟看摇落堆金井，醉赏扶疏对玉颜。\n水国却疑春野秀，似花幽鸟正关关。",
        "dynasty": "宋",
        "collection_info": null
    },
    {
        "uuid": "00f49f8cc21aade755c76e370d78798a",
        "title": "圣节有怀",
        "author": "田锡",
        "content": "南山晴霭御炉烟，迴望长安白日边。\n率众谢恩呼万岁，思归侍宴已三年。\n翠微钟磬行香寺，红叶楼台祝寿筵。\n吟想皇州晚来景，云间宫阙夕阳天。",
        "dynasty": "宋",
        "collection_info": null
    },
    {
        "uuid": "3c693fef2175c19d4a5e9d2364eeab0e",
        "title": "秋声有怀寄副翰宋白舍人",
        "author": "田锡",
        "content": "秋声萧瑟北山椒，頼有琴樽遣寂寥。\n书幌静怜斜月鉴，窗灯寒带落花挑。\n久辞知己来江国，少寄音书过海潮。\n因想玉堂今夜直，建章宫漏正迢迢。",
        "dynasty": "宋",
        "collection_info": null
    },
    {
        "uuid": "b2c05c60e3d5f31350d5fb990146568f",
        "title": "钓台怀古",
        "author": "田锡",
        "content": "闲读铭词扫绿苔，溪边永日自徘徊。\n白云遗迹今亲到，青史高名不可陪。\n千古烟霞为己有，一竿风月避谁来。\n松巅老鹤应相识，时唳和风下钓台。",
        "dynasty": "宋",
        "collection_info": null
    },
    {
        "uuid": "698714c86506225d1cbbbdab36dc85a5",
        "title": "郡斋书事",
        "author": "田锡",
        "content": "江天短景莫相催，三度逢花折早梅。\n仙棹远归思李郭，庐山高会忆宗雷。\n林端忽见孤云出，池上欣闻好客来。\n昨夜月明霜更苦，卷帘黄叶满青苔。",
        "dynasty": "宋",
        "collection_info": null
    },
    {
        "uuid": "05d4fd1ccc00a4fbc7c4a23e2fa02ce9",
        "title": "暇日偶题",
        "author": "田锡",
        "content": "年来吟鬓已星星，鸟石溪边叶又零。\n帘下孤灯删草奏，窗间迭嶂读茶经。\n瘴乡怕袭山岚毒，野艇嫌衝水雾腥。\n天末岂记归去意，白云掩映数峰青。",
        "dynasty": "宋",
        "collection_info": null
    },
    {
        "uuid": "a765aa10e4524e9e660a43ef79de3f7f",
        "title": "桐江即事",
        "author": "田锡",
        "content": "沧州深隠未言归，三载桐江解印迟。\n官职清华非不达，性灵疏拙欲何为。\n闲移夫子青山庙，拟立严陵钓渚碑。\n兼喜溪云每相狎，时来窗户伴吟诗。",
        "dynasty": "宋",
        "collection_info": null
    },
    {
        "uuid": "e8f24839fc5fac092691e58c67979859",
        "title": "水霖",
        "author": "田锡",
        "content": "菊花潦倒雨冥冥，秋菌参差上壁生。\n台榭可堪闲眺望，池笼不快野心情。\n猿啼山馆寒无梦，灯背风帘滴到明。\n却为农家妨敛穫，丛祠精舍拟祈晴。",
        "dynasty": "宋",
        "collection_info": null
    },
    {
        "uuid": "81686837cbe901f110fc0eb1c7ddf407",
        "title": "和温仲舒残春遣怀",
        "author": "田锡",
        "content": "丹阙年来奏贺频，金舆侍从望东巡。\n越王江上重迴首，严子台边再送春。\n水国山川怡道性，花时琴酒悦吟神。\n烟霞肯欲留君往，宰相方谋用故人。",
        "dynasty": "宋",
        "collection_info": null
    },
    {
        "uuid": "949efbc4e269ba584233a34d80ec1bea",
        "title": "郡中遣意寄友人",
        "author": "田锡",
        "content": "溪云澹澹浪悠悠，十二州中最小州。\n花落喜过流水寺，月明懒下看潮楼。\n药栏梅润秋重换，棋局松阴夜不收。\n吟寄故人如借问，钓鱼矶在海西头。",
        "dynasty": "宋",
        "collection_info": null
    },
    {
        "uuid": "25c5c177ec16f539894fd04989cf8810",
        "title": "桐江咏",
        "author": "田锡",
        "content": "桐溪湛湛见游鳞，摇落枫林绕水滨。\n秋色数行沙上雁，残阳一簇渡头人。\n蓝鲜斤生过深涧，雪吼寒潮人富春。\n俱是谢公吟咏地，伊余何以继芳尘。",
        "dynasty": "宋",
        "collection_info": null
    },
    {
        "uuid": "e73694b62a306bd0af85fab232ce672f",
        "title": "偶题因怀张王二谏议",
        "author": "田锡",
        "content": "理郡三年政未闻，孤城僻在浙江濆。\n金门路远书难寄，水国吟余日又曛。\n半夜啼猿千里客，数峰残雪一溪云。\n诗中赢得为官况，不让樊川杜使君。",
        "dynasty": "宋",
        "collection_info": null
    },
    {
        "uuid": "b072bf39205c613d60716de93350be27",
        "title": "七里滩",
        "author": "田锡",
        "content": "清泚寒流走白沙，钓台苍翠远嵯峨。\n隔溪人语穿芳树，旁岸鱼跳落浅莎。\n几处上源堪涉渡，有时野艇併来过。\n秋声不尽吟诗意，七里潺湲奈尔何。",
        "dynasty": "宋",
        "collection_info": null
    },
    {
        "uuid": "d9de45989e5ed4dc1cc52820098a712e",
        "title": "和温仲舒寄赠",
        "author": "田锡",
        "content": "桐江秋水锦鳞肥，闲钓烟波是见机。\n野步共游芳草径，吟情对启白云扉。\n醉来拾笔题红叶，睡觉凭栏望翠微。\n官满替人如未到，蒹葭玉树且相依。",
        "dynasty": "宋",
        "collection_info": null
    },
    {
        "uuid": "967a3cc781e8a2a30bebe4cbe4c325f0",
        "title": "和温仲舒感怀",
        "author": "田锡",
        "content": "郡斋松盖翠斜欹，客至鸣琴泛酒巵。\n江上正当摇落景，天涯空惜太平时。\n寻残幽谷春难到，兰茂深林众岂知。\n上国三千王百里，杨梅熟日是归期。",
        "dynasty": "宋",
        "collection_info": null
    },
    {
        "uuid": "7332f9af167424d8c0ea380009dbcb01",
        "title": "倚楼",
        "author": "田锡",
        "content": "西楼吟倚若为情，情似浮云处处生。\n翠迭乱山千里阔，红翻晴叶一川明。\n散分野色渔村小，斜衬秋光雁阵横。\n迴望帝乡归未得，芦花如雪绕江城。",
        "dynasty": "宋",
        "collection_info": null
    },
    {
        "uuid": "476a51545e0a3662aeb1a1d4ace3e18a",
        "title": "秋怀",
        "author": "田锡",
        "content": "蒹葭深处古严州，吟向潺湲为送秋。\n云映疏钟红叶寺，浪摇孤角翠微楼。\n土茅路远催先贡，霜稻天晴趁早收。\n零落黄花正西笑，应怜印绶尚淹留。",
        "dynasty": "宋",
        "collection_info": null
    },
    {
        "uuid": "99ea1dc3f95f1a5f6d1da940996b73b3",
        "title": "题天竺寺",
        "author": "田锡",
        "content": "三月杨花扑马飞，联镳来欵白云扉。\n湖边钟磬含清籁，树杪楼台霭翠微。\n野景留人狂欲住，春光啼鸟劝思归。\n萋萋芳草重迴首，十里松门照落晖。",
        "dynasty": "宋",
        "collection_info": null
    },
    {
        "uuid": "7581628b1e056808e2ae79aa67455864",
        "title": "茱萸堰泊",
        "author": "田锡",
        "content": "茱萸堰下泊行舟，初落帆樯暮雨收。\n寒水漾烟轻似縠，微云笼月澹如秋。\n登封自惜天涯去，盛事空思国史修。\n达曙不眠灯耿耿，寺钟遥听在西楼。",
        "dynasty": "宋",
        "collection_info": null
    },
    {
        "uuid": "e55b18d64ecd3c2223c8d0a64ca138d7",
        "title": "读翰林集",
        "author": "田锡",
        "content": "太白谪仙人，换酒鹔鹴裘。\n扁舟弄云海，声动南诸侯。\n诸侯尽郊迎，葆吹罗道周。\n哆目若饿虎，逸翰飞灵虬。\n落日青山亭，浮云黄鹤楼。\n浩浩歌谣兴，滔滔江汉流。\n下交魏王屋，长揖韩荆州。\n千载有英气，兰君安可俦。",
        "dynasty": "宋",
        "collection_info": null
    },
    {
        "uuid": "2338fd7900c27dff2dcea228f6871da9",
        "title": "寄宋白拾遗",
        "author": "田锡",
        "content": "醉中别大梁，西归胃水阳。\n飘然何所似，浮云辞帝乡。\n归来惊岁晏，怅然增浩叹。\n景短倏云暝，夜寒难至旦。\n指酒雪花飞，早梅思南枝。\n碧落周星纪，青阳换岁时。\n双鱼忽得书，云已三公骇奇士。\n严吴玉霄仍近密，小谏官职清，大才文翰逸。\n献纳有嘉谋，英豪伸壮图。\n万乘是知己，外华籍。\n金骨俄轻举，侍从臣，元白才名子。\n挥毫烂彩霞，逸性飞湍水。\n不日演丝纶，鳌宫承帝旨。\n伊余重交结，白日贯精诚。\n黄金一诺重，鸿毛万事轻。\n微尘弹作冠，清泉涤吾缨。\n思佩朝天箓，相将昇太清。",
        "dynasty": "宋",
        "collection_info": null
    },
    {
        "uuid": "d7e983996aa48eb3c087c04d863774aa",
        "title": "塞上曲",
        "author": "田锡",
        "content": "秋气生朔陲，塞草犹离离。\n大漠西风急，黄榆凉叶飞。\n襜褴罢南牧，林胡畏汉威。\n藁街将入贡，代马就新羁。\n浮云护玉关，斜日在金微。\n萧萦边声静，太平烽影稀。\n素臣称有道，守在于四夷。",
        "dynasty": "宋",
        "collection_info": null
    },
    {
        "uuid": "ab8433b3b519be2af4abc1c549cd9d60",
        "title": "塞下曲",
        "author": "田锡",
        "content": "黄河泻白浪，到海一万里。\n榆关风土恶，夜来霜入水。\n河源冻彻底，冰面平如砥。\n边将好邀功，夜率鏖兵起。\n马度疾于风，车驰不濡轨。\n尽破匈奴营，别筑汉家垒。\n扩土过阴山，穷荒为北鄙。\n天威震朔漠，戎心畏廉李。\n所以龙马驹，长贡明天子。\n边夫苟非才，怨亦从兹始。",
        "dynasty": "宋",
        "collection_info": null
    },
    {
        "uuid": "96e614d4e100927df2188b3a87ced4e7",
        "title": "结交篇",
        "author": "田锡",
        "content": "为簪莫用玉，玉脆长忧折。\n连环须以金，金坚永无缺。\n陈余尚倜傥，张耳重交结。\n事势俄参商，干戈自屠灭。\n意断如与会离，情忘若弦绝。\n始志何绸缪，终雠何勇决。\n我愿然诺心，不得轻相悦。",
        "dynasty": "宋",
        "collection_info": null
    },
    {
        "uuid": "dc2528b1412f0e542beef77bcd533a60",
        "title": "投杼词",
        "author": "田锡",
        "content": "孝为百行本，至性由天资。\n曾参善事母，母氏贤且慈。\n馨膳以馈进，承意唯欢怡。\n高堂既自乐，纤室闲鸣机。\n飞语忽来告，明识潜深思。\n盖念事吾孝，安得杀人为。\n亟闻宁不信，投杼遂生疑。\n用知君臣际，反以交朋推。\n道德难结固，恩情有合离。\n毁誉苟不入，谗间无以施。\n景慕魏文侯，满箧留谤词。\n乐羊在山中，委遇终不衰。",
        "dynasty": "宋",
        "collection_info": null
    },
    {
        "uuid": "58fed825ae5cd454e8cb18eaa8fea441",
        "title": "拟古  其一",
        "author": "田锡",
        "content": "棠溪出精金，百炼无余滓。\n铸得芙蓉剑，灵辉若秋水。\n陆可断兕犀，阴亦惊神鬼。\n照物双影寒，中霄灵气紫。\n有时风雨至，欲作龙蛇起。\n海酒与陵肉，宝烛延奇士。\n酣饮取传观，英图各相视。\n吐气成虹蜺，将平不平事。\n大笑荆轲辈，卒如儿女子。",
        "dynasty": "宋",
        "collection_info": null
    },
    {
        "uuid": "e1932f1dbe41be48b48eab831da1c49e",
        "title": "拟古  其二",
        "author": "田锡",
        "content": "中山魏公子，志意邈难俦。\n朝吸沆瀣精，远与冥鸿游。\n风高江浪恶，云黄海树秋。\n青山对独酌，明月在孤舟。\n心常悬象魏，迹若参公侯。\n纵横致君术，思一伸良筹。",
        "dynasty": "宋",
        "collection_info": null
    },
    {
        "uuid": "bbaef9a106775b41ff04cea3922fb636",
        "title": "拟古  其三",
        "author": "田锡",
        "content": "游子中夜心，功名忽嗟暮。\n黑貂空上书，甘泉方献赋。\n白日惊壮齿，青云有英顾。\n收采苟不时，珊瑚亦生蠹。",
        "dynasty": "宋",
        "collection_info": null
    },
    {
        "uuid": "de83d70a1b7e96b74e0d676baf15b23a",
        "title": "拟古  其四",
        "author": "田锡",
        "content": "汉鼎鸿毛轻，诸侯争弄兵。\n吴魏已先定，玄德思功名。\n据鞍髀肉消，感激泪沾缨。\n南阳有奇士，三顾精诚倾。\n龙变得风雨，指麾霸王成。\n日月若长在，永永悬英声。",
        "dynasty": "宋",
        "collection_info": null
    },
    {
        "uuid": "ebfeb0d57022e979b9ee012df56eb6ae",
        "title": "拟古  其五",
        "author": "田锡",
        "content": "碧落登真诀，太霄蕊简书。\n安得松乔子，仙阶一授余。\n载揽彩虹绥，去登紫云车。\n飘然远氛俗，志逸如龙摅。",
        "dynasty": "宋",
        "collection_info": null
    },
    {
        "uuid": "d7d5864f067af6e9fabfdaaefe0a51ff",
        "title": "拟古  其六",
        "author": "田锡",
        "content": "曲逆汉功臣，少年尝窘厄。\n巷馆虽席门，轩车尽嘉客。\n事魏言不从，说楚谋无获。\n来归隆准公，罄伸图霸策。\n绛灌竞生妬，谗非相见迫。\n封金欲拂衣，将举鸾皇翮。\n豁达英主心，信遇终无隔。\n小节不掩名，勋庸自辉赫。",
        "dynasty": "宋",
        "collection_info": null
    },
    {
        "uuid": "b0591119511c9aa45ac33f490b33a785",
        "title": "拟古  其七",
        "author": "田锡",
        "content": "祢衡鹦鹉词，挥翰无停缀。\n狂甚于接舆，才不容当世。\n身居桴鼓下，心在云天际。\n黄祖悁忿来，殒之如虎噬。\n浅水游巨鱼，宜失纵横势。",
        "dynasty": "宋",
        "collection_info": null
    },
    {
        "uuid": "516237c0407a4688a371a75ecc416757",
        "title": "拟古  其八",
        "author": "田锡",
        "content": "玉树拭不灭，柳带柔堪结。\n惠然贞归心，皎若天山雪。\n罗幕生春风，珠帘鉴秋月。\n沧波燕又归，尺书胡断绝。",
        "dynasty": "宋",
        "collection_info": null
    },
    {
        "uuid": "71b92cb8f3aff85d17ce96426ef40e23",
        "title": "拟古  其九",
        "author": "田锡",
        "content": "萱花不须折，安足忘君忧。\n青铜莫频揽，适令惊鬓秋。\n谢安壮未仕，定远晚封侯。\n功名俱磊落，时来岂自由。",
        "dynasty": "宋",
        "collection_info": null
    },
    {
        "uuid": "ff749421103ce1933612c23884d3929d",
        "title": "拟古  其一○",
        "author": "田锡",
        "content": "直言如霜刃，卒发伤人意。\n痛贯丹诚中，无与金疮理。\n缄恨若瘢痕，终身难弃置。\n伺隙果报时，遂陷无情地。\n虽悔安可追，弗反同奔驷。\n君子慎枢机，言之岂容易。",
        "dynasty": "宋",
        "collection_info": null
    },
    {
        "uuid": "6fa21e42a1cfc367f431800ef4ccd332",
        "title": "拟古  其一一",
        "author": "田锡",
        "content": "楚畹种芳兰，发生逢早春。\n萌芽初蕺蕺，枝叶俄莘莘。\n幽丛秋既老，芳气冬尔熏。\n馨香当还风，晻蔼来袭人。\n百草莫相妬，从之为尔邻。\n深林莫盖藏，芬然亦自伸。\n朝采暮采来，虹绶琼瑶人。",
        "dynasty": "宋",
        "collection_info": null
    },
    {
        "uuid": "dcaa628e0fc6fa4f7e0cd8e34fe41c1c",
        "title": "拟古  其一二",
        "author": "田锡",
        "content": "天风吹雨来，黄土为柔埴。\n一经女娲手，蹶然含性识。\n悲哉商子孙，不能述祖德。\n愚朴变浇漓，化之尤费力。",
        "dynasty": "宋",
        "collection_info": null
    },
    {
        "uuid": "bb03332eed0ede6cbdb9998d7d274950",
        "title": "拟古  其一三",
        "author": "田锡",
        "content": "余闻灵凤胶，可以续继弦。\n又闻返魂香，招魂以其烟。\n因念三季时，人为世态迁。\n迁之不自觉，纯信成险艰。\n中含妬与忌，外即怡温颜。\n覆人如覆舟，先示其甘言。\n中夜蹈虎尾，雾海生波澜。\n投彼机会时，倾亡果忽然。\n愿得灵凤胶，续之于仁贤。\n愿得返魂香，返其淳化源。\n免令古乐府，高歌行路难。",
        "dynasty": "宋",
        "collection_info": null
    },
    {
        "uuid": "61295722339a033a1978c1edf96e3941",
        "title": "拟古  其一四",
        "author": "田锡",
        "content": "广陵秋节半，旗鼓迓灵涛。\n鰌沈云海远，风激雪山高。\n壮哉水滨人，游为水中豪。\n弄涛若平地，轻命如鸿毛。\n古称公无渡，弱渡堪悲号。\n凭深良足畏，知险可先逃。\n甘言毒人药，巧笑刳肠刀。\n狎玩终罹祸，险甚于滔滔。\n昭然圣诫，勉旃于尔曹。",
        "dynasty": "宋",
        "collection_info": null
    },
    {
        "uuid": "6ec97f1d77e16163ed26e2e4c8ea3614",
        "title": "拟古  其一五",
        "author": "田锡",
        "content": "赫赫英豪士，韩侯令子孙。\n千金募死士，博浪报君冤。\n国耻尚未雪，骥足俄惊奔。\n待搏如猛虎，未耀同朝暾。\n霸略师黄石，大计当鸿门。\n谈笑定安危，功业遂隆尊。\n鸾皇不啄粟，麒麟不驾辕。\n将从赤松游，高谢汉皇恩。\n一旦君臣中，奋宗物论喧。\n片词为密勿，四皓如飞翻。\n进退存亡间，以智为身潘。",
        "dynasty": "宋",
        "collection_info": null
    },
    {
        "uuid": "924471a99d8d784b5fe90d63b3c2c97e",
        "title": "拟古  其一六",
        "author": "田锡",
        "content": "峄阳生孤桐，擢斡八尺高。\n风雨萌枝叶，鸾皇栖羽毛。\n天质自含响，众木非其曹。\n斵为绿绮琴，古人贞金刀。\n所制有法象，不敢差釐毫。\n重详旧谱录，试抚观均调。\n其声清以廉，闻者不贪饕。\n其音安以乐，令人消鬰陶。\n弹宫听于君，君德如轩尧。\n弹商听于臣，臣道如夔皋。\n不觉起蹈舞，形逸同翔翱。\n愿以七宝妆，荐之于天朝。\n玉轸朱丝弦，辉华近赭袍。\n一弹南熏曲，解愠成歌谣。",
        "dynasty": "宋",
        "collection_info": null
    },
    {
        "uuid": "40339f987487de64d75b1bbaa16151da",
        "title": "千金答漂母行",
        "author": "田锡",
        "content": "止水明沈沈，鉴貌未鉴心。\n凡凤舞跄跄，知声未知音。\n楚王欲图霸，不识韩淮阴。\n淮阴漂母家，独得千黄金。",
        "dynasty": "宋",
        "collection_info": null
    },
    {
        "uuid": "c368f747078ef1b09a5986489742b54d",
        "title": "雉媒",
        "author": "田锡",
        "content": "东风麦垄青，白日桑阴清。\n一雉欲媒众，众雉无猜情。\n五步一饮啄，十步一飞鸣。\n闇中触骇机，镞发如流星。\n洞彻羽毛质，低摧锦绣翎。\n却宛若召客，子常非好兵。\n谗言既交构，祸难即随生。\n齐王听游说，韩信急功名。\n三军虽罢戍，一命遽遭烹。\n古来不疑地，悔吝堪相惊。",
        "dynasty": "宋",
        "collection_info": null
    },
    {
        "uuid": "2693b783b54b3ac75a1b0660c6b47680",
        "title": "鬻冰咏",
        "author": "田锡",
        "content": "赫日生炎晖，鬻冰言及时。\n邀利有得色，冰消俄若遗。\n两失俱无猜，虽悔安可追。\n仁惠当务远，勿使失其宜。",
        "dynasty": "宋",
        "collection_info": null
    },
    {
        "uuid": "a2ce304362f7bad13b210d8415a45ce2",
        "title": "辩惑篇",
        "author": "田锡",
        "content": "春树桃与李，美果终得尝。\n莫树枳与棘，芒刺还相伤。\n君子所树党，在择贤与良。\n其党苟非人，为祸亦自殃。\n蓄者本铅刀，用欲如干将。\n豢者本款段，骋欲侔骕骦。\n辨之胡不早，坚冰自履霜。",
        "dynasty": "宋",
        "collection_info": null
    },
    {
        "uuid": "6368dc4814a7ac74c0b0b8465fae6de8",
        "title": "江南曲  其一",
        "author": "田锡",
        "content": "金蝉饰绿云，细靥蕊黄新。\n南浦解清佩，西溪采白苹。\n密竹映深花，湖山日欲曛。\n春肠知已断，脉脉两难亲。",
        "dynasty": "宋",
        "collection_info": null
    },
    {
        "uuid": "af78deca1abebbbe9e08945c96c7749e",
        "title": "江南曲  其二",
        "author": "田锡",
        "content": "吴艷若芙蓉，乘舟弄湖水。\n照影不知休，云鬟坠簪珥。\n含笑忽迴头，见人羞欲死。\n归去入花溪，棹溅鸳鸯起。",
        "dynasty": "宋",
        "collection_info": null
    },
    {
        "uuid": "3844fb7191d55ed430e3f3e514ca3de7",
        "title": "江南曲  其三",
        "author": "田锡",
        "content": "金陵王气消，六朝隳霸业。\n白云千古恨，空江照楼堞。\n虎丘罗蔓草，姑苏委枫叶。\n怀贤思伍员，灵涛浩难涉。",
        "dynasty": "宋",
        "collection_info": null
    },
    {
        "uuid": "81fbe5432dfbb0438df37add0ff887f1",
        "title": "赠朱玄进士",
        "author": "田锡",
        "content": "忆昔长安道，与君初相识。\n密云满天来，不见南山色。\n美酒斗十千，一醉情欢然。\n胸中云梦泽，眼底高阳客。\n狂呼月华人，抚弄云和瑟。\n挥鞭过渭川，馆第相留连。\n朝帘杏花露，暮楼杨柳烟。\n流辉今六稔，交情益相审。\n忽忽披君文，如截机头锦。\n过本生天涯，散金常破家。\n东方上书志，高欲凌丹霞。\n安能常戚促，雀啄秋田粟。\n海路与天遥，鸾皇好相逐。",
        "dynasty": "宋",
        "collection_info": null
    },
    {
        "uuid": "5b41d748ad24f0e4a8971ff574b39109",
        "title": "华清宫词",
        "author": "田锡",
        "content": "绣岭葱茏浮瑞气，云楼霭阙明珠翠。\n禁城缘岭连九天，一片笙歌如鼎沸。\n我恐紫麟丹凤洲，移于近甸资宸游。\n东将太华为城雉，北以渭川为御沟。\n又疑西王开月圃，白云仙都紫云府。\n碧瑶新宫初构成，借与明皇自为主。\n开元之末天宝初，天下太平方晏如。\n万几多暇频游宴，青门道上驰銮舆。\n长乐岐头霸陵岸，新丰市井骊山畔。\n百里烟波锦绣明，宝马香车若珠贯。\n宫中汤泉瑟瑟文，潺湲长以兰麝熏。\n白玉莲花蹙飞浪，珠堂绣殿温如春。\n贵妃承恩貌倾国，三千宫女朝霞饰。\n谢家有女名阿蛮，歌舞织柔柳无力。\n频唤入宫恩宠厚，金粟臂镮颁赐得。\n秋来岭上霜月明，光照组练金吾兵。\n槐烟柳露咽宫漏，玉笛一轰岩壑惊。\n春来岭下春波绿，夜听琵琶将理曲。\n幽咽轻拢慢捻声，鸾皇引雏啄珠玉。\n尝记乘舆避暑时，御衣轻似红蕖丝。\n翠辇将游石渠寺，探得姚崇乘小驷。\n往来绿树影中行，清凉适称逍遥意。\n荔支颜色燕脂红，生于南海烟瘴中。\n南海地遥一万里，使臣日贡华清宫。\n六宫每从鸾舆到，遗珠落翠长安道。\n百司既奉玉乘归，汤宫横锁黄金扉。\n门戈陛戟旨绣衣，朝钟暮鼓含清辉。\n参差天上朝元阁，往往紫烟飞皓鹤。\n至今碧落星宿繁，犹似当时挂珠箔。",
        "dynasty": "宋",
        "collection_info": null
    },
    {
        "uuid": "fba5e71b071a353bdd7ed8a2e9c39740",
        "title": "晓鶑",
        "author": "田锡",
        "content": "春宵已阑更点急，烟柳蒙蒙露花湿。\n画堂深邃楼阁寒，碧纱窗中月华入。\n早鶑百啭催朝阳，簧言绮语何铿锵。\n云飞雨敬梦初破，闻时满枕梨花香。\n声宛转，十三弦高指拨软。\n宫喉征舌多改变，圆于珠，细于线。\n韵玲珑，湘妃调瑟烟霭中。\n珠缨宝玦遽相触，江风细响修篁丛。\n或纤柔兮同彩缕，绣得轻烟纤微雨。\n或轻丽兮如彩毫，画成晓景描春朝。\n间关历落意不尽，花中似索鸾皇饶。\n逡巡曙色浮林际，菊花毛衣金作袂。\n一片苏张俊辩心，长与春皇巧游说。",
        "dynasty": "宋",
        "collection_info": null
    },
    {
        "uuid": "be8963b0ad7bb56f91df8d90dd9d80a5",
        "title": "晚云曲",
        "author": "田锡",
        "content": "高唐晚峰欲生雨，空山啼猿风啸虎。\n春云数片留南浦，自与鸳鸯共飞舞。",
        "dynasty": "宋",
        "collection_info": null
    },
    {
        "uuid": "ff7f5751db7353fa9c4c99f329ce6b50",
        "title": "御沟",
        "author": "田锡",
        "content": "春半桃花水初下，一沟润绿元如砑。\n夹道官城数里中，静称潺湲明月夜。\n千门万户建章宫，金锁横门沟闇通。\n三月花飞若零雨，水声何处咽香红。",
        "dynasty": "宋",
        "collection_info": null
    },
    {
        "uuid": "5f2ede234a93df92a72f5334bec2ba98",
        "title": "惜春词",
        "author": "田锡",
        "content": "春色初从江国来，湖边杨柳岭头梅。\n梅花飞雪柳垂带，递次相将时节催。\n春力欺寒过江北，深谷黄鹂生羽翼。\n晓月轻烟禁苑啼，南园桃李已成蹊。\n就中何处芳菲好，春波飞絮魏王堤。\n我忆去年暮春月，京洛新妆丹凤阙。\n天津水绿烟树深，万井笙歌牡丹发。\n天子銮舆驾幸时，嵩峰瑞霭笼郊圻。\n扈从千官与万骑，翊卫羽休兼佽飞。\n六宫随驾罗珠翠，诸王从行陪七贵。\n香气成霞金犊车，呜珂中节虹龙驷。\n朱桥细柳端门前，画舫横塘会节园。\n朝花贵侠珊瑚席，夜烛娇娥玳惠筵。\n西楼残月深宫漏，明河半沈垂北斗。\n纵饮贪欢意未阑，紫陌喧喧人已繁。\n玉鈎挂帘开雉尾，晓日赭袍朝至尊。\n方今寓止临清渭，杜门无与天涯异。\n殊忘诗酒狂荡心，但悦琴书高古意。\n可惜春芳渐欲归，五陵烟草方离离。\n迴忆当时洛阳道，歌魂空与残花飞。",
        "dynasty": "宋",
        "collection_info": null
    },
    {
        "uuid": "fbff51d1110796a16a453e6a53bf44b4",
        "title": "风筝歌",
        "author": "田锡",
        "content": "白苹洲暖春风生，画楼槛上银筝鸣。\n铿锵节奏急復慢，空中一部天乐声。\n三十六宫深窈窕，绣楣藻井光相照。\n十三弦上千般声，朝霭微吟暮烟啸。\n夜来亲向月中闻，繁音错节何纷纭。\n碎如鸾铃与珂佩，巫山队仗迎湘君。\n晚来金屋愁微雨，风细筝声不全举。\n依希嫔妾怕人知，啾啾切切私相语。\n洪纤断续何所拘，凤凰着对飞鸾孤。\n梧桐枝边泊未稳，琅玕岛上鸣相呼。\n有时主奏俄中绝，宫商斗顿如刀截。\n杏花露重鸳鸯寒，空见如霜满庭月。\n有时半日全无风，一一暮天楼阁红。\n唯闻鸟雀啄弦上，暖珠寒玉何玲珑。\n清音朝朝与暮暮，误声不管周郎顾。\n祗嫌雅郑交奏时，宝铎丁冬闇相妬。",
        "dynasty": "宋",
        "collection_info": null
    },
    {
        "uuid": "e360d56eb56a9413bfd2a7049ea8c949",
        "title": "圣方平戎歌",
        "author": "田锡",
        "content": "玉关秋早霜飞速，代马新羁逞南牧。\n胡人背信闚汉边，刻箭为书召戎族。\n渔阳烽火照甘泉，疆吏飞笺至御前。\n睿谋英武何神速，銮舆自欲平三边。\n百万羽林随驾出，杀气皇威先破敌。\n贼臣丧阵遽奔逃，漳水波清因驻跸。\n宫锦战袍花斗新，绣鞯珠络金麒麟。\n天颜威武不可犯，垂鞭按辔视羣臣。\n金吾队仗如鳞萃，环卫旌旗径千里。\n汉皇曾上单于台，壮心磊落侔风雷。\n比量英武不足数，圣文神武双全才。\n势可驱山塞沧海，紫气逶迤龙凤盖。\n金花簇敛若星罗，宝细乘舆翼云旆。\n涂山禹帝戮防风，涿鹿蚩尤死战锋。\n锋铓俱染玄黄血，争如不陈而成功。\n示暇皇欢有余意，御笔题诗饶绮思。\n翰林承旨先受宣，西掖词臣及近侍。\n诏命交酬继和来，君臣道合何如是。\n和气感天天地宁，日融瑞景笼八纮。\n风生旗旆翻龙凤，霜严鼓角喧雷霆。\n海神来受军门职，太上祷兵尊帝德。\n牢笼万国顿天纲，天纲恢恢恩信广。\n胡儿溃散何比之，大明升空逃魍魉。\n漳川地阔霜草平，合闱会猎布天兵。\n六师雄勇一百万，六班侍卫交纵横。\n铁衣间耀金锁甲，鼓旗杂错枪刀鸣。\n霓旌似系单于颈，猎骑如破匈奴营。\n鵰鹗狰狞搦狐兔，花骢跃龙骄在御。\n弓圆明月金镞飞，妖狐中镞骇天机。\n兵师会合如波注，山呼万岁震边陲。\n东海为樽盛美酒，斟酌酒浆掺北斗。\n鸾刀割肉若邱陵，军声汹如狮子吼。\n三公拜舞百辟随，鸣珂飞鞚星离离。\n云舒二十有四纛，传宣罢猎整鱼丽。\n胜气威声压千古，堪笑骊山称讲武。\n直馆微臣乐扈随，太平盛事今亲睹。\n会看金泥封禅仪，拜章别献新歌诗。\n歌诗何以容易进，为受文明天子知。",
        "dynasty": "宋",
        "collection_info": null
    },
    {
        "uuid": "ac4c5d74ee241d1a3e825f0a1719e902",
        "title": "西楼残月歌",
        "author": "田锡",
        "content": "西楼置酒宾客欢，西楼酒阑夜亦残。\n汪汪月华如玉盘，酒力不禁明月寒。",
        "dynasty": "宋",
        "collection_info": null
    },
    {
        "uuid": "3617ff23d27e0b858cc781f40d3e0045",
        "title": "倚柱吟",
        "author": "田锡",
        "content": "暮春惨惨黄昏雨，零落樱桃斜掩户。\n未张灯火帘幕深，楼阁巢寒闻燕语。\n昔时常说长安好，而今厌走长安道。\n苏秦辨说长卿才，自笑功名胡不早。\n人悄悄，倚柱时，情脉脉，无人知。\n怜春惜远情不尽，斜雨兼花闇湿衣。",
        "dynasty": "宋",
        "collection_info": null
    },
    {
        "uuid": "53bf4b24e076ffe50fe210f4d7a80072",
        "title": "李謩吹笛歌",
        "author": "田锡",
        "content": "洛阳少年称李謩，众推横笛多功夫。\n当时教坊第一部，算得比衣皆不如。\n天津杨柳笼桥绿，胧月澹烟何处宿。\n不怕金吾禁夜严，偷得新翻禁中曲。\n曲中次第能记持，尽向乔栏闇谱之。\n性聪心慧归来习，分明把向月中吹。\n五音嘈囋相搀出，呼宫吸征尤奇崛。\n谁羡曹纲善琵琶，未说阳陶能觱栗。\n缠声不断如连环，重声忽转如迴山。\n清新不比落梅曲，飘飖乍象霓裳翻。\n碎节繁音交砉騞，南箕鼓风箫籁窄。\n一斛明珠一索穿，撒落金盘催曲拍。\n铮摐大抵声雄豪，历历出羣宫调高。\n丰隆惊得蛟螭起，雨趁云随初啸嗥。\n每到换头多顿挫，一声忽迸疑轰破。\n玲珑祇许牙枝催，清脆不容他乐和。\n宫城响应声更辉，夜静月明诸处闻。\n何人懒忆马南郡，知予已胜桓将军。\n明皇上楼初听得，听罢沈呤都不测。\n宣令徧询坊巷中，旋使王人捕入宫。\n李謩悉心以实封，皇慈由是宽其罪。\n后来落魄如散仙，扁舟玩月江湖天。\n绣囊探出金线管，扬眉舐唇徒自怜。\n惊神动鬼吹一曲，指法尤高气海圆。\n波浪无风帖然静，千里水面铺轻烟。\n水族精灵潜鼓舞，老龙变见来相顾。\n因将铁笛相对吹，李謩未识无惊怖。\n乃知艺但出众奇，不独人知鬼亦知。",
        "dynasty": "宋",
        "collection_info": null
    },
    {
        "uuid": "0fdd3feb1f85648ca70ba7654ab1b2b8",
        "title": "峨嵋山歌",
        "author": "田锡",
        "content": "高高百里一屈盘，八十四盘青云端。\n星辰淋灕泻瀑布，岚楼雪寺五月寒。\n残阳忽黑雨雹飞，霹雳火着枯杉枝。\n登临慨然小天下，迴时一顾东海涯。\n细看朝阳初出时，火精转毬百尺围。\n曈曈昽昽浮在水，峨眉朝云已如绮。",
        "dynasty": "宋",
        "collection_info": null
    },
    {
        "uuid": "3f1403d299e0ec4941c51690be711c41",
        "title": "采莲曲",
        "author": "田锡",
        "content": "南溪秋水深沦涟，南村美人来采莲。\n莲花灼灼叶田田，芳桂轻桡兰作船。\n采采红莲几成束，莲枝交衮相撑绿。\n莲蕊满衣金粉扑，莲子为杯叶为足。\n唱歌相并画舸舷，愿得采贤如采莲。\n樊姬昔时进燕赵，几人精彩朝霞鲜。\n中有二人贤于己，柔明婉顺君王前。\n堪嗤羊侃锦绣妾，艷歌留怨朱丝弦。",
        "dynasty": "宋",
        "collection_info": null
    },
    {
        "uuid": "217aca6aefd86390dce43d2620e3bb81",
        "title": "紫云曲",
        "author": "田锡",
        "content": "沈沈鸾殿垂珠箔，祥烟瑞气含楼阁。\n三十六宫明月中，夜静无风花自落。\n宝屏珠帐一梦时，灵仙初降趋丹墀。\n烟衣霞绶赤瑛佩，钧天乐部前参差。\n合奏铿锵向金屋，云是仙乡紫云曲。\n朱弦远召舜湘灵，凤管应呼秦弄玉。\n天汉星流夜既阑，露零珠树彤庭寒。\n芙蓉枕上梦初觉，犹闻庭际声珊珊。\n上晓五音十二律，仙曲计持心历历。\n金线龙头红玉笛，新声吹得情飘逸。\n应是夔襄乐府魂，翻得雅音闻至尊。\n俾与霓裳羽衣曲，递相奏向梨花园。",
        "dynasty": "宋",
        "collection_info": null
    },
    {
        "uuid": "55040baa07d1753fffb287c746d2a71f",
        "title": "春洲谣",
        "author": "田锡",
        "content": "衣鲛绡兮美人，采白苹兮水滨。\n袅翠翘兮为饰，步罗袜兮生尘。\n兮远道，萋萋兮芳草，远山眉兮澹扫。",
        "dynasty": "宋",
        "collection_info": null
    },
    {
        "uuid": "ce4cb28151850066f12d69e69de9de15",
        "title": "夜宴词",
        "author": "田锡",
        "content": "天如瑟瑟盘，恢廓忆万里。\n古称天倾西北半在地，夜转繁星磨海水。\n逡巡转上星彩高，北半未定光飘飘。\n楚王夜入章华宴，红绡烛笼满宫殿。\n美人歌舞云雨迷，不知寒漏催银箭。",
        "dynasty": "宋",
        "collection_info": null
    },
    {
        "uuid": "470d156cd16485a8c6005632ab251e0c",
        "title": "送春",
        "author": "田锡",
        "content": "花菲菲，柳依依，留春不住送春归。\n春归何处堪图画，春尽江南日暮时。\n黄鹂啼多芳草远，青梅子重杨花飞。\n人生三万六千日，与君復有明年期。",
        "dynasty": "宋",
        "collection_info": null
    },
    {
        "uuid": "dc5471af83e5322b6ff8f4e191224efd",
        "title": "暮雪",
        "author": "田锡",
        "content": "北风惨惨生微雪，微雪片片皆横飞。\n梅花柳絮随人归，黄云千里凝无辉。\n唯念蓬蒿何处客，缊袍不暖饥且赢。",
        "dynasty": "宋",
        "collection_info": null
    },
    {
        "uuid": "db7d355d53509acf344d43a2680197a9",
        "title": "短歌行",
        "author": "田锡",
        "content": "晓月苍苍向烟灭，朝阳焰焰明丹阙。\n杜鹃催促踯躅开，鶗鴂已鸣芳草歇。\n芳春苦不为君留，古人劝君秉烛游。\n愿与松乔弄云月，紫泥仙海鸾皇洲。",
        "dynasty": "宋",
        "collection_info": null
    },
    {
        "uuid": "efa32295e82d00990662c0e09a27a0bd",
        "title": "赠宋小着",
        "author": "田锡",
        "content": "紫皇御天方视事，将择灵官补仙吏。\n金波古殿寒星帘，虹节蜺旌观就试。\n白晰仙人皆寻衣，衣冠森列蟾蜍墀。\n宝盘初赐红霞馔，斗魁挹酒空淋漓。\n水精地上宫花折，枝柯渥丹花艷白。\n高于建木老于椿，其名仙桂长含春。\n又有骊龙长万尺，波涛为屋渊为室。\n逆鳞满颔如锋铓，触之则怒无人当。\n旁有明珠夜月光，宛转炫耀生灵芒。\n能探骊珠折得桂，方许骖鸾驾凤皇，方令碧落为星郎。\n君曾再对珠旒试，君才堪作仙宫吏。\n骊珠粲粲蟾枝香，紫烟华绶黄霓裳。\n风装云驭惯升陟，太霄瀚海尝翱翱。\n愿以横天之鹏为逸驾，垂天之虹作飞梁。\n驰雷走电以惊策，叱风挥雨前启行。\n结水精佩云锦章，随君一至于仙乡。",
        "dynasty": "宋",
        "collection_info": null
    },
    {
        "uuid": "f1a030e93934e775abec2521a06b318e",
        "title": "琢玉歌",
        "author": "田锡",
        "content": "蓝溪中，荆山峰，结灵凝粹生羣玉，飞英荡彩如长虹。\n野人初向深崖得，蹋着云根风雨黑。\n满把晶荧雪霜色，特达天姿几人识。\n治玉之工初琢成，荧荧辉彩锵锵声。\n方瑚圆琏荐宗庙，苍佩玄圭颁帝庭。\n尧兵曾用丹浦战，汉斗已碎鸿门营。\n我愿琢为北斗柄，指麾五星齐七政。\n庶使阴阳造化机，四时六气随吾令。",
        "dynasty": "宋",
        "collection_info": null
    },
    {
        "uuid": "6baf15bd1f3323e23c63490d28b510f8",
        "title": "酬陈处士咏雪歌",
        "author": "田锡",
        "content": "颍川处士情高古，闲卧烟霞向南浦。\n忘却箪瓢陋巷贫，耽嗜琴书醉歌舞。\n昨日西风生凛冽，江天惨惨阴云结。\n云色苍黄千里同，晚来旋旋飞轻雪。\n寒条黏缀生梨花，梅飘絮荡相交加。\n危楼粉饰轩窗冷，横桥玉碾栏干斜。\n高人啸傲吟情动，醉拾江毫呵晓冻。\n狂才意度若元白，满笺灵怪如麟凤。\n因遣橘僮封寄余，门者称有陈君书。\n殿开咏雪六十字，水晶盘中明月珠。\n字字纍纍可编贯，句句绵绵意不断。\n恨无瑛琼奉报酬，胜得美人锦绣段。\n君不闻吾皇在上致太平，地不藏珍天降灵。\n时闻刺吏奏河清，又报诸侯贺景星。\n君心幸有经纶术，休向江湖隠声迹。\n云眠雪啸意虽高，争似金銮侍赭袍。\n不民虹纶十二犗，明月为钩钓臣鳌。",
        "dynasty": "宋",
        "collection_info": null
    },
    {
        "uuid": "7034a72cf38bf5b96421c7d508174b34",
        "title": "桐溪行",
        "author": "田锡",
        "content": "东郊驿树连理枝，西庙丛篁十丈围。\n堪将轻素命人画，赍为方物归京师。\n公署石楠圆似盖，画楼北面当厅桧。\n桐溪怪石胜太湖，贱如泥土无人爱。\n天生弥材地且卑，空山老朽人不知。\n人不知，睦州右史作歌词。",
        "dynasty": "宋",
        "collection_info": null
    },
    {
        "uuid": "a4fa832cce84ee4d97386e6c4c92ea0c",
        "title": "苦寒行",
        "author": "田锡",
        "content": "昨日北风高，霏霏满天雪。\n千里六出花，六日飞不歇。\n深山深一丈，树木冻欲折。\n平地盈数尺，布肆不成列。\n覆物生辉光，照人清皎洁。\n紫塞羣玉峰，沧溟白银阙。\n篁竹为琅玕，松风筛玉悄。\n官吏来参贺，物情亦感悦。\n瘴疠已消除，丰穰及时节。\n长吏因疾恚，请假来一月。\n病眼为寒昏，风头因冷发。\n汤药厌服饵，酒肉悉罢辍。\n夹幕映重帘，炉茵与衾袍。\n禄粟不忧饥，帑俸无乏绝。\n江海主恩深，素餐心激切。\n儿童温且饱，当风泝凛冽。\n朝索暖寒酒，暮须汤餠设。\n不知有饥寒，灯火夜暖热。\n越人轻活计，舂税供膏血。\n及至风雪时，日给多空竭。\n樵苏与纲捕，负薪冰路滑。\n口噤无言语，股栗衣疏葛。\n藜藿不充饥，冻饿多不活。\n惭惶襦裤恩，彷徨空殒越。\n因作苦寒行，聊与儿童说。",
        "dynasty": "宋",
        "collection_info": null
    },
    {
        "uuid": "e10a3927041b7f8f8cf91f2262ee230b",
        "title": "酬桐庐知县刁衎歌",
        "author": "田锡",
        "content": "诏守江西新定郡，二年抚俗谁相问。\n白浪青山绕郡城，卧理烟霞称嘉遯。\n帝乡迢迢天一涯，子牟恋阙人不知。\n慷慨情怀何企慕，宋璟政事杜牧诗。\n六县万家人辑睦，鱼盐利人茶货足。\n公家事简案牍稀，芳草疏篱映空狱。\n杨柳湖边观钓鱼，芙蓉池上静看书。\n优游天爵浩然性，贵如三入承明庐。\n靖节先生来访我，欣然延入皇堂坐。\n敛襟欲坐先发言，捧出尺书双袖间。\n七轴好词同跪授，儒雅礼丰情意厚。\n主人识鉴非延陵，金石何烦荣固陋。\n且置琼瑶未暇看，高谈如绮有余欢。\n黄鹂百啭天欲暮，客去斜阳已半轩。\n焚香道院无人到，风花拂几收真诰。\n却取文编一一看，南朝体制多渊奥。\n两轴七字五字诗，珠贯纍纍乐府词。\n古于禅月画罗汉，丽于范蠡进西施。\n议论精微穷理窟，赋咏升高能体物。\n一篇序送周子通，飘飘思若翻冥鸿。\n自有沧浪高尚志，因人命笔生词锋。\n尝闻水国清辉殿，曾事吴王侍文宴。\n田园未遂归去来，严子台边知一县。\n古人穷则善一身，达则惠泽如阳春。\n一邑生灵如受赐，何须兼济方为贵。\n金门吏隠能安身，何必弃官为逸人。\n桐庐山水幸堪赏，歌诗酬唱且相亲。",
        "dynasty": "宋",
        "collection_info": null
    },
    {
        "uuid": "8289d946943d69f91a91f94ef2db3c36",
        "title": "赠别琅邪评事兼寄两制旧交",
        "author": "田锡",
        "content": "醴泉少府王评事，秀气神清好奇异。\n读书击剑善弹琴，仲容信是青云器。\n我从蜀国来咸秦，长安久客多风尘。\n因此移居清渭北，与君在彼初相识。\n相识经今二十年，支离契阔长相忆。\n去年罢直西掖垣，君亦醴泉方解官。\n关中路遥宛丘道，不远千里来相看。\n我忝淮阳知郡事，郡斋喜闻嘉客至。\n槐花横时初到来，菊花开时言欲迴。\n主人苦留留不住，为君采菊登高台。\n高台临古道，北走还京秋已老。\n白日远长安，西归出关天已寒。\n神仙作尉道虽在，骨肉为累心且宽。\n与君俱年五十一，老去时光转堪惜。\n况今秋暮冬欲残，七十唯余十八年。\n未知十八年之间，悲欢得丧与险艰。\n到得七十即为幸，此外浮生何足言。\n明日正逢重九日，未忍与君张祖席。\n樽前新菊含露滋，茱萸丹实星离离。\n茱萸撷芳菊延寿，寿酒满满莫固辞。\n淮阳郡吏若早替，帝乡即有相见期。\n两制交朋若相问，为我勤勤多谢之。",
        "dynasty": "宋",
        "collection_info": null
    },
    {
        "uuid": "3dcf2af1cbeef6779793f0d8edb56411",
        "title": "酬宋湜贾黄中二学士菊花之什兼呈诸厅学士",
        "author": "田锡",
        "content": "靖节先生曾赏菊，东篱有霜花正开。\n翰林主人共赏菊，北门吟咏有余才。\n一唱再和才力健，兼金酬以瑛琼瑰。\n善歌使人继其志，远寄淮阳知郡吏。\n淮阳郡中方燕居，跪读重缄尺素书。\n中有五章章八句，復有三章同一处。\n五章千叶菊花词，一章副翰学士诗。\n一章酬和季左司。\n人前再读与三復，人从日边初到时。\n敛手先问诸学士，骇目乍闚文字奇。\n两制别来今已久，朝寄苑丘权太守。\n眼底唯嫌簿领繁，耳冷不闻骚雅言。\n重阳锡宴不得与，湛露空思奉至尊。\n忽捧新诗若为意，闻诗胜得千金赐。\n受知益感恩顾深，吟赏请言清丽致。\n清如玉树生天风，丽若露花开锦宫。\n水精盘中置明月，绛火珊瑚枝叶红。\n珍则难酬青玉案，文律词锋併化工。\n因事喻怀堪自惜，神化丹青与刀尺。\n丹青晕淡刀尺裁，先春雪中生早梅。\n春饶桃李及时发，牡丹占断芳菲来。\n芍药羞人娇且妬，玫瑰倚栏笑欲语。\n帝里春从何处归，巫山雨散朝云飞。\n遗红堕翠归天下，不失年年三月期。\n天生百卉各有时，彼何太盛此何迟。\n兼葭苍苍凝白露，西风萧萧向秋暮。\n月华篱落有霜华，映篱丛薄生黄花。\n花寒叶冷无蜂蝶，固无宝马与香车。\n每因九月当重九，暂时采撷浮樽酒。\n金钿浮动万岁杯，为君庆祝南山寿。\n菊不能言为作歌，金壶酒倾生绿波。\n重台千叶若堪赏，栽培好近金銮坡。",
        "dynasty": "宋",
        "collection_info": null
    },
    {
        "uuid": "14b22ada8014d2fd3fcdc092a73b9422",
        "title": "进瑞雪歌",
        "author": "田锡",
        "content": "圣德昭彰动天地，岁岁丰穰为上瑞。\n明年有闰节气迟，冬深有雪方及时。\n三农但喜及时雪，天心帝力岂得知。\n臣忝颂条居近辅，劝课农桑理舆赋。\n宛丘之下为封部，宣布皇恩愧襦裤。\n王泽流而有颂声，因而拜手献歌行。\n歌云岁云暮兮日云暮，白云初向斜阳度。\n斜阳韬掩云舒布，惨惨阴风生北户。\n风来带得霏霏花，花轻片片如琼葩。\n冻黏寒缀纷交加，陌上逡巡铺玉沙。\n琪树瑶台相间出，落梅堕絮初堆积。\n映箔横沾翡翠纹，拂窗斜度瑠璃隙。\n飘飘千里度龙山，袤丈萧关与玉关。\n海上银台对金阙，水精帘栊鉴明月。\n万年枝上夜辉光，上林先似梨花发。\n黎元有望既满望，手足舞之而蹈之。\n因思去岁在京师，国家将议改元时。\n时雪未呈盈尺瑞，百神奔走应祷祈。\n海风吹起澄江练，织女金刀碎裁剪。\n剪作天花撒翠微，茫茫六合生光辉。\n明月宫中玉臼杵，霜兔捣药云母飞。\n风筛乍似琅玕宝，翔鸾飞下啄瑶墀。\n金门廊庑龙尾道，贺雪千官趁朝早。\n吾皇为喜表丰年，六出飞花不令扫。\n枢相侍臣初奉宣，宣赴中书赐御筵。\n光禄移厨供玉馔，上樽赐酒中官劝。\n宣令不醉不得归，席上仍令各赋诗。\n诗成封进同奏谢，御制歌行竞传写。\n拜舞欢呼感圣明，千年遭遇作门生。\n微臣忝幸在两制，得以歌诗乐太平。\n而今出典淮阳郡，组绶辉华佩金印。\n才微任重副忧勤，履薄临深守廉慎。\n圣人德泽如阳春，阳春及物无不均。\n微臣怀抱如葵藿，葵藿向阳堪喻身。\n今因瑞雪献歌咏，西垣再愿演丝纶。",
        "dynasty": "宋",
        "collection_info": null
    },
    {
        "uuid": "ca47768688b07f357a701b0be0d85f6f",
        "title": "留别句中正学士",
        "author": "田锡",
        "content": "玉人欲归留不住，南山出云作朝雨。\n雨中却柅使车轮，主人重得延嘉宾。\n嘉宾有诗留别我，句句高奇字字新。\n新若新花凝宿露，高似秋天晓星布。\n奇于云起成峰峦，鲛人泪珠盈玉盘。\n浪大月照如金线，金线交加珠可贯。\n玦离环合间珠圆，风生玉步声珊珊。\n珍奇若此为重赐，斋沐焚香然后看。\n三復吟看既忘倦，命笔和来才思缓。\n桃李难酬琼玖珍，野老美芹聊贽献。\n与君俱是锦江人，今幸星轺来过陈。\n乡情交分忍轻别，少留可待早秋辰。\n秋光月华伴行色，步步随君归紫宸。",
        "dynasty": "宋",
        "collection_info": null
    },
    {
        "uuid": "6d67042f9fa5f3cdfb48a4a02f897f12",
        "title": "代书呈苏易简学士希宠和见寄以便题之于郡斋也",
        "author": "田锡",
        "content": "金殿尝闻金口言，词臣官职是神仙。\n三年偶忝西垣职，致身似得文章力。\n感激思酬圣主恩，危言所以难缄默。\n出入金门与玉堂，屡因狂直拜封章。\n御戎救旱无上策，言词不足动君王。\n改官出职归郎署，粉围正秩惭叨据。\n仍命淮阳颁诏条，元正不得与趋朝。\n中书舍人捧宝策，加美徽称尊帝尧。\n大明殿裏上寿酒，翰林学士先羣寮。\n独有淮阳知郡吏，为典郡符蒙借紫。\n閤门引谢正衙辞，撰日忽忽办行李。\n都门柳色早春天，繁台寺中排祖筵。\n离杯满劝不惜醉，醉别上马魂黯然。\n客心易感须如是，迴思故国三千里。\n子云相如俱蜀人，我今五十君青春。\n春秋鼎盛正清贵，我年渐似下坡轮。\n下车犹未踰期月，官舍初经禁烟节。\n残阳乍听吹角声，台榭梨花簇香雪。\n独酌不欢何所为，孤怀无绪怀己知。\n十八学士相念否，应笑骨凡格且卑。\n地仙敢言谪仙宦，海槎却有上天时。\n陈州去京地不远，莫惜音书来慰勉。\n若得工夫可作歌，歌中言语不厌多。\n毕三情旨颇似我，向二宋四及李大。\n请与副阁王舍人，呈似此歌希唱和。",
        "dynasty": "宋",
        "collection_info": null
    },
    {
        "uuid": "124796dee058858b556a941bfd870eb6",
        "title": "送韩援赴阙",
        "author": "田锡",
        "content": "逢君南浦落花时，送君南浦草离离。\n离魂自与白云断，两桨去时乘夕晖。\n昔时汉家称八使，登车便有澄清意。\n吾皇宵旰念黎民，歌咏皇华遣使臣。\n昭文馆殿选学士，巡抚使名名号新。\n二人分得淮南道，人自日边来既早。\n敷宣朝旨达君恩，淮阳父老私有言。\n言逢太平歌且舞，利病达聪皆悉闻。\n我昔南宫与西掖，后来谪宦为迁客。\n庆泽量移往单州，长淮涂次泊孤舟。\n昌黎工部未相识，一见怡然如旧游。\n诗酒论交各相许，何如李白杜工部。\n海上往来将月余，烟波寄诗兼寄书。\n书裏情深若江汉，诗中意重若琼琚。\n今说归京忍轻别，别夜波光荡明月。\n若到朝廷话鄙夫，为说子牟心恋阙。\n阙下交游忆者谁，翰林苏毕韩损之。\n凭君与达相思意，梦向金銮欵北扉。",
        "dynasty": "宋",
        "collection_info": null
    },
    {
        "uuid": "1f75ca9b3342a187b7b02ef607e1bd89",
        "title": "思归引",
        "author": "田锡",
        "content": "河朔受诏书，移官向湖外。\n初问禁法茶，次问丁身税。\n税口微四百，茶利高十倍。\n老死及充军，县籍方消退。\n采摘不入官，公家定科罪。\n何以升平时，遗民犹未泰。\n何以在位者，兴利不除害。\n我愿罢秩归，天颜请转对。\n一言如沃心，恩波必霶霈。",
        "dynasty": "宋",
        "collection_info": null
    },
    {
        "uuid": "13b1fc469b2df1ec7d4e43d255f07d47",
        "title": "归去来",
        "author": "田锡",
        "content": "归去来，诗不云乎，王事一埤遗我兮。\n终日孜孜，心力疲劳齿髮衰。\n尔今已年五十二，前去七十几多时。\n尔性虽拙颇好学，尔才虽短颇好诗。\n文学歌诗之外非乐为。\n金门玉堂若无分，随分官职胡不归。\n苟能遣得婚嫁累，又何苦忧伏腊资。\n尔不闻仲尼曰，饭疏食饮水。\n曲肱而枕之，乐亦在其中，浮云富贵非尔宜。\n表圣表圣，尔当念兹而在兹，勿使无其实而有其词。\n尔若舍灵龟而观朵颐，无乃见尔痴尔痴。",
        "dynasty": "宋",
        "collection_info": null
    },
    {
        "uuid": "fa994271dce1e68f032b805bd8a3eb7d",
        "title": "送僧归天宁万年禅院",
        "author": "田锡",
        "content": "帝里来朝谒，林泉却忆归。\n得诗从史阁，扫石向岩扉。\n云伴离丹阙，猿窥换紫衣。\n天台寿昌寺，山水有光辉。",
        "dynasty": "宋",
        "collection_info": null
    },
    {
        "uuid": "e2174c3ab43ee51600b43662eb2a44b7",
        "title": "望西林寺",
        "author": "田锡",
        "content": "忆昔嘉州岁已周，西林僧舍未曾游。\n可怜遥见如图画，竹箐南边露寺楼。",
        "dynasty": "宋",
        "collection_info": null
    },
    {
        "uuid": "e6e8085280ec1db34573e7c13f894902",
        "title": "句  其一",
        "author": "田锡",
        "content": "下车逢岁岁旱，祷庙望秋成。\n火轮转曈眬，赤日弥高明。\n稻苗已枯死，麦壠不堪耕。",
        "dynasty": "宋",
        "collection_info": null
    },
    {
        "uuid": "d0d5d4e1297c057bc2b91e14da8a5e88",
        "title": "句  其二",
        "author": "田锡",
        "content": "自知不是明时用，烂额焦头力谩多。",
        "dynasty": "宋",
        "collection_info": null
    },
    {
        "uuid": "4e2032d2a7fd51db3276828f133b1e5c",
        "title": "句  其三",
        "author": "田锡",
        "content": "郭璞书台古钓湾。",
        "dynasty": "宋",
        "collection_info": null
    },
    {
        "uuid": "4af405241f23b91905267841eb247563",
        "title": "句  其四",
        "author": "田锡",
        "content": "高高百里一屈盘，八十四盘青云端。",
        "dynasty": "宋",
        "collection_info": null
    },
    {
        "uuid": "3a564c22ea135d865af468623bd5fcc8",
        "title": "句  其五",
        "author": "田锡",
        "content": "诸峰居蜀右，夕翠染巴东。",
        "dynasty": "宋",
        "collection_info": null
    }
]