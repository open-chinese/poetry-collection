[
    {
        "title": "八六子 怨残红",
        "author": "杨缵",
        "content": "怨残红。\n夜来无赖，雨催春去匆匆。\n但暗水、新流芳恨，蝶凄蜂惨，千林嫩绿迷空。\n那知国色还逢。\n柔弱华清扶倦，轻盈洛浦临风。\n细认得凝妆，点脂匀粉，露蝉耸翠，蕊金团玉成丛。\n几许悉随笑解，一声歌转春融。\n眼朦胧。\n凭阑干、半醒醉中。",
        "dynasty": "宋",
        "collection_info": null
    },
    {
        "title": "一枝春 竹爆惊春",
        "author": "杨缵",
        "content": "竹爆惊春，竞喧填、夜起千门箫鼓。\n流苏帐暖，翠鼎缓腾香雾。\n停杯未举。\n奈刚要、送年新句。\n应自有、歌字清圆，未夸上林莺语。\n从他岁穷日暮。\n纵闲愁、怎减刘郎风度。\n屠苏办了，迤逦柳欺梅妒。\n宫壶未晓，早骄马、绣车盈路。\n还又把、月夜花朝，自今细数。",
        "dynasty": "宋",
        "collection_info": null
    },
    {
        "title": "被花恼 疏疏宿雨酿寒轻",
        "author": "杨缵",
        "content": "疏疏宿雨酿寒轻，帘幕静垂清晓。\n宝鸭微温瑞烟少。\n檐声不动，春禽对语，梦怯频惊觉。\n敧珀枕，倚银床，半窗花影明东照。\n惆怅夜来风，生怕娇香混瑶草。\n披衣便起，小径回廊，处处多行到。\n正千红万紫竞芳妍，又还似、年时被花恼。\n蓦忽地，省得而今双鬓老。",
        "dynasty": "宋",
        "collection_info": null
    }
]