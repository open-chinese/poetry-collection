[
    {
        "uuid": "4bd57cfdc0bcf0c090d17aa9295ef551",
        "title": "手植桧",
        "author": "孔舜亮",
        "content": "圣人嘉异种，移对诵弦堂。\n双本无今古，千年任雪霜。\n右旋符地顺，左纽象干纲。\n影覆诗书府，根盘礼义乡。\n盛同文不朽，高与道相当。\n洙泗滋荣茂，龟蒙借鬰苍。\n毓灵全木帝，钟秀极勾芒。\n气爽群居席，烟凝数仞墙。\n阴连槐市绿，子落杏坛香。\n布露周千尺，腾凌上百常。\n傍欺泮林小，远笑峄桐黄。\n屹若擎天柱，森如出日桑。\n风中雕虎啸，云际老龙骧。\n直欲惊魑魅，端疑待凤凰。\n鳞差阙巩甲，干错羽林枪。\n大节忠臣概，坚心志士方。\n鲁宫侵不得，秦火纵何伤。\n宣子休夸树，姬人漫爱堂。\n松卑虚视爵，花贱柱封王。\n谁念真儒迹，何当议宠章。",
        "dynasty": "宋",
        "collection_info": null
    }
]