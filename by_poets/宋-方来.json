[
    {
        "uuid": "4ee376d0223f10790e98eeac29c211ab",
        "title": "交翠亭",
        "author": "方来",
        "content": "濂溪窗外草茸茸，生意春融我意同。\n为甚此园多翠草，也因曾识紫阳翁。",
        "dynasty": "宋",
        "collection_info": null
    },
    {
        "uuid": "b82aa4ab1c32c97fab8a4c46b1918708",
        "title": "碧玉千峰  其一",
        "author": "方来",
        "content": "堂堂紫阳翁，棠阴遍南国。\n斯文天未丧，眉寿乃公锡。\n四书迴狂澜，剩得居闲力。\n定作主林神，香骨化为碧。",
        "dynasty": "宋",
        "collection_info": null
    },
    {
        "uuid": "0b9e39fafacbbdee77c29178dc45825c",
        "title": "碧玉千峰  其二",
        "author": "方来",
        "content": "东溪有人豪，调古谁能续。\n我来荐芳馨，黄花清可掬。\n想公怜世人，翻覆变凉燠。\n至今嫉邪书，字字凛寒玉。",
        "dynasty": "宋",
        "collection_info": null
    },
    {
        "uuid": "d4b57b1a3fb985d8a3e6153073fc525d",
        "title": "碧玉千峰  其三",
        "author": "方来",
        "content": "结庐得佳景，向无买山钱。\n床头数卷书，浩溥弥大千。\n丈夫有远志，至学无穷年。\n骐骥待北风，鹰隼翔秋天。",
        "dynasty": "宋",
        "collection_info": null
    },
    {
        "uuid": "5e1a56eb426a32764a00559c62be53a2",
        "title": "碧玉千峰  其四",
        "author": "方来",
        "content": "武夷溯伊洛，源自无极翁。\n譬彼漳江流，洋洋沧海通。\n东莱得家传，南轩从五峰。\n勿疑辙迹殊，三贤归趣同。",
        "dynasty": "宋",
        "collection_info": null
    },
    {
        "uuid": "fafa4a8496d18e4e01d98002df295f7d",
        "title": "重新九区亭",
        "author": "方来",
        "content": "射堂后圃傍东隅，旧日文公画九区。\n石上草庐刊易象，至今瞻仰后天图。",
        "dynasty": "宋",
        "collection_info": null
    }
]