[
    {
        "uuid": "8da8464c8de6c692c9969f0d2644a791",
        "title": "题桃源僧",
        "author": "陈光",
        "content": "桃源有僧舍，跬步异人天。\n花乱似无主，鹤鸣疑有仙。\n轩廊明野色，松桧湿春烟。\n定拟辞尘境，依师过晚年。",
        "dynasty": "唐",
        "collection_info": null
    },
    {
        "uuid": "a5aed0e2e381530d40de92173c4098e2",
        "title": "题陶渊明醉石",
        "author": "陈光",
        "content": "片石露寒色，先生遗素风。\n醉眠芳草合，吟起白云空。\n道出干坤外，声齐日月中。\n我知彭泽后，千载与谁同。",
        "dynasty": "唐",
        "collection_info": null
    },
    {
        "uuid": "135c8ad8379c57b7edcf1c3d3a904df9",
        "title": "长安新柳",
        "author": "陈光",
        "content": "九陌云初霁，皇衢柳已新。\n不同天苑景，先得日边春。\n色浅微含露，丝轻未惹尘。\n一枝方欲折，归去及兹晨。",
        "dynasty": "唐",
        "collection_info": null
    },
    {
        "uuid": "e4985ce8662a1b033067af3bd502a702",
        "title": "下第商山对绯桃",
        "author": "陈光",
        "content": "半夜东风力，霞光一片新。\n细看初着雨，繁艳欲烧人。\n得意开当日，无言空过春。\n东堂失意客，归去倍伤神。\n（影印本《诗渊》第四册第二五二一页）。",
        "dynasty": "唐",
        "collection_info": null
    },
    {
        "uuid": "7517e88a8c1779148dd178f94ceda3b7",
        "title": "旅馆",
        "author": "陈光",
        "content": "对坐庭梧下，风凉月色新。\n远砧来迥夜，孤馆未眠人。\n何计成他事，唯忧老此身。\n不知霄汉路，谁与脱凡鳞？（同前第五册第三三六八页）。",
        "dynasty": "唐",
        "collection_info": null
    },
    {
        "uuid": "7511de1927008178939289773634cad3",
        "title": "送人归新罗",
        "author": "陈光",
        "content": "巨浸隔乡关，离城日已残。\n日将程共远，风与浪争难。\n岸尽霞光落，天光海色寒。\n扶桑归到后，万里梦长安。\n（同前第六册第四三八二页）。",
        "dynasty": "唐",
        "collection_info": null
    },
    {
        "uuid": "29f8ed7808c9e710dee70b472ffd65a1",
        "title": "送人游交趾",
        "author": "陈光",
        "content": "挂席天涯去，想君万里心。\n人间无别业，海外访知音。\n浪歇龙涎聚，沙虚象迹深。\n往来应隔阔，须自惜光阴。\n（同前第四四四九页）。",
        "dynasty": "唐",
        "collection_info": null
    }
]