[
    {
        "title": "喜长新 秋云朔吹晓徘徊",
        "author": "王益柔",
        "content": "秋云朔吹晓徘徊。\n雪照楼台。\n梁王宴召有邹枚。\n相如独逞雄才。\n明烛熏炉香暖，深劝金杯。\n庭前粉艳有寒梅。\n一枝昨夜先开。",
        "dynasty": "宋",
        "collection_info": null
    },
    {
        "title": "莱石茶酒器寄邵先生作诗代书",
        "author": "王益柔",
        "content": "宝刀切石如春泥，雕剜成器青玻璃。\n吾尝阅视得而有，惜不自用长提携。\n前时过君铜驼陌，门巷深僻无轮蹄。\n呼儿烹茶酌白酒，陶器自称藿与藜。\n爱君居贫趣閒放，一语不涉青云梯。\n嗟予都城走尘土，日远樽杓愁盐齑。\n缄封不启置墙角，顿撼时作琼瑶嘶。\n争如特寄邵高士，书帙几杖同幽栖。\n荷锄剩治田间秽，抱瓮勤灌园蔬畦。\n明年春酒或共酌，为我扫石临清溪。",
        "dynasty": "宋",
        "collection_info": null
    },
    {
        "title": "奉答尧夫先生金雀石砚诗",
        "author": "王益柔",
        "content": "般阳有山名金雀，山发清辉产奇璞。\n望气尝言玉宝藏，贾胡几遣良工度。\n金刚宝钻竞穷搜，百里青苍困镵凿。\n琼瑰未获得研材，温润还将六美学。\n有若玉徽琴面莹，有如金弹陶轮着。\n规天矩地形制毓，中或辟流外圭角。\n晴窗气暖墨花春，笺襞毫奔光照灼。\n吾生特好惟四物，累载裒鸠盈几格。\n先生闭户日着书，朝餐每不餍藜藿。\n高闳粱肉虽有余，孰敢就门赒隠约。\n先生固自尝有言，不忍将身作沟壑。\n先生崖岸高莫攀，持此谓宜无见却。\n一留为惠固已多，敢冀新诗旋踵作。\n精深雅健迫风骚，使我忧荒忽惊矍。\n还如甘露醒心昏，更似神篦除眼膜。\n先生精义已入神，准易时容见涯略。",
        "dynasty": "宋",
        "collection_info": null
    },
    {
        "title": "奉和尧夫",
        "author": "王益柔",
        "content": "固穷终不悔沉沦，满腹深藏上古珍。\n手写新诗成几卷，亦教余事照千春。",
        "dynasty": "宋",
        "collection_info": null
    },
    {
        "title": "送程给事知越州",
        "author": "王益柔",
        "content": "紫绂黄金太守章，旌旗遥指五云乡。\n若耶溪上朝风快，宛委山中六月凉。\n政事雍容多润泽，诗情閒淡合宫商。\n羡君一入蓬莱阁，吟醉萧然未遽央。",
        "dynasty": "宋",
        "collection_info": null
    },
    {
        "title": "遥题钱公辅众乐亭",
        "author": "王益柔",
        "content": "四明旧说南湖好，岁久濒厓变涂潦。\n建旟一日得贤侯，千里山川真再造。\n偃月堤成车马道，湖光如截天如抱。\n鸳鸯瓦影乱鳬鹥，绿柳环堤花映岛。\n珠宫贝阙竞来还，泉客鲛人争献宝。\n春风浩荡波涛起，彷佛仙人骑赤鲤。\n金盘下筯饱鲈鱼，尘事茫茫隔烟水。\n都人士女从如云，丝竹清音两岸闻。\n饮酣落笔歌绿水，烂漫天葩飘远芬。",
        "dynasty": "宋",
        "collection_info": null
    },
    {
        "title": "题招提院静照堂",
        "author": "王益柔",
        "content": "构堂幽僻断尘踪，静照为名我所通。\n一室可知天下事，十方齐见定心中。\n清朝云散层峰出，后夜潮回涨海空。\n槜李御儿多旧迹，几时烟舸访支公。",
        "dynasty": "宋",
        "collection_info": null
    }
]