[
    {
        "title": "五福降中天 月胧烟澹霜蹊滑",
        "author": "沈端节",
        "content": "月胧烟澹霜蹊滑，孤宿暮林荒驿。\n绕树微吟，巡檐索笑，自分平生相得。\n冰池半释。\n正节物惊心，泪痕沾臆。\n流水溅溅，照影古寺满春色。\n沈叹今年未识。\n暗香微动处，人□初寂。\n酷爱芳姿，最怜幽韵，来款禅房深密。\n他时恨□。\n怅却月凌风，信音难的。\n雪底幽期，为谁还露立。",
        "dynasty": "宋",
        "collection_info": null
    },
    {
        "title": "卜算子 愁极强登临",
        "author": "沈端节",
        "content": "愁极强登临，毕竟愁难避。\n千里江山黯淡中，总是悲秋意。\n谁插菊花枝，谁带茱萸佩。\n独倚阑干醉不成，日暮西风起。",
        "dynasty": "宋",
        "collection_info": null
    },
    {
        "title": "卜算子 冷蕊伴疏枝",
        "author": "沈端节",
        "content": "冷蕊伴疏枝，一笑何时共。\n江北江南两处愁，忍看花影动。\n旅泊怕逢春，卜睡都无梦。\n岁暮何郎未得归，手拈频呵冻。",
        "dynasty": "宋",
        "collection_info": null
    },
    {
        "title": "卜算子 踏雪探孤芳",
        "author": "沈端节",
        "content": "踏雪探孤芳，只有诗人共。\n守定南枝待得开，不觉冰轮动。\n却月与凌风，谩说扬州梦。\n想见雕阑曲沼边，残雪和烟冻。",
        "dynasty": "宋",
        "collection_info": null
    },
    {
        "title": "卜算子 客里见梅花",
        "author": "沈端节",
        "content": "客里见梅花，独赏无人共。\n风度精神总是伊，又是归心动。\n把酒破忧端，熏被寻佳梦。\n梦觉香残一味寒，有泪都成冻。",
        "dynasty": "宋",
        "collection_info": null
    },
    {
        "title": "卜算子 烘手熨笙簧",
        "author": "沈端节",
        "content": "烘手熨笙簧，呵冻匀酥面。\n闲向梅花树下行，拜月遥相见。\n何处托春心，乐府流深怨。\n却拈寒窗傍绮疏，恨极东风远。",
        "dynasty": "宋",
        "collection_info": null
    },
    {
        "title": "忆秦娥 凭阑独",
        "author": "沈端节",
        "content": "凭阑独。\n南山影蘸杯心绿。\n杯心绿。\n悠然忽见，卧披横轴。\n西风暗度钗梁玉。\n手香记得人簪菊。\n人簪菊。\n无穷幽韵，细看不足。",
        "dynasty": "宋",
        "collection_info": null
    },
    {
        "title": "惜分飞 喜入眉心黄点莹",
        "author": "沈端节",
        "content": "喜入眉心黄点莹。\n珠佩玲珑透影。\n风露萧萧冷。\n梦回月窟香成阵。\n秋后情怀君莫问。\n拼了因他瘦损。\n不似寻常韵。\n细看没处安排闷。",
        "dynasty": "宋",
        "collection_info": null
    },
    {
        "title": "南歌子 远树昏鸦闹",
        "author": "沈端节",
        "content": "远树昏鸦闹，衰芦睡鸭双。\n雪篷烟棹炯寒光。\n疑是风林纤月、到船窗。\n时序惊心破，江山引梦长。\n思量也待不思量。\n泪染罗巾犹带、旧时香。",
        "dynasty": "宋",
        "collection_info": null
    },
    {
        "title": "鹊桥仙 怀人意思",
        "author": "沈端节",
        "content": "怀人意思，悲秋情绪，长是文园病后。\n蛛丝轻袅玉钗风，想花貌、参差依旧。\n无穷往事，一襟新恨，老泪淋浪卮酒。\n天涯相对话平生，怅南北、还如箕斗。",
        "dynasty": "宋",
        "collection_info": null
    },
    {
        "title": "醉落魄・一斛珠 红娇翠弱",
        "author": "沈端节",
        "content": "红娇翠弱。\n春寒睡起慵匀掠。\n些儿心事谁能学。\n深院无人，时有燕穿幕。\n漏声滴尽莲花萼。\n静看月转西阑角。\n世情一任浮云薄。\n花与东君，却解慰流落。",
        "dynasty": "宋",
        "collection_info": null
    },
    {
        "title": "太常引 三三五五短长亭",
        "author": "沈端节",
        "content": "三三五五短长亭。\n都只解、送人行。\n天远树冥冥。\n怅好梦、才成又惊。\n夜堂歌罢，小楼钟断，归路已闻莺。\n应是困瞢腾。\n问心绪、而今怎生。",
        "dynasty": "宋",
        "collection_info": null
    },
    {
        "title": "谒金门 真个忆",
        "author": "沈端节",
        "content": "真个忆。\n花下雨声初息。\n猛记乌衣曾旧识。\n丁宁教去觅。\n春半峭寒犹力。\n泪滴两襟成迹。\n独倚危阑清昼寂。\n草长流翠碧。",
        "dynasty": "宋",
        "collection_info": null
    },
    {
        "title": "谒金门 春欲去",
        "author": "沈端节",
        "content": "春欲去。\n人瘦不胜金缕。\n门巷阴阴飞絮舞。\n断肠双燕语。\n孤坐晚窗闲处。\n月到花心亭午。\n寒色着人无意绪。\n竹鸣风似雨。",
        "dynasty": "宋",
        "collection_info": null
    },
    {
        "title": "谒金门 寻胜去",
        "author": "沈端节",
        "content": "寻胜去。\n湖色净涵疏树。\n欸乃一声何处起。\n风铃相应语。\n目断遥林修渚。\n画出江南烟雨。\n山水照人人楚楚。\n锦肠生秀句。",
        "dynasty": "宋",
        "collection_info": null
    },
    {
        "title": "菩萨蛮 春山千里供行色",
        "author": "沈端节",
        "content": "春山千里供行色。\n客愁浓似春山碧。\n幸自不思归。\n子规心上啼。\n芳意随人老。\n绿尽江南草。\n窈窕可人花。\n路长何处家。",
        "dynasty": "宋",
        "collection_info": null
    },
    {
        "title": "菩萨蛮 愁人道酒能消解",
        "author": "沈端节",
        "content": "愁人道酒能消解。\n元来酒是愁人害。\n对酒越思量。\n醉来还断肠。\n酒醒初梦破。\n梦破愁无那。\n干净不如休。\n休时只恁愁。",
        "dynasty": "宋",
        "collection_info": null
    },
    {
        "title": "浣溪沙 灯夜香甘动绮筵",
        "author": "沈端节",
        "content": "灯夜香甘动绮筵。\n明珠颗颗泛瓯圆。\n佳人巧意底难传。\n喜见翻溪流细滑，却思信手弄轻纤。\n不知辛苦为谁甜。",
        "dynasty": "宋",
        "collection_info": null
    },
    {
        "title": "行香子 烟淡回塘",
        "author": "沈端节",
        "content": "烟淡回塘。\n月浸疏篁。\n一枝□、压尽群芳。\n修然风度，玉质金章。\n有许多情，许多韵，许多香。\n中酒情怀，琢句心肠。\n倚屏山、子细端相。\n冰芽初试，柑子新尝。\n更绮窗前，冰壶畔，看匀妆。",
        "dynasty": "宋",
        "collection_info": null
    },
    {
        "title": "喜迁莺 暮云千里",
        "author": "沈端节",
        "content": "暮云千里。\n正小雨乍晴，霜风初起。\n芦荻江边，月昏人静，独自小船儿里。\n消魂几声新雁，合造愁人天气。\n怎奈何，少年时光景，一成抛弃。\n回首空肠断，尺素未传，应是无双鲤。\n闷酒孤斟，半醺还醒，干净不如不醉。\n有得恁多烦恼，直是没些如意。\n受尽也，待今回厮见，从头说似。",
        "dynasty": "宋",
        "collection_info": null
    },
    {
        "title": "菩萨蛮 楚山千叠伤心碧",
        "author": "沈端节",
        "content": "楚山千叠伤心碧。\n伤心只有遥相忆。\n解佩揖巫云。\n愁生洛浦春。\n香波凝宿雾。\n梦断消魂处。\n空听水泠泠。\n如闻宝瑟声。",
        "dynasty": "宋",
        "collection_info": null
    },
    {
        "title": "朝中措 天遥野阔雁书空",
        "author": "沈端节",
        "content": "天遥野阔雁书空。\n山远暮云中。\n目断江南烟雨，□□敧枕春风。\n功名富贵，何须计较，烟际疏钟。\n解道浅妆浓抹，从来惟有坡翁。",
        "dynasty": "宋",
        "collection_info": null
    },
    {
        "title": "念奴娇 灯宵渐近",
        "author": "沈端节",
        "content": "灯宵渐近，更兵尘初息，韶华偏早。\n太守风流张宴乐，不管江城寒峭。\n发底蜂儿，钗头梅蕊，一一夸新巧。\n笙歌鼎沸，万人争看标表。\n应记革履雍容，天香满袖，侍宴游三岛。\n圣主中兴思用旧，尊礼先朝元老。\n烛赐金莲，柑传罗帕，行即趋严道。\n深杯休诉，任教银漏催晓。",
        "dynasty": "宋",
        "collection_info": null
    },
    {
        "title": "念奴娇 重阳恁好",
        "author": "沈端节",
        "content": "重阳恁好，正秋清天色，水容如泻。\n野阔风高香雾满，采菊无人同把。\n堪笑渊明，蓬头曳杖，吟赏东篱下。\n孤风远韵，至今犹作佳话。\n争似太守才贤，慈祥恺悌，赋政多闲暇。\n千里江山供胜践，尊俎延登儒雅。\n只恐相将，吹花春宴，不许斯民借。\n花嘲便坐，尚怀方外司马。",
        "dynasty": "宋",
        "collection_info": null
    },
    {
        "title": "青玉案 史君标韵如徐庾",
        "author": "沈端节",
        "content": "史君标韵如徐庾。\n更名节、高千古。\n卧治姑溪才小驻。\n闲云无定，阳春有脚，又作南昌去。\n兴来亭上清歌度。\n尽能唱、公诗句。\n记取诸生临别语。\n从容占对，天颜应喜，千万留王所。",
        "dynasty": "宋",
        "collection_info": null
    },
    {
        "title": "洞仙歌 雪肌花貌",
        "author": "沈端节",
        "content": "雪肌花貌，见了千千万。\n眼去眉来几曾管。\n被今回打住，没□施程，□捺地，却悔看承较晚。\n琴心传密意，唯有相知，失笑他满恁撩乱。\n抖下俏和娇，掩翠凌红，真个是、从前可见。\n据入马牢笼怎干休，但拈取真诚，试教人看。",
        "dynasty": "宋",
        "collection_info": null
    },
    {
        "title": "洞仙歌 夜来惊怪",
        "author": "沈端节",
        "content": "夜来惊怪，冷逼流苏帐。\n梦破初闻打窗响。\n向晓开帘，凌乱千里寒光，清兴发，鹤氅谁同纵赏。\n江南春意动，梅竹潜通，醉帽冲风自来往。\n慨念故人疏，便理扁舟，须信道、吾曹清旷。\n待石鼎煎茶洗馀醺，更依旧归来，浅斟低唱。",
        "dynasty": "宋",
        "collection_info": null
    },
    {
        "title": "洞仙歌 重阳近也",
        "author": "沈端节",
        "content": "重阳近也，渐秋光凄劲。\n宿雨初收好风景。\n正干戈耆定，禾黍丰登，人意乐，歌舞贤侯美政。\n醉翁游历处，胜概依然，木落淮南见山影。\n有客共登临，醉里疏狂，敧乌帽、从嘲雪鬓。\n但目送孤鸿傍危栏，笑问道，黄花似谁风韵。",
        "dynasty": "宋",
        "collection_info": null
    },
    {
        "title": "虞美人 去年寒食初相见",
        "author": "沈端节",
        "content": "去年寒食初相见。\n花上双飞燕。\n今年寒食又花开。\n垂下重帘不许、燕归来。\n隔帘听燕呢喃语。\n似说相思苦。\n东君都不管闲愁。\n一任落花飞絮、两悠悠。",
        "dynasty": "宋",
        "collection_info": null
    },
    {
        "title": "虞美人 卧红堆碧纷无数",
        "author": "沈端节",
        "content": "卧红堆碧纷无数。\n春事知何许。\n班班小雨裛犁花。\n又是清明时候、不归家。\n伤春减尽东阳带。\n人道多情杀。\n青春留下许多愁。\n分付与君今夜、一齐休。",
        "dynasty": "宋",
        "collection_info": null
    },
    {
        "title": "虞美人 暮云衰草连天远",
        "author": "沈端节",
        "content": "暮云衰草连天远。\n不记离人怨。\n可怜无处不关情。\n梦断孤鸿哀怨、两三声。\n恨眉醉眼何时见。\n夜夜相思遍。\n梧桐叶落候蛩秋。\n唯有一江烟雨、替人愁。",
        "dynasty": "宋",
        "collection_info": null
    },
    {
        "title": "探春令 旧家元夜",
        "author": "沈端节",
        "content": "旧家元夜，追随风月，连宵欢宴。\n被那懑、引得滴流地，一似蛾儿转。\n而今百事心情懒。\n灯下几曾忺看。\n算静中、唯有窗间梅影，合是幽人伴。",
        "dynasty": "宋",
        "collection_info": null
    },
    {
        "title": "如梦令 雨后轻寒天气",
        "author": "沈端节",
        "content": "雨后轻寒天气。\n玉酒中人小醉。\n乍报一番秋，晚簟清凉如水。\n忺睡。\n忺睡。\n窗在芭蕉叶底。",
        "dynasty": "宋",
        "collection_info": null
    },
    {
        "title": "薄幸 桂轮香满",
        "author": "沈端节",
        "content": "桂轮香满。\n送寒色、轻风剪剪。\n又还是、幽窗人静，梅影参差初转。\n念少年孤负芳音，多时不见文君面。\n漫快泻琼舟，浓熏宝鸭，终是心情差懒。\n谩就枕，浑无寐，□听彻、天边飞雁。\n闲愁消万缕，如何消遣。\n绣衾□忆鸳鸯暖。\n细思量、遍倚屏山，挑尽琴心，谁识相思怨。\n休文瘦损，陡觉频移带眼。",
        "dynasty": "宋",
        "collection_info": null
    },
    {
        "title": "江城子 秋声昨夜入梧桐",
        "author": "沈端节",
        "content": "秋声昨夜入梧桐。\n雨蒙蒙。\n洒窗风。\n短杵疏砧，将恨到帘栊。\n归梦未成心已远，云不断，水无穷。\n有人应念水之东。\n鬓如蓬。\n理妆慵。\n览镜沈吟，膏沐为谁容。\n多少相思多少事，都尽在，不言中。",
        "dynasty": "宋",
        "collection_info": null
    },
    {
        "title": "满庭芳 雾薄阴轻",
        "author": "沈端节",
        "content": "雾薄阴轻，林深烟暖，海棠特地开迟。\n光风绝艳，独自殿芳时。\n须信东君注意，花神会、别有看持。\n群英外，嫣然一笑，富贵出添姿。\n日长，春睡足，粉香扑扑，酒晕微微。\n明皇当日，称许最相宜。\n妃子扶来半醉，宫妆淡、不扫蛾眉，偏怜处，流莺惊绕，金弹拂丛飞。",
        "dynasty": "宋",
        "collection_info": null
    },
    {
        "title": "采桑子 昔年曾记寻芳处",
        "author": "沈端节",
        "content": "昔年曾记寻芳处，短帽冲寒。\n竹外江干。\n玉面皮儿月下观。\n而今老大风流减，百事心阑。\n谷底林间。\n坐对横枝祗鼻酸。",
        "dynasty": "宋",
        "collection_info": null
    },
    {
        "title": "西江月 一枕香消睡恼",
        "author": "沈端节",
        "content": "一枕香消睡恼，十年漂泊江湖。\n空馀清梦绕康庐。\n记得林间风度。\n锦绣谷中旧客，襟怀未肯全疏。\n从今不要别人扶。\n醉拥紫云归去。",
        "dynasty": "宋",
        "collection_info": null
    },
    {
        "title": "喜迁莺 冰池轻皱",
        "author": "沈端节",
        "content": "冰池轻皱。\n喜寒律乍回，微阳初透。\n岁晚云黄，日晴烟暖，昼刻暗添宫漏。\n山色岸容都变，春意欲传官柳。\n最好处，正酥融粉薄，一枝梅瘦。\n行乐，春渐近，景胜欢长，幼眇丝簧奏。\n鸣玉鹓行，退朝花院，犹有御香沾袖。\n试问西邻虽富，何似东皋依旧。\n趁未老，便优游林壑，围棋把酒。",
        "dynasty": "宋",
        "collection_info": null
    },
    {
        "title": "西江月 幸自心肠稳审",
        "author": "沈端节",
        "content": "幸自心肠稳审，怎禁眼脑迷奚。\n招愁买恨带人疑。\n一味笑吟吟地。\n闲趁莺来日下，却随燕入乌衣。\n阿蛮风味有谁知。\n认得乐天词意。",
        "dynasty": "宋",
        "collection_info": null
    },
    {
        "title": "念奴娇 嫩凉清晓",
        "author": "沈端节",
        "content": "嫩凉清晓，淡秋容、横写鲛绡十幅。\n山水光中参意味，不管人间荣辱。\n藜杖棕鞋，纶巾鹤氅，宾主俱遗俗。\n倚阑舒啸，一樽花下相属。\n云际有药千年，琼瑶争秀发，龙蛇新斸。\n富贵功名元自有，且乐无穷真福。\n莲社风流，醉乡跌宕，时奏长生曲。\n月娥同听，好风徐韵松竹。",
        "dynasty": "宋",
        "collection_info": null
    },
    {
        "title": "念奴娇 洛妃汉女",
        "author": "沈端节",
        "content": "洛妃汉女，护春寒、不惜鲛绡重叠。\n拾翠江边烟澹澹，交影参差胧月。\n秦虢相将，英娥接武，同宴瑶池雪。\n层冰连璧，个中谁敢优劣。\n着意晕纷饶酥，韵多香剩，都与群花别。\n娟秀敷腴索笑处，玉脸微生娇靥。\n羞损南枝，映翻绿萼，不数黄千叶。\n形容不尽，细看一倍清绝。",
        "dynasty": "宋",
        "collection_info": null
    },
    {
        "title": "念奴娇 湖山照影",
        "author": "沈端节",
        "content": "湖山照影，正日长娇困，不烦匀扫。\n絮满长洲春澹沲，开遍吴宫花草。\n嫩绿葱葱，轻红簌簌，渐觉枝头少。\n馀芳难并，破愁惟有馨醥。\n应是留得东君，海棠方待折，玉环娇小。\n雾薄阴轻初睡足，宝幄画屏香袅。\n醉态天真，半羞微敛，未肯都开了。\n嫣然一笑，此时风度尤好。",
        "dynasty": "宋",
        "collection_info": null
    },
    {
        "title": "念奴娇 寻幽览胜",
        "author": "沈端节",
        "content": "寻幽览胜，凭危栏、极目风烟平楚。\n自笑飘零惊岁晚，欲挂衣冠神武。\n芳甸时巡，醉乡日化，庭实名花旅。\n阆风蓬顶，自来不见烽戍。\n宴罢玉宇琼楼，醉中都忘却，瑶池归路。\n俯瞰尘寰千万落，渺渺峰端栖雾。\n群玉图书，广寒宫殿，一一经行处。\n相羊物外，旷怀高视千古。",
        "dynasty": "宋",
        "collection_info": null
    },
    {
        "title": "感皇恩 和气霭微宵",
        "author": "沈端节",
        "content": "和气霭微宵，黄云飘转。\n东阁观梅负诗眼。\n满斟绿酒，唱个曲儿亲劝。\n愿从今日去，长相见。\n宝幄欢浓，玉炉香软。\n彼此宜冬镇长键。\n绣床儿畔，渐渐日迟风暖。\n告他事事底，饶一线。",
        "dynasty": "宋",
        "collection_info": null
    },
    {
        "title": "挽于湖",
        "author": "沈端节",
        "content": "荒城难访十全医，半箧遗书世共悲。\n宁有故人怜阿骛，但余息女类文姬。\n忠筹屡画平戎策，宦蹟常留堕泪碑。\n醉扣西州重回首，山阳邻笛夜凄其。",
        "dynasty": "宋",
        "collection_info": null
    },
    {
        "title": "復挽",
        "author": "沈端节",
        "content": "气概凌云孰敢先，中兴事业冠英躔。\n朝廷议论一言定，翰墨风流四海传。\n恰跨鰲头升紫阁，忽骑箕尾上青天。\n竹林笑傲今陈迹，抚榇江皋涕泫然。",
        "dynasty": "宋",
        "collection_info": null
    },
    {
        "title": "弔于湖墓在秣陵",
        "author": "沈端节",
        "content": "晚出白门下，疲马踏秋色。\n钟山度苍翠，慰我远游客。\n暮投清泉寺，花草献幽寂。\n长廊静无人，落日照西壁。\n平生张于湖，万里去一息。\n翻然九州外，汗漫跨鲸脊。\n干坤能几时，安用较颜跖。\n文章失津梁，所念斯道厄。\n夜阑耿不寐，搔首赋萧索。\n怀人感西风，翁仲守孤陌。",
        "dynasty": "宋",
        "collection_info": null
    },
    {
        "title": "挽于湖",
        "author": "沈端节",
        "content": "十年帅越倦驰驱，适意方谋一壑居。\n贾谊有才终太傅，薛收无寿处中书。\n伤心风月江山在，过隙光阴梦幻虚。\n红紫飘零春色尽，后凋松柏独萧疏。",
        "dynasty": "宋",
        "collection_info": null
    },
    {
        "title": "句",
        "author": "沈端节",
        "content": "读书浑不问家事，得酒但知延友生。",
        "dynasty": "宋",
        "collection_info": null
    }
]