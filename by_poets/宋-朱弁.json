[
    {
        "uuid": "58da76e6a89c9bc944291ed150920e60",
        "title": "苏子翼送黄精酒",
        "author": "朱弁",
        "content": "仙经何物堪却老，较功无如太阳草。\n龙衔鸡衔名虽异，菟公羊公事可考。\n苏君真是神仙裔，橘井阴功贯穹昊。\n云笈书成数万言，银关珠宫用心早。\n独知此物有奇効，福地名山为储宝。\n不惮林泉新斸掘，斥去杵臼谢饰捣。\n况从髙士论麹糜，更课公田收秫稻。\n一朝灵液浮瓮盎，三冬浩气生襟抱。\n且欣软饱得浇肠，漫说逆流工补脑。\n眼碧那忧散黒花，髮白故应还翠葆。\n贾傅只嫌松醥陋，刘堕敢夸桑落好。\n直须五斗论解酲，宁待三柸乃通道。\n谁知万里落旄人，亦许匏尊自倾倒。\n为君唤迴雪窖春，八载覊愁供一扫。\n曼倩宜分此日桃，安期莫诧他年枣。\n何烦更采石斛花，巳觉容颜不枯槁。\n根连石室喜入梦，句拟桐溪媿摛藻。\n平生我亦爱书扎，朱髓緑肠勤探讨。\n幸君汲引成此志，鹤驾骎骎望仙岛。\n吞腥啄腐非夙心，岁晚兹言良可保。",
        "dynasty": "宋",
        "collection_info": null
    },
    {
        "uuid": "db94393f6acb74f4ec1f80aad7859b71",
        "title": "初春以蔓菁作虀因忆往年避难大隗山采苹涧中为虀虀成汁为粉红色而香美特异乃信郑人所言为不诬矣今食新虀因成长韵",
        "author": "朱弁",
        "content": "藏蔬饱三冬，媚盘无靃靡。\n陈虀解束缚，冰雹散刀几。\n春畦芜菁苗，入眼渐可喜。\n青黄含风露，采摘从此始。\n持归作新虀，一饱竞鲜美。\n芬香溢肺肝，甘脆响牙齿。\n扪腹幽窻下，刍豢讵能比。\n忆昔避难初，窜身重嵓裏。\n云烟昬具茨，老稚且栖止。\n燕兵大捜索，焚荡石牛底。\n脱命擉虎山，野哭纷四起。\n暮投山前店，茅栋例烧毁。\n潜伏窟室中，衣敝不盖体。\n妻孥坐相对，生意薄于纸。\n晨朝行涧中，采芹涧边洗。\n郑人夸此虀，他菜非所拟。\n氤氲投瓦盎，触鼻似兰芷。\n一杯红粉羮，析酲胜仙醴。\n乃知野人献，凉薄未宜鄙。\n今来滞殊郷，白首家万里。\n犹能对荤羶，咀嚼出宫徴。\n回思十年梦，争夺殊未巳。\n饱食但谋身，吾颡良有泚。",
        "dynasty": "宋",
        "collection_info": null
    },
    {
        "uuid": "346f6c59c49fc7c35df6001ca64d0f15",
        "title": "北人以松皮为菜予初不知味虞侍郎分饷一小把因饭素授厨人与薗蔬杂进珎美可喜因作一诗",
        "author": "朱弁",
        "content": "吾老似出家，晚悟愧根钝。\n滋旨却羶荤，禅蜕要亲近。\n伟哉十八公，兹道亦精进。\n舎身奉刀几，割体绝嗔恨。\n鳞皴老龙皮，鸣齿溢芳润。\n流膏为伏龟，千岁未须问。\n便堪奴笋蕨，讵肯友芝菌。\n跏趺得一饱，万事皆可摈。\n侍郎文懿后，落落众推俊。\n澹然丗味薄，内典得所信。\n香厨留净供，频食不言顿。\n晏然黙不语，草木雷音震。\n得法于此公，骨髓传心印。\n应怜持节人，饷此为问讯。\n欲将无上味，为我洗尘坌。\n食之不敢余，感激在方寸。",
        "dynasty": "宋",
        "collection_info": null
    },
    {
        "uuid": "daba7c43ae33cd9f40317897a2a5f966",
        "title": "予以年事渐髙气海不能熟生暖冷旅中又无药物遂用火攻之策灼艾凡二百壮吟呻之际得诗二十韵",
        "author": "朱弁",
        "content": "不作漳濵卧，年侵血气衰。\n据鞍思少壮，揽镜嘆清羸。\n有病方求艾，无营莫问蓍。\n心知出下策，理胜遇中医。\n阳燧神逾速，铜仙术尽施。\n论功鄙炮制，取穴辨毫釐。\n火帝恩光异，炎官绩用奇。\n书萤比差似，珠蚁迫方知。\n忖物嗟炮鳖，观形笑灼龟。\n烟微初炙手，气烈渐鑚皮。\n闭目书徒展，支头枕屡移。\n发狂还自哂，贾勇仅能支。\n宋鹢追风日，吴牛喘月时。\n忠言劳缓颊，善谑为开眉。\n服气工夫逺，烧丹岁月遟。\n衞生防后患，伐性释前疑。\n展转那成梦，呻吟且当诗。\n因心念民瘼，出位嘆身卑。\n欲巳七年病，当从百丗师。\n保身将保国，未可废箴规。",
        "dynasty": "宋",
        "collection_info": null
    },
    {
        "uuid": "6e10f5f03a51cb9d4ed1786812796b34",
        "title": "元夕有感",
        "author": "朱弁",
        "content": "朔雪余千里，东风徧九州。\n关河中土异，灯火上元愁。\n緑蚁甞新酿，青貂恋故裘。\n紫姑无用卜，丗事正悠悠。",
        "dynasty": "宋",
        "collection_info": null
    },
    {
        "uuid": "49d7f233da95babaea78c8b92027e7f3",
        "title": "忆钟离浚",
        "author": "朱弁",
        "content": "浚都同聚读书萤，楚岸春风忆送行。\n三十年前初识面，四千里外更关情。\n出疆我亦徒劳尔，入仕君今何似生。\n旅鴈相逢须一问，要从邮上得新声。",
        "dynasty": "宋",
        "collection_info": null
    },
    {
        "uuid": "f20c01d565d382abfff2d88e6db53397",
        "title": "炕寝三十韵",
        "author": "朱弁",
        "content": "风土南北殊，习尚非一躅。\n出疆虽仗节，入国蹔同俗。\n淹留岁再残，朔雪满崖谷。\n御冬貂裘弊，一炕且跧伏。\n西山石为薪，黝色惊射目。\n方炽绝可迩，将尽还自续。\n飞飞涌玄云，焰焰积红玉。\n稍疑雷出地，又似风薄木。\n谁容鼠栖冰，信是龙衔烛。\n阳曦助喘息，未害揺空腹。\n惠气生袴襦，仍工展拳足。\n岂惟脱肤鳞，兼復平体粟。\n负暄那用诧，执热定思沃。\n收功在岁寒，较德比时燠。\n虽余炙手熖，宁有烂额酷。\n矧当凝泫辰，炎帝独回毂。\n玄冥真退听，祝融端可録。\n嗟予亦何者，万里歌黄鹄。\n偃仰对窻扉，妍暖谢衾褥。\n壮怀羞竈媚，晚悟笑突曲。\n因思堕指人，暴露苦皲瘃。\n频年未解甲，蹈此锋刃毒。\n遥知革辂中，旰食安豆粥。\n陪臣将命来，意恳诚亦笃。\n有奇不能吐，何术止南牧。\n君心想更切，臣罪何由赎。\n此身虽自温，此志转烦促。\n论武贵止戈，天必从人欲。\n安得四海春，永作苍生福。\n聊拟少陵翁，秋风赋茅屋。",
        "dynasty": "宋",
        "collection_info": null
    },
    {
        "uuid": "4fb656235409d8d890c950d35e3f5d77",
        "title": "秋泉次韵",
        "author": "朱弁",
        "content": "新醅滃滃溢瓶盆，漱石秋泉带雨浑。\n翡翠杯深云液凝，鸬鷀杓满月波翻。\n照人光入樽罍莹，流齿香随语笑喷。\n巳拚扶头日三丈，朝酲未解任昬昬。",
        "dynasty": "宋",
        "collection_info": null
    },
    {
        "uuid": "f82f49b5aa7ec040c2c560cf74256d02",
        "title": "夜雨枕上",
        "author": "朱弁",
        "content": "淅淅风声止，凄凄雨气凉。\n愁工萦客思，梦故遶江郷。\n书疏亲朋少，干戈岁月长。\n平城弭节地，可復见秋霜。",
        "dynasty": "宋",
        "collection_info": null
    },
    {
        "uuid": "b17ffb902af4195d549650b23acf0764",
        "title": "客怀",
        "author": "朱弁",
        "content": "兵气常时见，客怀何日开。\n形骸病自瘦，鬓髮老相催。\n巳负秦庭哭，终期汉节回。\n风雷识意我，一雨洗氛埃。",
        "dynasty": "宋",
        "collection_info": null
    },
    {
        "uuid": "9e498b97e36375aa64ee25245c0b392b",
        "title": "岁序",
        "author": "朱弁",
        "content": "岁序忽将晏，节旄嗟未还。\n低云惨众木，寒雨失群山。\n丧乱关诗思，讴謡发病颜。\n梦魂识旧隐，时到碧溪湾。",
        "dynasty": "宋",
        "collection_info": null
    },
    {
        "uuid": "474aec278b0b8f39741a440f2414d956",
        "title": "白髮",
        "author": "朱弁",
        "content": "白髮使车前，烟波思渺然。\n霜清穫稻日，风急授衣天。\n客馆但愁坐，钓舟谁醉眠。\n乘槎会有便，真到斗牛边。",
        "dynasty": "宋",
        "collection_info": null
    },
    {
        "uuid": "54ee2dc40f5d5b91e6e115873d8849b0",
        "title": "有感",
        "author": "朱弁",
        "content": "容貌与年改，鬓毛随意斑。\n鴈边云度塞，鸟外日衔山。\n仗节功奚在，捐躯志未闲。\n不知垂老眼，何日覩龙颜。",
        "dynasty": "宋",
        "collection_info": null
    },
    {
        "uuid": "d8104ed8c0b0788b0b39b5914f80fe87",
        "title": "刘善长出示李伯时画马图",
        "author": "朱弁",
        "content": "俯首举尾拳一蹄，掣缰欲嗅骄不嘶。\n奚官耸肩两足垂，意皃自与造父齐。\n鸡目麟鬐鳯皇臆，玉山禾逺未容食。\n籋云追雹有余地，置之画图人岂识。\n精神权奇孰可班，当在白兔青龙閒。\n君知此马从何来，龙眠胸中十二闲。",
        "dynasty": "宋",
        "collection_info": null
    },
    {
        "uuid": "d7ace1cf93acd6e35cd3dcdc925a32cc",
        "title": "谢崔致君饷天花",
        "author": "朱弁",
        "content": "三年北馔饱羶荤，佳蔬颇忆南州味。\n地菜方为九夏珎，天花忽从五台至。\n崔侯胸中散千卷，金瓯名相传云裔。\n爱山亦如谢康乐，得此携归岂容易。\n应怜使馆久寂寥，分饷明明见深意。\n堆槃初见瑶草瘦，鸣齿稍觉琼枝脆。\n树鸡湿烂惭扣门，桒蛾青黄谩趋市。\n赤城菌子立万钉，今日因君不知贵。\n乖龙耳仅兔一割，沙门业巳通三丗。\n偃戈息民未有术，虽復加飡秖増媿。\n云山去此纵不逺，口腹何容更相累。\n报君此诗永为好，捧腹一笑万事置。",
        "dynasty": "宋",
        "collection_info": null
    },
    {
        "uuid": "7b478f7b72ef831556ab7227302ec7d1",
        "title": "战伐",
        "author": "朱弁",
        "content": "战伐何年定，悲愁是处同。\n黄云萦晚塞，白露下秋空。\n鱼跃深波月，乌啼落叶风。\n谁知渡江梦，一夜绕行宫。",
        "dynasty": "宋",
        "collection_info": null
    },
    {
        "uuid": "78942c711a1b4ef2265a2fc9733a7e1c",
        "title": "龙福寺煑东坡羮戏作",
        "author": "朱弁",
        "content": "山寺解尘鞅，溪边有微行。\n手摘诸葛菜，自煑东坡羮。\n虽无锦绣肠，亦饱风露清。\n钩帘坐扪腹，落日千峯明。",
        "dynasty": "宋",
        "collection_info": null
    },
    {
        "uuid": "411e0346c3c5301a262476a75ace9f58",
        "title": "丙申中秋不见月",
        "author": "朱弁",
        "content": "中秋万里月，何处驾冰轮。\n底事隔年会，不怜今夕人。\n兔疑停杵臼，蟾岂避风尘。\n黙识常娥意，氶平赏更新。",
        "dynasty": "宋",
        "collection_info": null
    },
    {
        "uuid": "a8011f7f1db5ca8c84af6de7238d4649",
        "title": "十七夜对月",
        "author": "朱弁",
        "content": "病骨怯风露，愁怀厌甲兵。\n人居绝域久，月向此宵明。\n轮仄初经汉，光分半隐城。\n遟遟不肯下，应识异郷情。",
        "dynasty": "宋",
        "collection_info": null
    },
    {
        "uuid": "ae825e5e28ecc3a7b60028639c80aab4",
        "title": "睡轩为赵光道作",
        "author": "朱弁",
        "content": "深炷炉香睡息匀，萧然一觉得天真。\n生涯聊示人閒丗，縁境都忘药褁身。\n窥牖屡来从汝唤，叩门空去任渠嗔。\n更须满壁图云水，卧想江湖渺莾春。",
        "dynasty": "宋",
        "collection_info": null
    },
    {
        "uuid": "140fe347a33950b1156e4a3c85cd39a6",
        "title": "南斋即事",
        "author": "朱弁",
        "content": "频年行役梦庭闱，陟岵常嗟脚力疲。\n毎诉酒巡嫌客恶，力营官事笑儿痴。\n云山幸不持钱买，花竹何妨带雨移。\n此味责人元未识，恐縁诗好被渠知。",
        "dynasty": "宋",
        "collection_info": null
    },
    {
        "uuid": "ce8ab621a37d39e250a02cbbc2d49574",
        "title": "饯和父之并州",
        "author": "朱弁",
        "content": "有北何堪说，如南未是归。\n并门子径往，汉节我方鞿。\n笔砚论心久，干戈会面稀。\n新程相忆处，路入岭云微。",
        "dynasty": "宋",
        "collection_info": null
    },
    {
        "uuid": "3d70bf35bcf4b317db6bfe5257a477b7",
        "title": "独坐",
        "author": "朱弁",
        "content": "草冻慵抽碧，桃痴懒晕红。\n黄云犹汉野，紫塞漫春风。\n使节空留滞，侯圭未会同。\n阶除雪不扫，独立数归鸿。",
        "dynasty": "宋",
        "collection_info": null
    },
    {
        "uuid": "970701a045c91e269a2e898d87661749",
        "title": "寒食",
        "author": "朱弁",
        "content": "绝域年华久，衰颜泪点新。\n毎逢寒食节，频梦故郷春。\n草緑唯供恨，花红只笑人。\n南辕定何日，无地不风尘。",
        "dynasty": "宋",
        "collection_info": null
    },
    {
        "uuid": "c520bba190c23029b12268f285fdf7bb",
        "title": "上巳",
        "author": "朱弁",
        "content": "行行春向暮，犹未见花枝。\n晦朔中原隔，风烟上巳疑。\n常令汉节在，莫作楚囚悲。\n早晚鸾旗发，吾归敢恨遟。",
        "dynasty": "宋",
        "collection_info": null
    },
    {
        "uuid": "2cbf53976def4b8579cd57465bf133d9",
        "title": "送春",
        "author": "朱弁",
        "content": "风烟节物眼中稀，三月人犹恋褚衣。\n结就客愁云片叚，唤回郷梦雨霏微。\n小桃山下花初见，弱柳沙头絮禾飞。\n把酒送春无别语，羡君纔到便成归。",
        "dynasty": "宋",
        "collection_info": null
    },
    {
        "uuid": "b5387ef81d64f5a7106200bf246ba303",
        "title": "天问绝句",
        "author": "朱弁",
        "content": "穴边酣战君臣蚁，波上群嬉婢妾鱼。\n苦乐不同同一宇，问天此理竟何如。",
        "dynasty": "宋",
        "collection_info": null
    },
    {
        "uuid": "37e153557312c802958c0ba1124887b8",
        "title": "客夜",
        "author": "朱弁",
        "content": "城月四更上，窻风一室幽。\n纎云萦鴈塞，重雾逼貂裘。\n兵革何年息，干坤此夜愁。\n殊郷两行泪，骚屑洒清秋。",
        "dynasty": "宋",
        "collection_info": null
    },
    {
        "uuid": "49024ae04bbf3475bf591e5d1df2fe9f",
        "title": "摅抱",
        "author": "朱弁",
        "content": "客滞殊方久，山围绝塞深。\n秋风入撗笛，夜月傍沾襟。\n造膝他时语，捐躯此日心。\n飞霜满明镜，髮短不胜簪。",
        "dynasty": "宋",
        "collection_info": null
    },
    {
        "uuid": "450248b0418fb0d6066191b52f9f74da",
        "title": "重九",
        "author": "朱弁",
        "content": "九日今何地，寒深紫塞霜。\n敢嫌芦酒浊，且对菊花甞。\n岁月双蓬鬓，干坤百战场。\n赐茰知未举，梦自识鸳行。",
        "dynasty": "宋",
        "collection_info": null
    },
    {
        "uuid": "2847283c80f34cbc54626aa9e0c06514",
        "title": "次韵刘太师苦吟之什",
        "author": "朱弁",
        "content": "长城五字屹逶迤，可笑偏师敢出奇。\n句补推敲未安处，韵更瘀絮益难时。\n痴迷竟作禽填海，辛苦真成蚁度丝。\n却羡弥明攻具速，刘侯漫说也能诗。",
        "dynasty": "宋",
        "collection_info": null
    },
    {
        "uuid": "00443c54bc790bb5f02a717ac2ef95e5",
        "title": "善长命作岁除日立春",
        "author": "朱弁",
        "content": "土牛巳着劝农鞭，苇索仍专捕鬼权。\n且喜春盘兼守岁，莫嗟腊酒易经年。\n东风渐入江梅梦，朔雪犹迷塞柳天。\n元会明朝定何处，覊臣挥泪节旄前。",
        "dynasty": "宋",
        "collection_info": null
    },
    {
        "uuid": "e61d3c9d0fbf0e3ffe161e3535320b0c",
        "title": "次韵子文秋兴",
        "author": "朱弁",
        "content": "逸兴常时有，逢秋一倍多。\n山长含楚雨，天逺接吴波。\n寻壑同元亮，浮家伴志和。\n钓竿行入手，还着向来蓑。",
        "dynasty": "宋",
        "collection_info": null
    },
    {
        "uuid": "d89391d0079ee824c0c42bfd0a79efb0",
        "title": "冬雨",
        "author": "朱弁",
        "content": "冬雨不成雪，北风寒未深。\n山藏千垒秀，云结四垂阴。\n逈洒凌朝阁，残声入夜衾。\n端能洗兵甲，足慰此时心。",
        "dynasty": "宋",
        "collection_info": null
    },
    {
        "uuid": "43f72a986e88b1a851cc67eb2ad2a167",
        "title": "寒食感怀次韵吴英叔",
        "author": "朱弁",
        "content": "疾风甚雨老难禁，岭外无饧谁解吟。\n双鬓客尘谙丗变，两眉郷思尽愁侵。\n榆钱何处迎新火，杏粥频年繫此心。\n落日髙城魂易断，天临牛斗五湖深。",
        "dynasty": "宋",
        "collection_info": null
    },
    {
        "uuid": "a78aa1740c53b3694829d2d54ffc941e",
        "title": "春阴",
        "author": "朱弁",
        "content": "关河迢逓绕黄沙，惨惨阴风塞柳斜。\n花带露寒无戏蝶，草连云暗有藏鸦。\n诗穷莫写愁如海，酒薄难将梦到家。\n绝域东风竟何事，秖应催我鬓边华。",
        "dynasty": "宋",
        "collection_info": null
    },
    {
        "uuid": "ff8b3fc29c890fff1a2238bab1f9f43f",
        "title": "寒食",
        "author": "朱弁",
        "content": "清明六到客愁边，双鬓星星只自怜。\n兵气尚纒巢凤阁，节旄巳落牧羊天。\n纸钱灰入松楸梦，饧粥香随榆柳烟。\n北向鴈来寒雾隔，音书不比上林传。",
        "dynasty": "宋",
        "collection_info": null
    },
    {
        "uuid": "280360bbdc6556fce1772bc5e3dd223f",
        "title": "题云馆二星集后",
        "author": "朱弁",
        "content": "绝域山川饱所经，客蓬岁晚任飘零。\n词源未得窥三峡，使节何容比二星。\n萝茑施松惭弱质，蒹葭倚玉怪殊形。\n齐名李杜吾安敢，千载公言有汗青。",
        "dynasty": "宋",
        "collection_info": null
    },
    {
        "uuid": "75bdc8b9ed2eeb9838de3e7ef2edb2f9",
        "title": "秋夜",
        "author": "朱弁",
        "content": "秋夜虽渐永，未抵客愁长。\n秋月虽巳圎，不照寸心方。\n将心贮此愁，莫作万斛量。\n为月怜此夜，谁共千里光。\n空令还家梦，欲趂征鸿翔。",
        "dynasty": "宋",
        "collection_info": null
    },
    {
        "uuid": "0893de91f50232c90e9415def97691cd",
        "title": "别百一侄寄念二兄",
        "author": "朱弁",
        "content": "昔我别汝父，见汝立扶床。\n汝今已婚宦，我鬚宜俱苍。\n向来青云器，不佩紫罗囊。\n竹林我未孤，玉树汝非常。\n青衫初一尉，远在子真乡。\n念将东南归，拜我溱洧傍。\n上能论道义，次犹及文章。\n自惭老仍僻，何以相激昂。\n日暮嵩云飞，秋高塞鸿翔。\n了知还家梦，先汝渡江航。\n迢迢建业水，高台下凤凰。\n鼻祖有故庐，勿令草树荒。\n我欲种松菊，继此百年芳。\n汝归约我兄，晚岁同耕桑。\n请策葛陂龙，来寻金华羊。",
        "dynasty": "宋",
        "collection_info": null
    },
    {
        "uuid": "6e409c84742a6110e5af58792b0b3256",
        "title": "葡萄",
        "author": "朱弁",
        "content": "葡萄产西域，汉使斸根回。\n自到中原后，先从上苑栽。",
        "dynasty": "宋",
        "collection_info": null
    },
    {
        "uuid": "a1247bb1b6051a6fe6d198699d3be4b2",
        "title": "绍兴十三年自云中奉使回送伴至虹县以舟入万安湖",
        "author": "朱弁",
        "content": "云中六闰食无鱼，清夜时时梦斵鲈。\n离汶未逾千里道，度淮先泛万象湖。",
        "dynasty": "宋",
        "collection_info": null
    },
    {
        "uuid": "a14edb3dceb43b6c0646b57222d56f2c",
        "title": "元夕厅设醮",
        "author": "朱弁",
        "content": "春容先督府，月色满江城。\n灯赏无仙梦，斋居绝市声。\n两年忧旱虐，八郡望秋成。\n凭藉刚风力，青章达九清。",
        "dynasty": "宋",
        "collection_info": null
    },
    {
        "uuid": "6c9f490ac3a54e5b5476986feec4ae5c",
        "title": "元夕",
        "author": "朱弁",
        "content": "立马行歌隘市门，卖薪携子出前村。\n声翻宝界金鳌动，光夺琼楼玉兔昏。\n守舍呻吟宜老病，通宵奔走付儿孙。\n潘郎岂是无情思，点检霜髭愧绿尊。",
        "dynasty": "宋",
        "collection_info": null
    },
    {
        "uuid": "149fd378c74186516727256d4ebd703f",
        "title": "栽花",
        "author": "朱弁",
        "content": "种柳五年高出屋，攀条坐爱春阴绿。\n环池又栽数品花，蜀葵玫瑰与石竹。",
        "dynasty": "宋",
        "collection_info": null
    },
    {
        "uuid": "919608d31ddfd505342563c386ae5adc",
        "title": "句  其一",
        "author": "朱弁",
        "content": "花到上林开。",
        "dynasty": "宋",
        "collection_info": null
    },
    {
        "uuid": "73637f93a2ffdf91ae4e5ee852304832",
        "title": "句  其二",
        "author": "朱弁",
        "content": "平生所爱曾莫倦，天遣花王慰吾愿。\n姚黄三月开洛阳，曾观一尺春风面。",
        "dynasty": "宋",
        "collection_info": null
    },
    {
        "uuid": "f1791fe57749609f6c34f886e8b942f2",
        "title": "句  其三",
        "author": "朱弁",
        "content": "万顷玻璃一叶船，衝芦曳藻入苍烟。",
        "dynasty": "宋",
        "collection_info": null
    }
]