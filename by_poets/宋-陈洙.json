[
    {
        "uuid": "433f0966c717e8058609b73b4c9e0735",
        "title": "寄唐子方殿院",
        "author": "陈洙",
        "content": "子方簪笔侍丹墀，忧国忘家世所知。\n三谏未终先窜逐，一身虽贱繫安危。\n火中圭璧含真彩，雪外杉松挺直枝。\n荆楚秋风共谁语，劝君频访贾生祠。",
        "dynasty": "宋",
        "collection_info": null
    },
    {
        "uuid": "52cd963a6801c1b9f82d66c96d0155fc",
        "title": "游云际山",
        "author": "陈洙",
        "content": "清晓扪萝踏岭云，寒风飞溜湿衣巾。\n上攀霄汉无多地，直视城闉几点尘。\n古木半阴藏宿雾，山禽相语厌游人。\n明年更补闽中吏，来看桃花烂漫春。",
        "dynasty": "宋",
        "collection_info": null
    },
    {
        "uuid": "ca05696a696b718a0f795248161547ec",
        "title": "吴耿先生还北山旧居",
        "author": "陈洙",
        "content": "苍浪两鬓斑，尽意六经间。\n有术佐明主，无官归故山。\n钓台春水碧，吟榭暮云闲。\n见说还家后，重将旧史删。",
        "dynasty": "宋",
        "collection_info": null
    },
    {
        "uuid": "14685eb180ef25740fce086ae041136f",
        "title": "书御史台壁",
        "author": "陈洙",
        "content": "清朝无事谏书疏，窃禄经年卧直庐。\n惆怅平生不如梦，春来三度到溪居。",
        "dynasty": "宋",
        "collection_info": null
    },
    {
        "uuid": "3536d95e3b69a7e4a95616f6cf2a4e5e",
        "title": "靖安寺",
        "author": "陈洙",
        "content": "处士亡来二百年，故居牢落变祇园。\n诗名长共江山在，寃气尚磨星斗昏。\n台榭几人留好句，渔樵何处问曾孙。\n昔时泉石生涯地，日暮寒云遶寺门。",
        "dynasty": "宋",
        "collection_info": null
    }
]