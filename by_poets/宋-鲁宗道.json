[
    {
        "title": "送僧归护国寺",
        "author": "鲁宗道",
        "content": "倏来倏去本无心，旧国王家念正深。\n犹喜大缘逢景运，不辞千里答嘉音。\n人间话道经三伏，岛外栖禅指二林。\n留别皇都有新偈，苦将泡幻喻升沈。",
        "dynasty": "宋",
        "collection_info": null
    },
    {
        "title": "题汤泉院壁",
        "author": "鲁宗道",
        "content": "黄山胜地烟霞明，朱砂泉暖肌肤醒。\n鸟声不断山不坏，今人古人徒营营。\n暂来谁更辞硗确，抖擞尘缨聊澣濯。\n灵泉去病功绩深，无人復创为高阁。",
        "dynasty": "宋",
        "collection_info": null
    },
    {
        "title": "洗药源",
        "author": "鲁宗道",
        "content": "采得千年药，临流凈洗藏。\n至今源裏水，犹带旧时香。",
        "dynasty": "宋",
        "collection_info": null
    },
    {
        "title": "登黄山",
        "author": "鲁宗道",
        "content": "三十六峰凝翠霭，数千余仞锁岚烟。\n轩皇去后无消息，白鹿青牛何处眠。",
        "dynasty": "宋",
        "collection_info": null
    },
    {
        "title": "莲花源",
        "author": "鲁宗道",
        "content": "花开十丈照峰头，露褪红衣烂不收。\n太乙真人多逸兴，稳眠一叶泛中流。",
        "dynasty": "宋",
        "collection_info": null
    }
]