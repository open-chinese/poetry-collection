[
    {
        "uuid": "80d2779e6d7377f12875cd151b86738a",
        "title": "南国有佳人",
        "author": "邓林",
        "content": "南国有佳人，仙姿自蓬岛。\n龙绡照明珰，凤钗横贵宝。\n新妆试鸾镜，皎皎颜色好。\n芳年倏已笄，君子可偕老。\n奈何行媒弱，修言弃中道。\n洞房闇怊怅，琦璜结组缟。\n宁作钟离春，勿学姑瑶草。",
        "dynasty": "宋",
        "collection_info": null
    },
    {
        "uuid": "69b91d1166653153b823fcd4aa052220",
        "title": "效晋乐志拂舞歌淮南王二篇  其一",
        "author": "邓林",
        "content": "东昏侯，自言安，仙华玉寿浮云端。\n绣窗锦幔飘蜚仙，丹青美女侍七贤。\n侍七贤，奏笙歌，笙歌逸响哀怨多。\n苑中花木费绮罗，我欲踰城城有围，愿作双黄鹤，栖瑶池。\n栖瑶池，辟尘垢，至尊屠肉，潘妃酤酒。\n石头江上龙驹走，三月春风吊杨柳。",
        "dynasty": "宋",
        "collection_info": null
    },
    {
        "uuid": "26c76add482c591756ececb7fdfa1767",
        "title": "效晋乐志拂舞歌淮南王二篇  其二",
        "author": "邓林",
        "content": "唐明皇，自言荣，金舆翠辇游华清。\n广寒宫殿凝水晶，霓裳羽衣沈香亭。\n沈香亭，泛流霞，流霞潋滟队五家。\n谁知野鹿衔宫花。\n我欲度关关有兵，愿作双丹凤，蜚瑶京。\n蜚瑶京，隠烟雾，锦绷酥酪，香囊尘土。\n剑阁萦纡家何许，梧桐叶叶鸣秋雨。",
        "dynasty": "宋",
        "collection_info": null
    },
    {
        "uuid": "e0fd72b8da54a53d0ac067635a7988f7",
        "title": "刘阮",
        "author": "邓林",
        "content": "鹿车小宇宙，据鞍常醉眠。\n风尘澒洞时，杯裏全其天。\n伶达故自佳，籍放乃无用。\n试看劝进表，何似酒德颂。",
        "dynasty": "宋",
        "collection_info": null
    },
    {
        "uuid": "3d04700cb89b021f09be78d80deb9aed",
        "title": "东山彭泽",
        "author": "邓林",
        "content": "乞灵风鹤屐折齿，壁后寘人汗如洗。\n樵渔杂沓坐林间。\n蜉蝣尘埃不可攀，石头扰扰柴桑閒。",
        "dynasty": "宋",
        "collection_info": null
    },
    {
        "uuid": "7fc68058f2566076217e9a465d9588d3",
        "title": "任彦升",
        "author": "邓林",
        "content": "铃县四角五采旗，分明天产真英奇。\n阿堆文章妙一时，士林往往推元龟。\n杨梅蜜领仁且慈，桃米麦饭清堪师。\n何愁不得中书为，半生纡意梅虫儿。",
        "dynasty": "宋",
        "collection_info": null
    },
    {
        "uuid": "84de940e552251119017ea59ae891bd0",
        "title": "陶通明",
        "author": "邓林",
        "content": "眉疏目朗姿圆通，诗书万卷罗心胸。\n华阳三茅仙洞中，凤笙隠隠和松风。\n薪林图谶呈梁公，朱砂曾青霜雪容。\n服之身体飘轻鸿，积金涧泉东復东。\n山中宰相那无功，昭阳竟作单于宫。",
        "dynasty": "宋",
        "collection_info": null
    },
    {
        "uuid": "5b28cf69d7ed52b4d4ab5ba88cc10dfe",
        "title": "绿珠词",
        "author": "邓林",
        "content": "凉台潇洒临清波，幄翠帘珠明绮罗。\n哀丝豪竹按新歌，红潮素脸春风和。\n主君欢娱美人醉，报有无情使车至。\n几丛兰麝俱委尘，独指绿珠可当意。\n众中偏是承恩深，妾身虽贱无二心。\n君前判命效一死，玉笛收声红日沉。\n轻裾飘向阑干角，花钿散地金钗落。\n到头不负齐奴约，犹胜识字空投阁。",
        "dynasty": "宋",
        "collection_info": null
    },
    {
        "uuid": "9026492716e25f8e56ec9ef0d4246227",
        "title": "玉儿",
        "author": "邓林",
        "content": "金莲华上俞尼子，永寿神仙罗绣绮。\n苑中荆荻市令严，玉像支离瓦官寺。\n六宫鸭㔅起淫风，太白便应县妲己。\n此身肯许兜鍪夫，猛为东昏判一死。\n到今羞杀卖降人，去作练儿梁姓臣。",
        "dynasty": "宋",
        "collection_info": null
    },
    {
        "uuid": "3d3e318bbe35ffd84686f01f78eee492",
        "title": "瓮茧吟",
        "author": "邓林",
        "content": "有茧大如瓮，其来自扶桑。\n缫成白雪丝，一缕万丈长。\n染人嫁五色，妙织云锦章。\n奇文杂经纬，纨素无晶光。\n相缬时所爱，轻綀贵侯王。\n缁衣不可作，此物閒篚箱。\n衮职岂无阙，终当补虞裳。",
        "dynasty": "宋",
        "collection_info": null
    },
    {
        "uuid": "fe5cee84fca48545c78a7a8113204eef",
        "title": "结友四清",
        "author": "邓林",
        "content": "飘风吹游尘，古道少人行。\n泾水化为泥，沧江污吾缨。\n嗟余偭工巧，世外陶閒情。\n众芳怨芜秽，不忍葹葹盈。\n庾领姿皑皑，渭川色青青。\n三闾播秋思，九韶铿乐声。\n萧然庭宇中，对之成五清。\n滔滔扬波者，剑首一吷轻。\n灵修党见知，冰霜憺姱名。",
        "dynasty": "宋",
        "collection_info": null
    },
    {
        "uuid": "12fb619cf77ea2f2e6b6ad96e366b0d2",
        "title": "次韵陈钧甫郊行",
        "author": "邓林",
        "content": "黄尘败素意，出门惬郊行。\n野鞠含冷焰，岩松起寒声。\n高山唐业崇，流水晋时清。\n拾薪归底用，石鼎待弥明。",
        "dynasty": "宋",
        "collection_info": null
    },
    {
        "uuid": "880429f5aa0e89aeff54cec2222b56e1",
        "title": "关山月",
        "author": "邓林",
        "content": "关山夜月明，分彩照胡兵。\n将军拥节起，长戍受降城。\n焚烽望别垒，欲验盈虚駃。\n塞笳将夜鹊，战气今如此。\n重关掩莫烟，云阵上祁连。\n思妇高楼上，遥心万里县。",
        "dynasty": "宋",
        "collection_info": null
    },
    {
        "uuid": "76a8c097bb558b2d3eb1d579a95dce00",
        "title": "题刘功父与耕堂",
        "author": "邓林",
        "content": "默耕元不外灵台，何用钱添百屋堆。\n甘雨每从和气出，祥风常自善心来。\n畛畦有碍皆除去，境界须宽更放开。\n种德欲如多黍稌，本仁先且护根荄。\n太平国裏青精饭，永熟乡中玉液杯。\n会得遗安庞老意，力行好事厚栽培。",
        "dynasty": "宋",
        "collection_info": null
    },
    {
        "uuid": "e8730100a73c96975f02801a301f661b",
        "title": "书怀",
        "author": "邓林",
        "content": "西风吹羽扇，吾道竟凄凉。\n上坂劳骐骥，低巢窘凤凰。\n可求非富贵，无用是文章。\n冉冉深林底，幽兰正自香。",
        "dynasty": "宋",
        "collection_info": null
    },
    {
        "uuid": "6760f15d434e3361a64e5ccce117775a",
        "title": "真阳峡",
        "author": "邓林",
        "content": "满眼皆吟料，归囊未尽空。\n江波连岸碧，野火张天红。\n高树留寒日，长芦转晚风。\n客身虽小艇，心已故山中。",
        "dynasty": "宋",
        "collection_info": null
    },
    {
        "uuid": "027aadbbee1af85f9f90d4ac42b6b6b2",
        "title": "凌江滩",
        "author": "邓林",
        "content": "滩高舟去缓，閒眺莫江滨。\n竹本沙痕旧，茅丛烧色新。\n青裙瓶汲涧，白帽斧寻薪。\n渺渺蛮烟起，秋风一旅人。",
        "dynasty": "宋",
        "collection_info": null
    },
    {
        "uuid": "8570947fbd2b9b0ccd782d117a8a7b08",
        "title": "近况",
        "author": "邓林",
        "content": "近况只如此，深山无见闻。\n二中犹学道，三上漫攻文。\n芸叶春翻日，梨花晓梦云。\n添香仍煮茗，严敬事天君。",
        "dynasty": "宋",
        "collection_info": null
    },
    {
        "uuid": "ddd23f369880fe027216c6386e445fbe",
        "title": "早过刘功父清溪",
        "author": "邓林",
        "content": "月裏山河大，风前草木凉。\n征尘生杖屦，香雾湿衣裳。\n古领扳栖鹘，荒蹊蹴聚蝗。\n白云看未远，已转九回肠。",
        "dynasty": "宋",
        "collection_info": null
    },
    {
        "uuid": "66af3f6132782869ac8e9e45bf6fd0bd",
        "title": "曲江归舟",
        "author": "邓林",
        "content": "只道篷低碍觅诗，眼前物色自多奇。\n千山赭去如秦样，一水清来似晋时。\n渔父岂无缘苇辈，樵人恐有负苓师。\n僮奴忽报梅花动，春在江头最北枝。",
        "dynasty": "宋",
        "collection_info": null
    },
    {
        "uuid": "61441876a5b6134d9e8cf53f82d51e6e",
        "title": "村居",
        "author": "邓林",
        "content": "古来村裏起功名，当日南阳亦是耕。\n几笔远山仁者静，半篙流水圣之清。\n晚风蝉响胜金奏，夜露萤光即火城。\n人得一间高一着，不须史论又诗评。",
        "dynasty": "宋",
        "collection_info": null
    },
    {
        "uuid": "9b4a1bb4249c79aa225cf6a33c4815a2",
        "title": "感兴",
        "author": "邓林",
        "content": "竹帛功名九折车，栖迟岩野竟何如。\n浣花溪上寻佳句，积谷山头读异书。\n江左风流空醖藉，淮南烟景尚凋疏。\n太平十二河汾策，几欲排云谒帝居。",
        "dynasty": "宋",
        "collection_info": null
    },
    {
        "uuid": "1dfa4550d77e99a10d34aac9b546eab4",
        "title": "蛟峰先茔",
        "author": "邓林",
        "content": "狞蛟蟠伏鬣封孤，云黯幽亭日向晡。\n双柱千年翔化鹤，四山半夜泣于菟。\n老天忍挫真英物，厚地甘埋大丈夫。\n无计发潜空涕落，雨松霜柏照烟芜。",
        "dynasty": "宋",
        "collection_info": null
    },
    {
        "uuid": "afc2737a95b020aa92bb26c13f7b77d7",
        "title": "赋江郊渔弋",
        "author": "邓林",
        "content": "占断江山自一家，寄情渔弋当生涯。\n青枫翠竹春屏叶，白藕红菱晓镜花。\n鸿鹄鵾鹏鵰鹗鹘，鳟鲂鲦鲤鰋鲿鲨。\n河阳书到君当起，弩发千钧钓五车。",
        "dynasty": "宋",
        "collection_info": null
    },
    {
        "uuid": "c388a57643f8048a5c51098945a4ed28",
        "title": "豫章",
        "author": "邓林",
        "content": "郡名犹是汉流传，宇宙江山復几年。\n画阁倚空家十万，红妆斗夜妓三千。\n层城歌舞秋风外，故国兴亡夕照边。\n近岁浔阳成重镇，镇南乌幕锁苍烟。",
        "dynasty": "宋",
        "collection_info": null
    },
    {
        "uuid": "e7766fe5effa7cc2cf570f0f04747117",
        "title": "赣上思亲",
        "author": "邓林",
        "content": "庭下青萱意自舒，起居近日復何如。\n熏香莫遣衣篝润，饵药从知酒琖疏。\n教妇丁宁唯礼法，要孙久远是诗书。\n手中綫在常珍重，空写平安託鲤鱼。",
        "dynasty": "宋",
        "collection_info": null
    },
    {
        "uuid": "22337ba59f957a7ddf3cc81dabf7429e",
        "title": "章贡祥符吴道士懒窝",
        "author": "邓林",
        "content": "早年收得自由身，坐断窝中懒是真。\n日短日长唯守静，云来云去不生嗔。\n破除机械鸥盟熟，脱略锱铢鹤料贫。\n旧看黄庭犹忘却，应无心力对閒人。",
        "dynasty": "宋",
        "collection_info": null
    },
    {
        "uuid": "25a5af56b2c5a652805cac4f6deaf256",
        "title": "江湖伟观",
        "author": "邓林",
        "content": "世间无尽是天游，更出吴山最上头。\n江面春声潮卷雪，湖心寒影月澄秋。\n海门舟楫云开见，瀛屿亭台水载浮。\n不比钱塘歌舞处，远怀西北有神州。",
        "dynasty": "宋",
        "collection_info": null
    },
    {
        "uuid": "02129822cf5056e4533332741fc6d0da",
        "title": "送徐榷院奉户檄之九江等郡",
        "author": "邓林",
        "content": "中边莹彻似冰壶，空尽时情意气殊。\n已向铜龙梯要路，又随玉驮驾征涂。\n风生湓浦江流急，云满康庐夜月孤。\n竭到东南无力了，一分宽处是规模。",
        "dynasty": "宋",
        "collection_info": null
    },
    {
        "uuid": "8c2cbfc2f4437107dc6f153eed2d5031",
        "title": "兰",
        "author": "邓林",
        "content": "野客过门叫卖兰，清风便自逼人寒。\n孤根未必灵均种，推作离骚辈行看。",
        "dynasty": "宋",
        "collection_info": null
    },
    {
        "uuid": "fc12d4aadfd7589decb0f4625747de7e",
        "title": "闻鸡",
        "author": "邓林",
        "content": "不因风雨不分明，羞杀谯楼打乱更。\n世上公侯多改节，无人肯听丑前鸣。",
        "dynasty": "宋",
        "collection_info": null
    },
    {
        "uuid": "2ce72e8be80aec6f198af0c79396b9a5",
        "title": "晋武帝",
        "author": "邓林",
        "content": "秋风铜爵曲池平，吴主宫娃满掖庭。\n凭仗皇孙聪慧早，不知祸在夕阳亭。",
        "dynasty": "宋",
        "collection_info": null
    },
    {
        "uuid": "61ed18ae1aa59761bc46bd8b90214de4",
        "title": "左太冲",
        "author": "邓林",
        "content": "辛勤十稔赋三都，闻者曾贻酒瓮书。\n它日洛中添纸价，陆家兄弟竟何如。",
        "dynasty": "宋",
        "collection_info": null
    },
    {
        "uuid": "ded160d3e9a46278b14457185ac27a16",
        "title": "朱彦和",
        "author": "邓林",
        "content": "文如玉海动时流，曾以书棋伏隠侯。\n武德阁前消几语，却令梁氏缺金瓯。",
        "dynasty": "宋",
        "collection_info": null
    },
    {
        "uuid": "bc37efa619fdf4adf15a83b30f13784f",
        "title": "任蛮奴",
        "author": "邓林",
        "content": "千里旌旗已渡江，蛮奴苦谏唤萧郎。\n却持官裏黄金去，望拜韩擒石子冈。",
        "dynasty": "宋",
        "collection_info": null
    },
    {
        "uuid": "d75fe1ed9059abdab10b8ec3c8c2a4ee",
        "title": "敬微",
        "author": "邓林",
        "content": "受用庐山水石奇，亭亭霞外薜萝衣。\n侍中那抵苏门障，笑死丹青陆探微。",
        "dynasty": "宋",
        "collection_info": null
    },
    {
        "uuid": "f4221e62a44a2ecd6178991b711c5f7c",
        "title": "邓郁",
        "author": "邓林",
        "content": "云母糇粮五岳楼，绣袿少妪导仙游。\n不应轻信双青鸟，便遣东都事业休。",
        "dynasty": "宋",
        "collection_info": null
    },
    {
        "uuid": "4c6032d0f86f9df23e98ee44ce964ce1",
        "title": "石崇",
        "author": "邓林",
        "content": "梓泽神仙第一居，争豪不惜碎珊瑚。\n荆州使客知何罪，未必亡身为绿珠。",
        "dynasty": "宋",
        "collection_info": null
    },
    {
        "uuid": "5dd2ce58e06555dc2ab6f66046434196",
        "title": "张茂先",
        "author": "邓林",
        "content": "辨精龙肉亦奇才，雄匣干将耿不回。\n只守鹪冥蚊睫赋，天星未必拆中台。",
        "dynasty": "宋",
        "collection_info": null
    },
    {
        "uuid": "21ad257d2a5054aceaca88e2b233ede2",
        "title": "王夷甫",
        "author": "邓林",
        "content": "玉麈消摇吐妙言，清流都指作龙门。\n白头苟活尊胡虏，夜半排墙未是冤。",
        "dynasty": "宋",
        "collection_info": null
    },
    {
        "uuid": "10bba8e0499056fbd59a859b1ac1d3f7",
        "title": "张曲江祠",
        "author": "邓林",
        "content": "延英几度献忠言，白羽它时赋感恩。\n自是三郎真贋错，却将天宝换开元。",
        "dynasty": "宋",
        "collection_info": null
    },
    {
        "uuid": "76f367a749c7cdb74fbbe95f246ad216",
        "title": "贪泉",
        "author": "邓林",
        "content": "千古遗踪散晓烟，空余两字寺门前。\n世间贪者滔滔是，何必俱曾饮此泉。",
        "dynasty": "宋",
        "collection_info": null
    },
    {
        "uuid": "7d691bfa2972feef594b8005b4b9ee9b",
        "title": "送衡山琴画张道士二首  其一",
        "author": "邓林",
        "content": "满天风月澹消骚，三尺枯桐古调高。\n不敢问君听别操，请弹二十五离骚。",
        "dynasty": "宋",
        "collection_info": null
    },
    {
        "uuid": "b60b99f12d513b1470ce93ba153a0b68",
        "title": "送衡山琴画张道士二首  其二",
        "author": "邓林",
        "content": "满空烟雨澹糢糊，三尺霜缣老墨枯。\n不敢问君求别景，请描七十二峰图。",
        "dynasty": "宋",
        "collection_info": null
    },
    {
        "uuid": "63d32514e7a4e38c40d44e5b89e6e828",
        "title": "桂村",
        "author": "邓林",
        "content": "剪剪霜风起晚吹，一溪流水浸寒晖。\n客衫犹恨吴绵薄，不道边人尽铁衣。",
        "dynasty": "宋",
        "collection_info": null
    },
    {
        "uuid": "67c50f668a83077f50b8743fa7e6fd89",
        "title": "利州进马",
        "author": "邓林",
        "content": "灵关玉垒自崔嵬，谁向西边起祸胎。\n万里望尧通一祝，天基御马利州来。",
        "dynasty": "宋",
        "collection_info": null
    },
    {
        "uuid": "647920e09e9a2a461a4dbe15999fab43",
        "title": "过绿野",
        "author": "邓林",
        "content": "世上今无隠退风，地名偶与午桥同。\n往来怕看铜驼陌，閒倚柴门忆晋公。",
        "dynasty": "宋",
        "collection_info": null
    },
    {
        "uuid": "041cb29ecf73127fb639e4647cfefefa",
        "title": "西湖",
        "author": "邓林",
        "content": "高价租船作胜游，穷逋那敢斗风流。\n西湖多少閒春水，不洗中原二百州。",
        "dynasty": "宋",
        "collection_info": null
    },
    {
        "uuid": "47c50f097675ef5639751bc48df022a9",
        "title": "望和靖墓",
        "author": "邓林",
        "content": "孤山擎出水中央，留下梅花代代香。\n满酌湖波遥一酹，问咸平事已荒凉。",
        "dynasty": "宋",
        "collection_info": null
    },
    {
        "uuid": "a3400661058025d489552acb9fd1585b",
        "title": "九里松",
        "author": "邓林",
        "content": "松是山灵一手栽，尧天长就栋梁材。\n龙髯怒起春风急，似怪游人喝道来。",
        "dynasty": "宋",
        "collection_info": null
    },
    {
        "uuid": "a25779bda7ee7745d11b62ff32c864c0",
        "title": "客孟氏塾戏降紫姑",
        "author": "邓林",
        "content": "隔溪云薄雨飘萧，欲采荷花不见桥。\n钗卜无凭芳信杳，酸风空度凤台箫。",
        "dynasty": "宋",
        "collection_info": null
    },
    {
        "uuid": "a6566dbc529a8427935b0dcb3093cad3",
        "title": "白鹤观",
        "author": "邓林",
        "content": "荒径行如错，蟠松看转奇。\n鸟声人静处，山色雨晴时。\n赊得溪翁酒，閒寻道士碁。\n箇中有佳趣，莫怪下山迟。",
        "dynasty": "宋",
        "collection_info": null
    },
    {
        "uuid": "36d92a240ab0d9ae45c7456293d20104",
        "title": "庐山栖贤寺",
        "author": "邓林",
        "content": "名重于诸剎，前贤旧隠踪。\n无人知有路，隔树忽闻钟。\n瀑壮山疑裂，云深树若封。\n或传遗稿在，三叩昔时松。",
        "dynasty": "宋",
        "collection_info": null
    },
    {
        "uuid": "87a19ca41595e01fde02c04a916207b9",
        "title": "湓江",
        "author": "邓林",
        "content": "远树一重重，烟村与市通。\n难寻元亮宅，遥酹菊花丛。\n蜀浪番墙外，庐山几席中。\n何时边事息，来此作渔翁。",
        "dynasty": "宋",
        "collection_info": null
    },
    {
        "uuid": "352a69b05358ab521adc313e7231fa9c",
        "title": "登快阁黄明府强使和山谷先生韵",
        "author": "邓林",
        "content": "未登快阁心先快，红日半檐秋雨晴。\n宇宙无边万山立，云烟不动八窗明。\n飞来一鹤天相近，过尽千帆江自横。\n借问金华老仙伯，几人无忝入诗盟。",
        "dynasty": "宋",
        "collection_info": null
    },
    {
        "uuid": "eb46ded3b63387456896de0c882ac2fe",
        "title": "赣州上清道院呈姚雪蓬",
        "author": "邓林",
        "content": "短墙不碍远山青，无事烧香读道经。\n时把一杯非好饮，客怀宜醉不宜醒。",
        "dynasty": "宋",
        "collection_info": null
    },
    {
        "uuid": "8773482bc7d2a9369b85c37c2b456373",
        "title": "绿阴亭  其一",
        "author": "邓林",
        "content": "惨惨秋风吹客襟，唐人遗迹宋人吟。\n浮云世事多遭变，不独此亭无绿阴。",
        "dynasty": "宋",
        "collection_info": null
    },
    {
        "uuid": "fe1d288cc1268538dbfe8a6d4442d421",
        "title": "绿阴亭  其二",
        "author": "邓林",
        "content": "千山横碧一溪清，白鸟飞边落照明。\n吏散庭阶无一事，绿阴亭上又诗成。",
        "dynasty": "宋",
        "collection_info": null
    },
    {
        "uuid": "7cfd4c8cd139e1b77ba9c5f952dc12c8",
        "title": "游北高峰",
        "author": "邓林",
        "content": "扪萝百折上嶙峋，世界仙凡到此分。\n小朵岳莲来异域，孤撑天拄入层云。\n江湖待看杯中泻，钟磬回从地底闻。\n借问须弥在何处，老僧留客且论文。",
        "dynasty": "宋",
        "collection_info": null
    },
    {
        "uuid": "fca9bc23ecf894f1f3cb1e72f4328e38",
        "title": "孤山访郑渭滨不值",
        "author": "邓林",
        "content": "寂寞石琴台，香云拨不开。\n多知骑鹤去，自欲买舟来。\n葑岸春回草，山亭雨谢梅。\n怀人成怅惘，日暮惜空回。",
        "dynasty": "宋",
        "collection_info": null
    },
    {
        "uuid": "4e33d3a775977a15b2f7a2766918d08c",
        "title": "句",
        "author": "邓林",
        "content": "鸿雁无踪存往事，龙蛇有窟似生成。",
        "dynasty": "宋",
        "collection_info": null
    }
]