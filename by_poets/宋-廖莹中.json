[
    {
        "uuid": "7274d61999bbf0447f693f2212387326",
        "title": "木兰花慢 请诸君着眼",
        "author": "廖莹中",
        "content": "请诸君着眼，来看我、福华编。\n记江上秋风，鲸漦涨雪，雁徼迷烟。\n一时几多人物，只我公、只手护山川。\n争睹阶符瑞象，又扶红日中天。\n因怀下走奉櫜鞬。\n磨盾夜无眠。\n知重开宇宙，活人万万，合寿千千。\n凫鹥太平世也，要东还、赴上是何年。\n消得清时钟鼓，不妨平地神仙。",
        "dynasty": "宋",
        "collection_info": null
    },
    {
        "uuid": "4c32882b45dc4fe225b5cead75b08902",
        "title": "个侬 恨个侬无赖",
        "author": "廖莹中",
        "content": "恨个侬无赖，卖娇眼、春心偷掷。\n苍苔花落，先印下一双春迹。\n花不知名，香才闻气，似月下箜篌，蒋山倾国。\n半解罗襟，蕙熏微度，镇宿粉、栖香双蝶。\n语态眠情，感多情、轻怜细阅。\n休问望宋墙高，窥韩路隔。\n寻寻觅觅。\n又暮雨凝碧。\n花径横烟，红扉映月，尽一刻、千金堪值。\n卸袜熏笼，藏灯衣桁，任裹臂金斜，搔头玉滑。\n更恨檀郎，恶怜深惜。\n尽颤袅、周旋倾侧。\n软玉香钩，怪无端、凤珠微脱。\n多少怕晓听钟，琼钗暗擘。",
        "dynasty": "宋",
        "collection_info": null
    }
]