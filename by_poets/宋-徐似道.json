[
    {
        "uuid": "2d4e4063a47c674111bb1e0e23f60aeb",
        "title": "阮郎归 茶寮山上一头陀",
        "author": "徐似道",
        "content": "茶寮山上一头陀。\n新来学者么。\n蝤蛑螃蟹与乌螺。\n知他放几多。\n有一物，是蜂窝。\n姓牙名老婆。\n虽然无奈得它何。\n如何放得它。",
        "dynasty": "宋",
        "collection_info": null
    },
    {
        "uuid": "21128e5eb2aa430db4ebf13dd87db60f",
        "title": "浪淘沙 风紧浪淘生",
        "author": "徐似道",
        "content": "风紧浪淘生。\n蛟吼鼍鸣。\n家人睡着怕人惊。\n只有一翁扪虱坐，依约三更。\n雪又打残灯。\n欲暗还明。\n有谁知我此时情。\n独对梅花倾一盏，还又诗成。",
        "dynasty": "宋",
        "collection_info": null
    },
    {
        "uuid": "5308a682d85c3fbfad62bba3ef35d760",
        "title": "瑞鹤仙令・临江仙 西子湖边春正好",
        "author": "徐似道",
        "content": "西子湖边春正好，输他公子王孙。\n落花香趁马蹄温。\n暖烟桃叶渡，晴日柳枝门。\n中有能诗狂处士，闲将一鹤随轩。\n百钱买只下湖船。\n就他弦管里，醉过杏花天。",
        "dynasty": "宋",
        "collection_info": null
    },
    {
        "uuid": "dbb514560cd12300f86ca5699ee4e94e",
        "title": "一剪梅・一翦梅 道学从来不则声",
        "author": "徐似道",
        "content": "道学从来不则声。\n行也东铭。\n坐也西铭。\n爷娘死后更伶丁。\n也不看经。\n也不斋僧。\n却言渊子太狂生。\n行也轻轻。\n坐也轻轻。\n他年青史总无名。\n你也能亨。\n我也能亨。",
        "dynasty": "宋",
        "collection_info": null
    },
    {
        "uuid": "08f43c70f6de749f6d6f93a5a67ef1c4",
        "title": "失调名 问竹平安",
        "author": "徐似道",
        "content": "问竹平安，点花番次。",
        "dynasty": "宋",
        "collection_info": null
    },
    {
        "uuid": "90c89621b78d11aec9e6e91e1ee6eaa9",
        "title": "登白雪楼",
        "author": "徐似道",
        "content": "水落方成放牧坡，水生还作浴鸥波。\n春风自共桃花笑，秀色偏于麦壠多。\n村号莫愁劳想象，石名宋玉谩摩挲。\n试将有袴无襦曲，翻作阳春白雪歌。",
        "dynasty": "宋",
        "collection_info": null
    },
    {
        "uuid": "80ff013dc1b07c2deac3e667e97fc9c9",
        "title": "买砚",
        "author": "徐似道",
        "content": "俸余宜办买山钱，却买端州一砚砖。\n依旧被渠驱使出，买山之事定何年。",
        "dynasty": "宋",
        "collection_info": null
    },
    {
        "uuid": "fe4b51dea6ac6375c33964633d6e650f",
        "title": "游庐山得蟹",
        "author": "徐似道",
        "content": "不到庐山辜负目，不食螃蟹辜负腹。\n亦知二者古难并，到得九江吾事足。\n庐山偃蹇坐吾前，螃蟹郭索来酒边。\n持螯把酒与山对，世无此乐三百年。\n时人爱画陶靖节，菊绕东篱手亲折。\n何如更画我持螯，共对庐山作三绝。",
        "dynasty": "宋",
        "collection_info": null
    },
    {
        "uuid": "7e771d0d1b4d5e34563806376fb79638",
        "title": "和诚斋跋梅坡诗卷",
        "author": "徐似道",
        "content": "知君得法自南昌，作舍何须问道旁。\n二老未尝轻许可，两诗固已为平章。\n胸横云岫无穷意，语带梅坡不尽香。\n政乏绮纨相妩媚，不妨风气似诸王。",
        "dynasty": "宋",
        "collection_info": null
    },
    {
        "uuid": "64b028252dc1cf340eaa22a1421c70db",
        "title": "题仙居道中",
        "author": "徐似道",
        "content": "地褊山成簇，溪平水不奔。\n晴天带阴色，冬日作春温。\n草聚鸡豚市，机声桑柘村。\n舟人识行李，相约候归辕。",
        "dynasty": "宋",
        "collection_info": null
    },
    {
        "uuid": "b36e266472a5806ca2d3290ef8e01073",
        "title": "唐史君与正新建浮桥",
        "author": "徐似道",
        "content": "秋风百柁倚江皋，幻出城南不柱桥。\n虹影勒回天际水，鹢头惊退海东潮。\n白银阙裏看车马，赤玉阑边听鼓箫。\n硎刃有余舟楫在，待随芝检上云霄。",
        "dynasty": "宋",
        "collection_info": null
    },
    {
        "uuid": "385af965afbff6d4c9b094c2762b5587",
        "title": "题仙居相湖",
        "author": "徐似道",
        "content": "岭名石母谁家母，湖号相公何代公。\n欲问岭云并岭月，怕推湖水与湖风。\n渔翁樵子难重问，墨客骚人苦欲穷。\n愚智校行三十里，朔风吹酒又成空。",
        "dynasty": "宋",
        "collection_info": null
    },
    {
        "uuid": "3a760eb8c9ac3b18091574625b7c42ae",
        "title": "宿云岩二首  其一",
        "author": "徐似道",
        "content": "古书万卷积成蠹，老屋数閒深却幽。\n午枕忽惊毛骨冷，觉来风雨一山秋。",
        "dynasty": "宋",
        "collection_info": null
    },
    {
        "uuid": "2dce77cf0ca037813c1b453e755b5378",
        "title": "宿云岩二首  其二",
        "author": "徐似道",
        "content": "残僧入定夜堂寂，独客不眠山月高。\n静坐了无尘俗态，一灯窗下读离骚。",
        "dynasty": "宋",
        "collection_info": null
    },
    {
        "uuid": "1c04efb118167ada3239dedc587b1a9c",
        "title": "题苍岭",
        "author": "徐似道",
        "content": "看山每恨眼不饱，上马岂知程可贪。\n还我一筇双不借，缓从云北过云南。",
        "dynasty": "宋",
        "collection_info": null
    },
    {
        "uuid": "3ef4bc922733b032c17100ed4a6a23bf",
        "title": "九日",
        "author": "徐似道",
        "content": "衰容不似秋容好，坐上谁怜老孟嘉。\n牢裹乌纱莫吹却，免教白髮见黄花。",
        "dynasty": "宋",
        "collection_info": null
    },
    {
        "uuid": "ef41d6decf9346a88acb1553175c1d64",
        "title": "海棠",
        "author": "徐似道",
        "content": "子美无诗到海棠，酒边游戏略平章。\n日烘不睡却成睡，风暖无香却自香。\n花事一番劳应接，春光强半被分张。\n速来窠上寻徐老，同醉花前作楚狅。",
        "dynasty": "宋",
        "collection_info": null
    },
    {
        "uuid": "425f5f267596e8bdc13cace8a32ad86b",
        "title": "岩桂花",
        "author": "徐似道",
        "content": "重重帘幕护金猊，小树花开逼麝脐。\n寒色十分新疹粟，春心一点暗通犀。\n香延棋畔仙人斧，影射灯前太乙藜。\n从此再週花甲子，伴公长醉日东西。",
        "dynasty": "宋",
        "collection_info": null
    },
    {
        "uuid": "44e28aac520ccb6ee395eeaec8cd0a1b",
        "title": "酴醾",
        "author": "徐似道",
        "content": "纷纷红紫落莓苔，带月和烟特地开。\n疑是玉妃新浴出，翠云梯上舞风台。",
        "dynasty": "宋",
        "collection_info": null
    },
    {
        "uuid": "0b98d00bb88183bfaca3d315de805aa8",
        "title": "水仙花二首  其一",
        "author": "徐似道",
        "content": "天然初不事铅华，此是无尘有韵花。\n翠带讵容萦俗客，金杯祗合劝诗家。",
        "dynasty": "宋",
        "collection_info": null
    },
    {
        "uuid": "2588394417f41f29e51b834b6a81318d",
        "title": "水仙花二首  其二",
        "author": "徐似道",
        "content": "林下清风自一家，稍亲梅竹近兰芽。\n祇缘羞与凡花伍，移植名园不肯花。",
        "dynasty": "宋",
        "collection_info": null
    },
    {
        "uuid": "03122dbac1835a79659ebd43ebdef9cc",
        "title": "萱草花",
        "author": "徐似道",
        "content": "莫讶萱枝小，能施宫样粧。\n只缘沾染足，绝似杜兰香。",
        "dynasty": "宋",
        "collection_info": null
    },
    {
        "uuid": "26a0a9d4650c73ed2e5a0d5444d531ad",
        "title": "杨梅",
        "author": "徐似道",
        "content": "火齐无光荔实圆，未尝先说齿流涎。\n唤回天竺三年梦，参透披云一味禅。",
        "dynasty": "宋",
        "collection_info": null
    },
    {
        "uuid": "bc0d25715ac4d369ff0b52886bad420a",
        "title": "蒲",
        "author": "徐似道",
        "content": "圆蒲相将结僧厦，荷叶蒲茸绿相亚。\n浮花浪叶自飘零，小院迴廊正潇洒。\n叶如青幄花成茵，细腰起舞来送春。\n纸光如银墨如漆，落笔四座惊有神。\n轻衫短帽付余子，花前醉倒输闲人。",
        "dynasty": "宋",
        "collection_info": null
    },
    {
        "uuid": "4c2f755de08231b364fc22c347feeeed",
        "title": "竹",
        "author": "徐似道",
        "content": "卢仝茅屋面桃李，杜老草堂依柳梅。\n我欲四时相照映，小窗时对此君开。",
        "dynasty": "宋",
        "collection_info": null
    },
    {
        "uuid": "4895061667631b388d5e567b710a50f6",
        "title": "荠",
        "author": "徐似道",
        "content": "萋萋墙根荠，采掇盈一襜。\n破白半浮糁，杀青微下盐。\n长贫叹亦苦，积悟觉尤甘。\n缅想拔葵者，吾今已伤廉。",
        "dynasty": "宋",
        "collection_info": null
    },
    {
        "uuid": "98369628cb036b9b44827f8bf8b57144",
        "title": "莼菜二首  其一",
        "author": "徐似道",
        "content": "千里莼丝未下盐，北游谁復话江南。\n可怜一筯秋风味，错被旁人苦未参。",
        "dynasty": "宋",
        "collection_info": null
    },
    {
        "uuid": "40a2661332530aa2bf6ebe5709426ec2",
        "title": "莼菜二首  其二",
        "author": "徐似道",
        "content": "堆盘缕缕又秋风，客俎虀盐一洗空。\n羹鲙疑居柁楼底，杯螯如堕酒船中。\n莼羹本是诗人事，樽俎那容俗子同。\n不日挽君来快问，请分一筯供涪翁。",
        "dynasty": "宋",
        "collection_info": null
    },
    {
        "uuid": "175bbeab739e10f349e592e6fb4da930",
        "title": "守太和",
        "author": "徐似道",
        "content": "我本田家子，驱来作长官。\n政虽无小异，民却自相安。\n静或焚香坐，閒因展画看。\n庸人扰之耳，只道太和难。",
        "dynasty": "宋",
        "collection_info": null
    },
    {
        "uuid": "d0c7f30025b7d40622f5ec16ebf93d12",
        "title": "题雪巢",
        "author": "徐似道",
        "content": "巢余太古雪，人有正始风。\n头如雪絮白，面作春桃红。",
        "dynasty": "宋",
        "collection_info": null
    },
    {
        "uuid": "f9b0569494cd6026480f0b94179fe041",
        "title": "装太和米纲",
        "author": "徐似道",
        "content": "一鞭加尔肤，万刃划吾腹。\n就令猛于虎，何忍食子肉。\n世无冷镬汤，邑尽活地狱。",
        "dynasty": "宋",
        "collection_info": null
    },
    {
        "uuid": "a30413fe07afa8f3115ce48343abd588",
        "title": "秋日",
        "author": "徐似道",
        "content": "老觉此身无一堪，尚牵诗课捻衰髯。\n亦知庭院西风恶，直为秋香不下帘。",
        "dynasty": "宋",
        "collection_info": null
    },
    {
        "uuid": "0d601edb60c80d59d634fe5b45cc1a57",
        "title": "诗一首",
        "author": "徐似道",
        "content": "一瓶储粟一囊钱，儿学箕裘女纺砖。\n更买小丘吾事毕，勘书评画了残年。",
        "dynasty": "宋",
        "collection_info": null
    },
    {
        "uuid": "cc9e4d0f85f0667104291038c5384969",
        "title": "瓶中梅花",
        "author": "徐似道",
        "content": "可怜玉雪不供愁，似倩诗翁作□□。\n□□此君虽强项，岁寒相对却风流。",
        "dynasty": "宋",
        "collection_info": null
    },
    {
        "uuid": "e0f5bfd8c3f4995848ca06c74c2039cb",
        "title": "舟行",
        "author": "徐似道",
        "content": "大官连樯十万艘，小官仅得一叶如渔舠。\n其中何所有，白髮翁媪并儿曹。\n赤脚婢三后执爨，苍头奴二前操篙。\n玄真笔床间茶竈，吏部酒杯兼蟹螯。\n书缄一箱半鱼蠹，一束百轴成牛腰。\n平铺藁秸荐猫犬，剩买枣栗供猨猱。\n新花鬰屈作萎木，清酒荡摇成浊醪。\n篷低日觉牛角折，竈近时闻羹釜轑。\n高骧正难望鹢首，缓进岂敢争龙标。\n全家窘拘嘆蹐跼，长物屏当随周遭。\n桑枢驷马各是累，人肝薇蕨俱成饕。\n不须彼此更相笑，未必鬰林之石贤胡椒。",
        "dynasty": "宋",
        "collection_info": null
    },
    {
        "uuid": "6538538a886273d11dc0149942f7bc74",
        "title": "诗一首",
        "author": "徐似道",
        "content": "植杞必植梓，艺兰仍艺荪。\n过庭遗训在，凿楹故书存。",
        "dynasty": "宋",
        "collection_info": null
    },
    {
        "uuid": "cd3b217af4af2cd62447ca2598621098",
        "title": "偶题",
        "author": "徐似道",
        "content": "老去功名不挂怀，高眠之外只清斋。\n偶因种竹便多事，风叶扫余还满阶。",
        "dynasty": "宋",
        "collection_info": null
    },
    {
        "uuid": "9cc6a694cd4426c4fe304b7d57b1e834",
        "title": "白龙洞",
        "author": "徐似道",
        "content": "灵仙窟宅不多见，车马往来成再游。\n后洞白云前洞出，上池红叶下池流。\n水花照眼明金鲫，石髮藏春护玉虬。\n邂逅尚青游子眼，栖迟应白老僧头。",
        "dynasty": "宋",
        "collection_info": null
    },
    {
        "uuid": "0b4625de4caee2c902dee4bc8a89aaf1",
        "title": "呈周子充",
        "author": "徐似道",
        "content": "翰林帐下饮羊羔，客子骑馿渡灞桥。\n莫似灵鳌笑浮蚁，戴山负粟各逍遥。",
        "dynasty": "宋",
        "collection_info": null
    },
    {
        "uuid": "917a4498843df6fb935a7e99b9189934",
        "title": "为刘改之作五首  其一",
        "author": "徐似道",
        "content": "江西诗社久沦落，晚得一人刘改之。\n不向岭头拈取去，此衣此钵付他谁。",
        "dynasty": "宋",
        "collection_info": null
    },
    {
        "uuid": "69e06fb53c448514487fb14390794eff",
        "title": "为刘改之作五首  其二",
        "author": "徐似道",
        "content": "谪仙昔者号无敌，侯喜中间还有声。\n后五百年无继者，得渠一句便堪听。",
        "dynasty": "宋",
        "collection_info": null
    },
    {
        "uuid": "e80689436fabed1de77cc4e7b75fc09f",
        "title": "为刘改之作五首  其三",
        "author": "徐似道",
        "content": "一生能着几两屐，万户何如千首诗。\n竹隠在傍须径造，醉乡有路莫他之。",
        "dynasty": "宋",
        "collection_info": null
    },
    {
        "uuid": "afb8383eafc83766ab30d7ac4526b211",
        "title": "为刘改之作五首  其四",
        "author": "徐似道",
        "content": "风吹客袂游甘露，雪打人头入半山。\n无故被他林鸟觉，竞传新句落人间。",
        "dynasty": "宋",
        "collection_info": null
    },
    {
        "uuid": "df0f0d2743d004ee19ae7725f3c29b16",
        "title": "为刘改之作五首  其五",
        "author": "徐似道",
        "content": "闭门长安十日雨，车马不来蛙黾多。\n若往澹然应子是，作商声者必君歌。",
        "dynasty": "宋",
        "collection_info": null
    },
    {
        "uuid": "68abac6e9431332ad3b7751457240c3c",
        "title": "过月岩",
        "author": "徐似道",
        "content": "桥虹跨水千尺，岩月倚空半规。\n岁晚相看如昨，夕阳伫立移时。",
        "dynasty": "宋",
        "collection_info": null
    },
    {
        "uuid": "67705ee92afe3418e329821c1a2dc0e3",
        "title": "舟中",
        "author": "徐似道",
        "content": "红漆楼船黑占牌，渔翁一见便惊猜。\n生怕打官交道，撑入芦花唤不来。",
        "dynasty": "宋",
        "collection_info": null
    },
    {
        "uuid": "ae1eeeef0aa9bdb756bcb96edc0a1fe9",
        "title": "缙云道中",
        "author": "徐似道",
        "content": "夜泊红楼市，朝餐黑笠家。\n浅溪才泛鸭，疏树不藏鸦。\n鬲上村坊酒，眉尖野店茶。\n尚缘门有竹，忘却去程赊。",
        "dynasty": "宋",
        "collection_info": null
    },
    {
        "uuid": "59506c2d33cd3431a4375f78fbaf0471",
        "title": "石夫人",
        "author": "徐似道",
        "content": "消山偃蹇消湖碧，夫人此恨消未得。\n海上人归会有时，怪尔鬓云非旧色。",
        "dynasty": "宋",
        "collection_info": null
    },
    {
        "uuid": "0f951ee1694fd74d59153c4364be7a36",
        "title": "妙严禅寺",
        "author": "徐似道",
        "content": "宿雾酿成三日雨，晓风鏖退一天云。\n落花院宇浑无事，闲拂碑尘看断文。",
        "dynasty": "宋",
        "collection_info": null
    },
    {
        "uuid": "d02d5a8d188274164e3139e36810dfcb",
        "title": "虞仲房司马游园约予不赴因次其韵",
        "author": "徐似道",
        "content": "秘书行处有歌钟，身在名园锦绣丛。\n试问高吟梁苑雪，何如共快楚台风。\n人鸥不去机方息，鱼我相忘乐未穷。\n待得芙容濯云锦，弄花翻水与君同。",
        "dynasty": "宋",
        "collection_info": null
    },
    {
        "uuid": "412f05d444f78e5cbcf84217d45c979f",
        "title": "自笑",
        "author": "徐似道",
        "content": "黄昏茅店带星入，清晓竹舆蒙露行。\n客路三千年五十，对人犹说是归耕。",
        "dynasty": "宋",
        "collection_info": null
    },
    {
        "uuid": "7da2d0555a98986eb1930c9bbc448b74",
        "title": "硐岭樵歌",
        "author": "徐似道",
        "content": "黄山东南数十里，芙蓉削翠连云起。\n萧萧褐褐三五群，生薪半肩歌不止。\n石径迢迢云外行，烟雾满地穿林垧。\n圣世不须紫芝曲，息担击壤歌太平。",
        "dynasty": "宋",
        "collection_info": null
    },
    {
        "uuid": "02b564fc0bedc784cee0ed158558106d",
        "title": "扈隩牧笛",
        "author": "徐似道",
        "content": "蒙蒙香雾湿未干，烟光匝地春风寒。\n牧童三五唤归切，鞭牛为马蓑为鞍。\n一声芦管振林木，口畔呜呜相戏逐。\n梅花乱落自潇洒，绝胜豪门调新曲。",
        "dynasty": "宋",
        "collection_info": null
    },
    {
        "uuid": "60c8bb70694bdd75dca547288a452d83",
        "title": "北闸停舟",
        "author": "徐似道",
        "content": "昔人筑斯防旱涝，龙钟常相天地造。\n舟航群泊沙外汀，酒旗斜插江亭小。\n岁岁常丰民自怡，几家灯火儿诵诗。\n何处渔歌芦中起，欵乃一声山月低。",
        "dynasty": "宋",
        "collection_info": null
    },
    {
        "uuid": "1f3089ca5fd38fb342159870efb7bbcb",
        "title": "马桥秋月",
        "author": "徐似道",
        "content": "石梁横卧清溪曲，波光上下风吹绿。\n海东推上月轮来，鳞龙闪闪浮寒玉。\n昔人呼为饮马泉，至今饮者谁投钱。\n吟余不觉露华重，桂花香堕绡衣寒。",
        "dynasty": "宋",
        "collection_info": null
    },
    {
        "uuid": "acb8e0c04b9a7248a1d2f45df2dfcbdf",
        "title": "溪上值雨",
        "author": "徐似道",
        "content": "行到溪光竹色间，客怀于此最相关。\n无端一阵西风雨，不许从容坐看山。",
        "dynasty": "宋",
        "collection_info": null
    },
    {
        "uuid": "bf117b66a1c308ce94c3e292476584dc",
        "title": "句  其一",
        "author": "徐似道",
        "content": "暖分煨芋火，明借绩麻灯。",
        "dynasty": "宋",
        "collection_info": null
    },
    {
        "uuid": "7a2228397c1440d579ab398e15bd1ca2",
        "title": "句  其二",
        "author": "徐似道",
        "content": "小桃洗面添光泽，未点胭脂已自红。",
        "dynasty": "宋",
        "collection_info": null
    },
    {
        "uuid": "3ae578b232f71c1b46920439f8f97c2a",
        "title": "句  其三",
        "author": "徐似道",
        "content": "红芭蕉映黑牵牛。",
        "dynasty": "宋",
        "collection_info": null
    },
    {
        "uuid": "ee942e04b3309a0c25a6f3d2c8419f78",
        "title": "句  其四",
        "author": "徐似道",
        "content": "牧童出捲乌盐角，越女归簪谢豹花。",
        "dynasty": "宋",
        "collection_info": null
    },
    {
        "uuid": "e224c23fbc19503758313df146f696e7",
        "title": "句  其五",
        "author": "徐似道",
        "content": "晓风洛浦凌波际，夜月江皋解佩时。",
        "dynasty": "宋",
        "collection_info": null
    },
    {
        "uuid": "637538d4f4d7b472bf00c388c7adc0e5",
        "title": "句  其六",
        "author": "徐似道",
        "content": "一带拒霜三十里，又催箫鼓作秋声。",
        "dynasty": "宋",
        "collection_info": null
    },
    {
        "uuid": "fe4ac82c03bc914c0e1be6b21f76545b",
        "title": "句  其七",
        "author": "徐似道",
        "content": "叶从秋后变，色向晚来红。",
        "dynasty": "宋",
        "collection_info": null
    },
    {
        "uuid": "246cfe1ca9410cd334d27a0489b05bc9",
        "title": "句  其八",
        "author": "徐似道",
        "content": "那堪富有千头橘，便可称为四老人。",
        "dynasty": "宋",
        "collection_info": null
    },
    {
        "uuid": "ee4542249c4825e4fd45cb3618c56e84",
        "title": "句  其九",
        "author": "徐似道",
        "content": "后茁碧含藓，厥包黄带沙。",
        "dynasty": "宋",
        "collection_info": null
    },
    {
        "uuid": "ce7da1dbfa4172f2559424cb63410260",
        "title": "句  其一○",
        "author": "徐似道",
        "content": "见说周颙夸早韭，斲烟锄雨幸时分。",
        "dynasty": "宋",
        "collection_info": null
    },
    {
        "uuid": "e3ba4ba604cd62d50583c0fb80ff3738",
        "title": "句  其一一",
        "author": "徐似道",
        "content": "胡椒尚杀元丞相，薏苡犹疑马伏波。",
        "dynasty": "宋",
        "collection_info": null
    },
    {
        "uuid": "150f21a7abae8c334d0178ebdf705ccd",
        "title": "句  其一二",
        "author": "徐似道",
        "content": "晓梵鱼出听，夜禅石点头。",
        "dynasty": "宋",
        "collection_info": null
    },
    {
        "uuid": "cc51663350702a048c5c3a50eb65e126",
        "title": "句  其一三",
        "author": "徐似道",
        "content": "胸中着云梦，皮裏有阳秋。",
        "dynasty": "宋",
        "collection_info": null
    },
    {
        "uuid": "ef8ab2e29584426b32f610257e4d9b14",
        "title": "句  其一四",
        "author": "徐似道",
        "content": "自作先生传，谁为故吏碑。",
        "dynasty": "宋",
        "collection_info": null
    },
    {
        "uuid": "febe995ae1028151b36aac064b6a9555",
        "title": "句  其一五",
        "author": "徐似道",
        "content": "肩成山耸因寻句，眼作花昏为勘碑。",
        "dynasty": "宋",
        "collection_info": null
    },
    {
        "uuid": "d990925bcece2d17c1adaabc90c7e77e",
        "title": "句  其一六",
        "author": "徐似道",
        "content": "天寒不知翠袖薄，日暖但觉玉烟生。",
        "dynasty": "宋",
        "collection_info": null
    },
    {
        "uuid": "8fb1c76580dcf61d0438689eb9280c8c",
        "title": "句  其一七",
        "author": "徐似道",
        "content": "黄四孃花空朵朵，谢三郎鬓已苍苍。",
        "dynasty": "宋",
        "collection_info": null
    },
    {
        "uuid": "09f330e8b8cca7835456573e0be28399",
        "title": "句  其一八",
        "author": "徐似道",
        "content": "索醉宁倾问字酒，忍饥不取作碑钱。",
        "dynasty": "宋",
        "collection_info": null
    },
    {
        "uuid": "5c5accf62d05e573517680c4dafd0dd1",
        "title": "句  其一九",
        "author": "徐似道",
        "content": "驹入隙来元不碍，蝇钻纸出定何妨。",
        "dynasty": "宋",
        "collection_info": null
    },
    {
        "uuid": "eb1c74b781efc0cdfb81b91235e1fc4e",
        "title": "句  其二○",
        "author": "徐似道",
        "content": "化成银地佛应喜，移下玉楼天不知。",
        "dynasty": "宋",
        "collection_info": null
    },
    {
        "uuid": "d3595e22f5f441bb8b857292bdf8a6fa",
        "title": "句  其二一",
        "author": "徐似道",
        "content": "北风万籁自宫征，南日一轩真袴襦。",
        "dynasty": "宋",
        "collection_info": null
    },
    {
        "uuid": "7dbe48e7062e7dfd7647027e7f9145d6",
        "title": "句  其二二",
        "author": "徐似道",
        "content": "但欲有衣存妓妾，不愁无帐列生徒。",
        "dynasty": "宋",
        "collection_info": null
    },
    {
        "uuid": "6a39fd5d1f2de9374d311ed258cd6316",
        "title": "句  其二三",
        "author": "徐似道",
        "content": "刘显贵为天子友，退之穷作相君书。",
        "dynasty": "宋",
        "collection_info": null
    }
]