[
    {
        "uuid": "9a125a834402148e8655ce18e6237745",
        "title": "阮郎归 茶寮山上一头陀",
        "author": "徐似道",
        "content": "茶寮山上一头陀。\n新来学者么。\n蝤蛑螃蟹与乌螺。\n知他放几多。\n有一物，是蜂窝。\n姓牙名老婆。\n虽然无奈得它何。\n如何放得它。",
        "dynasty": "宋",
        "collection_info": null
    },
    {
        "uuid": "b5b36c5b3b2ea3ecdfcd9575f3e04c69",
        "title": "浪淘沙 风紧浪淘生",
        "author": "徐似道",
        "content": "风紧浪淘生。\n蛟吼鼍鸣。\n家人睡着怕人惊。\n只有一翁扪虱坐，依约三更。\n雪又打残灯。\n欲暗还明。\n有谁知我此时情。\n独对梅花倾一盏，还又诗成。",
        "dynasty": "宋",
        "collection_info": null
    },
    {
        "uuid": "6cfd64341281dfd519405a8674bee28d",
        "title": "瑞鹤仙令・临江仙 西子湖边春正好",
        "author": "徐似道",
        "content": "西子湖边春正好，输他公子王孙。\n落花香趁马蹄温。\n暖烟桃叶渡，晴日柳枝门。\n中有能诗狂处士，闲将一鹤随轩。\n百钱买只下湖船。\n就他弦管里，醉过杏花天。",
        "dynasty": "宋",
        "collection_info": null
    },
    {
        "uuid": "05c3acd10cd03c8bc5e835aa6e42f93e",
        "title": "一剪梅・一翦梅 道学从来不则声",
        "author": "徐似道",
        "content": "道学从来不则声。\n行也东铭。\n坐也西铭。\n爷娘死后更伶丁。\n也不看经。\n也不斋僧。\n却言渊子太狂生。\n行也轻轻。\n坐也轻轻。\n他年青史总无名。\n你也能亨。\n我也能亨。",
        "dynasty": "宋",
        "collection_info": null
    },
    {
        "uuid": "5217464666ae01f805c5a225eb49a7f7",
        "title": "失调名 问竹平安",
        "author": "徐似道",
        "content": "问竹平安，点花番次。",
        "dynasty": "宋",
        "collection_info": null
    },
    {
        "uuid": "c32e8e69d8b1d2fb24454bd50e537780",
        "title": "登白雪楼",
        "author": "徐似道",
        "content": "水落方成放牧坡，水生还作浴鸥波。\n春风自共桃花笑，秀色偏于麦壠多。\n村号莫愁劳想象，石名宋玉谩摩挲。\n试将有袴无襦曲，翻作阳春白雪歌。",
        "dynasty": "宋",
        "collection_info": null
    },
    {
        "uuid": "78867986a1aa3acd5d2756f487891fdf",
        "title": "买砚",
        "author": "徐似道",
        "content": "俸余宜办买山钱，却买端州一砚砖。\n依旧被渠驱使出，买山之事定何年。",
        "dynasty": "宋",
        "collection_info": null
    },
    {
        "uuid": "6bf72f4c93df1f15c859ded2159cb998",
        "title": "游庐山得蟹",
        "author": "徐似道",
        "content": "不到庐山辜负目，不食螃蟹辜负腹。\n亦知二者古难并，到得九江吾事足。\n庐山偃蹇坐吾前，螃蟹郭索来酒边。\n持螯把酒与山对，世无此乐三百年。\n时人爱画陶靖节，菊绕东篱手亲折。\n何如更画我持螯，共对庐山作三绝。",
        "dynasty": "宋",
        "collection_info": null
    },
    {
        "uuid": "e705cb2fa456de9263cc254eafe4ad74",
        "title": "和诚斋跋梅坡诗卷",
        "author": "徐似道",
        "content": "知君得法自南昌，作舍何须问道旁。\n二老未尝轻许可，两诗固已为平章。\n胸横云岫无穷意，语带梅坡不尽香。\n政乏绮纨相妩媚，不妨风气似诸王。",
        "dynasty": "宋",
        "collection_info": null
    },
    {
        "uuid": "e03292eb29ab25e09107efa322dc91cd",
        "title": "题仙居道中",
        "author": "徐似道",
        "content": "地褊山成簇，溪平水不奔。\n晴天带阴色，冬日作春温。\n草聚鸡豚市，机声桑柘村。\n舟人识行李，相约候归辕。",
        "dynasty": "宋",
        "collection_info": null
    },
    {
        "uuid": "b38d48686616f41bb613a06574135aec",
        "title": "唐史君与正新建浮桥",
        "author": "徐似道",
        "content": "秋风百柁倚江皋，幻出城南不柱桥。\n虹影勒回天际水，鹢头惊退海东潮。\n白银阙裏看车马，赤玉阑边听鼓箫。\n硎刃有余舟楫在，待随芝检上云霄。",
        "dynasty": "宋",
        "collection_info": null
    },
    {
        "uuid": "ad0bf9088d3410f4576753ad8e08de2d",
        "title": "题仙居相湖",
        "author": "徐似道",
        "content": "岭名石母谁家母，湖号相公何代公。\n欲问岭云并岭月，怕推湖水与湖风。\n渔翁樵子难重问，墨客骚人苦欲穷。\n愚智校行三十里，朔风吹酒又成空。",
        "dynasty": "宋",
        "collection_info": null
    },
    {
        "uuid": "07f9210dcfe4fc3c5dbcff71373d148f",
        "title": "宿云岩二首  其一",
        "author": "徐似道",
        "content": "古书万卷积成蠹，老屋数閒深却幽。\n午枕忽惊毛骨冷，觉来风雨一山秋。",
        "dynasty": "宋",
        "collection_info": null
    },
    {
        "uuid": "154360b674ec8d3043cb3f7edf8da23f",
        "title": "宿云岩二首  其二",
        "author": "徐似道",
        "content": "残僧入定夜堂寂，独客不眠山月高。\n静坐了无尘俗态，一灯窗下读离骚。",
        "dynasty": "宋",
        "collection_info": null
    },
    {
        "uuid": "bbd17f983ffa5bb0d2f1e94f6a78aafe",
        "title": "题苍岭",
        "author": "徐似道",
        "content": "看山每恨眼不饱，上马岂知程可贪。\n还我一筇双不借，缓从云北过云南。",
        "dynasty": "宋",
        "collection_info": null
    },
    {
        "uuid": "91c668b4b8fb142c9ba409ffb2dd58cb",
        "title": "九日",
        "author": "徐似道",
        "content": "衰容不似秋容好，坐上谁怜老孟嘉。\n牢裹乌纱莫吹却，免教白髮见黄花。",
        "dynasty": "宋",
        "collection_info": null
    },
    {
        "uuid": "2721d0c6198524277dc095f6f2a3a5d6",
        "title": "海棠",
        "author": "徐似道",
        "content": "子美无诗到海棠，酒边游戏略平章。\n日烘不睡却成睡，风暖无香却自香。\n花事一番劳应接，春光强半被分张。\n速来窠上寻徐老，同醉花前作楚狅。",
        "dynasty": "宋",
        "collection_info": null
    },
    {
        "uuid": "b9e8b72f82d315f649d31adf262d9080",
        "title": "岩桂花",
        "author": "徐似道",
        "content": "重重帘幕护金猊，小树花开逼麝脐。\n寒色十分新疹粟，春心一点暗通犀。\n香延棋畔仙人斧，影射灯前太乙藜。\n从此再週花甲子，伴公长醉日东西。",
        "dynasty": "宋",
        "collection_info": null
    },
    {
        "uuid": "a1d7a4d16c958bca1f8f7c1ea4448a29",
        "title": "酴醾",
        "author": "徐似道",
        "content": "纷纷红紫落莓苔，带月和烟特地开。\n疑是玉妃新浴出，翠云梯上舞风台。",
        "dynasty": "宋",
        "collection_info": null
    },
    {
        "uuid": "957a84551877e3b34a7e92f37ddec3eb",
        "title": "水仙花二首  其一",
        "author": "徐似道",
        "content": "天然初不事铅华，此是无尘有韵花。\n翠带讵容萦俗客，金杯祗合劝诗家。",
        "dynasty": "宋",
        "collection_info": null
    },
    {
        "uuid": "99fc218f7c75ac1a3906176aae92bc30",
        "title": "水仙花二首  其二",
        "author": "徐似道",
        "content": "林下清风自一家，稍亲梅竹近兰芽。\n祇缘羞与凡花伍，移植名园不肯花。",
        "dynasty": "宋",
        "collection_info": null
    },
    {
        "uuid": "181e6ab4d103869c652d06bd7c700e9c",
        "title": "萱草花",
        "author": "徐似道",
        "content": "莫讶萱枝小，能施宫样粧。\n只缘沾染足，绝似杜兰香。",
        "dynasty": "宋",
        "collection_info": null
    },
    {
        "uuid": "e58f1fe4fc54b30e591085655d49e78d",
        "title": "杨梅",
        "author": "徐似道",
        "content": "火齐无光荔实圆，未尝先说齿流涎。\n唤回天竺三年梦，参透披云一味禅。",
        "dynasty": "宋",
        "collection_info": null
    },
    {
        "uuid": "b6f20b008bb3092cef3aca068d8761f0",
        "title": "蒲",
        "author": "徐似道",
        "content": "圆蒲相将结僧厦，荷叶蒲茸绿相亚。\n浮花浪叶自飘零，小院迴廊正潇洒。\n叶如青幄花成茵，细腰起舞来送春。\n纸光如银墨如漆，落笔四座惊有神。\n轻衫短帽付余子，花前醉倒输闲人。",
        "dynasty": "宋",
        "collection_info": null
    },
    {
        "uuid": "d89615254cf965237b2d328240954626",
        "title": "竹",
        "author": "徐似道",
        "content": "卢仝茅屋面桃李，杜老草堂依柳梅。\n我欲四时相照映，小窗时对此君开。",
        "dynasty": "宋",
        "collection_info": null
    },
    {
        "uuid": "ed85bf94854e936fe4ea8f327f3f4ff2",
        "title": "荠",
        "author": "徐似道",
        "content": "萋萋墙根荠，采掇盈一襜。\n破白半浮糁，杀青微下盐。\n长贫叹亦苦，积悟觉尤甘。\n缅想拔葵者，吾今已伤廉。",
        "dynasty": "宋",
        "collection_info": null
    },
    {
        "uuid": "322abc89d0c3ecc15c0d2a97aefa423d",
        "title": "莼菜二首  其一",
        "author": "徐似道",
        "content": "千里莼丝未下盐，北游谁復话江南。\n可怜一筯秋风味，错被旁人苦未参。",
        "dynasty": "宋",
        "collection_info": null
    },
    {
        "uuid": "6d67b636023d698f12d5ec100955e24c",
        "title": "莼菜二首  其二",
        "author": "徐似道",
        "content": "堆盘缕缕又秋风，客俎虀盐一洗空。\n羹鲙疑居柁楼底，杯螯如堕酒船中。\n莼羹本是诗人事，樽俎那容俗子同。\n不日挽君来快问，请分一筯供涪翁。",
        "dynasty": "宋",
        "collection_info": null
    },
    {
        "uuid": "8942131095b466ac96f1bd72e2c619e3",
        "title": "守太和",
        "author": "徐似道",
        "content": "我本田家子，驱来作长官。\n政虽无小异，民却自相安。\n静或焚香坐，閒因展画看。\n庸人扰之耳，只道太和难。",
        "dynasty": "宋",
        "collection_info": null
    },
    {
        "uuid": "6b4c58fecba13f2ed9aa209e619090fc",
        "title": "题雪巢",
        "author": "徐似道",
        "content": "巢余太古雪，人有正始风。\n头如雪絮白，面作春桃红。",
        "dynasty": "宋",
        "collection_info": null
    },
    {
        "uuid": "0017d23028098c556f221701b5d1d54e",
        "title": "装太和米纲",
        "author": "徐似道",
        "content": "一鞭加尔肤，万刃划吾腹。\n就令猛于虎，何忍食子肉。\n世无冷镬汤，邑尽活地狱。",
        "dynasty": "宋",
        "collection_info": null
    },
    {
        "uuid": "c514810e0210b5f44e37a1937f200af1",
        "title": "秋日",
        "author": "徐似道",
        "content": "老觉此身无一堪，尚牵诗课捻衰髯。\n亦知庭院西风恶，直为秋香不下帘。",
        "dynasty": "宋",
        "collection_info": null
    },
    {
        "uuid": "602892900f2d3296e49b380a6985561d",
        "title": "诗一首",
        "author": "徐似道",
        "content": "一瓶储粟一囊钱，儿学箕裘女纺砖。\n更买小丘吾事毕，勘书评画了残年。",
        "dynasty": "宋",
        "collection_info": null
    },
    {
        "uuid": "ea8ca2a8b3424b397b2d1f0ce3fb272f",
        "title": "瓶中梅花",
        "author": "徐似道",
        "content": "可怜玉雪不供愁，似倩诗翁作□□。\n□□此君虽强项，岁寒相对却风流。",
        "dynasty": "宋",
        "collection_info": null
    },
    {
        "uuid": "41e8c57689f6c3315f55c9a427e04b77",
        "title": "舟行",
        "author": "徐似道",
        "content": "大官连樯十万艘，小官仅得一叶如渔舠。\n其中何所有，白髮翁媪并儿曹。\n赤脚婢三后执爨，苍头奴二前操篙。\n玄真笔床间茶竈，吏部酒杯兼蟹螯。\n书缄一箱半鱼蠹，一束百轴成牛腰。\n平铺藁秸荐猫犬，剩买枣栗供猨猱。\n新花鬰屈作萎木，清酒荡摇成浊醪。\n篷低日觉牛角折，竈近时闻羹釜轑。\n高骧正难望鹢首，缓进岂敢争龙标。\n全家窘拘嘆蹐跼，长物屏当随周遭。\n桑枢驷马各是累，人肝薇蕨俱成饕。\n不须彼此更相笑，未必鬰林之石贤胡椒。",
        "dynasty": "宋",
        "collection_info": null
    },
    {
        "uuid": "14c62f9faf6a7bdfaed144272862cf66",
        "title": "诗一首",
        "author": "徐似道",
        "content": "植杞必植梓，艺兰仍艺荪。\n过庭遗训在，凿楹故书存。",
        "dynasty": "宋",
        "collection_info": null
    },
    {
        "uuid": "c87058bca07d2570cb3880db84579aca",
        "title": "偶题",
        "author": "徐似道",
        "content": "老去功名不挂怀，高眠之外只清斋。\n偶因种竹便多事，风叶扫余还满阶。",
        "dynasty": "宋",
        "collection_info": null
    },
    {
        "uuid": "e0e4ee08453bda08a443126720006e65",
        "title": "白龙洞",
        "author": "徐似道",
        "content": "灵仙窟宅不多见，车马往来成再游。\n后洞白云前洞出，上池红叶下池流。\n水花照眼明金鲫，石髮藏春护玉虬。\n邂逅尚青游子眼，栖迟应白老僧头。",
        "dynasty": "宋",
        "collection_info": null
    },
    {
        "uuid": "99c8f322f4ae02f7a7eb47b772feb5eb",
        "title": "呈周子充",
        "author": "徐似道",
        "content": "翰林帐下饮羊羔，客子骑馿渡灞桥。\n莫似灵鳌笑浮蚁，戴山负粟各逍遥。",
        "dynasty": "宋",
        "collection_info": null
    },
    {
        "uuid": "97203bb6eb8009290053cc157d46c704",
        "title": "为刘改之作五首  其一",
        "author": "徐似道",
        "content": "江西诗社久沦落，晚得一人刘改之。\n不向岭头拈取去，此衣此钵付他谁。",
        "dynasty": "宋",
        "collection_info": null
    },
    {
        "uuid": "a1fe9dfd451ae820907ca30d12835e8f",
        "title": "为刘改之作五首  其二",
        "author": "徐似道",
        "content": "谪仙昔者号无敌，侯喜中间还有声。\n后五百年无继者，得渠一句便堪听。",
        "dynasty": "宋",
        "collection_info": null
    },
    {
        "uuid": "d471b85a2b2afbd7ff44d369a3a23435",
        "title": "为刘改之作五首  其三",
        "author": "徐似道",
        "content": "一生能着几两屐，万户何如千首诗。\n竹隠在傍须径造，醉乡有路莫他之。",
        "dynasty": "宋",
        "collection_info": null
    },
    {
        "uuid": "3142345cea6b4c8f89b26fe5bedb9e60",
        "title": "为刘改之作五首  其四",
        "author": "徐似道",
        "content": "风吹客袂游甘露，雪打人头入半山。\n无故被他林鸟觉，竞传新句落人间。",
        "dynasty": "宋",
        "collection_info": null
    },
    {
        "uuid": "0c368fbdff6061e232a264167c6791eb",
        "title": "为刘改之作五首  其五",
        "author": "徐似道",
        "content": "闭门长安十日雨，车马不来蛙黾多。\n若往澹然应子是，作商声者必君歌。",
        "dynasty": "宋",
        "collection_info": null
    },
    {
        "uuid": "fffe21659a7a297b74dcd038d43724d7",
        "title": "过月岩",
        "author": "徐似道",
        "content": "桥虹跨水千尺，岩月倚空半规。\n岁晚相看如昨，夕阳伫立移时。",
        "dynasty": "宋",
        "collection_info": null
    },
    {
        "uuid": "70a9921a9f20fee09df0ea5ece3b2d8c",
        "title": "舟中",
        "author": "徐似道",
        "content": "红漆楼船黑占牌，渔翁一见便惊猜。\n生怕打官交道，撑入芦花唤不来。",
        "dynasty": "宋",
        "collection_info": null
    },
    {
        "uuid": "ef815a12933af8f01e23ec4931429969",
        "title": "缙云道中",
        "author": "徐似道",
        "content": "夜泊红楼市，朝餐黑笠家。\n浅溪才泛鸭，疏树不藏鸦。\n鬲上村坊酒，眉尖野店茶。\n尚缘门有竹，忘却去程赊。",
        "dynasty": "宋",
        "collection_info": null
    },
    {
        "uuid": "5ff295f54819fd84128ae3a4f9f0e546",
        "title": "石夫人",
        "author": "徐似道",
        "content": "消山偃蹇消湖碧，夫人此恨消未得。\n海上人归会有时，怪尔鬓云非旧色。",
        "dynasty": "宋",
        "collection_info": null
    },
    {
        "uuid": "b7884cb9a8e1de6a8d6f04d535c2c350",
        "title": "妙严禅寺",
        "author": "徐似道",
        "content": "宿雾酿成三日雨，晓风鏖退一天云。\n落花院宇浑无事，闲拂碑尘看断文。",
        "dynasty": "宋",
        "collection_info": null
    },
    {
        "uuid": "e4e402a8820f7f14d21ddba331a0884a",
        "title": "虞仲房司马游园约予不赴因次其韵",
        "author": "徐似道",
        "content": "秘书行处有歌钟，身在名园锦绣丛。\n试问高吟梁苑雪，何如共快楚台风。\n人鸥不去机方息，鱼我相忘乐未穷。\n待得芙容濯云锦，弄花翻水与君同。",
        "dynasty": "宋",
        "collection_info": null
    },
    {
        "uuid": "e848f4808f853648224b47dfa67a06d7",
        "title": "自笑",
        "author": "徐似道",
        "content": "黄昏茅店带星入，清晓竹舆蒙露行。\n客路三千年五十，对人犹说是归耕。",
        "dynasty": "宋",
        "collection_info": null
    },
    {
        "uuid": "dff4f2832f5b129d8d1c076d350972f0",
        "title": "硐岭樵歌",
        "author": "徐似道",
        "content": "黄山东南数十里，芙蓉削翠连云起。\n萧萧褐褐三五群，生薪半肩歌不止。\n石径迢迢云外行，烟雾满地穿林垧。\n圣世不须紫芝曲，息担击壤歌太平。",
        "dynasty": "宋",
        "collection_info": null
    },
    {
        "uuid": "4e7bbe111b003961ffce1ec1d7421a3f",
        "title": "扈隩牧笛",
        "author": "徐似道",
        "content": "蒙蒙香雾湿未干，烟光匝地春风寒。\n牧童三五唤归切，鞭牛为马蓑为鞍。\n一声芦管振林木，口畔呜呜相戏逐。\n梅花乱落自潇洒，绝胜豪门调新曲。",
        "dynasty": "宋",
        "collection_info": null
    },
    {
        "uuid": "87a377c9c70e33178850aef5b2c6dbd0",
        "title": "北闸停舟",
        "author": "徐似道",
        "content": "昔人筑斯防旱涝，龙钟常相天地造。\n舟航群泊沙外汀，酒旗斜插江亭小。\n岁岁常丰民自怡，几家灯火儿诵诗。\n何处渔歌芦中起，欵乃一声山月低。",
        "dynasty": "宋",
        "collection_info": null
    },
    {
        "uuid": "1b469b5dc51fb86a5ec248b19181c73e",
        "title": "马桥秋月",
        "author": "徐似道",
        "content": "石梁横卧清溪曲，波光上下风吹绿。\n海东推上月轮来，鳞龙闪闪浮寒玉。\n昔人呼为饮马泉，至今饮者谁投钱。\n吟余不觉露华重，桂花香堕绡衣寒。",
        "dynasty": "宋",
        "collection_info": null
    },
    {
        "uuid": "62f29aac42084bf822f257d0c7a1185b",
        "title": "溪上值雨",
        "author": "徐似道",
        "content": "行到溪光竹色间，客怀于此最相关。\n无端一阵西风雨，不许从容坐看山。",
        "dynasty": "宋",
        "collection_info": null
    },
    {
        "uuid": "bf88dd7b29e10e4ff2504e226cec966e",
        "title": "句  其一",
        "author": "徐似道",
        "content": "暖分煨芋火，明借绩麻灯。",
        "dynasty": "宋",
        "collection_info": null
    },
    {
        "uuid": "43fc7dd6a49816d504cec10173e4dc56",
        "title": "句  其二",
        "author": "徐似道",
        "content": "小桃洗面添光泽，未点胭脂已自红。",
        "dynasty": "宋",
        "collection_info": null
    },
    {
        "uuid": "8c37fadcc0c8cd6f2a6f3118e468d078",
        "title": "句  其三",
        "author": "徐似道",
        "content": "红芭蕉映黑牵牛。",
        "dynasty": "宋",
        "collection_info": null
    },
    {
        "uuid": "dea208c91afa5a94e619f0f0a5caca1e",
        "title": "句  其四",
        "author": "徐似道",
        "content": "牧童出捲乌盐角，越女归簪谢豹花。",
        "dynasty": "宋",
        "collection_info": null
    },
    {
        "uuid": "4ee07a195689669ce85e654dc5bfe92d",
        "title": "句  其五",
        "author": "徐似道",
        "content": "晓风洛浦凌波际，夜月江皋解佩时。",
        "dynasty": "宋",
        "collection_info": null
    },
    {
        "uuid": "487a4bd0798649df37e7224a6af620e8",
        "title": "句  其六",
        "author": "徐似道",
        "content": "一带拒霜三十里，又催箫鼓作秋声。",
        "dynasty": "宋",
        "collection_info": null
    },
    {
        "uuid": "25635384bf52f0f58eae8a40055b8b42",
        "title": "句  其七",
        "author": "徐似道",
        "content": "叶从秋后变，色向晚来红。",
        "dynasty": "宋",
        "collection_info": null
    },
    {
        "uuid": "c197d645a2d96595d280ed611812df4c",
        "title": "句  其八",
        "author": "徐似道",
        "content": "那堪富有千头橘，便可称为四老人。",
        "dynasty": "宋",
        "collection_info": null
    },
    {
        "uuid": "41fb9e84786d9dd3fae7a057bd5c58d3",
        "title": "句  其九",
        "author": "徐似道",
        "content": "后茁碧含藓，厥包黄带沙。",
        "dynasty": "宋",
        "collection_info": null
    },
    {
        "uuid": "d7b6fca464539bceaa5f3b54037ee153",
        "title": "句  其一○",
        "author": "徐似道",
        "content": "见说周颙夸早韭，斲烟锄雨幸时分。",
        "dynasty": "宋",
        "collection_info": null
    },
    {
        "uuid": "4226779e186b744d0d0d9d97e5dc983e",
        "title": "句  其一一",
        "author": "徐似道",
        "content": "胡椒尚杀元丞相，薏苡犹疑马伏波。",
        "dynasty": "宋",
        "collection_info": null
    },
    {
        "uuid": "43ff16445b428f4f1b4267b54c81e68b",
        "title": "句  其一二",
        "author": "徐似道",
        "content": "晓梵鱼出听，夜禅石点头。",
        "dynasty": "宋",
        "collection_info": null
    },
    {
        "uuid": "243752a06b7b648a8525a48f309f051b",
        "title": "句  其一三",
        "author": "徐似道",
        "content": "胸中着云梦，皮裏有阳秋。",
        "dynasty": "宋",
        "collection_info": null
    },
    {
        "uuid": "af0eda6bc92b050b33a5ba4845565440",
        "title": "句  其一四",
        "author": "徐似道",
        "content": "自作先生传，谁为故吏碑。",
        "dynasty": "宋",
        "collection_info": null
    },
    {
        "uuid": "7e60db94e577d2328c0d357c638e7588",
        "title": "句  其一五",
        "author": "徐似道",
        "content": "肩成山耸因寻句，眼作花昏为勘碑。",
        "dynasty": "宋",
        "collection_info": null
    },
    {
        "uuid": "363022fc1a807edb8424b307e8949fbd",
        "title": "句  其一六",
        "author": "徐似道",
        "content": "天寒不知翠袖薄，日暖但觉玉烟生。",
        "dynasty": "宋",
        "collection_info": null
    },
    {
        "uuid": "0091e34072b708b18f85d30dbe4f47fc",
        "title": "句  其一七",
        "author": "徐似道",
        "content": "黄四孃花空朵朵，谢三郎鬓已苍苍。",
        "dynasty": "宋",
        "collection_info": null
    },
    {
        "uuid": "27380d2ca65f451c3a71d7a0c1b5ec13",
        "title": "句  其一八",
        "author": "徐似道",
        "content": "索醉宁倾问字酒，忍饥不取作碑钱。",
        "dynasty": "宋",
        "collection_info": null
    },
    {
        "uuid": "c9f3f81ac641fc054290083edba2bdd8",
        "title": "句  其一九",
        "author": "徐似道",
        "content": "驹入隙来元不碍，蝇钻纸出定何妨。",
        "dynasty": "宋",
        "collection_info": null
    },
    {
        "uuid": "27e601df617cf5ec131a0855c5213bea",
        "title": "句  其二○",
        "author": "徐似道",
        "content": "化成银地佛应喜，移下玉楼天不知。",
        "dynasty": "宋",
        "collection_info": null
    },
    {
        "uuid": "6e7bd1723ec0b59740e961242c87795f",
        "title": "句  其二一",
        "author": "徐似道",
        "content": "北风万籁自宫征，南日一轩真袴襦。",
        "dynasty": "宋",
        "collection_info": null
    },
    {
        "uuid": "666dedca487136b435520e1185ecf621",
        "title": "句  其二二",
        "author": "徐似道",
        "content": "但欲有衣存妓妾，不愁无帐列生徒。",
        "dynasty": "宋",
        "collection_info": null
    },
    {
        "uuid": "8bff61ff2179301e0cf07b8e8180ff2b",
        "title": "句  其二三",
        "author": "徐似道",
        "content": "刘显贵为天子友，退之穷作相君书。",
        "dynasty": "宋",
        "collection_info": null
    }
]