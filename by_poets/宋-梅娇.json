[
    {
        "uuid": "3fa9a0d91bf54ad875214acd191a1919",
        "title": "满庭芳 一种阳和",
        "author": "梅娇",
        "content": "一种阳和，玉英初纵，雪天分外精神。\n冰肌肉骨，别是一家春。\n楼上笛声三弄，百花都未知音。\n明窗畔，临风对月，曾结岁寒盟。\n笑杏花何太晚，迟疑不发，等待春深。\n只宜远望，举目似烧林。\n丽质芳姿虽好，一时取媚东君。\n争如我，青青结子，金鼎内调羹。",
        "dynasty": "宋",
        "collection_info": null
    }
]