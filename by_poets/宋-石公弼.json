[
    {
        "uuid": "d05f831c224dae2a7c852a18bd66076e",
        "title": "题北山松轩",
        "author": "石公弼",
        "content": "梢云阻日引清风，抱石盘根造物工。\n凌厉四时同一色，不知何岁植岩中。",
        "dynasty": "宋",
        "collection_info": null
    },
    {
        "uuid": "445c30fa66603bbdff0facde7547ddfb",
        "title": "游嘉佑院登般若台",
        "author": "石公弼",
        "content": "萦回岩岫拥高楼，饮海拏云走翠虬。\n欲问此台名般若，一轮明月照中秋。",
        "dynasty": "宋",
        "collection_info": null
    },
    {
        "uuid": "220e5c8dfa2fa98be00adcb8aad071ee",
        "title": "游日山",
        "author": "石公弼",
        "content": "岚光咫尺见山扃，候得潮来一苇轻。\n惨惨晚堂看日色，森森古殿对江城。\n风敲寒玉惊僧睡，岩落澌冰认雨声。\n不是平生曾到处，因缘今日此中行。",
        "dynasty": "宋",
        "collection_info": null
    },
    {
        "uuid": "a1052bc8eab117d0d6a030d7ac506083",
        "title": "题樗轩綫泉及闻琴",
        "author": "石公弼",
        "content": "竹引高山一綫泉，细如丝髮亦涓涓。\n莫嫌此去沧溟远，流水更听琴上弦。",
        "dynasty": "宋",
        "collection_info": null
    },
    {
        "uuid": "e8f4b55ce835c1a5d67d6c00cf89a6e0",
        "title": "题无垢院  其一",
        "author": "石公弼",
        "content": "沿磴穿岚造竹扉，一轩幽敞坐忘机。\n池镵琼骨容清泚，凭槛时看翡翠飞。",
        "dynasty": "宋",
        "collection_info": null
    },
    {
        "uuid": "2c834174f6386cb756b2d6cb86f75a5f",
        "title": "题无垢院  其二",
        "author": "石公弼",
        "content": "浄界曾无一点尘，风疏松竹响天真。\n从来此意少人会，只道林閒无至人。",
        "dynasty": "宋",
        "collection_info": null
    },
    {
        "uuid": "25459cd6e6d540f4addca3d1c29a9a29",
        "title": "游巾子山诸剎",
        "author": "石公弼",
        "content": "杖策游山寺，终朝事讨寻。\n地危敧石磴，殿古倚云岑。\n曲径行松杪，禅房过竹林。\n奈何幽兴在，他日更登临。",
        "dynasty": "宋",
        "collection_info": null
    }
]