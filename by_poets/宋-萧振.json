[
    {
        "title": "示邦人诗",
        "author": "萧振",
        "content": "我本江海人，来守仙佛国。\n年丰讼牒稀，公事不留积。\n岂无一樽酒，约客飞大白。\n重念此邦人，朝饱不谋夕。\n顷遭两年荒，十九皆菜色。\n城中多饿殍，倒死臭熏陌。\n幸兹连岁丰，粒米弃狼籍。\n嬉嬉不营生，便尔轻牟麦。\n三日天不雨，沙田已龟坼。\n十家九无储，何以度饥厄。\n我为此邦忧，夜眠不安席。\n愿天岁岁丰，愿尔痛俭啬。\n一年三年储，三年九年食。\n尧汤虽在上，丰歉岂可测。",
        "dynasty": "宋",
        "collection_info": null
    },
    {
        "title": "仙官峰",
        "author": "萧振",
        "content": "横北势岩岩，光摇斗极寒。\n当年为道士，何日转仙官。\n结得云霞伴，从他龙虎蟠。\n凭君长镇压，魑魅敢相干。",
        "dynasty": "宋",
        "collection_info": null
    }
]