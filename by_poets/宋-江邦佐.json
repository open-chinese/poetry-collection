[
    {
        "uuid": "f9056e776a83a41f8c7e4d39c0be8914",
        "title": "游浔州南山",
        "author": "江邦佐",
        "content": "南山特地森奇峰，嶙峋怪石盘虬龙。\n巨灵夜半擘山腹，幻出岩窦相玲珑。\n阴阳石罅滴琼液，拂拂洞户生天风。\n宸章炳焕神物护，断碑零落苍苔封。\n稚川飞昇岁月久，丹竈灰冷留遗踪。\n晓猿夜鹤自惊怨，朝岚夕霭常溟蒙。\n我来依守困朱墨，欲寻胜概嗟无从。\n公余乘兴一登览，万象献状来无穷。\n金茎濯露素秋节，清凉不与世人同。\n凭虚孤啸岸巾帻，收拾爽气归胸中。\n俗驾自怜难久驻，还作泠然御风去。\n太息真仙杳不逢，碧云暮合空凝竚。",
        "dynasty": "宋",
        "collection_info": null
    },
    {
        "uuid": "b1d9987344bcd020dc74d4ae26f957bc",
        "title": "亦佳亭",
        "author": "江邦佐",
        "content": "小亭新筑亦佳哉，花木无多手自栽。\n若谓甘棠安敢比，清阴留与后人来。",
        "dynasty": "宋",
        "collection_info": null
    }
]