[
    {
        "uuid": "8432788e3557702017a66d28b1af0700",
        "title": "上清辞五首  其一",
        "author": "李九龄",
        "content": "入海浮生汗漫秋，紫皇高宴五云楼。\n霓裳曲罢天风起，吹散仙香满十洲。",
        "dynasty": "宋",
        "collection_info": null
    },
    {
        "uuid": "e119ded6d0691a813aa467df41bd31a4",
        "title": "上清辞五首  其二",
        "author": "李九龄",
        "content": "楼锁彤霞地绝尘，碧桃花发九天春。\n东皇近日慵游宴，閒煞瑶池五色麟。",
        "dynasty": "宋",
        "collection_info": null
    },
    {
        "uuid": "083cc7399b84b8093daad2afe76ff44b",
        "title": "上清辞五首  其三",
        "author": "李九龄",
        "content": "上清仙路有丹梯，影响行人到即迷。\n不会无端箇渔父，阿谁教入武陵溪。",
        "dynasty": "宋",
        "collection_info": null
    },
    {
        "uuid": "24a177dd8e0d4f8c6317eb131c751908",
        "title": "上清辞五首  其四",
        "author": "李九龄",
        "content": "本来方朔是真仙，偶别丹台未得还。\n何事玉皇消息晚，忍教憔悴向人间。",
        "dynasty": "宋",
        "collection_info": null
    },
    {
        "uuid": "9dc8bc68858ec58a95a9b95ce41d2a17",
        "title": "上清辞五首  其五",
        "author": "李九龄",
        "content": "新拜天官上玉都，紫皇亲授五灵符。\n羣仙箇箇来相问，人世风光似此无。",
        "dynasty": "宋",
        "collection_info": null
    },
    {
        "uuid": "4e896827b93451b10ef08fa433d2e3a1",
        "title": "读三国志",
        "author": "李九龄",
        "content": "有国由来在得贤，莫言兴废是循环。\n武侯星落周瑜死，平蜀降吴似等閒。",
        "dynasty": "宋",
        "collection_info": null
    },
    {
        "uuid": "eecd2cefa57f5565c7202e344a13e76b",
        "title": "荆溪夜泊",
        "author": "李九龄",
        "content": "点点渔灯照浪清，水烟疏碧月胧明。\n小滩惊起鸳鸯处，一隻采莲船过声。",
        "dynasty": "宋",
        "collection_info": null
    },
    {
        "uuid": "58d4cfda30930f8986858d72d7aeddab",
        "title": "代边将",
        "author": "李九龄",
        "content": "雪冻阴河半夜风，战回狂寇血漂红。\n据鞍遥指长安路，须刻麟台第一功。",
        "dynasty": "宋",
        "collection_info": null
    },
    {
        "uuid": "0d9911823e2fe2445e63731a6a4d25d5",
        "title": "鹤",
        "author": "李九龄",
        "content": "天上瑶池覆五云，玉麟金凤好为羣。\n不须更饮人间水，直是清流也污君。",
        "dynasty": "宋",
        "collection_info": null
    },
    {
        "uuid": "51ef7d9765135da91e7fe2838369fe74",
        "title": "写庄子",
        "author": "李九龄",
        "content": "圣泽安排当散地，贤侯优贷借新居。\n閒中亦有閒生计，写得南华一部书。",
        "dynasty": "宋",
        "collection_info": null
    },
    {
        "uuid": "e7ec4eb3f3ab1f6c08e2bfd8fe268f65",
        "title": "透明岩",
        "author": "李九龄",
        "content": "乍脱尘埃梦寐安，透明岩上一开颜。\n晚霞双处似闻雁，远目尽时犹有山。\n仙迹不随岩桂老，禅心长共岭云闲。",
        "dynasty": "宋",
        "collection_info": null
    },
    {
        "uuid": "20db22615d798b03f5c1b2c18aa618cd",
        "title": "赠马道士",
        "author": "李九龄",
        "content": "水共逍遥云共孤，混时言笑只佯愚。\n经年但醉宜城酒，千里惟担华岳图。\n寻野鹤来空碧洞，觅琴僧去渡重湖。\n人间再见知何日，乞取先生石辘轳。",
        "dynasty": "宋",
        "collection_info": null
    },
    {
        "uuid": "25ff3e826c6442e7b92e1407f5a9b8d1",
        "title": "赠谭先生",
        "author": "李九龄",
        "content": "古观重重遶翠微，杉松深处掩双扉。\n云生万壑投龙去，海隔三山放鹤归。\n花洞宴游春日永，石坛朝礼曙星稀。\n每听高论长生理，拟向寰中便拂衣。",
        "dynasty": "宋",
        "collection_info": null
    }
]