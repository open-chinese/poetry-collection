[
    {
        "uuid": "76e89817c473aacbc96c75855f4f4cf8",
        "title": "上清辞五首  其二",
        "author": "李九龄",
        "content": "楼锁彤霞地绝尘，碧桃花发九天春。\n东皇近日慵游宴，閒煞瑶池五色麟。",
        "dynasty": "宋",
        "collection_info": null
    },
    {
        "uuid": "add601673abdfae10cbe07639f4af447",
        "title": "上清辞五首  其四",
        "author": "李九龄",
        "content": "本来方朔是真仙，偶别丹台未得还。\n何事玉皇消息晚，忍教憔悴向人间。",
        "dynasty": "宋",
        "collection_info": null
    },
    {
        "uuid": "d092707a6841a0f7253ff535e58e104f",
        "title": "读三国志",
        "author": "李九龄",
        "content": "有国由来在得贤，莫言兴废是循环。\n武侯星落周瑜死，平蜀降吴似等閒。",
        "dynasty": "宋",
        "collection_info": null
    },
    {
        "uuid": "28ab5da8f0637abc21afc11b53eea75e",
        "title": "荆溪夜泊",
        "author": "李九龄",
        "content": "点点渔灯照浪清，水烟疏碧月胧明。\n小滩惊起鸳鸯处，一隻采莲船过声。",
        "dynasty": "宋",
        "collection_info": null
    },
    {
        "uuid": "61ae48b1102b3ee475a2d1f2d992b74a",
        "title": "代边将",
        "author": "李九龄",
        "content": "雪冻阴河半夜风，战回狂寇血漂红。\n据鞍遥指长安路，须刻麟台第一功。",
        "dynasty": "宋",
        "collection_info": null
    },
    {
        "uuid": "ff41df5d114469b9a483ddf9776e7403",
        "title": "鹤",
        "author": "李九龄",
        "content": "天上瑶池覆五云，玉麟金凤好为羣。\n不须更饮人间水，直是清流也污君。",
        "dynasty": "宋",
        "collection_info": null
    },
    {
        "uuid": "9c369e46990d49bc789ab2c3c497ce39",
        "title": "写庄子",
        "author": "李九龄",
        "content": "圣泽安排当散地，贤侯优贷借新居。\n閒中亦有閒生计，写得南华一部书。",
        "dynasty": "宋",
        "collection_info": null
    },
    {
        "uuid": "e1428c3701c06694ba52583fbf90bc56",
        "title": "透明岩",
        "author": "李九龄",
        "content": "乍脱尘埃梦寐安，透明岩上一开颜。\n晚霞双处似闻雁，远目尽时犹有山。\n仙迹不随岩桂老，禅心长共岭云闲。",
        "dynasty": "宋",
        "collection_info": null
    },
    {
        "uuid": "7f6c9a6f9b2139e1e7c9515379e3bc59",
        "title": "赠马道士",
        "author": "李九龄",
        "content": "水共逍遥云共孤，混时言笑只佯愚。\n经年但醉宜城酒，千里惟担华岳图。\n寻野鹤来空碧洞，觅琴僧去渡重湖。\n人间再见知何日，乞取先生石辘轳。",
        "dynasty": "宋",
        "collection_info": null
    },
    {
        "uuid": "1d7d78a44df17f69233f6c834a7edbdd",
        "title": "赠谭先生",
        "author": "李九龄",
        "content": "古观重重遶翠微，杉松深处掩双扉。\n云生万壑投龙去，海隔三山放鹤归。\n花洞宴游春日永，石坛朝礼曙星稀。\n每听高论长生理，拟向寰中便拂衣。",
        "dynasty": "宋",
        "collection_info": null
    }
]