[
    {
        "uuid": "882d3efb084c14873971038c4d4c1499",
        "title": "春台晴望",
        "author": "李程",
        "content": "曲台送春目，景物丽新晴。\n霭霭烟收翠，忻忻木向荣。\n静看迟日上，闲爱野云平。\n风慢游丝转，天开远水明。\n登高尘虑息，观徼道心清。\n更有迁乔意，翩翩出谷莺。",
        "dynasty": "唐",
        "collection_info": null
    },
    {
        "uuid": "3c9adaa254bb442be36b5b83287180d4",
        "title": "玉壶冰",
        "author": "李程",
        "content": "琢玉性惟坚，成壶体更圆。\n虚心含众象，应物受寒泉。\n温润资天质，清贞禀自然。\n日融光乍散，雪照色逾鲜。\n至鉴功宁宰，无私照岂偏。\n明将水镜对，白与粉闱连。\n拂拭终为美，提携伫见传。\n勿令毫髮累，遗恨鲍公篇。",
        "dynasty": "唐",
        "collection_info": null
    },
    {
        "uuid": "ab5fd458c31e71c08b9108e495456f82",
        "title": "赋得竹箭有筠",
        "author": "李程",
        "content": "常爱凌寒竹，坚贞可喻人。\n能将先进礼，义与后凋邻。\n冉冉犹全节，青青尚有筠。\n陶钧二仪内，柯叶四时春。\n待凤花仍吐，停霜色更新。\n方持不易操，对此欲观身。",
        "dynasty": "唐",
        "collection_info": null
    },
    {
        "uuid": "19522f34a402518626ced1114a6427c9",
        "title": "观庆云图",
        "author": "李程",
        "content": "五云从表瑞，藻绘宛成图。\n柯叶何时改，丹青此不渝。\n非烟色尚丽，似盖状应殊。\n渥彩看犹在，轻阴望已无。\n方将遇翠幄，那羡起苍梧。\n欲识从龙处，今逢圣合符。",
        "dynasty": "唐",
        "collection_info": null
    },
    {
        "uuid": "8cc63c4c1c88f09a8adb7b4a9c77b557",
        "title": "赠毛仙翁",
        "author": "李程",
        "content": "茫茫尘累愧腥膻，强把蜉蝣望列仙。\n闲指紫霄峯下路，却归白鹿洞中天。\n吹箫凤去经何代，茹玉方传得几年。\n他日更来人世看，又应东海变桑田。",
        "dynasty": "唐",
        "collection_info": null
    },
    {
        "uuid": "d3841ec744de0fbcd3e280e86c045fd8",
        "title": "赠毛仙翁",
        "author": "李程",
        "content": "茫茫尘累愧腥膻，强把蜉蝣望列仙。\n闲指紫霄峰下路，他日更来人世看，又应东海变桑田。",
        "dynasty": "唐",
        "collection_info": {
            "collection": "御定全唐诗",
            "volume": "卷三百六十八"
        }
    }
]