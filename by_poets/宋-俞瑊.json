[
    {
        "title": "孙氏池亭",
        "author": "俞瑊",
        "content": "壁介山水间，幽栖愧尸禄。\n眠食行坐处，山光水声足。\n嗟我心未厌，出郊搜胜躅。\n尝闻隐者居，未为人所目。\n素商适丁序，天空老林麓。\n飞鞭走崇冈，惟恐到不速。\n扪萝出孤险，果得烟霞谷。\n神仙何玄怪，刻划干坤腹。\n囊括幽绝景，所谓天下独。\n门前白石溪，丁当潄寒玉。\n山泉落云头，漫漫泛余绿。\n静听宿乌吟，闲看浮鸥浴。\n万古仇池穴，何日此镌筑。\n欲探龙颔珠，潭深怯狞毒。\n瀑布想匡庐，香山葺茅屋。\n松窗风浪摇，石径苔藓覆。\n楼藏未见书，园挺耐寒木。\n清风谁共延，墙头万箇竹。\n造化曲尽情，远引空江束。\n阴寂窟蛟蜃，雨雹生晴燠。\n孙氏何代贤，据此傲浮俗。\n崖留五君诗，尘埋不可读。\n殷勤补讹缺，磨写笔屡秃。\n开亭追古踪，仙游一朝復。\n自惭缚冠冕，暂到不得熟。\n何时酬素心，归来免荣辱。",
        "dynasty": "宋",
        "collection_info": null
    },
    {
        "title": "中山别墅",
        "author": "俞瑊",
        "content": "村居何所乐，我爱读书堂。\n阶草侵窗润，瓶花落砚香。\n凭栏看水活，出岫笑云忙。\n野客时相过，联吟坐夕阳。",
        "dynasty": "宋",
        "collection_info": null
    },
    {
        "title": "句",
        "author": "俞瑊",
        "content": "壁山僻陋户口少，两衙之外惟高眠。",
        "dynasty": "宋",
        "collection_info": null
    }
]