[
    {
        "uuid": "f0f7246e6be28b993474de02e8c22423",
        "title": "黄彦与从无逸求妻埋铭以研谢之无逸邀予作歌",
        "author": "董瞿老",
        "content": "君不见昌黎翁，南迁益觉文章工。\n滑稽戏作毛颖传，陶泓之族称宏农。\n又不见东坡翁，生涯寄食破研中。\n诋诃龙尾尊凤咮，更夸丹石蒸赤红。\n古来文士躭翰墨，十有八九坐此穷。\n怪君落笔妙言语，四壁才堪蔽风雨。\n几年结柳送奴星，文穷跳梁推不去。\n研能穷人君不鄙，尔来谀墓得龙尾。\n缇巾十袭不妄观，碑字三缣何足拟。\n玉堂视草乃称之，只恐玄文似扬子。\n君夸此研文似罗，奈君鹿裘带索何。\n我虽忍穷亦好事，尚能搜句为君歌。\n呜呼鲁公乞米家食粥，不费银钩写珠玉。",
        "dynasty": "宋",
        "collection_info": null
    }
]