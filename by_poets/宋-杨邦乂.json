[
    {
        "uuid": "d0cf037064df58b66c566a69d4d865e6",
        "title": "金濑弔贞女歌",
        "author": "杨邦乂",
        "content": "溧山兮苍苍，濑水兮汤汤。\n中有贞女，饮冰茹霜。\n于焉击漂，维濑之阳。\n遭壮士兮苦绝粮，赈穷不惜倾壶浆。\n所处既以义，安能计存亡。\n幡然捐佩人不测，下游九土从英皇。\n耿幽光兮贯白日，澟正气兮摩穹苍。\n呜呼！世无李太白，此女终弗扬。\n遗风奕奕，山高水长。\n可以敦薄俗，激忠良，千古万古谁颉颃。",
        "dynasty": "宋",
        "collection_info": null
    },
    {
        "uuid": "8cd42fec2255d512b9262b4de7995673",
        "title": "寄从弟鳣堂  其一",
        "author": "杨邦乂",
        "content": "从前我亦慕耕桑，世故驱人起北窗。\n昨夜梦归惊邂逅，羊裘和雪钓洞江。",
        "dynasty": "宋",
        "collection_info": null
    },
    {
        "uuid": "74d36158bc9c52423fd14cbe0f29c6bc",
        "title": "寄从弟鳣堂  其二",
        "author": "杨邦乂",
        "content": "一片长江滚滚流，此生何日遂归休。\n秋风准拟搔人耳，可待霜寒始索裘。",
        "dynasty": "宋",
        "collection_info": null
    },
    {
        "uuid": "ef1a2503c041bef686cd4f86d04e5ef3",
        "title": "句",
        "author": "杨邦乂",
        "content": "宁作赵氏鬼，不为它邦臣。",
        "dynasty": "宋",
        "collection_info": null
    }
]