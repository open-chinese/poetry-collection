[
    {
        "title": "游虞山",
        "author": "陈蒙",
        "content": "野店杏花红满枝，江南天气早春时。\n青山笑我来何晚，白髮催人老不知。\n云窦雪消龙涧满，星坛树偃鹘巢危。\n明朝欲尽登临兴，还赴云间羽士期。",
        "dynasty": "宋",
        "collection_info": null
    },
    {
        "title": "穿山",
        "author": "陈蒙",
        "content": "石门空虚谁凿闢，薜荔挂影苍苔积。\n悬崖偃树鹘栖巢，古洞出云龙启蛰。",
        "dynasty": "宋",
        "collection_info": null
    },
    {
        "title": "题玉芝祠",
        "author": "陈蒙",
        "content": "玉芝不见草萧萧，古柏阴廊昼寂寥。\n琳馆废来余福地，名碑留在记前朝。\n碧梧树老鸾飞远，华表天空鹤去遥。\n惟有迎仙桥上月，夜深还自照吹箫。",
        "dynasty": "宋",
        "collection_info": null
    },
    {
        "title": "游云门",
        "author": "陈蒙",
        "content": "杖策耶溪寺，风流忆晋唐。\n门深云未散，梁古帖犹香。\n晚翠千峰远，春深一涧长。\n徘徊松影下，觅句向斜阳。",
        "dynasty": "宋",
        "collection_info": null
    }
]