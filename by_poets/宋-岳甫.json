[
    {
        "uuid": "de3d2b490b722ed9379b35e510302709",
        "title": "水调歌头 鲁口天下壮",
        "author": "岳甫",
        "content": "鲁口天下壮，襟楚带三吴。\n山川表里营垒，屯列拱神都。\n鹦鹉洲前处士，黄鹤楼中仙客，拍手试招呼。\n莫诵昔人句，不食武昌鱼。\n望樊冈，过赤壁，想雄图。\n寂寥霸气，应笑当日阿瞒疏。\n收拾周黄策略，成就孙刘基业，未信赏音无。\n我醉君起舞，明日隔江湖。",
        "dynasty": "宋",
        "collection_info": null
    },
    {
        "uuid": "43f237560b2daf36f812d45697272e2f",
        "title": "满江红 碧海迢遥",
        "author": "岳甫",
        "content": "碧海迢遥，曾窥见、赤城楼堞。\n因傲睨尘寰，犹带凭虚仙骨。\n武库胸中兵十万，文场笔阵诗千百。\n记向来、小是听胪传，居前列。\n世间事，都未说。\n亲为大，官毫末。\n况诸郎锺庆，凤龄英发。\n银菟颁符方易地，金銮寓直行趋阙。\n更相期、尽节早归来，传丹诀。",
        "dynasty": "宋",
        "collection_info": null
    },
    {
        "uuid": "8c4fb00748868c581316d31fa6b051d8",
        "title": "巾山晓望",
        "author": "岳甫",
        "content": "角逐东来几巨鳌，化为奠位两山高。\n江枫作意红千迭，野水何心绿一遭。\n露洗松巅沈晓籁，霜明天际察秋毫。\n会须竹院求余地，岁晚安閒读楚骚。",
        "dynasty": "宋",
        "collection_info": null
    },
    {
        "uuid": "cd5c453e5d28979a165ed8d7090f0050",
        "title": "凌丹亭",
        "author": "岳甫",
        "content": "石门莎径绿回环，月挂虚檐滴露寒。\n自有松风时度曲，我琴高挂不须弹。",
        "dynasty": "宋",
        "collection_info": null
    }
]