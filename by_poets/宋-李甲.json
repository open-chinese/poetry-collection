[
    {
        "uuid": "c7fc6092687f6f451e8c530377e8c0b5",
        "title": "望云涯引 秋容江上",
        "author": "李甲",
        "content": "秋容江上，岸花老，苹洲白。\n露湿蒹葭，浦屿渐增寒色。\n闲渔唱晚，鹜雁惊飞处，映远碛。\n数点轻帆，送天际归客。\n凤台人散，漫回首。\n沈消息。\n素鲤无凭，楼上暮云凝碧。\n时向西风下，认远笛。\n宋玉悲怀，未信金樽消得。",
        "dynasty": "宋",
        "collection_info": null
    },
    {
        "uuid": "8cf7c3c3dad8c682c6dc23762fb8b6c0",
        "title": "吊严陵 蕙兰香泛",
        "author": "李甲",
        "content": "蕙兰香泛，孤屿潮平，惊鸥散雪。\n迤逦点破，澄江秋色。\n暝霭向敛，疏雨乍收，染出蓝峰千尺。\n渔舍孤烟锁寒碛。\n画鹢翠帆旋解，轻舣晴霞岸侧。\n正念往悲酸，怀乡惨切。\n何处引羌笛。\n追惜。\n当时富春佳地，严光钓址空遗迹。\n华星沈后，扁舟泛去，萧洒闲名图籍。\n离觞吊终寓目，意断魂消泪滴。\n渐洞天晚，回首暮云千古碧。",
        "dynasty": "宋",
        "collection_info": null
    },
    {
        "uuid": "792dcd38a500300db503ecff9e217c28",
        "title": "梦玉人引 渐东风暖",
        "author": "李甲",
        "content": "渐东风暖，陇梅残，霁云碧。\n嫩草柔条，又回江城春色。\n乍促银签，便篆香纹蜡有馀迹。\n愁梦相兼，尽日高无力。\n这些离恨，依然是、酒醒又如织。\n料伊怀情，也应向人端的。\n何故近日，全然无消息。\n问伊看，伊教人到此，如何休得。",
        "dynasty": "宋",
        "collection_info": null
    },
    {
        "uuid": "957608b2a919d68be9e3527967803c0d",
        "title": "过秦楼 卖酒炉边",
        "author": "李甲",
        "content": "卖酒炉边，寻芳原上，乱花飞絮悠悠。\n已蝶稀莺散，便拟把长绳、系日无由。\n谩道草忘忧。\n也徒将，酒解闲愁。\n正江南春尽，行人千里，苹满汀洲。\n有翠红径里，盈盈似簇，芳茵禊饮，时笑时讴。\n当暖风迟景，任相将永日，烂熳狂游。\n谁信盛狂中，有离情、忽到心头。\n向尊前拟问，双燕来时，曾过秦楼。",
        "dynasty": "宋",
        "collection_info": null
    },
    {
        "uuid": "6f222ae1e59af500ca16b14ebf5807da",
        "title": "帝台春 芳草碧色",
        "author": "李甲",
        "content": "芳草碧色，萋萋遍南陌。\n暖絮乱红，也知人、春愁无力。\n忆得盈盈拾翠侣，共携赏、凤城寒食。\n到今来，海角逢春，天涯为客。\n愁旋释。\n还似织。\n泪暗拭。\n又偷滴。\n谩伫立、遍倚危阑，尽黄昏，也只是、暮云凝碧。\n拼则而已今拼了，忘则怎生便忘得。\n又还问鳞鸿，试重寻消息。",
        "dynasty": "宋",
        "collection_info": null
    },
    {
        "uuid": "e89d8183fdf1c838aac1d1746998182b",
        "title": "击梧桐 杳杳春江阔",
        "author": "李甲",
        "content": "杳杳春江阔。\n收细雨、风蹙波声无歇。\n雁去汀洲暖，岸芜静，翠染遥山一抹。\n群鸥聚散，征航来去，隔水相望楚越。\n对此、凝情久，念往岁上国，嬉游时节。\n斗草园林，卖花巷陌，触处风光奇绝。\n正恁浓欢里，悄不意、顿有天涯离别。\n看那梅生翠实，柳飘狂絮，没个人共折。\n把而今、愁烦滋味，教向谁说。",
        "dynasty": "宋",
        "collection_info": null
    },
    {
        "uuid": "93aab9bd2856405071cfb728479ff679",
        "title": "幔卷绸・慢卷绸 绝羽沈鳞",
        "author": "李甲",
        "content": "绝羽沈鳞，埋花葬玉，杳杳悲前事。\n对一盏寒灯，数点流萤，悄悄画屏，巫山十二。\n蕣脸星眸，蕙情兰性，一旦成流水。\n便纵有、甘泉妙手，洪都方士何济。\n香闺宝砌。\n临妆处，迤逦苔痕翠。\n更不忍看伊，绣残鸳侣，而今尚有，啼红粉渍。\n好梦不来，断云飞去，黯黯情无际。\n谩饮尽香醪，奈向愁肠，消遣无计。",
        "dynasty": "宋",
        "collection_info": null
    },
    {
        "uuid": "b901a46619571a82ee7c6428cc6cfcf2",
        "title": "望春回 霁霞散晓",
        "author": "李甲",
        "content": "霁霞散晓，射水村渐明，渔火方绝。\n滩露夜潮痕，注冻濑凄咽。\n征鸿来时应负书，见疏柳、更忆伊同折。\n异乡憔悴，那堪更逢，岁穷时节。\n东风暗回暖律。\n算拆遍江梅，消尽岩雪。\n唯有这愁肠，也依旧千结。\n私言窃语些誓约，便眠思梦想无休歇。\n这些离恨，除非对着、说似明月。",
        "dynasty": "宋",
        "collection_info": null
    },
    {
        "uuid": "672f54269535d044d3ea821f98fbc243",
        "title": "少年游 江国陆郎封寄后",
        "author": "李甲",
        "content": "江国陆郎封寄后，独自冠群芳。\n折时雪里，带时灯下，香面讶争光。\n而今不怕吹羌管，一任更繁霜。\n玳筵赏处，玉纤整后，犹胜岭头香。",
        "dynasty": "宋",
        "collection_info": null
    },
    {
        "uuid": "7c46c9dbf6e57e123fe166d3fbafcd75",
        "title": "超果教院见远亭",
        "author": "李甲",
        "content": "高僧欲纵目，桥上建横亭。\n野水茫茫白，羣山点点青。\n客帆风送叶，渔火夜遗星，看尽朝昏景。\n天涯一画屏。",
        "dynasty": "宋",
        "collection_info": null
    },
    {
        "uuid": "3a248f16a54ac086758c2d3ac36dda64",
        "title": "题竹和东坡韵",
        "author": "李甲",
        "content": "翠叶彤竿已占先，湘云千迭势争翻。\n野夫不识天人面，知是虞皇第几元。",
        "dynasty": "宋",
        "collection_info": null
    },
    {
        "uuid": "3a58ad4bac311f98093c992770f79ffd",
        "title": "题画",
        "author": "李甲",
        "content": "谁泼烟云六尺绡，寒山秋树晚萧萧。\n十年来往吴淞口，错认溪南旧板桥。",
        "dynasty": "宋",
        "collection_info": null
    }
]