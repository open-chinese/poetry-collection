[
    {
        "uuid": "fcf7c98acff89e266665a9cd539c2e0a",
        "title": "题东老庵",
        "author": "张衡",
        "content": "东老遗风且百年，乡评犹嘆子孙贤。\n金丹数满三千行，玉笈名留十八仙。\n座上杯盘由好客，鼎中饘粥且随缘。\n相逢咸恨匆匆去，绝胜空回访戴船。",
        "dynasty": "宋",
        "collection_info": null
    },
    {
        "uuid": "ecdea7b5069a394dd8157ae719734286",
        "title": "挽陈东湖先生  其一",
        "author": "张衡",
        "content": "真病药无功，精魂夺鬼工。\n百年终有尽，诸相等成空。\n圆满缺陷世，逍遥兜率宫。\n一池沤水意，分付蓼花风。",
        "dynasty": "宋",
        "collection_info": null
    },
    {
        "uuid": "995fb56405fdc187188a5bb1ae1349ed",
        "title": "挽陈东湖先生  其二",
        "author": "张衡",
        "content": "德星难再聚，薤露重兴悲。\n客忆芹边脍，孙寻膝上饴。\n入门惟水竹，拜像见鬚眉。\n吾父亦丁丑，白云增梦思。",
        "dynasty": "宋",
        "collection_info": null
    },
    {
        "uuid": "5ff2b9c289f6b62a15c15b1fa9a1d2e5",
        "title": "挽陈东湖先生  其三",
        "author": "张衡",
        "content": "四大假合相，六根清净缘。\n祇知心是佛，不惜药成仙。\n鱼泣衔沙立，鸥疑侧脑眠。\n凄其野人奠，秋菊荐寒泉。",
        "dynasty": "宋",
        "collection_info": null
    },
    {
        "uuid": "85f4ca9ad6ed67565a4f6b6c12b058ef",
        "title": "用广陈君以画征题",
        "author": "张衡",
        "content": "陈君昨从江右归，元龙豪气如虹霓。\n清晨访我叙契阔，手持锦轴征余题。\n远山近山凡几簇，三两人家住溪曲。\n酒旗摇曳朝日晴，渔舟来往烟波绿。\n属玉鵁鶄聚暖沙，疏篱老屋带烟霞。\n竹边有客烧新笋，林下何人扫落花。\n景趣无穷来宛转，一抹岚光见平远。\n斯图精緻非寻常，妙笔原知归北苑。\n君家旧住桥子东，森森乔木含清风。\n颍川世系年应远，使节勋名孰与同。\n君视黄金犹土苴，好画如逢不论价。\n何当乘兴去相寻，索看新收古名画。",
        "dynasty": "宋",
        "collection_info": null
    },
    {
        "uuid": "8f93471afa63a5e94d17dba4e0b81d44",
        "title": "杜鹃",
        "author": "张衡",
        "content": "猛为春归苦口嘶，桐花满地绿荫齐。\n自从康节先生后，孤汝天津故意啼。",
        "dynasty": "宋",
        "collection_info": null
    },
    {
        "uuid": "190def94296eb417a095d764b7de42fe",
        "title": "经史阁四言诗",
        "author": "张衡",
        "content": "玄黄氤氲，混沌未死。\n道隠冥默，文鬰雕跂。\n蚩蚩熙熙，结绳而治。\n谁凿七窍，鸿蒙拊髀。\n马图鸟迹，彷佛文字。\n羲轩勋华，授受一理。\n典谟训诰，浑浑无拟。\n天生素王，躬服仁义。\n宪章祖述，参赞经纬。\n经揭日月，史严辞事。\n九流说铃，诸子疣赘。\n秦灰小厄，鲁壁阐秘。\n白首齐生，口诵臆记。\n枝叶扶疏，风流委靡。\n汉兴购求，六经大备。\n舒向校雠，班马传纪。\n尔雅同风，沿袭世次。\n宋三百年，超轶姚姒。\n际海薄天，声教渐被。\n惟此东邑，蔼蔼多士。\n孔墙巍巍，重屋丹绮。\n羣玉之府，五经之笥。\n排籤插架，堆案盈几。\n藻饰皇猷，驰骋帝轨。\n兰熏颜冉，玉洁曾史。\n物忌太盛，道有中否。\n何物坏宅，有士抱器。\n坛荒杏老，墉鼠穴虺。\n川竭珠逃，椟破玉毁。\n炷灯拭案，篇𡏖简毁。\n观鹳雅鸦，鲁鱼亥豕。\n斲轮糟粕，负蛉口耳。\n忘筌舍蹄，出足弃履。\n文未丧天，道不坠地。\n起废者谁，孟母之子。\n薄言采藻，于彼沼沚。\n鸠工捐资，不捐廪饩。\n榱桷得宜，轮奂有炜。\n肩摩踵接，出入槐市。\n非此乔木，畴克大庇。\n非我宗匠，孰主张是。\n祖有令德，世济其美。\n休声日流，与道终始。",
        "dynasty": "宋",
        "collection_info": null
    },
    {
        "uuid": "0caf76598eeed65a97fdc0f5846a22fe",
        "title": "龙潭瀑布泉",
        "author": "张衡",
        "content": "古木千章荫浅滩，干霄危石噀飞湍。\n水晶帘下谁家女，乱掷珍珠落玉盘。",
        "dynasty": "宋",
        "collection_info": null
    },
    {
        "uuid": "6a13960808985a207ac864cb70a5e3d9",
        "title": "挽陈东湖先生  其一",
        "author": "张衡",
        "content": "清沟名父子，浊世福人家。\n二妙手谁抗，一翁颠未华。\n天方老猿鹤，岁忽值龙蛇。\n公死可无憾，吾生未有涯。",
        "dynasty": "宋",
        "collection_info": null
    },
    {
        "uuid": "08e4ece29f14df529cca9e92442ad38c",
        "title": "挽陈东湖先生  其二",
        "author": "张衡",
        "content": "乱世没吾宁，何须满百龄。\n云封灵寿杖，天殒少微星。\n长夜泉台黑，幽林鬼火青。\n西风吹木叶，无语慰飘零。",
        "dynasty": "宋",
        "collection_info": null
    }
]