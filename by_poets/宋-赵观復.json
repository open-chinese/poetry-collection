[
    {
        "uuid": "105d31521a128285c0fa16a91d81786d",
        "title": "大涤洞天留题",
        "author": "赵观復",
        "content": "不作翠蛟诗，独赋上池水。\n凿开自渊源，鉴观湛然止。\n岂惟白心事，且以明□底。\n松风生晚清，暑夜看晨起。\n二瓢饷内热，透彻□若髓。\n汇流接山腰，放溜达涧尾。\n当其保持盈，一丈若纵侈。\n□轮争道来，三板拥清泚。\n飞帘从天下，众吼乱石裏。\n溅珠忽寻丈，洒面寸尺咫。\n恭惟坡仙翁，学道老不已。\n每言杭有缘，来往即乡里。\n自题九锁篇，景物相刃靡。\n亲闻众妙玄，金丹起人死。\n新名揭亭户，空翠冷栏几。\n易求水之形，难造水之理。\n与君论源流，或者未剧此。",
        "dynasty": "宋",
        "collection_info": null
    }
]