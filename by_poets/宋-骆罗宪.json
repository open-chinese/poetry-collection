[
    {
        "title": "与廖检法同行口占分水岭诗  其一",
        "author": "骆罗宪",
        "content": "山路相随步步高，忘怀携手上嵯峨。\n掀髯长啸青云去，回首跻攀有许劳。",
        "dynasty": "宋",
        "collection_info": null
    },
    {
        "title": "与廖检法同行口占分水岭诗  其二",
        "author": "骆罗宪",
        "content": "世上平生懒所更，有怀真欲仿渊明。\n无端唤作铅山尉，刚替渠人负弩行。",
        "dynasty": "宋",
        "collection_info": null
    },
    {
        "title": "与廖检法同行口占分水岭诗  其三",
        "author": "骆罗宪",
        "content": "山从顶上分闽越，四面群峰簇仗齐。\n自是心同天广大，不妨眼趁地高低。",
        "dynasty": "宋",
        "collection_info": null
    },
    {
        "title": "与廖检法同行口占分水岭诗  其四",
        "author": "骆罗宪",
        "content": "尽道今年雨意稠，踏歌芒时偏东畴。\n微官祇有年丰愿，一饱高眠万事休。",
        "dynasty": "宋",
        "collection_info": null
    },
    {
        "title": "与廖检法同行口占分水岭诗  其五",
        "author": "骆罗宪",
        "content": "勉强驱驰力不堪，笋车肱曲睡方酣。\n思归梦逐来时路，无奈杜鹃声两三。",
        "dynasty": "宋",
        "collection_info": null
    },
    {
        "title": "与廖检法同行口占分水岭诗  其六",
        "author": "骆罗宪",
        "content": "数声猿叫闽山月，千里思家欠羽翰。\n疑怪五更衾枕冷，霜壶凛凛逼人寒。",
        "dynasty": "宋",
        "collection_info": null
    },
    {
        "title": "与廖检法同行口占分水岭诗  其七",
        "author": "骆罗宪",
        "content": "天开万象真图画，日照千林古锦机。\n立马溪边看不足，夷犹直待月生辉。",
        "dynasty": "宋",
        "collection_info": null
    },
    {
        "title": "与廖检法同行口占分水岭诗  其八",
        "author": "骆罗宪",
        "content": "楼前山色古今景，楼外溪声日夜雷。\n静坐焚香读周易，丁宁莫放俗人来。",
        "dynasty": "宋",
        "collection_info": null
    },
    {
        "title": "与廖检法同行口占分水岭诗  其九",
        "author": "骆罗宪",
        "content": "端明遗爱在南台，百万乔松手自栽。\n欲唤清风满江左，峥嵘头角且安排。",
        "dynasty": "宋",
        "collection_info": null
    },
    {
        "title": "与廖检法同行口占分水岭诗  其一○",
        "author": "骆罗宪",
        "content": "驿路新安掌面平，扬尘从此去朝京。\n清风只欠苍松立，留待他时我种成。",
        "dynasty": "宋",
        "collection_info": null
    }
]