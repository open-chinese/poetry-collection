[
    {
        "title": "黄陵题咏  其一",
        "author": "周炎",
        "content": "卧随流水下烟汀，暂泊扁舟谒庙灵。\n古屋凄凉庭不扫，断碑漫灭户空扃。\n林藏宿鸟春声好，潭跃金鳞夜气腥。\n箫鼓送神人去后，满江莎草自青青。",
        "dynasty": "宋",
        "collection_info": null
    },
    {
        "title": "黄陵题咏  其二",
        "author": "周炎",
        "content": "鹤驾云軿去不迴，空遗庙貌古山隈。\n铁心石骨昌黎伯，也向黄陵掷珓杯。",
        "dynasty": "宋",
        "collection_info": null
    }
]