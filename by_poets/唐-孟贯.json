[
    {
        "uuid": "7e29794877ee8cf1fe915124adfddc37",
        "title": "宿山寺",
        "author": "孟贯",
        "content": "溪山尽日行，方听远钟声。\n入院逢僧定，登楼见月生。\n露垂群木润，泉落一岩清。\n此景关吾事，通宵寐不成。",
        "dynasty": "唐",
        "collection_info": null
    },
    {
        "uuid": "92392aeb7cef21f0b76ca5b054617620",
        "title": "赠栖隐洞谭先生",
        "author": "孟贯",
        "content": "先生双鬓华，深谷卧云霞。\n不伐有巢树，多移无主花。\n石泉春酿酒，松火夜煎茶。\n因问山中事，如君有几家。",
        "dynasty": "唐",
        "collection_info": null
    },
    {
        "uuid": "6eafcf422e2226397c9cd3a1c59a0d55",
        "title": "归鴈",
        "author": "孟贯",
        "content": "春至衡阳鴈，思归塞路长。\n汀洲齐奋翼，霄汉共成行。\n雪尽翻风暖，寒收度月凉。\n直应到秋日，依旧返潇湘。",
        "dynasty": "唐",
        "collection_info": null
    },
    {
        "uuid": "102736f3c010b1185167b3b2c498751d",
        "title": "春江送人",
        "author": "孟贯",
        "content": "春江多去情，相去枕长汀。\n数鴈别湓浦，片帆离洞庭。\n雨余沙草绿，云散岸峰青。\n谁共观明月，渔歌夜好听。",
        "dynasty": "唐",
        "collection_info": null
    },
    {
        "uuid": "135449bdd928d0e7c82e0c9eebaf1ab6",
        "title": "过秦岭",
        "author": "孟贯",
        "content": "古今传此岭，高下势峥嵘。\n安得青山路，化为平地行。\n苍苔留虎迹，碧树障溪声。\n欲过一回首，踟蹰无限情。",
        "dynasty": "唐",
        "collection_info": null
    },
    {
        "uuid": "39b065a09707aa20fadf32eedbf0a3f3",
        "title": "送吴梦誾归闽",
        "author": "孟贯",
        "content": "瓯闽在天末，此去整行衣。\n久客逢春尽，思家冒暑归。\n海云添晚景，山瘴灭晴晖。\n相忆吟偏苦，不堪书信稀。",
        "dynasty": "唐",
        "collection_info": null
    },
    {
        "uuid": "d88e0cb49287c79858acbf5abbde7099",
        "title": "山中夏日",
        "author": "孟贯",
        "content": "深山宜避暑，门户映岚光。\n夏木荫溪路，昼云埋石床。\n心源澄道静，衣葛蘸泉凉。\n算得红尘裏，谁知此兴长。",
        "dynasty": "唐",
        "collection_info": null
    },
    {
        "uuid": "d26ff3548ab651bcbdbff33f8427ae0f",
        "title": "宿故人江居",
        "author": "孟贯",
        "content": "渡口树冥冥，南山渐隐青。\n渔舟归旧浦，鸥鸟宿前汀。\n静榻悬灯坐，闲门对浪扃。\n相思频到此，几番醉还醒。",
        "dynasty": "唐",
        "collection_info": null
    },
    {
        "uuid": "18a43248ddccf54ca8e2c3a1b93d0eaa",
        "title": "寄伍乔",
        "author": "孟贯",
        "content": "蹉跎春又晚，天末信来迟。\n长忆分携日，正当摇落时。\n独游饶旅恨，多事失归期。\n君看前溪树，山禽巢几枝。",
        "dynasty": "唐",
        "collection_info": null
    },
    {
        "uuid": "c3a085db42943bf896484861beb9f9f3",
        "title": "山中访人不遇",
        "author": "孟贯",
        "content": "负琴兼杖藜，特地过岩西。\n已见竹轩闭，又闻山鸟啼。\n长松寒倚谷，细草暗连溪。\n久立无人事，烟霞归路迷。",
        "dynasty": "唐",
        "collection_info": null
    },
    {
        "uuid": "b4d2b727fff777789f78a01c35f781a0",
        "title": "赠隐者",
        "author": "孟贯",
        "content": "世路争名利，深山独结茅。\n安情自得所，非道岂相交。\n百尺松当户，千年鹤在巢。\n知君于此景，未欲等闲抛。",
        "dynasty": "唐",
        "collection_info": null
    },
    {
        "uuid": "0c002e800eada341a6b7b900e9fe24b7",
        "title": "寄暹上人",
        "author": "孟贯",
        "content": "闻罢城中讲，来安顶上禅。\n夜灯明石室，清盘出岩泉。\n欲访惭多事，相思恨隔年。\n终期息尘虑，接话虎溪边。",
        "dynasty": "唐",
        "collection_info": null
    },
    {
        "uuid": "1791d803b853eb5a86ef93d1e18ccdb8",
        "title": "江边闲步",
        "author": "孟贯",
        "content": "闲来南渡口，迤逦看江枫。\n一路波涛畔，数家芦苇中。\n远汀排晚树，深浦漾寒鸿。\n吟罢慵回首，此情谁与同。",
        "dynasty": "唐",
        "collection_info": null
    },
    {
        "uuid": "c991b22feeba63b84549c145cab85f0f",
        "title": "过王逸人园林",
        "author": "孟贯",
        "content": "谷口何时住，烟霞一径深。\n水声离远洞，山色出疎林。\n雪彩从沾鬓，年光不计心。\n自言人少到，犹喜我来寻。",
        "dynasty": "唐",
        "collection_info": null
    },
    {
        "uuid": "623a7931ecd0f715b680827642212852",
        "title": "寄李处士",
        "author": "孟贯",
        "content": "僧话磻溪叟，平生重赤松。\n夜堂悲蟋蟀，秋水老芙蓉。\n吟坐倦垂钓，闲行多倚筇。\n闻名来已久，未得一相逢。",
        "dynasty": "唐",
        "collection_info": null
    },
    {
        "uuid": "5f8de32ae23015270de573668dbfd6d5",
        "title": "夏日寄史处士",
        "author": "孟贯",
        "content": "掩关苔满地，终日坐腾腾。\n暑气冷衣葛，暮云催烛灯。\n寂寥知得趣，疎懒似无能。\n还忆旧游否，何年别杜陵。",
        "dynasty": "唐",
        "collection_info": null
    },
    {
        "uuid": "b686aaeb6cf46bc91fb6ff6646e0bb1e",
        "title": "夏日登瀑顶寺因寄诸知己",
        "author": "孟贯",
        "content": "曾于尘裏望，此景在烟霄。\n岩静水声近，山深暑气遥。\n杖藜青石路，煮茗白云樵。\n寄语为郎者，谁能访寂寥。",
        "dynasty": "唐",
        "collection_info": null
    },
    {
        "uuid": "f68406f50a8ba194c2fcea9e6750f418",
        "title": "怀果上人",
        "author": "孟贯",
        "content": "拥锡南游去，名香几处焚。\n别来无远信，多恐在深云。\n好月曾同步，幽香省共闻。\n相思不相见，林下叶纷纷。",
        "dynasty": "唐",
        "collection_info": null
    },
    {
        "uuid": "a90b1a9fdf867bb9c765bfbb05b4825f",
        "title": "寄故园兄弟",
        "author": "孟贯",
        "content": "久与乡关阻，风尘损旧衣。\n水思和月泛，山忆共僧归。\n林想添邻舍，溪应改钓矶。\n弟兄无苦事，不用别庭闱。",
        "dynasty": "唐",
        "collection_info": null
    },
    {
        "uuid": "f2d3d025d5ccb410d8f1f12a4ee4ff10",
        "title": "早秋吟眺",
        "author": "孟贯",
        "content": "新秋初雨后，独立对遥山。\n去鸟望中没，好云吟裏还。\n长年惭道薄，明代取身闲。\n从有西征思，园林懒闭关。",
        "dynasty": "唐",
        "collection_info": null
    },
    {
        "uuid": "2246f4e49521582c309ea42bf1673331",
        "title": "送江为归岭南",
        "author": "孟贯",
        "content": "旧山临海色，归路到天涯。\n此别各多事，重逢是几时。\n江行晴望远，岭宿夜吟迟。\n珍重南方客，清风失所思。",
        "dynasty": "唐",
        "collection_info": null
    },
    {
        "uuid": "4a0563d5c4b13110671b9caa0b584062",
        "title": "山中荅友人",
        "author": "孟贯",
        "content": "偶爱春山在，因循值暑时。\n风尘非所愿，泉石本相宜。\n坐久松阴转，吟余蝉韵移。\n自惭疎野甚，多失故人期。",
        "dynasty": "唐",
        "collection_info": null
    },
    {
        "uuid": "9799b8f1969c144ed1acf8be3a1f908e",
        "title": "山斋早秋雨中",
        "author": "孟贯",
        "content": "深居少往还，卷箔早秋间。\n雨洒吟蝉树，云藏啸狖山。\n炎蒸如便退，衣葛亦堪闲。\n静坐得无事，酒巵聊畅颜。",
        "dynasty": "唐",
        "collection_info": null
    },
    {
        "uuid": "e467711d51683c79d73bfd47fc48ab5b",
        "title": "送人游南越",
        "author": "孟贯",
        "content": "孑然南越去，替尔畏前程。\n见说路岐崄，不通车马行。\n瘴烟迷海色，岭树带猨声。\n独向山家宿，多应乡思生。",
        "dynasty": "唐",
        "collection_info": null
    },
    {
        "uuid": "931105b5e1766d0f44adbbd82d3de51c",
        "title": "酬东溪史处士",
        "author": "孟贯",
        "content": "咫尺东溪路，年来偶访迟。\n泉声迷夜雨，花片落空枝。\n石径逢僧出，山床见鹤移。\n贫斋有琴酒，曾许月圆期。",
        "dynasty": "唐",
        "collection_info": null
    },
    {
        "uuid": "c2ab72655390f6f80b5776b3a9089735",
        "title": "秋江送客",
        "author": "孟贯",
        "content": "秋风楚江上，送子话游遨。\n远水宿何处，孤舟春夜涛。\n浦云沈鴈影，山月照猨嗥。\n莫为饥寒苦，便成名利劳。",
        "dynasty": "唐",
        "collection_info": null
    },
    {
        "uuid": "63bf2c00c2a09d51a8732ab4f08c28eb",
        "title": "寄山中高逸人",
        "author": "孟贯",
        "content": "烟霞多放旷，吟啸是寻常。\n猨共摘山果，僧邻住石房。\n蹑云双屐冷，采药一身香。\n我忆相逢夜，松潭月色凉。",
        "dynasty": "唐",
        "collection_info": null
    },
    {
        "uuid": "e0f2a0c70b9ae3715e91b3c71829d606",
        "title": "怀友人",
        "author": "孟贯",
        "content": "浮世况多事，飘流每叹君。\n路岐何处去，消息几时闻。\n吟裏落秋叶，望中生暮云。\n孤怀谁慰我，夕鸟自成群。",
        "dynasty": "唐",
        "collection_info": null
    },
    {
        "uuid": "f759a6ba4a1ee178064121fb8e8874b8",
        "title": "送人归别业",
        "author": "孟贯",
        "content": "别业五湖上，春残去路赊。\n还寻旧山水，重到故人家。\n门径掩芳草，园林落异花。\n君知钓矶在，犹喜有生涯。",
        "dynasty": "唐",
        "collection_info": null
    },
    {
        "uuid": "99b59b4afcc0e766ccf05786062ea13f",
        "title": "冬日登江楼",
        "author": "孟贯",
        "content": "高楼临古岸，野步晚来登。\n江水因寒落，山云为雪凝。\n远村虽入望，危槛不堪凭。\n亲老未归去，乡愁徒自兴。",
        "dynasty": "唐",
        "collection_info": null
    },
    {
        "uuid": "b209d876836290ffbfb6236ffe7d8dbb",
        "title": "寄张山人",
        "author": "孟贯",
        "content": "草堂南涧边，有客啸云烟。\n扫叶林风后，拾薪山雨前。\n野桥通竹径，流水入芝田。\n琴月相亲夜，更深恋不眠。",
        "dynasty": "唐",
        "collection_info": null
    },
    {
        "uuid": "ea83556bd84781a3ea2f2a5e53a844d4",
        "title": "归雁",
        "author": "孟贯",
        "content": "春至衡阳雁，思归塞路长。\n汀洲齐奋翼，霄汉共成行。\n雪尽翻风暖，寒收度月凉。\n直应到秋日，依旧返潇湘。",
        "dynasty": "唐",
        "collection_info": {
            "collection": "御定全唐诗",
            "volume": "卷七百五十八"
        }
    },
    {
        "uuid": "3a95b42cc822b49692fddff04f2b488a",
        "title": "春江送人",
        "author": "孟贯",
        "content": "春江多去情，相去枕长汀。\n数雁别湓浦，片帆离洞庭。\n雨余沙草绿，云散岸峰青。\n谁共观明月，渔歌夜好听。",
        "dynasty": "唐",
        "collection_info": {
            "collection": "御定全唐诗",
            "volume": "卷七百五十八"
        }
    },
    {
        "uuid": "6094e487da6b636b2cb9feeb6fd4c4c6",
        "title": "赠隐者",
        "author": "孟贯",
        "content": "世路争名利，深山独结茅。\n安情自得所，非道岂相交。\n百尺松当户，千年鹤在巢。\n知君于此景，未欲等閒抛。",
        "dynasty": "唐",
        "collection_info": {
            "collection": "御定全唐诗",
            "volume": "卷七百五十八"
        }
    },
    {
        "uuid": "014274ec32cc1a0905751c71d9c867ca",
        "title": "寄暹上人",
        "author": "孟贯",
        "content": "闻罢城中讲，来安顶上禅。\n夜灯明石室，清磬出岩泉。\n欲访惭多事，相思恨来年。\n终期息尘虑，接话虎溪边。",
        "dynasty": "唐",
        "collection_info": {
            "collection": "御定全唐诗",
            "volume": "卷七百五十八"
        }
    },
    {
        "uuid": "cd962a16cad9a68c49e35d86927fb5be",
        "title": "过王逸人园林",
        "author": "孟贯",
        "content": "谷口何时住，烟霞一径深。\n水声离远洞，山色出疏林。\n雪彩从沾鬓，年光不计心。\n自言人少到，犹喜我来寻。",
        "dynasty": "唐",
        "collection_info": {
            "collection": "御定全唐诗",
            "volume": "卷七百五十八"
        }
    },
    {
        "uuid": "ae148787e18f8fc0355f6789df60efbb",
        "title": "夏日寄史处士",
        "author": "孟贯",
        "content": "掩关苔满地，终日坐腾腾。\n暑气冷衣葛，暮云催烛灯。\n寂寥知得趣，疏懒似无能。\n还忆旧游否，何年别杜陵。",
        "dynasty": "唐",
        "collection_info": {
            "collection": "御定全唐诗",
            "volume": "卷七百五十八"
        }
    },
    {
        "uuid": "772a32b6ac74cec618f5c6312b095046",
        "title": "山中答友人",
        "author": "孟贯",
        "content": "偶爱春山住，因循值暑时。\n风尘非所愿，泉石本相宜。\n坐久松阴转，吟余蝉韵移。\n自惭疏野甚，多失故人期。",
        "dynasty": "唐",
        "collection_info": {
            "collection": "御定全唐诗",
            "volume": "卷七百五十八"
        }
    },
    {
        "uuid": "8700348024ea078ea522c26fa5d01646",
        "title": "山斋早秋雨中",
        "author": "孟贯",
        "content": "深居少往还，卷箔早秋间。\n雨洒吟蝉树，云藏啸狖山。\n炎蒸如便退，衣葛亦堪闲。\n静坐得无事，酒卮聊畅颜。",
        "dynasty": "唐",
        "collection_info": {
            "collection": "御定全唐诗",
            "volume": "卷七百五十八"
        }
    },
    {
        "uuid": "eccc2105aee36d100bcb62b161f3bc9d",
        "title": "送人游南越",
        "author": "孟贯",
        "content": "孑然南越去，替尔畏前程。\n见说路岐崄，不通车马行。\n瘴烟迷海色，岭树带猿声。\n独向山家宿，多应乡思生。",
        "dynasty": "唐",
        "collection_info": {
            "collection": "御定全唐诗",
            "volume": "卷七百五十八"
        }
    },
    {
        "uuid": "139153b4346dec6bc74b0d6f92b2b546",
        "title": "秋江送客",
        "author": "孟贯",
        "content": "秋风楚江上，送子话游遨。\n远水宿何处，孤舟春夜涛。\n浦云沈雁影，山月照猿嗥。\n莫为饥寒苦，便成名利劳。",
        "dynasty": "唐",
        "collection_info": {
            "collection": "御定全唐诗",
            "volume": "卷七百五十八"
        }
    },
    {
        "uuid": "4c0b1dae8797aa74a0a3d552fe064cab",
        "title": "寄山中高逸人",
        "author": "孟贯",
        "content": "烟霞多放旷，吟啸是寻常。\n猿共摘山果，僧邻住石房。\n蹑云双屐冷，采药一身香。\n我忆相逢夜，松潭月色凉。",
        "dynasty": "唐",
        "collection_info": {
            "collection": "御定全唐诗",
            "volume": "卷七百五十八"
        }
    }
]