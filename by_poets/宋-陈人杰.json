[
    {
        "uuid": "ab6a82c0925ab8dd1ddde84230c15c45",
        "title": "沁园春 不恨穷途",
        "author": "陈人杰",
        "content": "不恨穷途，所恨吾生，不见古人。\n似道傍郭泰，品题季伟，舟中谢尚，赏认袁宏。\n又似元之，与苏和仲，汲引孙子晁李秦。\n今安在，但高风凛凛，坟草青青。\n江东无我无卿。\n政自要胸中分渭泾。\n叹今人荣贵，祗修边幅，斯文寂寞，终欠宗盟。\n面蹉长江，目迷东野，却笑韩公接后生。\n知音者，恨黄金难铸，清泪如倾。",
        "dynasty": "宋",
        "collection_info": null
    },
    {
        "uuid": "0122212e78374c7256d9ba468488d0cf",
        "title": "沁园春 我梦登天",
        "author": "陈人杰",
        "content": "我梦登天，尽把不平，问之化工。\n似桂花开日，秋高露冷，梅花开日，岁老霜浓。\n如此清标，依然香性，长在凄凉索寞中。\n何为者，祗纷纷桃李，占断春风。\n一时列鼎分封。\n岂猿臂将军无寸功。\n想世间成败，不关工拙，男儿济否，只声遭逢。\n天曰果然，事皆偶尔，凿井得铜奴得翁。\n君归去，但力行好事，休问穷通。",
        "dynasty": "宋",
        "collection_info": null
    },
    {
        "uuid": "f9eb2de9e10950e78dbcd2e2c9b37d10",
        "title": "沁园春 春为谁来",
        "author": "陈人杰",
        "content": "春为谁来，谁遣之归，挽之不还。\n纵小桃秾李，大都寂寞，紫薇红药，未到阑珊。\n毕竟须归，何妨小驻，容我一尊烟雨间。\n春无语，只游丝舞蝶，懒上杯盘。\n故园。\n风物班班。\n奈声利羁留身未闲。\n望归鸿影尽，白云万里，啼鹃声切，落日千山。\n春却笑人，年来何事，要得一归如许难。\n君知否，百八盘世路，尽在长安。",
        "dynasty": "宋",
        "collection_info": null
    },
    {
        "uuid": "287e5261aaf068d821b89fe5af510903",
        "title": "沁园春 太岁茫茫",
        "author": "陈人杰",
        "content": "太岁茫茫，犹有归时，我胡不归。\n为桂枝关约，十年阙下，梅花梦想，半夜天涯。\n婪尾三杯，胶牙一标，节物依然心事非。\n长安市，只喧喧箫鼓，催老男儿。\n篝灯自理征衣。\n正历乱愁肠千万丝。\n想椒盘寂寞，空传旧颂，桃符冷落，谁撰新诗。\n世事干忙，人生寡遂，何限春风抛路歧。\n身安处，且开眉一笑，何以家为。",
        "dynasty": "宋",
        "collection_info": null
    },
    {
        "uuid": "f2645c13ad6e2a269dec491b5a386db2",
        "title": "沁园春 为问杜鹃",
        "author": "陈人杰",
        "content": "为问杜鹃，抵死催归，汝胡不归。\n似辽东白鹤，尚寻华表，海中玄鸟，犹记乌衣。\n吴蜀非遥，羽毛自好，合趁东风飞向西。\n何为者，却身羁荒树，血洒芳枝。\n兴亡常事休悲。\n算人世荣华都几时。\n看锦江好在，卧龙已矣，玉山无恙，跃马何之。\n不解自宽，徒然相劝，我辈行藏君岂知。\n闽山路，待封侯事了，归去非迟。",
        "dynasty": "宋",
        "collection_info": null
    },
    {
        "uuid": "cdd9e42ad242e04af60b449e9a14900a",
        "title": "沁园春 春事方浓",
        "author": "陈人杰",
        "content": "春事方浓，寂寞此君，谁相品题。\n到僝桃僽李，鸠边雨急，埋薇瘗药，燕外泥肥。\n鸟影舒炎，黄埃涨暑，又过绿阴青子时。\n夫然后，向猷家载酒，诩室题诗。\n风标如此清奇。\n叹世俗炎凉真可悲。\n看眼空凡木，云霄直上，心交古干，霜雪相依。\n弹压溪山，留连风月，红紫纷纷谁似之。\n人间世，这澹中风味，儿辈争知。",
        "dynasty": "宋",
        "collection_info": null
    },
    {
        "uuid": "dade35741560a518a9f0efb8f3a75a5e",
        "title": "沁园春 诗不穷人",
        "author": "陈人杰",
        "content": "诗不穷人，人道得诗，胜如得官。\n有山川草木，纵横纸上，虫鱼鸟兽，飞动毫端。\n水到渠成，风来帆速，廿四中书考不难。\n惟诗也，是干坤清气，造物须悭。\n金张许史浑闲。\n未必有功名久后看。\n算南朝将相，到今几姓，西湖名胜，只说孤山。\n象笏堆床，蝉冠满座，无此新诗传世间。\n杜陵老，向年时也自，井冻衣寒。",
        "dynasty": "宋",
        "collection_info": null
    },
    {
        "uuid": "8ea92f840af44fdb55d3f7312a486b0f",
        "title": "沁园春 记上层楼",
        "author": "陈人杰",
        "content": "记上层楼，与岳阳楼，酾酒赋诗。\n望长山远水，荆州形胜，夕阳枯木，六代兴衰。\n扶起仲谋，唤回玄德，笑杀景升豚犬儿。\n归来也，对西湖叹息，是梦耶非。\n诸君傅粉涂脂。\n问南北战争都不知。\n恨孤山霜重，梅凋老叶，平堤雨急，柳泣残丝。\n玉垒胜烟，珠淮飞浪，万里腥风吹鼓鼙。\n原夫辈，算事今如此，安用毛锥。",
        "dynasty": "宋",
        "collection_info": null
    },
    {
        "uuid": "7648a4ac22df5cb26546520fd5182b95",
        "title": "沁园春 谁使神州",
        "author": "陈人杰",
        "content": "谁使神州，百年陆沉，青毡未还。\n怅晨星残月，北州豪杰，西风斜日，东帝江山。\n刘表坐谈，深源轻进，机会失之弹指间。\n伤心事，是年年冰合，在在风寒。\n说和说战都难。\n算未必江沱堪宴安。\n叹封侯心在，鳣鲸失水，平戎策就，虎豹当关。\n渠自无谋，事犹可做，更剔残灯抽剑看。\n麒麟阁，岂中兴人物，不画儒冠。",
        "dynasty": "宋",
        "collection_info": null
    },
    {
        "uuid": "792417c828d75f2c9ae8a9c859d2b46b",
        "title": "沁园春 落日都门",
        "author": "陈人杰",
        "content": "落日都门，买得扁舟，乘兴而东。\n正苕川半夜，月寒似水，苹洲一路，秋老多风。\n携妓溪山，寻春岁月，往事黄粱昨梦中。\n高楼上，问何人怀古，湖海元龙。\n诸君解后相逢。\n更休问奚奴金错空。\n向琐窗看镜，鬓无霜白，玉舠挥酒，脸有潮红。\n莼美鲈肥，橙香蟹壮，风味不如归兴浓。\n明朝去，有西门一水，直与天通。",
        "dynasty": "宋",
        "collection_info": null
    },
    {
        "uuid": "ad1e387e253c5808e8812952fdeb7eeb",
        "title": "沁园春 此去长安",
        "author": "陈人杰",
        "content": "此去长安，说似交游，我来自东。\n向蒹葭极浦，吟篷泊雨，梧桐孤店，醉帻敧风。\n青市生涯，白洲活计，都在水乡鱼稻中。\n邮亭上，俯清流长啸，惊起虬龙。\n霅山面面迎逢。\n便回首旧游云水空。\n有连天秋草，寒烟借碧，满城霜叶，落照争红。\n六代蜂窠，七贤蝶梦，勾引客愁如酒浓。\n人间世，只醉乡堪向，休问穷通。",
        "dynasty": "宋",
        "collection_info": null
    },
    {
        "uuid": "becc19c9498494f95edd561774e810ed",
        "title": "沁园春 草满姑苏",
        "author": "陈人杰",
        "content": "草满姑苏，问讯夫差，今安在哉。\n望虎丘苍莽，愁随月上，蠡湖浩渺，兴逐潮来。\n自古男儿，可人心事，惆怅要离招不回。\n离之后，似舞阳几个，成甚人才。\n西风斜照徘徊。\n比旧日江南尤可哀。\n叹茫茫马腹，黄尘如许，纷纷牛背，青眼难开。\n应物香销，乐天句杳，无限风情成死灰。\n都休问，向客边解后，祗好拈杯。",
        "dynasty": "宋",
        "collection_info": null
    },
    {
        "uuid": "e1f6dec237eeee49a47ec0685c718680",
        "title": "沁园春 日薄风狞",
        "author": "陈人杰",
        "content": "日薄风狞，万里空江，隐隐有声。\n旋千旗万棹，一时东指，青山断处，白浪成层。\n渐近渐高，可惊可喜，欻作雪峰楼外横。\n教人讶，是鲸掀鳌抃，蛟斗龙争。\n属镂忠恨腾腾。\n要句践城台都荡平。\n奈岸身不动，潮头自落，又如飞剑，斫倒鼍城。\n若到夜深，更和月看，组练分明十万兵。\n尤奇特，有稼轩一曲，真野狐精。",
        "dynasty": "宋",
        "collection_info": null
    },
    {
        "uuid": "effa942c4d32ffadd8be8ea9b6341eeb",
        "title": "沁园春 把酒西湖",
        "author": "陈人杰",
        "content": "把酒西湖，花月三年，不见家山。\n想荆州座上，消磨岁月，唐风集里，收卷波澜。\n鹤邑朝帆，鲈乡夕棹，来往菰蒲何处间。\n应思我，似骑驴杜甫，长在长安。\n相逢依旧开颜。\n听玉屑霏霏当暑寒。\n笑髯生如许，尚夸年少，心忙未了，浪说身闲。\n尘梦无凭，菟裘堪老，付子声名吾欲还。\n斜阳外，把平生心事，同倚阑干。",
        "dynasty": "宋",
        "collection_info": null
    },
    {
        "uuid": "24497c30351783b42ff6b0a5fc13e70c",
        "title": "沁园春 过了梅花",
        "author": "陈人杰",
        "content": "过了梅花，纵有春风，不如早还。\n正燕泥日暖，草绵别路，莺朝烟澹，柳拂征鞍。\n黎岭天高，建溪雷吼，归好不知行路难。\n龟山下，渐青梅初熟，卢橘犹酸。\n名场老我闲关。\n分岁晚诛茅湖上山。\n叹龙舒君去，尚留破砚，鱼轩人老，长把连环。\n镜影霜侵，衣痕尘暗，赢得狂名传世间。\n君归日，见家林旧竹，为报平安。",
        "dynasty": "宋",
        "collection_info": null
    },
    {
        "uuid": "fb59964ab1dc2c5cf9bf46e3ca3bc457",
        "title": "沁园春 斗酒津亭",
        "author": "陈人杰",
        "content": "斗酒津亭，方送月芗，夫君又行。\n正夕阳枯木，低回征路，寒烟衰草，迤逦离情。\n京洛风尘，吴兴山水，等是东西南北人。\n思君处，只梅花解后，心目开明。\n江湖夜雨青灯。\n曾说尽百年闲废兴。\n叹屠龙事业，依然汗漫，歌鱼岁月，政尔峥嵘。\n但使豫州，堪容玄德，何必区区依景升。\n需时耳，算不应长是，竖子成名。",
        "dynasty": "宋",
        "collection_info": null
    },
    {
        "uuid": "4f37ceb4265e4e924ec69f4ea36588a0",
        "title": "沁园春 塞外江山",
        "author": "陈人杰",
        "content": "塞外江山，如此萧条，可堪别离。\n纵虹桥烟浪，要君怀古，凤城风雨，奈我相思。\n玉茧挥诗，金鲸泻酒，件件清狂分付谁。\n长安市，有几多心事，岁老相期。\n春风渐到梅枝。\n算我辈荣枯应似之。\n莫提携剑铗，悲歌一曲，摩挲髀肉，清泪双垂。\n话到辛酸，居然慷慨，跃马岁年心自知。\n君行矣，有广平东阁，堪着男儿。",
        "dynasty": "宋",
        "collection_info": null
    },
    {
        "uuid": "06c8abe12557d94ed37a9245f0e3e6ca",
        "title": "沁园春 未省吾生",
        "author": "陈人杰",
        "content": "未省吾生，石室云林，金门玉堂。\n但吕公来说，风神清怪，甘公来说，寿禄高强。\n果若人言，自应年少，曳紫鸣珂游帝乡。\n何为者，更风尘牢落，歧路回皇。\n替人缝嫁衣裳。\n奈未遇良媒空自伤。\n岂平生犹欠，阴功活蚁，从前未卜，吉地眠羊。\n岁晏何如，时来便做，但恐鬓毛容易霜。\n今休问，且揆予初度，满引金觞。",
        "dynasty": "宋",
        "collection_info": null
    },
    {
        "uuid": "ec41673afac59b4631885419256391ff",
        "title": "沁园春 五彩云中",
        "author": "陈人杰",
        "content": "五彩云中，群玉峰头，是吾故乡。\n为瑶池侍宴，偶违酒令，玉皇降敕，谪作诗狂。\n桧柏风姿，山林气象，未到中年先老苍。\n西湖路，尽留连光景，傲睨冰霜。\n东窗。\n翦烛焚香。\n剩满引梅花进寿觞。\n梦群仙相庆，烹炮麟凤，十洲同往，骖翳鸾凰。\n约向人间，尽偿吟债，依旧乘风来帝旁。\n如今未，且百年管领，橘绿橙黄。",
        "dynasty": "宋",
        "collection_info": null
    },
    {
        "uuid": "142cebbc9efe1be38871fb6109875e94",
        "title": "沁园春 如此男儿",
        "author": "陈人杰",
        "content": "如此男儿，可是疏狂，才大兴浓。\n看曹瞒事业，雀台夜月，建封气概，燕子春风。\n叱咤生雷，肝肠似石，才到尊前都不同。\n人间世，只婵娟一剑，磨尽英雄。\n半生书剑无功。\n漫赢得闲情如二公。\n向紫云歌畔，玉舠最满，红桃笑里，金错长空。\n驼陌三年，牛腰几束，半在兰香巾笥中。\n君知否，是扬州景物，消得司封。",
        "dynasty": "宋",
        "collection_info": null
    },
    {
        "uuid": "e290ea3cb51494ec8273e8c91d363523",
        "title": "沁园春 世路如秋",
        "author": "陈人杰",
        "content": "世路如秋，万里萧条，君何所之。\n想鲈乡烟水，尚堪垂钓，虎丘泉石，尽可题诗。\n橙弄霜黄，芦飘雪白，何处西风无酒旗。\n经行地，有会心之事，好吐胸奇。\n一邱封了要离。\n问世上男儿今有谁。\n但一尊相属，居然感慨，扁舟独往，可是嵚崎。\n齐邸歌鱼，扬州跨鹤，风味浅深君自知。\n匆匆去，算梅边春动，又是归期。",
        "dynasty": "宋",
        "collection_info": null
    },
    {
        "uuid": "29a82888b00524f02c4d948505765756",
        "title": "沁园春 抚剑悲歌",
        "author": "陈人杰",
        "content": "抚剑悲歌，纵有杜康，可能解忧。\n为修名不立，此身易老，古心自许，与世多尤。\n平子诗中，庾生赋里，满目江山无限愁。\n关情处，是闻鸡半夜，击楫中流。\n澹烟衰草连秋。\n听鸣鴂声声相应酬。\n叹霸才重耳，泥涂在楚，雄心元德，岁月依刘。\n梦落莼边，神游菊外，已分他年专一丘。\n长安道，且身如王粲，时复登楼。",
        "dynasty": "宋",
        "collection_info": null
    },
    {
        "uuid": "c4219024753523e8ac1940e138cc9d85",
        "title": "沁园春 我自无忧",
        "author": "陈人杰",
        "content": "我自无忧，何用攒眉，今忧古忧。\n叹风寒楚蜀，百年受病，江分南北，千载归尤。\n洛下铜驼，昭陵石马，物不自愁人替愁。\n兴亡事，向西风把剑，清泪双流。\n边头。\n依旧防秋。\n问诸将君恩酬未酬。\n怅书生浪说，皇王帝霸，功名已属，韩岳张刘。\n不许请缨，犹堪草檄，谁肯种瓜归故邱。\n江中蜃，识平生许事，吐气成楼。",
        "dynasty": "宋",
        "collection_info": null
    },
    {
        "uuid": "5975dc2713d311030d4c5a64e020a3fa",
        "title": "沁园春 尽典春衣",
        "author": "陈人杰",
        "content": "尽典春衣，换酒津亭，送君此行。\n叹清朝有道，何曾逐客，有司议法，忍及书生。\n归去来兮，噫其甚矣，见说江涛也不平。\n君之友，岂都无义士，剖胆相明。\n挑诗行李如冰。\n正趁得越山桃李春。\n把从前豪举，着些老气，不应造物，到底无情。\n雁荡烟霞，凤城风雨，两地相思魂梦清。\n重来否，算海波未窄，犹可骑鲸。",
        "dynasty": "宋",
        "collection_info": null
    },
    {
        "uuid": "a037b824c7329c5746e27956ef0c581c",
        "title": "沁园春 南北战争",
        "author": "陈人杰",
        "content": "南北战争，惟有西湖，长如太平。\n看高楼倚郭，云边矗栋，小亭连苑，波上飞甍。\n太守风流，游人欢畅，气象迩来都斩新。\n秋千外，剩钗骈玉燕，酒列金鲸。\n人生。\n乐事良辰。\n况莺燕声中长是晴。\n正风嘶宝马，软红不动，烟分彩鹢，澄碧无声。\n倚柳分题，藉花传令，满眼繁华无限情。\n谁知道，有种梅处士，贫里看春。",
        "dynasty": "宋",
        "collection_info": null
    },
    {
        "uuid": "5118e06a0b396b8c53e827561dbaa182",
        "title": "沁园春 万法皆空",
        "author": "陈人杰",
        "content": "万法皆空，空即是空，佛安在哉。\n有云名妙净，可遮热恼，海名圆觉，堪洗尘埃。\n翠竹真如，黄花般若，心上种来心上开。\n教参熟，是菩提无树，明镜非台。\n偷闲来此徘徊。\n把人世黄粱都唤回。\n算五陵豪客，百年荣贵，何如衲子，一钵生涯。\n俯仰溪山，婆娑松桧，两腋清风茶一杯。\n拿舟去，更扫尘东壁，聊记曾来。",
        "dynasty": "宋",
        "collection_info": null
    },
    {
        "uuid": "6288eb1c6b4d0ac61860e6c1b845380b",
        "title": "沁园春 懒学冯君",
        "author": "陈人杰",
        "content": "懒学冯君，弹铗歌鱼，如今五年。\n为西湖西子，费人料理，东林东老，特地留连。\n坐注虫鱼，行吟雌霓，竟负逍遥第一篇。\n过从少，但赤髭白足，时复谈禅。\n倚门白水平田。\n看数点青山无尽天。\n叹春风心事，已成待兔，夕阳时节，又听啼鹃。\n如此凄凉，若为排遣，不是诗边即酒边。\n中宵梦，有逋梅吹雪，坡柳摇烟。",
        "dynasty": "宋",
        "collection_info": null
    },
    {
        "uuid": "de7c133921996045dbf5fbe0a9a588f6",
        "title": "沁园春 云锦亭西",
        "author": "陈人杰",
        "content": "云锦亭西，记与诗人，拍浮酒船。\n看洛川妃子，锦衾照水，汉皋游女，玉佩摇烟。\n秋老芳心，波空艳质，惟见寒霜凋碧圆。\n争知道，有西湖五月，长在尊前。\n素纨红障相鲜。\n更澹静一枝真叶仙。\n向风轩摇动，但无香耳，蓼丛掩映，自是天然。\n猊背生烟，蜡心吐月，赢得吴娃歌采莲。\n陈公子，似日休锺爱，兴满吟边。",
        "dynasty": "宋",
        "collection_info": null
    },
    {
        "uuid": "c9b0d6f992ac781e482a88d03d68f68e",
        "title": "沁园春 易得仲宣",
        "author": "陈人杰",
        "content": "易得仲宣，难得世间，有刘景升。\n叹男儿未到，鸣珂谒帝，此身那免，弹铗依人。\n橘自盈洲，莸难共器，一榻相看如越秦。\n元龙者，独门前有客，胸次无尘。\n君今重莅诗盟。\n载弄玉飞琼车后行。\n过鸱夷西子，曾游处所，水云应喜，重见娉婷。\n张禹堂深，马融帐暖，吟罢不妨丝竹声。\n松江上，约扁舟棹雪，同看梅春。",
        "dynasty": "宋",
        "collection_info": null
    },
    {
        "uuid": "1f646065736256805bafbf1d6cbe9945",
        "title": "沁园春 道骨仙风",
        "author": "陈人杰",
        "content": "道骨仙风，自天上来，月潭主人。\n把玉清宝印，按行川岳，神霄铁尺，鞭叱雷霆。\n雨部收晴，日君腾照，一寸灵章飞杳冥。\n幡旗外，觉阴风肃肃，奔走神兵。\n登坛沥酒刑牲。\n有法馔如山饱万灵。\n想乖龙惊起，碧潭无底，妖蟆戮尽，珪月长明。\n行比旌阳，功高李靖，玉府丹台登姓名。\n平生志，合为霖为雨，大慰苍生。",
        "dynasty": "宋",
        "collection_info": null
    },
    {
        "uuid": "e88bdef481dd8db7f7b1f80cea2a027e",
        "title": "沁园春 禁鼓蓬蓬",
        "author": "陈人杰",
        "content": "禁鼓蓬蓬，忙杀公侯，穴城影中。\n正花前豪士，宿酲未解，松间逋客，清梦才浓。\n龙尾危机，犀围长物，何必飞书交子公。\n人间世，只闲之一字，受用无穷。\n主人窗户玲珑。\n悟富贵荣华回首空。\n向竹梧侧畔，聚先秦录，兰荪里许，吟晚唐风。\n琴外鸿归，棋边鹭静，天把一丘荣此翁。\n孙刘辈，枉百年争战，一昧雌雄。",
        "dynasty": "宋",
        "collection_info": null
    }
]