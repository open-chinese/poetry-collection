[
    {
        "uuid": "eb7153b5a958575ad1efcbeb3884ece0",
        "title": "寄陈古堂  其一",
        "author": "翁森",
        "content": "往来几兴亡，古今一天地。\n而人生其中，云胡不自贵。\n渺予寸心孤，浩发千载喟。\n残夜抱遗编，青灯照无寐。",
        "dynasty": "宋",
        "collection_info": null
    },
    {
        "uuid": "2099bfda0d852e0b53458711f892c1e9",
        "title": "寄陈古堂  其二",
        "author": "翁森",
        "content": "怀人月千里，开门秋一林。\n徘徊不得寐，对此石上琴。\n山水有真领，寥寥本无音。\n寄语子钟子，须知琴外心。",
        "dynasty": "宋",
        "collection_info": null
    },
    {
        "uuid": "df4c701a1965318ba28e06e41f34c852",
        "title": "次古堂岁寒杂书韵",
        "author": "翁森",
        "content": "清新如修竹，月露洗琅玕。\n爱之不能舍，一月三四看。\n伊人伟识量，文字余波澜。\n出处早见几，在汉申屠蟠。\n风雨江村暮，门掩清灯寒。\n所抱寸心在，千载重不刊。\n满前炽子孙，已足遗以安。\n会当骖白鹿，华顶炼还丹。",
        "dynasty": "宋",
        "collection_info": null
    },
    {
        "uuid": "50a73e13b6e7a1bc70f627330450c9b3",
        "title": "吴烈女",
        "author": "翁森",
        "content": "士习与世换，一堕不自持。\n宁如二女子，至性不自移。\n人之能为人，所惧大节亏。\n吾父死汝手，吾身岂汝随。\n匪云随我节，义合同其归。\n空山雨流血，白日寒无辉。\n女子有是哉，道旁为嗟咨。\n北风飒万类，始见青松姿。\n有女焯其行，发潜可无诗。\n死其身不顾，身后遑所知。\n伤心復伤心，风味日以漓。\n寄语读书者，曷不媿于斯。",
        "dynasty": "宋",
        "collection_info": null
    },
    {
        "uuid": "d17aeb197d15e6c7526d6184036d7d8c",
        "title": "柬陈南园",
        "author": "翁森",
        "content": "自昔贤哲士，遭运每多屯。\n世途自屈曲，难揉胸轮囷。\n终夜起太息，所以忧非贱贫。\n相望各努力，勖哉追天游。",
        "dynasty": "宋",
        "collection_info": null
    },
    {
        "uuid": "d9ec4bcd89d11fac44cc7507e634693d",
        "title": "四时读书乐  其一",
        "author": "翁森",
        "content": "山光照槛水遶廊，舞雩归咏春风香。\n好鸟枝头亦朋友，落花水面皆文章。\n蹉跎莫遣韶光老，人生唯有读书好。\n读书之乐乐何如，绿满窗前草不除。",
        "dynasty": "宋",
        "collection_info": null
    },
    {
        "uuid": "caeb0429deef6f9338c1f5a5caa61a79",
        "title": "四时读书乐  其二",
        "author": "翁森",
        "content": "新竹压檐桑四围，小斋幽敞明朱曦。\n昼长吟罢蝉鸣树，夜深烬落萤入帏。\n北窗高卧羲皇侣，只因素稔读书趣。\n读书之乐乐无穷，瑶琴一曲来熏风。",
        "dynasty": "宋",
        "collection_info": null
    },
    {
        "uuid": "c9842c1e899b2fcbc1100e26fb4fe13b",
        "title": "四时读书乐  其三",
        "author": "翁森",
        "content": "昨夜庭前叶有声，篱豆花开蟋蟀鸣。\n不觉商意满林薄，萧然万籁涵虚清。\n床前赖有短檠在，及此读书功更倍。\n读书之乐乐陶陶，起弄明月霜天高。",
        "dynasty": "宋",
        "collection_info": null
    },
    {
        "uuid": "ec13bdb2d085917208ed28c776b3d2dd",
        "title": "四时读书乐  其四",
        "author": "翁森",
        "content": "木落水尽千崖枯，迥太吾亦见真吾。\n坐对韦编灯动壁，高歌夜半雪压庐。\n地炉茶鼎烹活火，一清足称读书者。\n读书之乐何处寻，数点梅花天地心。",
        "dynasty": "宋",
        "collection_info": null
    },
    {
        "uuid": "a52a9c876cbf41cadb112ac406becd0a",
        "title": "采桑",
        "author": "翁森",
        "content": "采桑子，采桑子。\n朝去采桑日已曙，暮去采桑云欲雨。\n桑叶鬰茂寒露眉，桑枝屈曲勾破衣。\n大妇年年忧蚕饥，小妇忙忙催叶归。\n东邻女，对西乡。\n道蚕眠起较迟早，已觉官吏促早缲。\n新丝二月已卖了，卖了新丝更栽桑。\n桑栽还似去年长，岂知城中花囿花压墙。\n朱楼旭日映红粧，不识桑树有罗裳。",
        "dynasty": "宋",
        "collection_info": null
    },
    {
        "uuid": "f0f388a1174b33dd896834b1b7a254b7",
        "title": "送行可和尚游雁宕",
        "author": "翁森",
        "content": "灵运平生屐，如何一瘦藤。\n夕阳红叶寺，秋雨白头僧。\n阅世三兵火，传心几佛灯。\n讵罗还记我，曾向此山登。",
        "dynasty": "宋",
        "collection_info": null
    },
    {
        "uuid": "53c188ad8a9ed3ad0ae0e147d275d5ac",
        "title": "过天台",
        "author": "翁森",
        "content": "日落千山外，悠然一望賖。\n黄檀六七里，绿竹两三家。\n幽步窥残雪，孤愁入远霞。\n今宵何处宿，茆屋有梅花。",
        "dynasty": "宋",
        "collection_info": null
    },
    {
        "uuid": "b56e82f4199e8907633b06a6bbdfecf3",
        "title": "山斋偶书",
        "author": "翁森",
        "content": "春风桃灼灼，秋雨黍离离。\n眼底千年事，空山独坐时。",
        "dynasty": "宋",
        "collection_info": null
    },
    {
        "uuid": "2636e1c8982dda34d38dac8aa3393c1f",
        "title": "题陶渊明临流赋诗图",
        "author": "翁森",
        "content": "閒居淡无事，临流忽有得。\n平生诗外心，滩上一鸥白。",
        "dynasty": "宋",
        "collection_info": null
    },
    {
        "uuid": "1e5bd6ed4265a7ed30cf414db3754bbb",
        "title": "屋头梅开一蕊",
        "author": "翁森",
        "content": "寂寞茆斋下，孤梅一蕊开。\n无人知此意，日暮绕苍苔。",
        "dynasty": "宋",
        "collection_info": null
    },
    {
        "uuid": "73820c2aeeb94e51e9817b3358c4471c",
        "title": "宿山中田家",
        "author": "翁森",
        "content": "欹坐颓檐醉浊醪，松油烧尽夜萧骚。\n儿童十岁能吹笛，嘹亮一声山月高。",
        "dynasty": "宋",
        "collection_info": null
    },
    {
        "uuid": "c2ecdd96809278c96a482acf53bad5d4",
        "title": "海门道中宿田家",
        "author": "翁森",
        "content": "烟浦偶同渔父渡，竹篱爱宿野人家。\n悠然此夜得真领，陇月初生梅始华。",
        "dynasty": "宋",
        "collection_info": null
    },
    {
        "uuid": "57ccb683beeca81cc3eca0fa2ea94573",
        "title": "渔",
        "author": "翁森",
        "content": "三月桃花浪暖初，隔溪人问有鱼无。\n回言未纳官租税，不敢私将网下湖。",
        "dynasty": "宋",
        "collection_info": null
    },
    {
        "uuid": "6c1ab5410ea86d56e99a21ea30bf882a",
        "title": "樵",
        "author": "翁森",
        "content": "妻出叮咛夫转听，采薪须束担头轻。\n夜来雨过苍苔滑，莫向巉岩险处行。",
        "dynasty": "宋",
        "collection_info": null
    },
    {
        "uuid": "2fb371765b4924599261f5c933ef1602",
        "title": "耕",
        "author": "翁森",
        "content": "村北村南叫杜鹃，簑披春雨掏含烟。\n不辞辛苦秋成熟，会见黄云遍野田。",
        "dynasty": "宋",
        "collection_info": null
    },
    {
        "uuid": "19e7b7c32e27bb05e157297d86dacfc9",
        "title": "牧",
        "author": "翁森",
        "content": "细雨空蒙烟草稠，相呼相逐过林丘。\n回来莫向山边去，昨夜前村虎食牛。",
        "dynasty": "宋",
        "collection_info": null
    },
    {
        "uuid": "c24db548e951acc75503d281d6ba135b",
        "title": "落花呈王如山监簿",
        "author": "翁森",
        "content": "满地飞花锦作堆，休言落后不如开。\n爱渠不逐波流去，自在阴崖覆绿苔。",
        "dynasty": "宋",
        "collection_info": null
    },
    {
        "uuid": "1c2ba0788b6d79005b934996502534a8",
        "title": "访古村彦高不值留竹间",
        "author": "翁森",
        "content": "西风吹起一襟秋，遥度前村访子猷。\n不见子猷空倚竹，此心犹为此君留。",
        "dynasty": "宋",
        "collection_info": null
    },
    {
        "uuid": "bc6b3ce7a4cda74d270b56594c03ecc1",
        "title": "访朱道士不遇题山扉",
        "author": "翁森",
        "content": "閒来松下叩仙家，惟见山扉掩碧霞。\n步绕篱根霜屦滑，已将心事语黄花。",
        "dynasty": "宋",
        "collection_info": null
    },
    {
        "uuid": "70fa2e43f9efbeece74f9011f3e74b9f",
        "title": "山房",
        "author": "翁森",
        "content": "清卧荒村绝点尘，疏钟敲月梦中闻。\n山僧早起知何事，当户烧香礼白云。",
        "dynasty": "宋",
        "collection_info": null
    },
    {
        "uuid": "b715306c7acff845ce53304ca4eb5c7c",
        "title": "春暮即事",
        "author": "翁森",
        "content": "啼鹃春已暮，徙倚念流光。\n雨涨溪舂急，山晴火种忙。\n寻芳知兴浅，怀远觉愁长。\n两月无来客，青苔满石床。",
        "dynasty": "宋",
        "collection_info": null
    },
    {
        "uuid": "cd6d8d8ed8f02c52d13f46185dfb77ac",
        "title": "夏日书怀",
        "author": "翁森",
        "content": "孤坐衲蒙头，岩扉花竹幽。\n山明云罢雨，天迥月悬秋。\n煮茗猿分饮，藏蔬鼠或偷。\n道人方睡去，梦入五台游。",
        "dynasty": "宋",
        "collection_info": null
    },
    {
        "uuid": "25e197afd6a6cd5fcb2c64bd034be255",
        "title": "寄怀吕六松",
        "author": "翁森",
        "content": "西风吹薄暝，万叶赋秋声。\n高鹄云边少，孤蝉雨后清。\n年光凄短思，世态重离情。\n石壁沧洲阔，休寒白鹭盟。",
        "dynasty": "宋",
        "collection_info": null
    }
]