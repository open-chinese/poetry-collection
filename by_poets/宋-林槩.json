[
    {
        "uuid": "8eb2e4eee89e506e60a3d9db4900f793",
        "title": "题曲水阁",
        "author": "林槩",
        "content": "胜绝千岩地，清涵一水滨。\n石泉寒绕涧，山木翠和春。\n秀入壶中望，幽凝物外身。\n贤侯足真赏，王谢有芳尘。",
        "dynasty": "宋",
        "collection_info": null
    },
    {
        "uuid": "c5d434a3abfc7d693605f2f55716f14b",
        "title": "鑑湖月夜行舟",
        "author": "林槩",
        "content": "湖光如鑑月如珪，月下湖中两桨飞。\n鹤氅四垂冰骨爽，夜深疑自广寒归。",
        "dynasty": "宋",
        "collection_info": null
    },
    {
        "uuid": "c4ce0a972aa9f3ca3cd59ac9e813c76d",
        "title": "剡郊野思",
        "author": "林槩",
        "content": "密树芳秾碧草齐，春华微度绿阴低。\n溪连嵊水兴何尽，路接仙源人自迷。\n落絮有情风上下，好花无语日东西。\n故园桃李经年别，一望归心遶翠蹊。",
        "dynasty": "宋",
        "collection_info": null
    },
    {
        "uuid": "828f6d0c9a1ebf0cb4106786bbb24372",
        "title": "越中五咏",
        "author": "林槩",
        "content": "越绝烟光隠翠微，兰亭春色送行衣。\n风清汉相鸣樵径，台古任公落钓矶。\n绣被歌残人竟远，桃花源静客忘归。\n凭君莫上秦山望，千古骊宫对夕晖。",
        "dynasty": "宋",
        "collection_info": null
    },
    {
        "uuid": "a809c7a5e4892ce60778278518f7e066",
        "title": "越中五咏 野望讌集",
        "author": "林槩",
        "content": "碧树阴秾曲沼滨，赏心何处乐游频。\n东吴景物兰亭晚，西洛烟光梓泽春。\n香散落梅忘怨笛，绿铺幽草妒芳茵。\n风云流散苦无定，且学阳池倒载身。",
        "dynasty": "宋",
        "collection_info": null
    },
    {
        "uuid": "817ef0cef23dbf3e234bb278e83d6cf3",
        "title": "越中五咏 离席",
        "author": "林槩",
        "content": "何处骊驹杂楚歌，楚人归思託云萝。\n河阳望竟妾心远，金谷别来郎恨多。\n往事一春空物态，閒情千里旧风波。\n归时莫听陇头水，肠断不禁年少何。",
        "dynasty": "宋",
        "collection_info": null
    },
    {
        "uuid": "49cffc432a3649a9cab4a047e1337d6d",
        "title": "越中五咏 西村",
        "author": "林槩",
        "content": "绿郊凝望久徘徊，落日川原映古台。\n江上晚风三弄笛，陇头春信一枝梅。\n东西陌外烟光度，紫翠峯前霁色开。\n不是罗敷莫迴首，城南五马使君来。",
        "dynasty": "宋",
        "collection_info": null
    },
    {
        "uuid": "e42029606955bf3ba8d4885c92b1f892",
        "title": "越中五咏 野塘",
        "author": "林槩",
        "content": "漠漠横塘一水通，霏霏轻蔼夕阳中。\n吴娘晚唱穿菱叶，楚客春心託蕙丛。\n烟外蒹葭閒倚路，波间舴艋半凌风。\n江南景好游人去，二月大堤花艷红。",
        "dynasty": "宋",
        "collection_info": null
    },
    {
        "uuid": "0f7c96165b8608688d7ae08ffb3f4030",
        "title": "伏波将军庙",
        "author": "林槩",
        "content": "尉佗尺檄黄关闭，天欲亡秦盛汉家。\n一目将军通战棹，何曾五岭限中华。",
        "dynasty": "宋",
        "collection_info": null
    },
    {
        "uuid": "0e0fba986c8c429e060a765545dce326",
        "title": "韩退之庙",
        "author": "林槩",
        "content": "退之皆负□□志，作邑当年来此中。\n谩道阳山是穷处，先生于道未尝穷。",
        "dynasty": "宋",
        "collection_info": null
    }
]