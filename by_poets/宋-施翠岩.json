[
    {
        "title": "桂枝香 西风满目",
        "author": "施翠岩",
        "content": "西风满目。\n渐院落悄清，愁近银烛。\n多少虫书堕翠，又随波縠。\n姮娥半露扶疏影，向虚檐、似知幽独。\n浦鸿声断，枝乌漏永，芳梦难续。\n记旧日、离亭细嘱。\n早归趁香边，频泛醽醁。\n谁遣而今，对景黛娥双蹙。\n玉鞭但共秋光远，漫空怜、如许金粟。\n露零襟冷，萧萧更兼，数竿修竹。",
        "dynasty": "宋",
        "collection_info": null
    },
    {
        "title": "沁园春 披紫菟裘",
        "author": "施翠岩",
        "content": "披紫菟裘，上白鹭亭，看吹洞箫。\n望长江庚鲸过，江横素练，回仙鹤度，月在青霄。\n依约淮山，清冷风露，如到瀛洲听海涛。\n浮图近，更玉铃金铎，初奏琅玕。\n人间梦境廖廖。\n问故国繁华能几朝。\n有千年枯井，龙沉凤怨，数邱黄壤，兔走猿嗥。\n莫问荣华，不如归去。\n短棹孤篷乘夜潮。\n翠岩下，耕白云二顷，胜种仙苗。",
        "dynasty": "宋",
        "collection_info": null
    }
]