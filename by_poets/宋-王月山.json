[
    {
        "uuid": "4891442fe50dae0cf244a15cb499a473",
        "title": "齐天乐 夜来疏雨鸣金井",
        "author": "王月山",
        "content": "夜来疏雨鸣金井，一叶舞空红浅。\n莲渚收香，兰皋浮爽，凉思顿欺班扇。\n秋光苒苒。\n任老却芦花，西风不管。\n清兴难磨，几回有句到诗卷。\n长安故人别后，料征鸿声里，画阑凭遍。\n横竹吹商，疏砧点月，好梦又随云远。\n闲愁似线。\n甚系损柔肠，不堪裁翦。\n听着鸣蛩，一声声是怨。",
        "dynasty": "宋",
        "collection_info": null
    }
]