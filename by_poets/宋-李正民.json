[
    {
        "uuid": "7cad9fb73e6975954dcb24edab2d12dd",
        "title": "程之徒",
        "author": "李正民",
        "content": "堂堂王夫子，实为乡曲英。\n十年游太学，冬雪而秋萤。\n南宫掇异等，四海驰儁声。\n未展霄汉志，忧患遽所丁。\n自言程之徒，高论何峥嵘。\n彬彬媚学子，鼓箧称诸生。\n何必骛时文，但贵存其诚。\n道义苟内充，爵禄必尔缨。\n吾师昔如斯，草泽膺弓旌。\n劝讲迩英阁，探颐多研精。\n祝李乐其说，谈辨惟纵横。\n仲子颇守常，归来自穷经。\n一日贤诏下，折桂何芳馨。\n先生遂荐之，横经阖闾城。\n又欲荐祝子，可方古岩耕。\n宜从布衣起，知足平搀抢。\n贵公问其人，科举颇所更。\n答言彼材豪，不肯循度程。\n贵公闻之笑，何以取官荣。\n推毂既未效，鼓枻归洞庭。\n先生跻禁从，仲子亦飞腾。\n召对趋九陛，一言帝心倾。\n亟命迁京秩，训词人所惊。\n庶可共学者，品题自师评。\n李子独不偶，沿流出舒荆。\n游谒公卿间，落寞无所成。\n迩来贫且病，屏迹居四明。\n自言已膏肓，无以保性灵。\n我嗟师友义，此道久凋零。\n寄言后学者，中庸当力行。",
        "dynasty": "宋",
        "collection_info": null
    },
    {
        "uuid": "642ff39b67f8bed20d1754693c04c6af",
        "title": "寄彦章内翰",
        "author": "李正民",
        "content": "少希端木赐，遇事多臆度。\n老矣智虑衰，所见颇疏略。\n都将几许铁，铸成一大错。\n归来自悔咎，俛仰怀愧怍。\n经营水云居，逝将老寂寞。\n为欠草堂资，此计殊牢落。\n欣闻故人近，铁瓮罗戟槊。\n坐览江山胜，守彼北门籥。\n尝观万卷书，素号精且博。\n尔雅偶未熟，遂中蟛蜞恶。\n那知谢太傅，雅志在丘壑。\n䆉稏连百顷，场圃正收穫。\n黄花已经霜，余英犹烁烁。\n仍携缥缈人，有酒可酙酌。\n老拙失所望，宛如鱼在涸。\n鬼笑伯龙贫，人忧颜氏乐。\n海濒富虾菜，尚有骄藜藿。\n妄意苕霅间，数亩躬耕凿。\n相望幸不远，鄙吝资发药。\n扁舟泛烟波，乘兴聊一噱。",
        "dynasty": "宋",
        "collection_info": null
    },
    {
        "uuid": "c7f58a9641b80fe419c55f6d2ad4121b",
        "title": "枯木叹",
        "author": "李正民",
        "content": "海隅有乔木，枝叶多离披。\n庇荫数亩地，郁郁凌云霓。\n岁久渐生蠹，蠹盛木乃衰。\n朝蠹食其叶，暮蠹食其枝。\n蠹虫日滋长，食饱肌肉肥。\n众叶渐零落，枝榦亦枯萎。\n僵仆大道侧，但存干死皮。\n羣蠹尽羽化，鼓舞四散飞。\n蠹各得其所，此木谁怜之。\n吾嗟守株叟，抱膝空伤悲。",
        "dynasty": "宋",
        "collection_info": null
    },
    {
        "uuid": "0555d384bda8b1e2e927a7d31212968a",
        "title": "和元叔秋怀",
        "author": "李正民",
        "content": "陇头飞浮云，山色时隐蔽。\n曦驭转层霄，渐减炎歊炽。\n商飇折蒲苇，清露泣兰蕙。\n梁燕话归期，塞鸿怀远志。\n畸人感物化，阅世如梦寐。\n滴阶闻雨声，嚼蜡忘世味。\n故园久离阻，浩荡起归意。\n髙咏秋兴篇，安仁有佳思。\n自怜守幽独，壮怀日憔悴。\n聊撷秋菊英，衔杯玩浮世。",
        "dynasty": "宋",
        "collection_info": null
    },
    {
        "uuid": "1d4eaae08e609328b9e87150029f51af",
        "title": "送闻人伯封",
        "author": "李正民",
        "content": "应奉见车工，杨愔逢选士。\n古人记半面，落落纔一二。\n羡君眸子明，洞彻无纤翳。\n小吏曛黑来，匆匆便能识。\n忆昔到君家，经史肆论议。\n简编讨遗忘，指擿须臾至。\n别来五六年，学问益纯粹。\n荐名上天阍，嚢锥见锋鋭。\n少年好奇伟，万卷欲尽记。\n春官方用赋，所尚在词艺。\n前人存矩矱，雕篆有深意。\n寒窗务探讨，讵可轻小技。\n穷理尽性学，推论良有自。\n士方骛场屋，未能臻极挚。\n山中有老儒，发药祛其蔽。\n潜心造妙理，离合见同异。\n我怀伯业能，嗜学忘肉味。\n摩笈得异书，事理了无滞。\n况子气方豪，青萍尝一试。\n孜孜其勉旃，青霄将自致。",
        "dynasty": "宋",
        "collection_info": null
    },
    {
        "uuid": "e12bfb2dd7b6778d3211e5bda6792448",
        "title": "春日城东送韩玉汝赴两浙转运以池塘生春草园柳变鸣禽为韵分得生字",
        "author": "李正民",
        "content": "野岸涨流水，名园纷杂英。\n旭景冠盖集，清谈尊酒倾。\n重此台省秀，驾言江海行。\n已喜怀抱粹，况推材实精。\n众许极髙远，时方藉经营。\n讵止富中廪，固将泽东氓。\n还当本朝用，不待芳岁更。\n功名自兹始，勿嘆华髪生。",
        "dynasty": "宋",
        "collection_info": null
    },
    {
        "uuid": "c242dd96d2738ab184fc70592d4fce19",
        "title": "寄题史伯鱼读书堂",
        "author": "李正民",
        "content": "臧室翻经何太漫，邺侯万轴新堪玩。\n长大谁如伯业勤，昼眠多似边韶慢。\n斯堂扁榜号读书，读之百过乐有余。\n焚膏继晷自克己，彬彬学子颜之徒。\n念我壮年游天禄，万卷尽观如不足。\n羽陵蠹简拂蟫鱼，太一青藜曾照烛。\n辛勤白髪但尝胆，燕坐茅斋犹泛览。\n年来老眼渐昏眵，每展青编憎墨淡。",
        "dynasty": "宋",
        "collection_info": null
    },
    {
        "uuid": "0fcbe471c798de271d459eef967db8d4",
        "title": "今岁梅花春中犹未开因思三衢冬月之盛作长句",
        "author": "李正民",
        "content": "前年柯山芳意早，肯使寒梅例枯槁。\n溪边几树发偏繁，墙角数枝看更好。\n玉颜冒雪不奈寒，香心怯雨尤相恼。\n南枝烂漫北枝催，空惜飘零缀芳草。\n朅来海角风景迟，经冬不见端可疑。\n红蕚涉春纔似染，青苞映日未全披。\n千山隔兮万山阻，想见瑶英讵如许。\n一枝谁与寄相思，回首旧游心独苦。",
        "dynasty": "宋",
        "collection_info": null
    },
    {
        "uuid": "ea7ff00e2dedad8b3277cf9e6bfe6b86",
        "title": "息交行",
        "author": "李正民",
        "content": "君不见子列御寇居郑圃，四十余年人莫睹。\n外游不若务内观，食豨如人忘尔汝。\n又不见玉川先生洛城裏，闭关不出岁踰纪。\n狂吟大句语惊人，劝之请谒辄掩耳。\n古来贤达贵安闲，岂务奔走尘埃前。\n深居简出悔吝少，治心养气精神全。\n我念奇穷自平昔，险阻艰难多所历。\n十年京洛困虀盐，五载江湖负覊靮。\n比沭天恩处闲散，琳宫赋禄容家食。\n老僧参罢返林泉，病马力疲栖皂枥。\n扫除一室空復空，收还魂魄安其躬。\n衣冠深藏罢应接，杜门却扫闲奴僮。\n放怀书史得真乐，坐忘乃与希微通。\n不须疑我何为尔，亦有文字如长虹。",
        "dynasty": "宋",
        "collection_info": null
    },
    {
        "uuid": "1837a7ce485ce09dc2fa42332fff1008",
        "title": "余君赠我以茶仆答以酒",
        "author": "李正民",
        "content": "投我以建溪北焙之新茶，报君以乌程若下之醇酒。\n茶称瑞草世所珍，酒为美禄天之有。\n碾碎龙团乳满瓯，倾来竹叶香盈卣。\n涤烦疗热气味长，消忧破闷醺酣久。\n君不见竟陵陆羽号狂生，细烟小鼎亲煎烹。\n扁舟短棹江湖上，茶炉钓具常随行。\n又不见沛国刘伶称达士，捧罂衔杯忘世累。\n无思无虑乐陶陶，席地幕天聊快意。\n欲醉则饮酒，欲醒则烹茶。\n酒狂但酩酊，茶癖无咨嗟。\n古今二者皆灵物，荡涤肺腑无纷华。\n清风明月雅相得，君心自此思无邪。",
        "dynasty": "宋",
        "collection_info": null
    },
    {
        "uuid": "36af755196e33bbca8fd0d859cca9b05",
        "title": "览新达诗卷有感",
        "author": "李正民",
        "content": "昔人作诗例苦穷，今人作诗乃得通。\n何意崩腾永嘉末，復见正始之遗风。\n杜陵太白困覉旅，孟郊贾岛亦不逢。\n圣俞不得一校理，子美谪死吴山东。\n升沈富贵何足道，名声显赫摩苍穹。\n新编起予为太息，万事得失畴能同。",
        "dynasty": "宋",
        "collection_info": null
    },
    {
        "uuid": "5a422d5f9c25244508add8ce5eacc688",
        "title": "寄邦求拟南食作",
        "author": "李正民",
        "content": "不到浙乡辜负口，昔人有语真可取。\n我住柯山三四年，厌饫蕨薇几噎呕。\n扁舟乘流来檇李，极目江湖几千里。\n白鱼市上烂如银，紫蠏簖头多似蚁。\n舒鳬帖帖堕水面，亦有麕麞来近县。\n黄閒射雉出林中，田鼠化鹑毛彩绚。\n况復海物错难名，蝤蛑轮囷似斗升。\n纷纷虾蛤不足数，淡菜蚶蛎资多腥。\n僻居海岸久寂寞，寒拥红炉聊独酌。\n芼之橙桂荐玉盘，不比屠门空大嚼。\n我念孙卿久滞留，欲致数品无传邮。\n烹羊炰羔自不恶，更有负郭新良畴。",
        "dynasty": "宋",
        "collection_info": null
    },
    {
        "uuid": "6659a4cfae2e39f9cbd53aad5fedf4ca",
        "title": "寄尹叔",
        "author": "李正民",
        "content": "太湖三万六千顷，中有长桥堕虹影。\n茅屋渔舟数百家，谯门打鼓官为令。\n往来舟楫何纷纷，拜揖将迎皆要人。\n自从兵兴急供亿，千枪万槊如鱼鳞。\n又有强宗并大姓，索课催租惟所命。\n忽然平地起风波，造谤兴谗喧众听。\n岁前官家欲移跸，苇席茅茨千百室。\n科敷比户与僧坊，髙下等差皆普及。\n一时应办姑求备，啧有烦言长官罪。\n差官密切来体量，三尺深文想难避。\n君不见海盐令尹祝夫子，去年蒙恩当百里。\n催科急迫不忍言，鞭挞黎民非所喜。\n一朝解印谢疲民，至今豪强犹切齿。\n国讐未雪兵未休，安得斯民无疮痏。\n但愿中兴功业成，尽锁剑戟充耘耔。",
        "dynasty": "宋",
        "collection_info": null
    },
    {
        "uuid": "369bded37941101c5f954b6cddfffc49",
        "title": "寄祝舜俞",
        "author": "李正民",
        "content": "彭泽县令五斗米，陶潜轻之辞百里。\n蜀道崄崎九折坂，王阳畏之能自免。\n君今行事古人同，要作闲官兴非浅。\n胡为穷腊远覉游，路指太末干贤侯。\n风霜皴肤雪扑面，舟几折橹车摧辀。\n归来赠我双鲤鱼，尺素中藏一幅书。\n具言劳苦自悔责，乃知世事非良图。\n苕溪春回波泛绿，况有淲田可耕斸。\n我今亦欲赋归与，便约临流结茅屋。",
        "dynasty": "宋",
        "collection_info": null
    },
    {
        "uuid": "b04c4f315e0f15c20ce217c10c1eeec0",
        "title": "早春次韵  其一",
        "author": "李正民",
        "content": "春色方薫草，南来未见莺。\n身闲聊适野，志弱敢论兵。\n落落松筠质，欣欣桃柳情。\n不妨联骑出，蛮榼亦携行。",
        "dynasty": "宋",
        "collection_info": null
    },
    {
        "uuid": "780a988d3d89e01d7869c03a4b26c804",
        "title": "早春次韵  其二",
        "author": "李正民",
        "content": "平原齐吐麦，幽谷未迁莺。\n王者虽无战，元戎盍治兵。\n山川羁客恨，桃李故园情。\n何处花先发，篮舆取次行。",
        "dynasty": "宋",
        "collection_info": null
    },
    {
        "uuid": "8fe8451aa4b0d872da7b662bcd3ff374",
        "title": "早春次韵  其三",
        "author": "李正民",
        "content": "乍暖先催柳，余寒尚蛰莺。\n淮壖严斥堠，江国偃戎兵。\n得句重寻律，衔杯旧有情。\n经营赖耆哲，闲客且闲行。",
        "dynasty": "宋",
        "collection_info": null
    },
    {
        "uuid": "121b8f19946a80bb67680fbdbf8ecc61",
        "title": "早春次韵  其四",
        "author": "李正民",
        "content": "佳人思燕燕，公子眷莺莺。\n酒户如悬磬，诗坛未息兵。\n林花还自发，巢鹊岂无情。\n好泛清溪曲，扁舟尽日行。",
        "dynasty": "宋",
        "collection_info": null
    },
    {
        "uuid": "9f4189a65ee60cadda7c87187b46302e",
        "title": "早春次韵  其五",
        "author": "李正民",
        "content": "画梁将宿燕，杨柳欲藏莺。\n贤杰筹前箸，寰区望洗兵。\n悬鹑空自愧，磨楯敢言情。\n闻说山西将，扬威正启行。",
        "dynasty": "宋",
        "collection_info": null
    },
    {
        "uuid": "b47b1b7953027242df462d034734c21d",
        "title": "少游",
        "author": "李正民",
        "content": "少游词艺域，文阵欲横行。\n徐庶髙朋友，王家好弟兄。\n鸾龙观笔落，珠玉斗诗成。\n老境犹思旧，忘言看后生。",
        "dynasty": "宋",
        "collection_info": null
    },
    {
        "uuid": "1807301a1317ff0774e76b198c8d58b5",
        "title": "夜坐",
        "author": "李正民",
        "content": "乡井千余里，江湖一病身。\n新年逢甲子，清夜守庚申。\n冷落炉中火，溟蒙榻上尘。\n永怀愁不寐，惟听漏声频。",
        "dynasty": "宋",
        "collection_info": null
    },
    {
        "uuid": "98487167368ca9e6d7c963d1ba261279",
        "title": "久雨不解次韵  其一",
        "author": "李正民",
        "content": "雪后仍霖雨，闲中积旅愁。\n雷车声忽转，云阵湿难收。\n坐久频摇膝，诗成苦掉头。\n静观身世事，泛泛一虚舟。",
        "dynasty": "宋",
        "collection_info": null
    },
    {
        "uuid": "e655206ecc2b7eb62ff0874afa7e73d7",
        "title": "久雨不解次韵  其二",
        "author": "李正民",
        "content": "易觉东阳瘦，难祛庾信愁。\n雪寒残更积，雨惯落还收。\n妄欲附骥尾，终难料虎头。\n五湖波浪阔，归泛钓鱼舟。",
        "dynasty": "宋",
        "collection_info": null
    },
    {
        "uuid": "33ea4c0daf1f272a9af7b5066a319d90",
        "title": "久雨不解次韵  其三",
        "author": "李正民",
        "content": "春事寒应晚，旅人闲转愁。\n空阶宵更滴，远霭晓难收。\n嗜好藏龟殻，行年问虎头。\n孙郎多智策，箭重却回舟。",
        "dynasty": "宋",
        "collection_info": null
    },
    {
        "uuid": "5a2edce9666f312bca7c2f48d7c9440e",
        "title": "久雨不解次韵  其四",
        "author": "李正民",
        "content": "阎闾苦贫病，皂隶亦饥愁。\n入夜声尤急，连山势未收。\n无言闲麈尾，有意念刀头。\n独酌难成醉，空干瑶玉舟。",
        "dynasty": "宋",
        "collection_info": null
    },
    {
        "uuid": "ccbff832879d376e3c4770c694b0674b",
        "title": "建昌寄纸被",
        "author": "李正民",
        "content": "捣楮为衾被，旴江远寄将。\n夜寒如挟纩，晨起讶凝霜。\n雅称维摩室，增辉杜老堂。\n心平可髙卧，蝴蝶梦飞扬。",
        "dynasty": "宋",
        "collection_info": null
    },
    {
        "uuid": "64183bb11b073aa7466a3bbaf8171258",
        "title": "得平叔信",
        "author": "李正民",
        "content": "越绝覉游久，相思断旅魂。\n漂零鸿雁序，憔悴鹡鸰原。\n解绶辞岩邑，全家寄屿村。\n何时能过我，诗律细重论。",
        "dynasty": "宋",
        "collection_info": null
    },
    {
        "uuid": "84ca6dd0397cb65582529205a59a15fe",
        "title": "杂诗  其一",
        "author": "李正民",
        "content": "海岸收残雨，西风放晚晴。\n霜林红未脱，寒草绿犹生。\n老觉光阴速，闲观世累轻。\n端忧多暇日，憔悴庾兰成。",
        "dynasty": "宋",
        "collection_info": null
    },
    {
        "uuid": "6a2d1680ebe13b8f5bc313cbce1ae44a",
        "title": "杂诗  其二",
        "author": "李正民",
        "content": "乔木丘园古，疏篱舍屋深。\n路随山脚转，岸近海潮侵。\n樵叟欣相遇，禅房许独寻。\n杖藜聊纵步，乘兴欲投簪。",
        "dynasty": "宋",
        "collection_info": null
    },
    {
        "uuid": "373ab97bc0c8fb6f34d36175e551b8b7",
        "title": "杂诗  其三",
        "author": "李正民",
        "content": "衰病惊残岁，生涯类转蓬。\n滔滔懒回首，默默但观空。\n山映归云白，窗留落照红。\n地偏人迹绝，厖卧短篱东。",
        "dynasty": "宋",
        "collection_info": null
    },
    {
        "uuid": "f58830b033ac4ef88ea530b59de10440",
        "title": "杂诗  其四",
        "author": "李正民",
        "content": "放旷人间世，栖迟一草堂。\n神交传远信，渔父许同行。\n黄菊犹霑雨，丹枫未陨霜。\n午余幽梦断，清磬出禅房。",
        "dynasty": "宋",
        "collection_info": null
    },
    {
        "uuid": "6c7986a264c0621265d81667e6f9b4bf",
        "title": "杂诗  其五",
        "author": "李正民",
        "content": "岸帻茅檐下，西郊转夕曛。\n暮鵶低接翅，寒鹊闹鸣羣。\n有炭胜东野，无毡类广文。\n虚名三十载，外物漫浮云。",
        "dynasty": "宋",
        "collection_info": null
    },
    {
        "uuid": "7ba644297af551a39e7ad9645d17bb3f",
        "title": "杂诗  其六",
        "author": "李正民",
        "content": "野岸营茅屋，修篁出短篱。\n纸窗迎暖日，石砚结冰凘。\n种菊陶元亮，栽松杜拾遗。\n田园已芜没，飘泊竟何之。",
        "dynasty": "宋",
        "collection_info": null
    },
    {
        "uuid": "1a554322717253bd9c77639501f0381f",
        "title": "杂诗  其七",
        "author": "李正民",
        "content": "九醖闻新熟，三杯且自娱。\n已能开杜室，宁復论兵厨。\n浮蚁盈春瓮，流霞注鲁壶。\n醉来聊欲寐，不觉日还晡。",
        "dynasty": "宋",
        "collection_info": null
    },
    {
        "uuid": "11ea58ec32252a016e29a6c3b2b7a6cf",
        "title": "杂诗  其八",
        "author": "李正民",
        "content": "通宵风雨急，瓮牖晓光催。\n冷枕惊残梦，寒炉聚宿灰。\n作文无处卖，觅句有时来。\n疏懒忘巾栉，柴门且未开。",
        "dynasty": "宋",
        "collection_info": null
    },
    {
        "uuid": "ee0f11c954a4ee2bbddcb25cbf3d5dd4",
        "title": "杂诗  其九",
        "author": "李正民",
        "content": "岁晏多风雨，寒云晓更浓。\n晚菘长乍翦，香稻细新舂。\n路远思行客，年荒嘆老农。\n秖园人不到，惟听饭时钟。",
        "dynasty": "宋",
        "collection_info": null
    },
    {
        "uuid": "03863f519594b95ce190e7f8138ceb00",
        "title": "杂诗  其一○",
        "author": "李正民",
        "content": "汲汲谋三径，区区卜一廛。\n艰难归旧隐，荏苒嘆流年。\n欲设维摩榻，重寻子敬毡。\n飘零来海角，华髪已盈颠。",
        "dynasty": "宋",
        "collection_info": null
    },
    {
        "uuid": "414eecaa4be538628e735c07e240107d",
        "title": "杂诗  其一一",
        "author": "李正民",
        "content": "久雨浑无节，重云凝不收。\n朔风吹瓮牖，寒色透貂裘。\n幸不妨农务，何堪助客愁。\n拥炉消短晷，闭户但商讴。",
        "dynasty": "宋",
        "collection_info": null
    },
    {
        "uuid": "e4f2f32c7f81170b95bbd081f2abf7aa",
        "title": "春雪次韵  其一",
        "author": "李正民",
        "content": "寒风初淅沥，密雪遽霏微。\n冷敌鹅黄酒，轻沾驼褐衣。\n未教新柳展，且伴落梅飞。\n惟有翟廷尉，门前鸟雀稀。",
        "dynasty": "宋",
        "collection_info": null
    },
    {
        "uuid": "6d16256b4280733dc190025bd5dc123e",
        "title": "春雪次韵  其二",
        "author": "李正民",
        "content": "花犹吹六出，气已应三微。\n路破公车履，祥呈光禄衣。\n乍疑鷴失素，稍怪鹭于飞。\n盘瓠空惊走，南方此瑞稀。",
        "dynasty": "宋",
        "collection_info": null
    },
    {
        "uuid": "13f15b783fc46cd545932e445ee723f0",
        "title": "再次春雪韵  其一",
        "author": "李正民",
        "content": "旬浃寒弥急，阳春暖尚微。\n西华愁葛帔，渔父点蓑衣。\n京洛残堪望，龙山度正飞。\n麟经书大雪，此瑞古今稀。",
        "dynasty": "宋",
        "collection_info": null
    },
    {
        "uuid": "c5d51ec774da3ff3be939d3bd6124a8f",
        "title": "再次春雪韵  其二",
        "author": "李正民",
        "content": "万壑铺平练，千岩锁翠微。\n车能翻缟带，尘不化缁衣。\n撼树桄榔满，张图蛱蝶飞。\n敲门传诗卷，此曲郢中稀。",
        "dynasty": "宋",
        "collection_info": null
    },
    {
        "uuid": "f19adbed14a47842d77511b8fc8edf20",
        "title": "挽刘刑部  其一",
        "author": "李正民",
        "content": "西汉于张手，传家旧得名。\n金科惟尚恕，棘寺每持平。\n丹笔流余庆，朱轓蔼政声。\n他年门下客，接武位秋卿。",
        "dynasty": "宋",
        "collection_info": null
    },
    {
        "uuid": "f927f1a683fd8dd2487226a4af50d9b6",
        "title": "挽刘刑部  其二",
        "author": "李正民",
        "content": "避地辞髙密，侨居寓武原。\n放怀乐棋酒，余力治田园。\n方茂三松寿，俄成万日墦。\n九原箫鼓咽，难驻已招魂。",
        "dynasty": "宋",
        "collection_info": null
    },
    {
        "uuid": "6a785715374c0342ac5c18106b839f00",
        "title": "挽曾公衮宝文  其一",
        "author": "李正民",
        "content": "靖国开皇极，先公秉化钧。\n谢庭知有子，孙閤遂延宾。\n烜赫萧周上，苍黄屈贾邻。\n欲明当日事，正论墨犹新。",
        "dynasty": "宋",
        "collection_info": null
    },
    {
        "uuid": "7e3c785c8930896fe908ca2f42918e15",
        "title": "挽曾公衮宝文  其二",
        "author": "李正民",
        "content": "际会光华旦，传家各有人。\n荣名今已矣，陈迹重悲辛。\n曷报生刍礼，难留玉树春。\n隼旟空望断，清泪落衣巾。",
        "dynasty": "宋",
        "collection_info": null
    },
    {
        "uuid": "79e3efdeb64d16027b9b0a0ae3d40dd4",
        "title": "挽沈伯华",
        "author": "李正民",
        "content": "望出东阳裔，蝉联济美材。\n海邦歌政化，泽国早归来。\n甲第朱门掩，佳城白日开。\n松风九原陌，薤露有余哀。",
        "dynasty": "宋",
        "collection_info": null
    },
    {
        "uuid": "ae8fe9b0fd7ab4490461de8466d5656f",
        "title": "挽刘朝请  其一",
        "author": "李正民",
        "content": "世德流芳远，身兼五福全。\n华堂优几杖，蜡屐访林泉。\n白髪光阴永，青云嗣子贤。\n佳城开吉兆，松柏已苍然。",
        "dynasty": "宋",
        "collection_info": null
    },
    {
        "uuid": "c40ea20c862d86c964aedda7ba057a66",
        "title": "挽刘朝请  其二",
        "author": "李正民",
        "content": "眉寿人生贵，题舆善政闻。\n中心如止水，外物等浮云。\n方乐千钟养，俄成万日坟。\n欲知流庆远，霅水自沄沄。",
        "dynasty": "宋",
        "collection_info": null
    },
    {
        "uuid": "2cb2ae159261227518b9855c6df3cb37",
        "title": "挽广川先生",
        "author": "李正民",
        "content": "万卷胸中富，千年笔下新。\n广川扬素业，延阁想芳尘。\n晚陟螭坳峻，俄留鳯沼津。\n遗书应满箧，不愧泣麒麟。",
        "dynasty": "宋",
        "collection_info": null
    },
    {
        "uuid": "fa5eebb1f4f9b671e7b752f05740b173",
        "title": "挽钟处士",
        "author": "李正民",
        "content": "日昊身犹健，居闲道更优。\n庭栽兰九畹，户种橘千头。\n惠施曾无倦，阴功祗自修。\n荀裴门户壮，他日振余休。",
        "dynasty": "宋",
        "collection_info": null
    },
    {
        "uuid": "eb91b6b52cdc0594c8e50f71f218d159",
        "title": "挽綦内翰  其一",
        "author": "李正民",
        "content": "扈跸来江表，同时掌掖垣。\n鲸波连画鹢，鹿野对清樽。\n涉世行藏异，论交道义敦。\n遽成生死隔，回首泪潺湲。",
        "dynasty": "宋",
        "collection_info": null
    },
    {
        "uuid": "8a5355804d0f6bfd8627ddea64528544",
        "title": "挽綦内翰  其二",
        "author": "李正民",
        "content": "鳌禁凝严地，雍容侍北扉。\n花砖朝直晚，莲烛夜分归。\n玉节恩虽异，金瓯事已非。\n飘零旧僚友，华髪老渔矶。",
        "dynasty": "宋",
        "collection_info": null
    },
    {
        "uuid": "942e451a0a33f11a240459e1347843da",
        "title": "挽綦内翰  其三",
        "author": "李正民",
        "content": "东土游观乐，西亭风景悲。\n漫余曾蹑屐，空覆旧传巵。\n髙密山川隔，丹邱草木滋。\n凄凉谢道藴，泣对白纱帷。",
        "dynasty": "宋",
        "collection_info": null
    },
    {
        "uuid": "e30d0513861a2e27c498640c1f9543bf",
        "title": "挽鲁奉议  其一",
        "author": "李正民",
        "content": "华胄流芳远，平湖世载昌。\n鲤庭遵善教，龟组贲恩章。\n劳佚身兼适，悲欢念两忘。\n平生修凈业，归路指西方。",
        "dynasty": "宋",
        "collection_info": null
    },
    {
        "uuid": "8f8d400df617ef6cae16294ec5aeb3b3",
        "title": "挽鲁奉议  其二",
        "author": "李正民",
        "content": "盛大身攸致，勤劳力克堪。\n仁心兼五福，庆泽在诸男。\n经罢翻灵运，人知弔老聃。\n百年嗟已矣，终始自无惭。",
        "dynasty": "宋",
        "collection_info": null
    },
    {
        "uuid": "367d36645663ac697a078df83a26855b",
        "title": "挽胡茂老枢密  其一",
        "author": "李正民",
        "content": "盛际符千载，中朝第一人。\n鳯池鸣委佩，朱邸奉重轮。\n右府谋猷密，殊邻意气伸。\n佐时遗事业，谁为勒苍珉。",
        "dynasty": "宋",
        "collection_info": null
    },
    {
        "uuid": "d7e65cc7bed32b39e05b00bc90418b22",
        "title": "挽胡茂老枢密  其二",
        "author": "李正民",
        "content": "人物熙朝盛，琼林夐出羣。\n髙名题鴈塔，平步上青云。\n未应三壬兆，先修万日坟。\n丹台应有籍，脱屐谢尘氛。",
        "dynasty": "宋",
        "collection_info": null
    },
    {
        "uuid": "47388891cd383a32d0f3639e46adc18e",
        "title": "挽胡茂老枢密  其三",
        "author": "李正民",
        "content": "昔日蓬山会，平居笑语亲。\n薄材陪贾马，髙义继雷陈。\n南国居方卜，东山道益振。\n遽嗟埋玉恨，清泪洒衣巾。",
        "dynasty": "宋",
        "collection_info": null
    },
    {
        "uuid": "ecfacbcfbdde55f03c01b19bd3544201",
        "title": "挽董舍人",
        "author": "李正民",
        "content": "华髪年方永，祠廷力未愆。\n谁云牖下死，疑是醉中仙。\n骥子持门户，鱼轩泣几筵。\n浮生真瞬息，谁与问青天。",
        "dynasty": "宋",
        "collection_info": null
    },
    {
        "uuid": "9915692d8dcb43b177440d6923ee9ae7",
        "title": "挽齐安郡夫人",
        "author": "李正民",
        "content": "懿范闺房秀，齐姜素望优。\n广川名益盛，内壸德弥修。\n寿量方难老，生涯遽若浮。\n延平双剑逝，遗恨在营丘。",
        "dynasty": "宋",
        "collection_info": null
    },
    {
        "uuid": "4670e747da9d76b0c9fc35d0bf445007",
        "title": "元日示邦求",
        "author": "李正民",
        "content": "济时材术本无庸，长大犹存伯业功。\n骐骥已消千里志，鶢鶋聊避广川风。\n论都正恐讥伧父，置酒深惭及寓公。\n早晚共谋归去计，烟波䆉稏五湖东。",
        "dynasty": "宋",
        "collection_info": null
    },
    {
        "uuid": "c7149b97c1db88752efe9a14f9510a08",
        "title": "示艾若讷",
        "author": "李正民",
        "content": "文章自昔为难事，词赋于今岂易工。\n入室升堂方尽善，取青配白漫称雄。\n师资未省逢勍敌，衡鑑应宜探古风。\n顾我平生章句学，强谈文律愧空空。",
        "dynasty": "宋",
        "collection_info": null
    },
    {
        "uuid": "4b46ea8e935c90dc197120ece9be8216",
        "title": "寄汪彦章内翰",
        "author": "李正民",
        "content": "文华风采压时流，惠政春温着六州。\n纔向卞山归旧隐，忽寻湘水泛扁舟。\n愚溪胜践今亲见，清境西偏几客游。\n皋壌山林皆可乐，不须重作畔牢愁。",
        "dynasty": "宋",
        "collection_info": null
    },
    {
        "uuid": "46afac382b9a34250eeb94b4d7d64716",
        "title": "寄彦章内翰",
        "author": "李正民",
        "content": "翰林名德冠銮坡，暂解尘缨逸兴多。\n敢谓交游同阮谢，不妨诗句敌阴何。\n耳根到处闻犍斗，心地闲来契羯磨。\n此去苕溪三百里，扁舟终拟泛烟波。",
        "dynasty": "宋",
        "collection_info": null
    },
    {
        "uuid": "ba5a9f3ce81370ea2891ef73790c1060",
        "title": "访祝舜俞新居",
        "author": "李正民",
        "content": "平湖渺渺浸城阴，窈窕垂杨一径深。\n千万买邻真得计，六年种竹已成林。\n棋枰胜负消长日，琴韵清幽见古心。\n萍泛蓬飞本无繫，新亭何必苦霑襟。",
        "dynasty": "宋",
        "collection_info": null
    },
    {
        "uuid": "7b15bce522d02bea7990152b76930e02",
        "title": "送尹叔倅濠梁",
        "author": "李正民",
        "content": "淮邦井邑苦萧条，尚可观鱼访古濠。\n志士揽衣辞旧隐，余民拭目看垂櫜。\n清传阖境持杯水，器赏名贤解佩刀。\n无復髙阳旧闾里，为寻故宅薙蓬蒿。",
        "dynasty": "宋",
        "collection_info": null
    },
    {
        "uuid": "763282995a0e328f6919f32ce39fe173",
        "title": "赠刘无虞侍郎",
        "author": "李正民",
        "content": "粉户为郎赞冢卿，十年先后典铨衡。\n要津讵可驰髙足，大器于今见晚成。\n相对樽前叹华髪，宁于纸上校虚名。\n万钉宝带知非称，欲买良田待退耕。",
        "dynasty": "宋",
        "collection_info": null
    },
    {
        "uuid": "4b50d05f0879c34e6a838b6d04ab1e54",
        "title": "闻吕丞相还朝  其一",
        "author": "李正民",
        "content": "粉户为郎两见春，当时曾识济川人。\n留侯再践功名地，白也今为放逐臣。\n自笑鳬鸿飞渤澥，却惭冠剑拂埃尘。\n数奇自是平生事，终始须期入大钧。",
        "dynasty": "宋",
        "collection_info": null
    },
    {
        "uuid": "6cc37cd554e2317669fdaae6d259dd40",
        "title": "闻吕丞相还朝  其二",
        "author": "李正民",
        "content": "赤子潢池久弄兵，暂辞台席抗蜺旌。\n屏风隔坐方调燮，棨戟前驱遽远征。\n淮蔡巳瞻裴相节，秦川犹列武侯营。\n策勋未用膺光宠，待復中原致太平。",
        "dynasty": "宋",
        "collection_info": null
    },
    {
        "uuid": "514fb6f4a68f5ffd280fd3c20e619c02",
        "title": "送尹叔之行朝",
        "author": "李正民",
        "content": "三年制锦在江吴，游刃恢恢地有余。\n贾谊已膺前席问，嵇康新有绝交书。\n田间雨过禾收早，庭下风来叶落初。\n此去青云前路穏，未应搔首赋归与。",
        "dynasty": "宋",
        "collection_info": null
    },
    {
        "uuid": "f81a5fba7337244257e29f1f379d832a",
        "title": "题海月亭",
        "author": "李正民",
        "content": "新亭注目极无边，脱屣尘寰思杳然。\n万顷秋涛翻浩渺，一轮夜月对虚圆。\n光连银汉疑无地，望断蓬莱别有天。\n赤水枣花君莫问，新诗赓唱似朱絃。",
        "dynasty": "宋",
        "collection_info": null
    },
    {
        "uuid": "6c39922fa21ffcb6e89fa4f09e5e44e7",
        "title": "章季万送示其祖内制次元叔韵诗",
        "author": "李正民",
        "content": "运际熙丰政日新，近臣摛藻掞天门。\n当年翰墨文章妙，晚岁经纶德业尊。\n纪事丰碑推大手，忧民温诏尽嘉言。\n大门接武登鳌禁，犹喜交游到子孙。",
        "dynasty": "宋",
        "collection_info": null
    },
    {
        "uuid": "8c750de621a3eb79d6b58bdec643e4ae",
        "title": "简刘卿任待制",
        "author": "李正民",
        "content": "暑雨霖霪朱夏寒，登门暂着鵔鸃冠。\n管絃岂解陪张禹，葱菜真宜待井丹。\n五技已穷甘退处，一钱不直嘆衰残。\n明朝鼓枻辞公去，却向沧浪把钓竿。",
        "dynasty": "宋",
        "collection_info": null
    },
    {
        "uuid": "820bb8e6acba77a4d9ca2b6f20341633",
        "title": "书事",
        "author": "李正民",
        "content": "懒拙山林合退藏，客情岁晚倍凄凉。\n梅飘苔藓香初歇，雪积檐沟色尚粧。\n旧历细看能几日，新诗屡和断来章。\n何如认取安心法，坐对炉熏一穗长。",
        "dynasty": "宋",
        "collection_info": null
    },
    {
        "uuid": "945122f94f42f94325e32a421aa0c7c7",
        "title": "示侄淇",
        "author": "李正民",
        "content": "分符江左力难支，窃食琳宫得禄迟。\n淮上故园生杞棘，江边大将列旌旗。\n未知疏傅挥金日，正是公孙脱粟时。\n为报阿咸休怅望，十年穷巷困朝饥。",
        "dynasty": "宋",
        "collection_info": null
    },
    {
        "uuid": "a62e138a662bb3bc4524d30f86d28b04",
        "title": "送刘子材四明幕官",
        "author": "李正民",
        "content": "雉堞连云左海傍，曾攀鲸背到扶桑。\n蒙衝声教通韩国，梵刹光明记育王。\n地接天台仙圣宅，山藏奎画妙圆章。\n时清幕府多余暇，薄采江珧荐豆觞。",
        "dynasty": "宋",
        "collection_info": null
    },
    {
        "uuid": "f4cb911b546daf96dae8107e82a27964",
        "title": "徐元美甲第新修同诸公赋诗",
        "author": "李正民",
        "content": "大厦沈沈结绮栊，诛茅新就化人宫。\n春台乱落桃花雨，北牖遥披柳叶风。\n遁迹娱游同梓泽，卜居穷僻似萧公。\n人生适意方为乐，何必箪瓢叹屡空。",
        "dynasty": "宋",
        "collection_info": null
    },
    {
        "uuid": "4d837a16998b026c8400d943c2ba4a41",
        "title": "再赋戏元美",
        "author": "李正民",
        "content": "绵绵千载亢华宗，大栋髙甍闢广宫。\n柳径乍穿迷去路，桃蹊初过面春风。\n闲居不羡潘常侍，投辖当如陈孟公。\n竹外梅花犹可折，莫教碧玉髻鬟空。",
        "dynasty": "宋",
        "collection_info": null
    },
    {
        "uuid": "ab6de8c14b25160358504a7cfb95b62f",
        "title": "秀士诗",
        "author": "李正民",
        "content": "一叶扁舟一席风，梦回已听景阳钟。\n夺袍有意趋文阵，鼓箧无言拙笔锋。\n好把犂锄傍东郭，难陪衿佩集西雝。\n只缘未富三冬学，饮墨何须见愠容。",
        "dynasty": "宋",
        "collection_info": null
    },
    {
        "uuid": "ec061d8d7640366c40814cdb37400c9d",
        "title": "退老堂",
        "author": "李正民",
        "content": "将相勋名纪太常，旌旄聊驻水云乡。\n栽培草木平泉里，放浪琴书绿野堂。\n身健未应亲几杖，公归正欲望轩裳。\n东山谢傅风流在，盛事齐称左海傍。",
        "dynasty": "宋",
        "collection_info": null
    },
    {
        "uuid": "f7da3e3c2f04c1634ceee64badec1946",
        "title": "野步",
        "author": "李正民",
        "content": "步屧寻春日正暄，杖藜徐步小桥边。\n身如柳惠人皆识，名比韩康世漫传。\n雪压寒梅枝袅袅，烟笼修竹翠娟娟。\n途穷兴尽空回首，却见招提独岿然。",
        "dynasty": "宋",
        "collection_info": null
    },
    {
        "uuid": "e9cbdcadd87ad00d37e59ac7929ba0f5",
        "title": "食蛤蜊",
        "author": "李正民",
        "content": "泊水沈沙族类丰，外缄顽殻力难攻。\n虽云眉目亏天巧，谁使琼瑶美内充。\n海畔屡曾逢野士，坐间那復识王融。\n一樽风味思倾倒，赖有芳鲜可荐公。",
        "dynasty": "宋",
        "collection_info": null
    },
    {
        "uuid": "c809afeb9c6d9546d0eee33e6b227b69",
        "title": "次韵邦求少监  其一",
        "author": "李正民",
        "content": "投老穷途乃叫阍，再栖琳馆奉高真。\n自怜奇蹇生华髪，岂有声名继昔人。\n梨枣栽培功未半，林泉卜筑兴方新。\n看公穏步星辰去，何必乘槎更问津。",
        "dynasty": "宋",
        "collection_info": null
    },
    {
        "uuid": "67f729278a7efe2a93ec740c99fa1c28",
        "title": "次韵邦求少监  其二",
        "author": "李正民",
        "content": "历落嵚崎寓海滨，放怀林壑任吾真。\n恩垂雨露沾枯枿，义重金兰有故人。\n玉笋班联年尚少，筠筒诗律意尤新。\n三阳交泰逢亨运，策足须登要路津。",
        "dynasty": "宋",
        "collection_info": null
    },
    {
        "uuid": "0ee2576ceefc57d7d25cf3ccfbb70c8a",
        "title": "和元叔冬至大风",
        "author": "李正民",
        "content": "风掀篱落尽欹倾，夜半铜壶冻已生。\n塞鴈衝寒云路杳，林乌啼晓梦魂惊。\n贫探龙颔嗟无策，愁望鸰原祗搅情。\n拟学髙斋枯淡叟，不妨姓字且双行。",
        "dynasty": "宋",
        "collection_info": null
    },
    {
        "uuid": "b9dc3ce473c4e8d929679c47ecd74ba2",
        "title": "海邑少交游相见者以为言故作此诗",
        "author": "李正民",
        "content": "结友观光少壮年，一时英俊与周旋。\n曳裾璧水三千士，接武瀛洲十八贤。\n夜对短檠愁不寐，朝飡苜蓿叹无钱。\n如今只欲藏形影，槁木寒灰学坐禅。",
        "dynasty": "宋",
        "collection_info": null
    },
    {
        "uuid": "443ad88148dd1c5c0f32ca8ac16aed1a",
        "title": "寄霅上故人",
        "author": "李正民",
        "content": "交流苕霅转城闉，尚想汀洲咏白苹。\n择胜已居莲社界，归耕恰及杏花春。\n雕胡映盌抄云子，鲙缕堆盘破玉鳞。\n鲑菜腥咸何足道，未应回首海之滨。",
        "dynasty": "宋",
        "collection_info": null
    },
    {
        "uuid": "855484b299d6b53a3fb23f28e402a965",
        "title": "挽陈志行寺正",
        "author": "李正民",
        "content": "昔日陵阳接俊游，松萝崇好重绸缪。\n青衿共处披黄卷，黑髪相看到白头。\n苕水卜邻方有志，青山埋玉竟难留。\n飘零更觉亲朋少，东望新阡涕泪流。",
        "dynasty": "宋",
        "collection_info": null
    },
    {
        "uuid": "e8d7982f7a1ccc6aef0ea74fff43f6c3",
        "title": "简邦求宗博",
        "author": "李正民",
        "content": "荆州清德畏人知，况值中原战鼓鼙。\n公自南来无薏苡，我从东渡乏朱提。\n珍台鹤禄惭非称，别乘瓜期奈久稽。\n明日重阳菊花好，且拚痛饮醉如泥。",
        "dynasty": "宋",
        "collection_info": null
    },
    {
        "uuid": "529a772748df4653ae67bf60e7dc81e6",
        "title": "寄艾若讷",
        "author": "李正民",
        "content": "宅相凋零久不振，喜君文采日清新。\n弹琴密令能官业，献颂王褒迈等伦。\n岂有青松蟠涧谷，待看騄骥绝风尘。\n诸儒方讲升平事，策足须登要路津。",
        "dynasty": "宋",
        "collection_info": null
    },
    {
        "uuid": "d432e8294c32439ef4f154cc31050d43",
        "title": "寄闻人茂德  其一",
        "author": "李正民",
        "content": "诗人比兴隐而彰，三百余篇妙义藏。\n已识鸱鸮为巧妇，仍知杕杜是甘棠。\n书生未省离城阙，物理何从见否臧。\n闭户先生学不厌，更同许郭辨毫芒。",
        "dynasty": "宋",
        "collection_info": null
    },
    {
        "uuid": "c9bddd8877c457b8b4713fd7b0e1780a",
        "title": "寄闻人茂德  其二",
        "author": "李正民",
        "content": "未捐辛苦读书灯，老矣犹怀伯业能。\n齐国吹竽吾独否，荆山泣玉恨难胜。\n满籝自足传儿子，堆案何劳谢友朋。\n已注虫鱼穷窈眇，却游溟海看鵾鹏。",
        "dynasty": "宋",
        "collection_info": null
    },
    {
        "uuid": "c6f2b1ead2e55368d50edea0130e3d03",
        "title": "寄元叔",
        "author": "李正民",
        "content": "涉世崎岖三十年，栖迟琳馆祝尧天。\n桔橰不用身谋拙，梨枣先栽气守全。\n何幸童乌新忝命，应容老鹤渐归田。\n嚢金未足营三径，搔首东风一慨然。",
        "dynasty": "宋",
        "collection_info": null
    },
    {
        "uuid": "0d56008ec993eb527d8ad2274d11a999",
        "title": "寄李成德舍人",
        "author": "李正民",
        "content": "蓬瀛当日接英游，俛仰星霜十见秋。\n红药青苔叨并命，西山南浦动离愁。\n宁论圆观情犹在，且喜维摩病少休。\n欲就书堂访髙隐，便疑猿鹤不相留。",
        "dynasty": "宋",
        "collection_info": null
    },
    {
        "uuid": "2697fc43337fe6242e700cde6c9a3990",
        "title": "买舟之苕溪",
        "author": "李正民",
        "content": "二年宴坐縠溪滨，廷尉门前鸟雀驯。\n问舍求田将欲老，畜鸡种黍孰为隣。\n曾遭太仆兴谗口，粗胜漳江抱病身。\n暂泛扁舟苕霅去，鳜鲈聊醉五湖春。",
        "dynasty": "宋",
        "collection_info": null
    },
    {
        "uuid": "958b214144bd8b4b6f07cca9885d34ab",
        "title": "自苕溪回棹",
        "author": "李正民",
        "content": "扁舟东下霅溪滨，拟伴渔翁整钓缗。\n黄纸红旗惭许国，落花流水送残春。\n拏舟处处争行乐，修禊年年要及辰。\n怅望故园桃李月，东风吹泪漫霑巾。",
        "dynasty": "宋",
        "collection_info": null
    },
    {
        "uuid": "377b0e4390f8d06c778a57aa362f5d8c",
        "title": "颐庆堂为徐氏赋",
        "author": "李正民",
        "content": "朱方玉几邈千龄，落落云孙尚典刑。\n跂翼翚飞新栋宇，笔精墨妙旧丹青。\n十旬醸酒宜为颂，七水煎茶必有经。\n积善故知颐庆远，诜诜兰玉长阶庭。",
        "dynasty": "宋",
        "collection_info": null
    },
    {
        "uuid": "fd6b6f909cff62c206cdc1cc410f986c",
        "title": "哭友人诗  其一",
        "author": "李正民",
        "content": "流落生涯集百忧，十年抱病甬东州。\n忽惊白璧埋黄壤，漫说朱衣驾赤虬。\n髙论难投众人耳，壮心空逐逝川流。\n死生暌隔伤千里，泪洒丛兰泣素秋。",
        "dynasty": "宋",
        "collection_info": null
    },
    {
        "uuid": "b4217b483e6d399c41c2016eea074367",
        "title": "哭友人诗  其二",
        "author": "李正民",
        "content": "王谢门中鸾鳯翔，少年奇志已昂藏。\n空余诗律知谁敌，欲继家声失所望。\n作赋曾惊祢衡俊，行歌不见接舆狂。\n临终一念归空寂，讵肯修文学卜商。",
        "dynasty": "宋",
        "collection_info": null
    },
    {
        "uuid": "5cd8720af84f5cc883fe7bae4d028df7",
        "title": "追忆大观丁亥年自新安侍下入宣城学路中作",
        "author": "李正民",
        "content": "朝云黯黯结秋阴，迭迭层峦雾霭深。\n农叟尽愁苗欲稿，行人翻恐雨成霖。\n四方奔走男儿事，千里凄凉倦客心。\n稍喜西风破残暑，又携书剑度遥岑。",
        "dynasty": "宋",
        "collection_info": null
    },
    {
        "uuid": "bfa5cb28c2fc0788895cb4e693629a58",
        "title": "县学",
        "author": "李正民",
        "content": "碧瓦鳞鳞接近郊，青青衿佩得同袍。\n欣闻庠序儒风盛，不见桑榆太白髙。\n鲁国已观沂上舞，汉朝应货蜀中刀。\n献酬济济昇平事，泮水从今有弁髦。",
        "dynasty": "宋",
        "collection_info": null
    },
    {
        "uuid": "e9f1c995d595b925cd5d0250d1e947fd",
        "title": "送敏申赴勅局",
        "author": "李正民",
        "content": "弟兄接武上天关，行色差池一岁间。\n献纳已看腾碧落，编摩宁久曳青班。\n雨蒸梅暑兰舟穏，纲解秋茶赤笔闲。\n病鹤乘轩嗟老矣，毰毸短羽恋云山。",
        "dynasty": "宋",
        "collection_info": null
    },
    {
        "uuid": "6bec49eac1da193ca4b75a82ef8af5f8",
        "title": "先畴戏简尹叔",
        "author": "李正民",
        "content": "檇李城东雀墓边，先畴芜没仅名传。\n南来书契今无有，岁远比隣屡变迁。\n剪叶旧疆几并沃，钓璜遗业久输田。\n莫言鸡肋难料理，犹胜区区贷子钱。",
        "dynasty": "宋",
        "collection_info": null
    },
    {
        "uuid": "f1cdb9a6da9e771204429734d4ac2b8b",
        "title": "辞髙安之行",
        "author": "李正民",
        "content": "投林倦翼漫差池，揣分量材祗自知。\n郁郁安能久居此，栖栖若是欲何为。\n文轩华毂非余望，白髪苍颜嘆我衰。\n闻说风波犹未靖，难于江海把旌麾。",
        "dynasty": "宋",
        "collection_info": null
    },
    {
        "uuid": "27d2b2fb724fd4618b73e5a589a332c2",
        "title": "尹叔若讷和边字韵因再寄  其一",
        "author": "李正民",
        "content": "遁迹东游沧海边，全家到处寄邮传。\n江淮李监人多厌，甲乙商墟利则迁。\n遣兴千钟犹有酒，思归一马尚无田。\n买山拟作诛茅计，难学巢由不用钱。",
        "dynasty": "宋",
        "collection_info": null
    },
    {
        "uuid": "a3e621ccc64fa0d19b613a56f18b1659",
        "title": "尹叔若讷和边字韵因再寄  其二",
        "author": "李正民",
        "content": "将相驱驰正事边，风声喜自道途传。\n鲰生岂解求三捷，荣路如何望九迁。\n励志陶公朝运甓，决疑平子赋归田。\n谁人肯为将军地，自笑都无直一钱。",
        "dynasty": "宋",
        "collection_info": null
    },
    {
        "uuid": "518e8fe719ce6e152d30bfef21bde4ee",
        "title": "寄曹明甫",
        "author": "李正民",
        "content": "忆昔宣城接俊游，回头三十六清秋。\n少年志气青霄近，老境飘零白髪羞。\n可嘆飞光如电往，自怜外物等云浮。\n何时相对一樽酒，与子同消万斛愁。",
        "dynasty": "宋",
        "collection_info": null
    },
    {
        "uuid": "b41d2ee28c0f0d6039775d226abca3b3",
        "title": "寄艾若讷",
        "author": "李正民",
        "content": "拟寻荒僻事田园，窃食祠庭愧国恩。\n休论鹤长鳬甚短，且看齿落舌犹存。\n陶潜昔去因多忤，房管今知欠不言。\n欲问大钧吾岂敢，喙长三尺亦须吞。",
        "dynasty": "宋",
        "collection_info": null
    },
    {
        "uuid": "acea520676885fcf79e4781b1cd6647c",
        "title": "寄孙邦求",
        "author": "李正民",
        "content": "少年英气已峥嵘，泮水曾传御史名。\n白简自宜绳列位，皂嚢终不负家声。\n且随郡守寻春去，未向班心布武行。\n知有弹冠贡公喜，休嗟华髪镜中生。",
        "dynasty": "宋",
        "collection_info": null
    },
    {
        "uuid": "b762ff66ac518eff7d4758b03d4001e0",
        "title": "寄张子安  其一",
        "author": "李正民",
        "content": "縠水分襟十五秋，此身萍梗任飘浮。\n久栖孤馆为真隐，未访名山作胜游。\n醉裏周郎曾度曲，闲中庾信祗添愁。\n西风起我江湖兴，拟把兰桡上钓舟。",
        "dynasty": "宋",
        "collection_info": null
    },
    {
        "uuid": "201ebce93fc4f392ba4f3f895fec5b96",
        "title": "寄张子安  其二",
        "author": "李正民",
        "content": "来往三吴二十年，星星华髪已盈颠。\n未开松菊陶潜径，且泛江湖范蠡船。\n黄石不逢宁论富，丹砂可就试求仙。\n乘闲欲访张公子，共说昇平一慨然。",
        "dynasty": "宋",
        "collection_info": null
    },
    {
        "uuid": "42395c2a00a84c5e08a7283dc2be5241",
        "title": "寄元叔",
        "author": "李正民",
        "content": "湖海飘零畏甲兵，敢将笔墨论功名。\n好官未忆羊元保，万户难侯李北平。\n智短云霄曾踠足，老来农圃合谋生。\n王维荐弟虽无愧，尚恐诸公厌祢衡。",
        "dynasty": "宋",
        "collection_info": null
    },
    {
        "uuid": "6eb141971164f0abb1beb50fdee6e2a2",
        "title": "再寄曹明甫",
        "author": "李正民",
        "content": "忆昔陵阳寓学时，登山临水共追随。\n并游志气青云近，投老光阴白髪垂。\n顾我家无阿堵物，喜君门有宁馨儿。\n仍闻岁晚聊栖棘，愿访茅斋杜拾遗。",
        "dynasty": "宋",
        "collection_info": null
    },
    {
        "uuid": "4afff28c842002d4ee36e096dc69bd8e",
        "title": "和叔食黄雀有诗求叶公书次韵",
        "author": "李正民",
        "content": "惊禽投案庇微躯，尚见头颅万里余。\n敢谓苞苴犹到我，偶因棠棣得逢渠。\n身闲幸饱公孙粟，地散难移薛相书。\n闻道舍人已倾盖，承明何必恋吾庐。",
        "dynasty": "宋",
        "collection_info": null
    },
    {
        "uuid": "658366d56545a331fe7432ce0678a08e",
        "title": "邦求假仆制槀示诗褒拂次韵为谢",
        "author": "李正民",
        "content": "漫试词科久缀文，误升禁掖掌丝纶。\n判花旧职怀先德，留草私家愧古人。\n珍宝未能逃拙涩，诏书何以变温纯。\n相如多病辞源涸，紫槖同君再拂尘。",
        "dynasty": "宋",
        "collection_info": null
    },
    {
        "uuid": "3e89846fdfcca734965e53aab6045b59",
        "title": "与客往天宁素饭以惠山水煎茶",
        "author": "李正民",
        "content": "精舍閒游结胜缘，老来宁復嗜腥羶。\n共分摩诘众香饭，仍试华山第二泉。\n石鼎煎来甘有味，乳花浮处色尤鲜。\n几年泻卤伤牙颊，吮潄华池便欲仙。",
        "dynasty": "宋",
        "collection_info": null
    },
    {
        "uuid": "d399bbc2435b9bf2b616194bd6d689c7",
        "title": "闻人余庆见和因再赋",
        "author": "李正民",
        "content": "世路功名懒着鞭，閒中乘兴便逃禅。\n檀栾林裏禽初啭，阿耨池边柳正妍。\n未怕俗情嗤北阮，只愁神物戏南泉。\n我来不为寻春色，试举开遮问竺干。",
        "dynasty": "宋",
        "collection_info": null
    },
    {
        "uuid": "105c12a2afc8ee1f800d0d437be279fb",
        "title": "次韵许希文",
        "author": "李正民",
        "content": "少年豪气压词场，晚喜松筠耐雪霜。\n但见貂裘嗟季子，焉知素髪老潘郎。\n黄公垆畔山河邈，陶令门前草木长。\n邂逅正当戎马际，共惊飘泊在他乡。",
        "dynasty": "宋",
        "collection_info": null
    },
    {
        "uuid": "973fb3aeb988c9f22eef9ee326cf05cb",
        "title": "次韵王廷老",
        "author": "李正民",
        "content": "珥笔风謡萃此州，二年坐啸政非优。\n樽前自愧孔文举，竹下欣逢王子猷。\n九琐洞天空怅望，一麾江海漫淹留。\n归心拟借南风便，万里沧波一叶舟。",
        "dynasty": "宋",
        "collection_info": null
    },
    {
        "uuid": "74b5ee03818fd57e403f647fd9c75690",
        "title": "徐大谏道漳南与舍弟倡和次韵  其一",
        "author": "李正民",
        "content": "天涯流落髩丝生，喜见英豪一坐倾。\n云霭微茫分岛屿，风涛歘忽变阴晴。\n幸逢胜饯开樽俎，必有嘉言补圣明。\n忧国济时公自任，十年寰海困戈兵。",
        "dynasty": "宋",
        "collection_info": null
    },
    {
        "uuid": "260c20dab20f155ceb77dcfe418f1f1e",
        "title": "徐大谏道漳南与舍弟倡和次韵  其二",
        "author": "李正民",
        "content": "谢公今起为苍生，樽酒相看只细倾。\n戏綵鲤庭窥丽藻，披云鲸海属新晴。\n感时华髪萧萧改，致主丹心皎皎明。\n从此灵台应偃伯，共知堂上有奇兵。",
        "dynasty": "宋",
        "collection_info": null
    },
    {
        "uuid": "f6b78c94a3e4a7c6e4d3252b02b74ee8",
        "title": "次韵德卲见寄",
        "author": "李正民",
        "content": "三年持槖侍君轩，误剖麟符去日边。\n暂解尘缨寻紫府，愧无棠荫在螺川。\n羲之诏郡难为政，邴曼辞官不待年。\n等是飘零江海客，祗应同病自相怜。",
        "dynasty": "宋",
        "collection_info": null
    },
    {
        "uuid": "445943692416a63c50e5daa17f3e3da2",
        "title": "次韵邦求宗博",
        "author": "李正民",
        "content": "番禺薏苡旧传名，公酌贪泉志愈清。\n绛帐有经谈训诂，淮壖无地可归耕。\n鸿飞久困孙内史，龙具宁悲王仲卿。\n琳馆素飱公自愧，秋风萧飒二毛生。",
        "dynasty": "宋",
        "collection_info": null
    },
    {
        "uuid": "c16f6db41e473d5d228ff92f41147391",
        "title": "次元叔韵",
        "author": "李正民",
        "content": "吴越飘零一叶轻，战场暂息虎狼争。\n身闲自适琴书乐，耳冷宁闻宠辱惊。\n繫表对谈通妙义，禅源默契涤凡情。\n他年更遂茅齐约，重使云间见弟兄。",
        "dynasty": "宋",
        "collection_info": null
    },
    {
        "uuid": "be823587e44ecd479f0ccad51091bed2",
        "title": "次平叔韵",
        "author": "李正民",
        "content": "草长江南送暮春，谁怜羁羽及沈鳞。\n放怀自适渔樵乐，会面欣逢手足亲。\n齿髪渐凋嗟晚景，田园粗葺作闲人。\n材髙莫嘆时相负，会见诸公宠荐频。",
        "dynasty": "宋",
        "collection_info": null
    },
    {
        "uuid": "3f87b5b07ece1a54e97f36911d9a8065",
        "title": "和同院蜡梅  其一",
        "author": "李正民",
        "content": "曾笑江妃粉面光，化工端为拂娇黄。\n蜜脾旋滴明如剪，宫额新涂暗有香。\n应与巩梅分气味，不同陶菊斗轻狂。\n捧心谁识西施病，临鑑深颦未试粧。",
        "dynasty": "宋",
        "collection_info": null
    },
    {
        "uuid": "84dd94b6e8562344065590d380d21ae0",
        "title": "和同院蜡梅  其二",
        "author": "李正民",
        "content": "岭梅开过已飘扬，独出奇姿浅淡黄。\n綘蕚巧粘花蘂蜜，缃罗轻熨水沉香。\n光摇烛跋连宵赏，色映鹅儿殢酒狂。\n只恐寿阳公主怪，蛾眉画了不成粧。",
        "dynasty": "宋",
        "collection_info": null
    },
    {
        "uuid": "ae971639ebd363244358f3827dd0378d",
        "title": "和同院蜡梅  其三",
        "author": "李正民",
        "content": "瘦骨纤肌出众芳，嘉名聊占蜜脾黄。\n秦酥乱点寒生粟，春酒初开冻发香。\n事异代薪矜屋润，巧同刻鳯伴儿狂。\n十年不见春风面，依旧轻轻薄薄粧。",
        "dynasty": "宋",
        "collection_info": null
    },
    {
        "uuid": "48372dcdbba16c36388479d03df8d242",
        "title": "再赋",
        "author": "李正民",
        "content": "不杂寒枝冰雪光，蜜脾初点一分黄。\n裁时巧借韩湘手，到处浓薫荀令香。\n东阁敛藏羞太白，游蜂邂逅恍如狂。\n艶阳时节閒桃李，任学风流时世粧。",
        "dynasty": "宋",
        "collection_info": null
    },
    {
        "uuid": "6d44e42c06d8dd35eb327774dee38c22",
        "title": "东海生欲以酒见遗而郡禁方严仆每饮又少作诗谢之",
        "author": "李正民",
        "content": "霜凝鸳瓦晓纤纤，静拥寒炉火屡添。\n白堕春醪空有意，青州从事邈难瞻。\n幸逢朱博杯盘少，况值曹公禁令严。\n瓶汲甘泉聊漱齿，鸱夷应笑若清廉。",
        "dynasty": "宋",
        "collection_info": null
    },
    {
        "uuid": "e4835294e176dc80b33a72619617c3d6",
        "title": "览镜",
        "author": "李正民",
        "content": "览镜空惊鬓髪凋，暮年踪迹逐渔樵。\n如无似有梅天雨，暂去还来海浦潮。\n栗里忘忧惟浊酒，锦城排闷且长謡。\n草堂日晏犹髙枕，不怕当关苦见招。",
        "dynasty": "宋",
        "collection_info": null
    },
    {
        "uuid": "f3e9119540adee1994db2f4542144c8d",
        "title": "客有以茶易竹次韵",
        "author": "李正民",
        "content": "琅玕黝璧两清虚，不比山阴鹅换书。\n花乳试烹应有味，龙孙新种未嫌疏。\n轻身通气宜君饮，冒雪停霜称我居。\n斜曲短长休更问，森罗万象已如如。",
        "dynasty": "宋",
        "collection_info": null
    },
    {
        "uuid": "91a54ab7eb4aa241139f53b7669f43aa",
        "title": "再和换竹",
        "author": "李正民",
        "content": "此君风度不可无，禅老方翻贝叶书。\n试遣酪奴相问讯，为邀青士看扶疏。\n芳香雅称松江水，苍翠还宜长者居。\n明月清风随处是，去来有分意何如。",
        "dynasty": "宋",
        "collection_info": null
    },
    {
        "uuid": "16a4beecaeac07a93b8afcdd74888768",
        "title": "和同院梅花  其一",
        "author": "李正民",
        "content": "岁残万木冻如痴，聚窟飘香起玉肌。\n韵胜自依山谷裏，肤清偏称月明时。\n且看雪后微微折，只怕风前细细吹。\n蓬岛瑶池空入梦，不将清兴属芳枝。",
        "dynasty": "宋",
        "collection_info": null
    },
    {
        "uuid": "c5cc431112e952710ad094995e8aea40",
        "title": "和同院梅花  其二",
        "author": "李正民",
        "content": "孤标无物可相宜，浅浅娇黄点素肌。\n曾向扬州动诗兴，不劳杜宇啭芳时。\n髙情已与云为友，冷艶仍愁雪共吹。\n自笑刚肠如铁石，难陪徐庾赋南枝。",
        "dynasty": "宋",
        "collection_info": null
    },
    {
        "uuid": "c5288af8cbaab1c3dd65ae0d16e9c6c1",
        "title": "和同院梅花  其三",
        "author": "李正民",
        "content": "清真淡薄正相宜，肯使赪容透玉肌。\n自倚怀冰难受染，何妨凌雪独先时。\n烟迷远树依稀见，风度迴塘取次吹。\n闻说江南春信早，凭君折取最繁枝。",
        "dynasty": "宋",
        "collection_info": null
    },
    {
        "uuid": "04e9bcd8224f73c9d2532c5581ef9000",
        "title": "和舒伯源梅花韵  其一",
        "author": "李正民",
        "content": "极目凄迷杳霭间，羣芳敛迹自知难。\n半穿篱落涂黄浅，静对溪流照影寒。\n月地云阶偏适意，雪车冰柱苦相干。\n莫随羌笛风前舞，却怕青青逼齿酸。",
        "dynasty": "宋",
        "collection_info": null
    },
    {
        "uuid": "91d3bb5cf644f87ea67d88c5ff0e25af",
        "title": "和舒伯源梅花韵  其二",
        "author": "李正民",
        "content": "羣芳谁与斗时宜，淡拂铅华不着肌。\n爱静悄无蜂蝶影，耐寒孤映雪霜时。\n珑璁喜见银蟾满，零落愁聼画角吹。\n几许妍词传不尽，只夸半树与横枝。",
        "dynasty": "宋",
        "collection_info": null
    },
    {
        "uuid": "3bf767972f3a6b9bb6b424704cc8a8da",
        "title": "和舒伯源梅花韵  其三",
        "author": "李正民",
        "content": "叶落千林景最宜，天教姑射露冰肌。\n轻明素粉初匀后，浅淡娇黄半吐时。\n青女有情来慰藉，姮娥着意借嘘吹。\n不须驿使传消息，看尽南枝与北枝。",
        "dynasty": "宋",
        "collection_info": null
    },
    {
        "uuid": "4134e4b7719288da654d6d1b8e4fa02d",
        "title": "和舒伯源梅花韵  其四",
        "author": "李正民",
        "content": "檐卜花开鹫岭西，何如江国见纤肌。\n自矜六出非凡格，独占三冬最晚时。\n刻玉漫劳夸智巧，镂冰那復耐风吹。\n短墻深院凄凉甚，竹外攲斜一两枝。",
        "dynasty": "宋",
        "collection_info": null
    },
    {
        "uuid": "0f46ae8d74364690ec33806f6fa5bd9f",
        "title": "和舒伯源梅花韵  其五",
        "author": "李正民",
        "content": "一种幽香取次宜，耻同桃杏献琼肌。\n为嫌脂粉污真色，谁道冰容不入时。\n寒透芳心能底痩，风欺弱质等閒吹。\n清樽何惜花前醉，莫待飘零空折枝。",
        "dynasty": "宋",
        "collection_info": null
    },
    {
        "uuid": "48803faa173b531bccfd19cff29c2fba",
        "title": "春游",
        "author": "李正民",
        "content": "草薫风暖气潜催，桃李商量次第开。\n纂纂何须歌枣下，熙熙聊復上春台。\n田园粗足终归去，轩冕无心任傥来。\n尽道人生行乐尔，勿辞频覆掌中杯。",
        "dynasty": "宋",
        "collection_info": null
    },
    {
        "uuid": "c293e3b900ca1f63bfc303f02730b2c4",
        "title": "观德邵诗卷",
        "author": "李正民",
        "content": "天涯几点四明山，万里沧溟去路难。\n春晚池塘空梦草，老来尘土倦弹冠。\n文雄自可收三捷，诗好那能博一官。\n秋赋已闻丹诏下，九霄寥廓看鹏抟。",
        "dynasty": "宋",
        "collection_info": null
    },
    {
        "uuid": "52e1d9db6f3e9d816c2b34927970814d",
        "title": "次韵同院晚春  其一",
        "author": "李正民",
        "content": "病思愁肠叵奈何，新诗无復苦磋磨。\n欣闻郢客阳春曲，罢唱吴侬小海歌。\n幽径雨余芳草绿，小园风静落花多。\n融樽正好酬佳景，休叹朋簪不我过。",
        "dynasty": "宋",
        "collection_info": null
    },
    {
        "uuid": "ccee3b9250422ac5f58977fd690ad243",
        "title": "次韵同院晚春  其二",
        "author": "李正民",
        "content": "华年衮衮似江波，更被閒愁暗折磨。\n懒逐西园飞皂盖，却寻严濑聼新歌。\n春光不为干戈减，花发长嗟风雨多。\n已束轻装增别恨，竹林髙会阻经过。",
        "dynasty": "宋",
        "collection_info": null
    },
    {
        "uuid": "ed014c64087e4169f993c72737c821f9",
        "title": "寄和叔  其一",
        "author": "李正民",
        "content": "双鱼来自縠溪端，手把缄书子细看。\n授业马融褰綘帐，怀归王粲倚危栏。\n且凭黄耳传消息，未办青蚨济急难。\n七十从心今已过，保兹遐福愿加餐。",
        "dynasty": "宋",
        "collection_info": null
    },
    {
        "uuid": "b41a621ef64bda48132abbdd26a181b9",
        "title": "寄和叔  其二",
        "author": "李正民",
        "content": "飘泊柯山二十春，琴书索莫困埃尘。\n忆攀杨柳当年别，愁见桃花几度新。\n公业有田犹告乏，渊明解绶便忧贫。\n浮生种种皆为累，况是羁栖一旅人。",
        "dynasty": "宋",
        "collection_info": null
    },
    {
        "uuid": "e5a33fbe51c607f70fffc4d9942326ff",
        "title": "寄尹叔  其一",
        "author": "李正民",
        "content": "来往三吴几度春，星星华髪镜中新。\n厌餐柯岭冷毛羜，急趁松江雉尾莼。\n东海且垂任子钓，西风尚畏庾公尘。\n二千石禄惭非称，未作隳官谢病人。",
        "dynasty": "宋",
        "collection_info": null
    },
    {
        "uuid": "c8c6c49f07182270690f8c86fb916bbf",
        "title": "寄尹叔  其二",
        "author": "李正民",
        "content": "为人疏懒自天真，从宦区区本为贫。\n尚恨有情难学道，正缘无事不随人。\n腥咸连日逢河伯，击拍终宵困黍民。\n乐静爱閒吾得计，何须更问要涂津。",
        "dynasty": "宋",
        "collection_info": null
    },
    {
        "uuid": "42ab4e50884667861aca93ffd5152bf5",
        "title": "寄毕少董",
        "author": "李正民",
        "content": "求金未有张车子，梦草聊同谢客儿。\n万里辛勤形骨痩，十年流落髩毛衰。\n蓬蒿绕舍春归后，苜蓿堆盘日上时。\n极目五湖烟水阔，扁舟重理钓鱼丝。",
        "dynasty": "宋",
        "collection_info": null
    },
    {
        "uuid": "b898b99e261f5ae900365763cea4a389",
        "title": "寄元叔",
        "author": "李正民",
        "content": "十束三钟未苦贫，端居终岁谢尘氛。\n春回苒苒生芳草，日暮悠悠对碧云。\n往事已嗟存土梗，乘时争欲辨莸薫。\n伤心极目空千里，膓断稽山正忆君。",
        "dynasty": "宋",
        "collection_info": null
    },
    {
        "uuid": "cbf96b2a0de4f0484d7a519968d39500",
        "title": "寄和叔  其一",
        "author": "李正民",
        "content": "君书于我不能忘，我亦思君苦断膓。\n女嫁儿婚方扰扰，宦情文意愈茫茫。\n病来颇厌杯中绿，老去时添鬓畔霜。\n一夜西风破残暑，蛩吟四壁倍凄凉。",
        "dynasty": "宋",
        "collection_info": null
    },
    {
        "uuid": "689bd00816da1daeed171b7e715b963e",
        "title": "寄和叔  其二",
        "author": "李正民",
        "content": "阮公痛哭到途穷，碧海相望西与东。\n流落真同土木偶，奔驰方类马牛风。\n乌衣旧会嗟难继，黄耳家书杳不通。\n桂树连蜷猿啸苦，王孙何久滞山中。",
        "dynasty": "宋",
        "collection_info": null
    },
    {
        "uuid": "4c3f6072a0e00571bf2e8ee20781c8d1",
        "title": "寄和叔  其三",
        "author": "李正民",
        "content": "木落山髙断旅魂，可堪云水隔烟村。\n分甘赖有东屯稻，託赠初无西瀼园。\n淮上纷纭鼙鼓震，海隅络绎羽书奔。\n何时却得同樽酒，弟劝兄酬笑语喧。",
        "dynasty": "宋",
        "collection_info": null
    },
    {
        "uuid": "b7b498e170d9b159a3fa090a13011543",
        "title": "寄和叔  其四",
        "author": "李正民",
        "content": "半生粗粝嗣先芬，肯向朝晡造业因。\n夜鲤晨鳬那竞爽，露葵霜薤自称珍。\n烝豚未辨王武子，豆粥犹惭石季伦。\n惟有清髙井居士，葱虀麦饭久酸辛。",
        "dynasty": "宋",
        "collection_info": null
    },
    {
        "uuid": "1a9eb04709d3de0251ea1d94876b1d4f",
        "title": "再领宫祠",
        "author": "李正民",
        "content": "流落天涯任转蓬，三千窃禄愧无功。\n身游乌帽黄尘外，名在丹台紫府中。\n赖有俸钱优白傅，且教閒处着司空。\n挥毫拟就归田赋，检点山资苦未丰。",
        "dynasty": "宋",
        "collection_info": null
    },
    {
        "uuid": "cf745ebb25254feb0027c04c405b5849",
        "title": "刘卿任尝新茶于佛舍元叔弟赋诗次韵  其一",
        "author": "李正民",
        "content": "禁籞初尝瑞草新，侯邦仍得贵余珍。\n筠篮带雾分佳品，禅榻扬烟集众宾。\n花乳清泠仙掌露，云腴浮泛建溪春。\n草堂睡起传佳句，愧我难陪清路尘。",
        "dynasty": "宋",
        "collection_info": null
    },
    {
        "uuid": "fc0e024836fff3c1059b75bcb416665b",
        "title": "刘卿任尝新茶于佛舍元叔弟赋诗次韵  其二",
        "author": "李正民",
        "content": "北苑春芽斗后先，斵成圭璧任方圆。\n泉轻火活汤宜嫩，乳聚云浮色更鲜。\n一种风流香味别，几苞辐辏贵豪偏。\n华堂饮散纤纤捧，气爽神清作地仙。",
        "dynasty": "宋",
        "collection_info": null
    },
    {
        "uuid": "e3ddbfab34623b1f6a019acbe37bb0a6",
        "title": "怀旧",
        "author": "李正民",
        "content": "遁迹渔盐远市朝，回廊落叶响萧萧。\n云迷岭岫天将雪，草没汀洲海上潮。\n欲寄新诗人杳杳，重寻旧会恨迢迢。\n暮年更欠刘龚语，门翳蓬蒿转寂寥。",
        "dynasty": "宋",
        "collection_info": null
    },
    {
        "uuid": "5710c36d572d6f8f638c0bd995c8dbc1",
        "title": "泉守汪兄内翰惠荔子蕉干",
        "author": "李正民",
        "content": "远使担簦到草堂，泉州太守未相忘。\n素书岂但寒暄问，篚实仍分果蓏香。\n荔子尚滋闽岭露，蕉干犹带粤林霜。\n自怜辽鹤归飞倦，咀嚼偏知气味长。",
        "dynasty": "宋",
        "collection_info": null
    },
    {
        "uuid": "8a618579cb5291cf48033f6729f81104",
        "title": "和叔来谒李守值其在告作诗戏之",
        "author": "李正民",
        "content": "赤袍画戟拥朱门，铃阁晨扃正谢宾。\n京兆欲行犹案事，杜陵投老尚论亲。\n蕙帷鹤怨空寒夜，名纸毛生踏路尘。\n南郡髙风非託疾，未应吐哺愧前人。",
        "dynasty": "宋",
        "collection_info": null
    },
    {
        "uuid": "ff819bf3a8c5acc398ec87b9c1f614b8",
        "title": "送元叔守建昌  其一",
        "author": "李正民",
        "content": "论都献赋动凝旒，谁料材髙却滞留。\n芸阁九乌刊蠹简，霜台一鹗在清秋。\n中年未得文章力，俭岁空怀儿女忧。\n游刃小邦真易尔，且将歌吹荐觥筹。",
        "dynasty": "宋",
        "collection_info": null
    },
    {
        "uuid": "519c212678cc664272a7886933c8d3a3",
        "title": "送元叔守建昌  其二",
        "author": "李正民",
        "content": "少时占毕共辛勤，晚岁飘零寂寞滨。\n未分尘埃蒙琬琰，岂容蹭蹬老麒麟。\n文因饱学多多辨，诗为穷愁日日新。\n五十专城虽不晚，汉廷诏令要词臣。",
        "dynasty": "宋",
        "collection_info": null
    },
    {
        "uuid": "91f66ec8da9e925ffdeff9210fc5ef28",
        "title": "寄宣守内翰汪彦章",
        "author": "李正民",
        "content": "中朝旧德号儒宗，鳯阁鸾台揖下风。\n梦寐升沉十年事，岁寒情分两人同。\n竹篱茅舍穷愁我，红旆油幢富贵公。\n应有澄江如练白，愿凭尺素寄冥鸿。",
        "dynasty": "宋",
        "collection_info": null
    },
    {
        "uuid": "630a436d4f15ed2b2fc5dd40d72d3fa0",
        "title": "邦求示诗述其昆弟鼎臣宝臣守平江因以和之",
        "author": "李正民",
        "content": "玉昆金友播先芬，两骥腾骧踵后尘。\n琼笈继翻羣玉府，麟符更镇五湖春。\n政成比屋冰霜肃，庆衍髙门雨露新。\n棠棣不须刊善颂，家风称述有安仁。",
        "dynasty": "宋",
        "collection_info": null
    },
    {
        "uuid": "60e172830e24c4c234ecf92a726afbeb",
        "title": "纳凉诗",
        "author": "李正民",
        "content": "铄石流金正此时，乍收羲驭霁余威。\n屋头艶艶蟾蜍满，草际荧荧熠耀飞。\n沉李浮瓜聊自适，披襟散髪欲忘归。\n只愁玉漏频催转，坐使清凉与愿违。",
        "dynasty": "宋",
        "collection_info": null
    },
    {
        "uuid": "20ab9e8be24d81b65080277fc35a1528",
        "title": "寓居",
        "author": "李正民",
        "content": "昔年南渡苦奔波，天幸惊禽脱网罗。\n结绶怀黄真忝窃，求田问舍已蹉跎。\n烂柯山下樵苏贱，檇李城边鱼蠏多。\n萍泛蓬飘终未靖，作劳聊復强悲歌。",
        "dynasty": "宋",
        "collection_info": null
    },
    {
        "uuid": "a78088f8e0b2a19c718a0e468891eb45",
        "title": "投老",
        "author": "李正民",
        "content": "投老疏慵分弃捐，潜心终日玩韦编。\n欲临南浦开三径，更就东皋卜一廛。\n得意故人多厚禄，入流旧吏亦登仙。\n閒来且泛秦溪水，笑把兰桡上钓船。",
        "dynasty": "宋",
        "collection_info": null
    },
    {
        "uuid": "9093ed51444ffd20c7a801dbe2519653",
        "title": "次韵汪汝直同年",
        "author": "李正民",
        "content": "紫陌同寻上苑春，升沉荣谢事难论。\n时危重叹青毡失，老去空惊白髪新。\n共待声名继裴马，更崇风义比雷陈。\n自惭持橐终无补，拟乞麾符寂寞滨。",
        "dynasty": "宋",
        "collection_info": null
    },
    {
        "uuid": "df5a048832b5d5f467832a0e72f52507",
        "title": "大暑呈彦章内翰",
        "author": "李正民",
        "content": "亭午炎曦转毂迟，好风时復问雄雌。\n难为褦襶造门客，正是村原渇雨时。\n玉醴注荷湾象鼻，金杯贮水渍龙皮。\n琳宫散吏宁论此，幸免文书苦见治。",
        "dynasty": "宋",
        "collection_info": null
    },
    {
        "uuid": "24a9540b55542deae6422a4e46d0daf6",
        "title": "题蒙园",
        "author": "李正民",
        "content": "翛然风景可怡情，采菊东篱晓露零。\n天上早联卿士月，云间今见少微星。\n映门杨柳丝垂地，对岸芙蓉锦作屏。\n拟结茅茨相近住，往来二老可忘形。",
        "dynasty": "宋",
        "collection_info": null
    },
    {
        "uuid": "4325dd16434a49b5cfd9e76b7824aa4a",
        "title": "闻元叔移居姚江",
        "author": "李正民",
        "content": "涨海连天古县幽，浮家泛宅竟何求。\n红旗黄纸俱无预，白璧明珠岂易投。\n世路久谙聊尔尔，宦情将老亦悠悠。\n不须更说黄粱梦，二顷良田早自谋。",
        "dynasty": "宋",
        "collection_info": null
    },
    {
        "uuid": "b7a92e876941d13e9461e9a939ec2125",
        "title": "次韵叶舍人  其一",
        "author": "李正民",
        "content": "宣室君王欲受釐，斯民将见少休期。\n閒中把卷空遮眼，乱后操心甚累棋。\n邮置未传殷浩信，筠筒先寄乐天诗。\n壶中日月公应惜，拚醉樽前十様眉。",
        "dynasty": "宋",
        "collection_info": null
    },
    {
        "uuid": "f3306cc631953686f80adc3d934c458f",
        "title": "次韵叶舍人  其二",
        "author": "李正民",
        "content": "艰难险阻寄余生，重奏埙篪耳屡倾。\n静对竹阴谈近事，频看山色验初晴。\n老来渐觉忧婚嫁，禄厚宁无耻圣明。\n稍喜幽燕通使者，叔孙当使郢投兵。",
        "dynasty": "宋",
        "collection_info": null
    },
    {
        "uuid": "3686fde5d6ea9029048bbaa920d54671",
        "title": "次韵叶舍人  其三",
        "author": "李正民",
        "content": "螭坳执笔侍清光，天阁峨峨耸百常。\n便合挥毫演纶綍，何劳琢句斗琳琅。\n峰峦对户千重碧，䆉稏连云六月凉。\n鳯阁鸾台有虚位，未容诸葛卧南阳。",
        "dynasty": "宋",
        "collection_info": null
    },
    {
        "uuid": "04d7a9a16ff8f89e8ddd77e315d859fa",
        "title": "卜居",
        "author": "李正民",
        "content": "吴越飘零已十年，侵寻绿髪变华颠。\n身閒且运陶公甓，力弱难先祖逖鞭。\n兵火广陵无旧业，沟渠檇李有新田。\n此怀应被元龙笑，更傍苕溪卜一廛。",
        "dynasty": "宋",
        "collection_info": null
    },
    {
        "uuid": "e5314c7868a931a1c4e682af3769b27b",
        "title": "别邦求",
        "author": "李正民",
        "content": "流落天涯见友生，笑谈宛似旧宣城。\n春愁黯黯浑无奈，别恨绵绵谁与平。\n胶漆久要前日契，风霜不改故人情。\n三年留滞覉怀恶，且向云间跨海鲸。",
        "dynasty": "宋",
        "collection_info": null
    },
    {
        "uuid": "cf408557a5b73fdaace8aca49278c1ed",
        "title": "将之海盐留别和叔  其一",
        "author": "李正民",
        "content": "閒官赢得自由身，且逐渔盐沧海滨。\n老去心情尤惜别，乱余宗党喜相亲。\n向平儿女催婚嫁，陶令田园翳棘榛。\n扰扰浮生须有后，不应迢递为鲈莼。",
        "dynasty": "宋",
        "collection_info": null
    },
    {
        "uuid": "3dc1266b29ac1565765f2f3dfcce41f2",
        "title": "将之海盐留别和叔  其二",
        "author": "李正民",
        "content": "国恩未报作閒人，犹愧尘踪待玉宸。\n松菊就荒徒引领，山川信美独伤神。\n杜陵衰老终辞蜀，王粲登临苦忆秦。\n行止非人难预料，他年重上縠溪津。",
        "dynasty": "宋",
        "collection_info": null
    },
    {
        "uuid": "897960473eeef7d74f312eb8146c89d4",
        "title": "将之海盐留别和叔  其三",
        "author": "李正民",
        "content": "烟尘仓猝到淮东，仅亢衰宗扰扰中。\n浩气不为忧患折，直辞宁与诡随同。\n西清自愧名浮实，河润深惭惠未丰。\n白髪相看真惜别，祗凭一溉养衰翁。",
        "dynasty": "宋",
        "collection_info": null
    },
    {
        "uuid": "c9690b5d2e4d5f3fe53a1846275aeb7b",
        "title": "连雨薪舫不至",
        "author": "李正民",
        "content": "大隐堂中岸角巾，尚叨微禄不忧贫。\n未论方朔一嚢粟，正乏支离十束薪。\n泽国烟波偏苦雨，梅天蒸润更兼旬。\n扁舟会泛江湖去，鸥鸟相随作散人。",
        "dynasty": "宋",
        "collection_info": null
    },
    {
        "uuid": "69e0db65e409947d9026697cf634bea0",
        "title": "髙安得请  其一",
        "author": "李正民",
        "content": "免涉风波千里行，江西道院久榛荆。\n早知季子非忘故，自笑樊生不习兵。\n禄赋百朋恩未报，门开三径计难成。\n老来渐觉无多累，遯世终期学向平。",
        "dynasty": "宋",
        "collection_info": null
    },
    {
        "uuid": "5416c97aee82a3493ab694257d0a648a",
        "title": "髙安得请  其二",
        "author": "李正民",
        "content": "九霄飞下白云章，宠假琳宫许退藏。\n梦得固难之播水，汲生安敢薄淮阳。\n宁随鷄鹜同争食，自喜芝兰保独芳。\n苕霅西山犹好在，扁舟从此钓沧浪。",
        "dynasty": "宋",
        "collection_info": null
    },
    {
        "uuid": "b12c93b198da734daf411769caaac65f",
        "title": "戏德邵",
        "author": "李正民",
        "content": "漫说灵犀一点通，人生谁肯困途穷。\n远同汉代东方朔，近比江西黄仲熊。\n休戴南金双德胜，幸逢膏泽屡年丰。\n薄田正可捐鷄肋，义士于今少古鸿。",
        "dynasty": "宋",
        "collection_info": null
    },
    {
        "uuid": "d15be92e83136e738e7c527c7113a05c",
        "title": "戏和叔",
        "author": "李正民",
        "content": "耆年多病心未老，异县久羁家益穷。\n贻书乞米朝不饱，作赋教子文尤工。\n春风不消两鬓雪，酒力尚借双腮红。\n归来羣芳已零落，苦恨鶗鴂鸣匆匆。",
        "dynasty": "宋",
        "collection_info": null
    },
    {
        "uuid": "0e92cbe5d2735510e20fdd8bc5b306a1",
        "title": "人日和同院  其一",
        "author": "李正民",
        "content": "层冰积雪已经旬，霁色初欣日在人。\n一岁暗添身渐老，百篇赓和笔如神。\n金花柏叶聊图醉，车柳舟刍漫逐贫。\n苦恨郊原芳意晚，预期联骑去寻春。",
        "dynasty": "宋",
        "collection_info": null
    },
    {
        "uuid": "f48765cec2e68a72d7cf4be4b1c4ee19",
        "title": "人日和同院  其二",
        "author": "李正民",
        "content": "跳丸日月走虚空，又见曦轮参尾中。\n冰雪侵凌伤暖律，芳菲排办待和风。\n家无儋石犹能乐，腹有诗书未是穷。\n酒后笑谈无畔岸，更将妙道问鸿蒙。",
        "dynasty": "宋",
        "collection_info": null
    },
    {
        "uuid": "de8a74fe2595a6b13a91f8f74344c59a",
        "title": "人日和同院  其三",
        "author": "李正民",
        "content": "玉烛初更品物新，又观剪綵镂金人。\n休嗟岁岁年年貌，且送奇奇怪怪神。\n酒有十千元自富，食兼三九未全贫。\n王孙诗笔能鏖战，夜遣偏师敌富春。",
        "dynasty": "宋",
        "collection_info": null
    },
    {
        "uuid": "f5dbc62436b3392e0591de9c94a9c1a4",
        "title": "人日和同院  其四",
        "author": "李正民",
        "content": "一三五七变而通，端月骎骎气已中。\n花胜菜羮新节物，柳条桃蕚旧春风。\n诗成杜老曾悲雪，文就韩公向讳穷。\n我有乡名实不足，已将贫富任空蒙。",
        "dynasty": "宋",
        "collection_info": null
    },
    {
        "uuid": "9d0a1ecc69cf531d6b38529bd565d8d8",
        "title": "赠章生",
        "author": "李正民",
        "content": "廷尉归来解组缨，门前罗雀自飞鸣。\n已悲楚相为廉吏，更愧相如擅长名。\n十部贻书宁有补，五浆先馈岂无惊。\n朝廷不晚颁贤诏，伫看鹏抟万里程。",
        "dynasty": "宋",
        "collection_info": null
    },
    {
        "uuid": "72e2ce4713c973c18394d2a6c91fd086",
        "title": "寄德邵  其一",
        "author": "李正民",
        "content": "蹑屩担簦又徙居，未能慷慨赋归与。\n浯溪难继中兴颂，西塞重寻渔父书。\n故国山川怀望切，在廷知旧记怜疏。\n不须更论升沉事，钟釡年年粟有余。",
        "dynasty": "宋",
        "collection_info": null
    },
    {
        "uuid": "d7280c29e165e138ae0dff302f55bc58",
        "title": "寄德邵  其二",
        "author": "李正民",
        "content": "闻说王门久曳裾，余皇曾奉数行书。\n柯山倥偬难为客，海岸萧条且屏居。\n侯喜不应操耒具，井丹宁肯食葱菹。\n扁舟过我非难事，百结心旌待子舒。",
        "dynasty": "宋",
        "collection_info": null
    },
    {
        "uuid": "cdd19571e342674edde4639528fcf73e",
        "title": "寄元叔因呈知府内翰",
        "author": "李正民",
        "content": "闻说移居向越州，三生风月旧曾游。\n秦碑古字应难读，禹穴余书尚可求。\n海蠏江珧荐醽醁，林苞野蕨助肴羞。\n遥知屡下陈蕃榻，顾我飘零阻献酬。",
        "dynasty": "宋",
        "collection_info": null
    },
    {
        "uuid": "f9feabd58221d919053fdcbbf1fd70c1",
        "title": "寄元叔  其一",
        "author": "李正民",
        "content": "十年出处略相同，名在丹台第几重。\n欲富未能求五牸，为贫聊且受三钟。\n寒灰復焰惭安国，穷鬼何知笑伯龙。\n泛宅浮家苕霅上，一觞一咏可从容。",
        "dynasty": "宋",
        "collection_info": null
    },
    {
        "uuid": "16a09a0db10d75ceb13042087f5c697f",
        "title": "寄元叔  其二",
        "author": "李正民",
        "content": "海上欣逢梅柳新，旅怀悽惨倍伤春。\n飘浮正类河中木，聚散还同陌上尘。\n终拟文章为世用，未应富贵后时人。\n登临况有新诗句，满箧珠玑岂患贫。",
        "dynasty": "宋",
        "collection_info": null
    },
    {
        "uuid": "a37c92b95e9fbbc7364a8a0c2d29d5be",
        "title": "寄元叔  其三",
        "author": "李正民",
        "content": "十日寒云不肯晴，黑貂裘敝客心惊。\n旗亭雪湿难沽酒，炀竈烟消类戛羮。\n学辩痴龙真末技，文摛彩鳯亦虚名。\n山居自足三冬用，老大何嫌秉烛明。",
        "dynasty": "宋",
        "collection_info": null
    },
    {
        "uuid": "90bf39f8691d854f0e03ba309b3c9d25",
        "title": "和元叔再至分水韵",
        "author": "李正民",
        "content": "倦翼卑飞忆故林，弟兄隔阔倍伤心。\n神州翻作豺狼窟，天堑犹防马棰侵。\n何幸鸰原同急难，宁将茅茹论升沉。\n不须更语刘玄德，始觉元龙用意深。",
        "dynasty": "宋",
        "collection_info": null
    },
    {
        "uuid": "59d04c61b771b24c07ad91b704503c60",
        "title": "自嘲",
        "author": "李正民",
        "content": "寥落覊栖向海隅，终年局促卧蜗庐。\n闲如白傅不饮酒，穷似虞卿懒着书。\n永夜悲凉聼蟋蟀，几回圆缺看蟾蜍。\n扶摇何日乘风去，独跨鲸鱼上碧虚。",
        "dynasty": "宋",
        "collection_info": null
    },
    {
        "uuid": "7eba0caeb6d6676d6870a862a5b2d016",
        "title": "和元叔闻德邵省下之作",
        "author": "李正民",
        "content": "文塲决胜事何如，神助曾无合浦珠。\n正论久知传木铎，哇音宁使混錞釪。\n土风未改犹思楚，射御今应復教吴。\n白雪调髙难继和，埙篪歌咏古相须。",
        "dynasty": "宋",
        "collection_info": null
    },
    {
        "uuid": "fd387057d8097246c1fc149a549c1f04",
        "title": "和孙邦求  其一",
        "author": "李正民",
        "content": "笔砚情亲二十年，相逢直欲尽君欢。\n短檠况味同春梦，老鹤精神耐岁寒。\n闭户每欣闻杖履，衔杯屡笑倒巾冠。\n墻头梅蕚休嗟晚，为恐骚人思渐阑。",
        "dynasty": "宋",
        "collection_info": null
    },
    {
        "uuid": "853f72b29e5656810229b40207cd5ea5",
        "title": "和孙邦求  其二",
        "author": "李正民",
        "content": "回首宣城一梦间，黄公垆畔记前欢。\n故交十载穷空谷，得路三人到广寒。\n韩愈应须拜东野，钟仪未必困南冠。\n平津晚佩黄金印，穏步青云兴始阑。",
        "dynasty": "宋",
        "collection_info": null
    },
    {
        "uuid": "e0bc7b83009ce79de31bc0fc61c68b33",
        "title": "和孙邦求  其三",
        "author": "李正民",
        "content": "投老侵寻两鬓斑，十年情绪几悲欢。\n深倾玉醑何辞醉，养就金丹不畏寒。\n鹤驭且芸昆阆草，鸾台曾着鵔鸃冠。\n少时豪气消磨尽，赖有诗情偶未阑。",
        "dynasty": "宋",
        "collection_info": null
    },
    {
        "uuid": "e15db4b4377edaee06bd7aabcc7b21d0",
        "title": "和孙邦求  其四",
        "author": "李正民",
        "content": "结友何殊杵臼间，旧游重话发清欢。\n西江候月愁宵永，南郭寻梅耐岁寒。\n老笔尚凌游猎赋，刚肠宜戴触邪冠。\n鹗书屡上初无补，宣室咨询待夜阑。",
        "dynasty": "宋",
        "collection_info": null
    },
    {
        "uuid": "6d99f702d8a437eeec7e5edd2a230748",
        "title": "和孙邦求  其五",
        "author": "李正民",
        "content": "流落天涯强自寛，清樽相对漫追欢。\n难求美玉能回暖，岂有良金解辟寒。\n放旷尚惭垂贝带，招徕安敢望皮冠。\n野梅官柳聊行乐，坐见峥嵘岁已阑。",
        "dynasty": "宋",
        "collection_info": null
    },
    {
        "uuid": "9c9519db9464e6d0e657d07f123b037a",
        "title": "再和邦求一首",
        "author": "李正民",
        "content": "曾缀枫宸供奉班，异乡飘泊若为欢。\n翟公罗雀交情见，郑老无毡客坐寒。\n稍喜羽书清紫塞，欲从鞍马愧儒冠。\n箧中未有归田赋，敢谓临波意便阑。",
        "dynasty": "宋",
        "collection_info": null
    },
    {
        "uuid": "bba196dbe3a6e5c5d3a7d6a3d96b7e67",
        "title": "和平叔见寄",
        "author": "李正民",
        "content": "手折梅花驿使传，在原鸰翼尚翩翩。\n老来庾信多愁思，归去陶潜只醉眠。\n穷巷悄无车马迹，安心久解祖师禅。\n梦回云海遥千里，春草池塘忆惠连。",
        "dynasty": "宋",
        "collection_info": null
    },
    {
        "uuid": "00563d6c08be7d0324eea4b8f4ef410a",
        "title": "和邦求见寄",
        "author": "李正民",
        "content": "坐看霜霰送穷冬，流落天涯类断蓬。\n词翰难陪杜陵老，沧浪聊访紫溪翁。\n想寻芳草门庭在，忆对梅花笑语同。\n海腊腥咸难致远，漫凭黄耳附书筒。",
        "dynasty": "宋",
        "collection_info": null
    },
    {
        "uuid": "53a9b08efe4d962cb09035fdbe0ebdb9",
        "title": "和德邵",
        "author": "李正民",
        "content": "文传台阁播声名，我老何庸作重轻。\n束缊莫能还逐妇，亡羊因使叹无兄。\n初期荐牍青冥上，忽泛扁舟沧海行。\n病已好同游甫里，虹桥风月待秋清。",
        "dynasty": "宋",
        "collection_info": null
    },
    {
        "uuid": "d04d78fd16b813e9e6e3541d39d3839b",
        "title": "和尹叔见寄  其一",
        "author": "李正民",
        "content": "海滨遯迹拟求安，老矣尤谙世路难。\n地远巳辞龟钮印，身閒仍带鹿皮冠。\n少陵宴坐惟观壁，彭泽知非欲去官。\n鹏鷃逍遥皆自适，勿疑控地笑扶抟。",
        "dynasty": "宋",
        "collection_info": null
    },
    {
        "uuid": "96a99b6870d7964fe224b217d30cc444",
        "title": "和尹叔见寄  其二",
        "author": "李正民",
        "content": "心似行云忆故山，干戈满地欲归难。\n愁肠索寞频浇酒，病骨支离懒正冠。\n郑太田多犹乏食，阮公钱入便辞官。\n久知身世皆如梦，万事何须苦控抟。",
        "dynasty": "宋",
        "collection_info": null
    },
    {
        "uuid": "122fbb9ceb95ad867d79f9729752fe1b",
        "title": "和平叔  其一",
        "author": "李正民",
        "content": "旧结茅茨阅十春，忆曾扪蝨话酸辛。\n当年巳讶霜髭老，今日何辞酒盏频。\n得儁东床人似玉，颂功槐府笔挥银。\n从今稳步青云上，聊慰投閒物外人。",
        "dynasty": "宋",
        "collection_info": null
    },
    {
        "uuid": "947439547738effac40bfa139acbb70f",
        "title": "和平叔  其二",
        "author": "李正民",
        "content": "红日新添一线催，竹炉纸阁聚寒灰。\n雨滋长亩纔抽麦，雪渍南枝欲放梅。\n岁月峥嵘嗟老矣，弟兄漂泊思悠哉。\n扁舟过我消离恨，肯使云帆取次回。",
        "dynasty": "宋",
        "collection_info": null
    },
    {
        "uuid": "0345bdbd78d4515fba2b1ed35189b7fe",
        "title": "和平叔  其三",
        "author": "李正民",
        "content": "岁晚栖栖作远游，足音真可慰穷愁。\n身閒文史聊覃思，老去田园亦强谋。\n旋拨浊醪篘冻酒，何嫌粝食办晨羞。\n新篇起我超然兴，苦恨轻装不少留。",
        "dynasty": "宋",
        "collection_info": null
    },
    {
        "uuid": "8e20c5417cd1ff869d2355a7843eb834",
        "title": "示鹿苑如老",
        "author": "李正民",
        "content": "隐约平林夕照红，杖藜松径叩莲宫。\n有言未必输摩诘，得句何妨示己公。\n自静其心心合道，无情于境境成空。\n谁知觌面相看处，洞水西流信已通。",
        "dynasty": "宋",
        "collection_info": null
    },
    {
        "uuid": "df5796d158863ef77f89ca142c1aa9b6",
        "title": "立春  其一",
        "author": "李正民",
        "content": "余闰推迁岁已新，青阳不待月加寅。\n朔风卷雪寒催腊，和气消冰早变春。\n细饼堆盘随旧俗，磔牛当路乐村民。\n流光衮衮催人老，心地閒来只任真。",
        "dynasty": "宋",
        "collection_info": null
    },
    {
        "uuid": "1dcdbd138af7208414a84bfab5f987ae",
        "title": "立春  其二",
        "author": "李正民",
        "content": "七始初华国令新，芸芸品彙达于寅。\n葭灰潜动先占候，柳眼偷开早报春。\n曾见花枝沾近侍，且颁寛诏泽编民。\n镜中鬓髪萧萧改，却羡松筠自葆真。",
        "dynasty": "宋",
        "collection_info": null
    },
    {
        "uuid": "532204f6eff2e5f0d3bf2b4893d6c7e5",
        "title": "次韵邢丞立春",
        "author": "李正民",
        "content": "一望东郊草色匀，暄然和气物皆春。\n发生青陆权舆始，恢復皇州送喜频。\n胜镂金花人渐老，盘堆生菜味尤新。\n赓歌共睹中兴日，击壤难酬尧舜仁。",
        "dynasty": "宋",
        "collection_info": null
    },
    {
        "uuid": "66708a2a179d9a034d599e055ffc232a",
        "title": "书花蕚集后",
        "author": "李正民",
        "content": "二李诗名播浙东，二车豪迈气争雄。\n霜台健笔凌骚雅，鳯沼余波入古风。\n赋就崧髙辞并美，集编华蕚句皆工。\n庞眉书客遗音在，白玉楼成事已空。",
        "dynasty": "宋",
        "collection_info": null
    },
    {
        "uuid": "2edec53d96a1295866e2097f644d6d2e",
        "title": "快阁",
        "author": "李正民",
        "content": "万里长江势若倾，登临仍值雨初晴。\n前山依约云方敛，远树参差晚更明。\n禅榻静寻僧舍宿，扁舟閒傍钓矶横。\n时危满目伤心事，谁把留犁再歃盟。",
        "dynasty": "宋",
        "collection_info": null
    },
    {
        "uuid": "cc0ee49c2694808f539da3ea1d648db9",
        "title": "中秋对月",
        "author": "李正民",
        "content": "流年苒苒又秋中，对酒何须念固穷。\n飒飒西风破残暑，迢迢银汉泻长空。\n一轮已见今宵满，千里宁知此意同。\n名姓旧闻题斧扆，重看通籍大明宫。",
        "dynasty": "宋",
        "collection_info": null
    },
    {
        "uuid": "e2707553a83b88e7ab984d72d6b85f3f",
        "title": "行县福清憇庐山院竹轩用壁间韵",
        "author": "李正民",
        "content": "伏雨阑风倦暑途，傍檐疏竹暂清虚。\n蓝田颇畏赵卿日，裹饭频经干竺居。\n过岭黄云收䆉稏，隔溪烟瞑点舂鉏。\n山川信美怀吾土，何必临川更羡鱼。",
        "dynasty": "宋",
        "collection_info": null
    },
    {
        "uuid": "8481b19f1cd0f15366bef1bec0df93fb",
        "title": "风雨",
        "author": "李正民",
        "content": "凄凄风雨卷重茅，幽径荒凉杞菊凋。\n媚学仅能延赵子，言诗何遽失参寥。\n人情狙诈真难测，愁绪牛毛未易消。\n静闭柴门谁与晤，惟堪痛饮读离骚。",
        "dynasty": "宋",
        "collection_info": null
    },
    {
        "uuid": "15271ce709a8433f1fefa2f5a29b4529",
        "title": "括苍泛舟",
        "author": "李正民",
        "content": "一溪春水碧潺湲，舟泝奔滩激浪喧。\n雨洗陇苗何限绿，日催林杏不胜繁。\n峰峦环合疑无路，草木蒙茸忽见村。\n自叹经年久为客，静聼啼鸟更消魂。",
        "dynasty": "宋",
        "collection_info": null
    },
    {
        "uuid": "212c8db14c83a0738a5b5501944b7bf9",
        "title": "邦求置酒赏梅",
        "author": "李正民",
        "content": "短篱深院独开迟，似恐芳心别有期。\n细雨班班珠溅泪，苦寒戚戚玉消肌。\n数枝屋角争先见，万点墻阴烂漫披。\n冷艶清香能几许，虚堂犹得荐瑶巵。",
        "dynasty": "宋",
        "collection_info": null
    },
    {
        "uuid": "79fc5301e52fe0f238d8646cc6a8b2f3",
        "title": "再赋",
        "author": "李正民",
        "content": "破腊开花苦恨迟，雪中辜负赏心期。\n铅黄犹见涂娇额，獭髓应难补病肌。\n泪滴玉容空寂寞，粧成半面已离披。\n莫教点缀苍苔地，要对残芳釂屈巵。",
        "dynasty": "宋",
        "collection_info": null
    },
    {
        "uuid": "e5d0651a1f9033107837285da3d00ae2",
        "title": "赋雪  其一",
        "author": "李正民",
        "content": "六花撩乱似飞蓬，落处宁分室与宫。\n墨突不黔非减爨，秦乌变白罢盘风。\n华颠欺我三千丈，劲气输他十八公。\n待得烛龙衔耀至，冰消云卷静归空。",
        "dynasty": "宋",
        "collection_info": null
    },
    {
        "uuid": "f2d2827aff2ae346d52d41d6a5140341",
        "title": "赋雪  其二",
        "author": "李正民",
        "content": "深巷髙眠路不通，谁知车骑谒王宫。\n威凌布被秋宵雨，色比麻衣曹国风。\n乱撃鴈陂思李将，闲披鹤氅忆王公。\n凄凉惟有诗人苦，忍冻孤吟四壁空。",
        "dynasty": "宋",
        "collection_info": null
    },
    {
        "uuid": "18b2abd7a769af5d265b0f21613671b1",
        "title": "和赵表之大监对雪  其一",
        "author": "李正民",
        "content": "韬霞掩日冷云同，恍惚身游银色宫。\n善巧作花轻堕砌，强名解舞漫随风。\n四郊普覆沾丰泽，万室平分荷至公。\n兴减有时无着相，观空是色色还空。",
        "dynasty": "宋",
        "collection_info": null
    },
    {
        "uuid": "b66b14efbdbb7921495d46ac89d09ded",
        "title": "和赵表之大监对雪  其二",
        "author": "李正民",
        "content": "瑶花飞舞下洪蒙，冷落茶烟古佛宫。\n剪水装花俱是幻，开帘入隙总因风。\n门无行迹知袁令，坐拥重裘属卫公。\n遥想凈名禅榻上，蒙头端坐万缘空。",
        "dynasty": "宋",
        "collection_info": null
    },
    {
        "uuid": "6ee2972debde3db2ed3a6d068ca23904",
        "title": "再赋  其一",
        "author": "李正民",
        "content": "寒威逗晓入帘栊，乱雨天花帝释宫。\n皜皜易污休拥篲，纷纷何似祗从风。\n能文谁復延枚叟，乘兴真宜访戴公。\n老去映书无眼力，夜阑惟喜月当空。",
        "dynasty": "宋",
        "collection_info": null
    },
    {
        "uuid": "14a8f4710ac65fb30351d5a1024d10e7",
        "title": "再赋  其二",
        "author": "李正民",
        "content": "霭霭云衢凝不通，人间化出玉华宫。\n汗漫光转方舆地，淅沥声随广莫风。\n飞絮比轻知酷似，寒梅妬洁谅非公。\n已占三白为嘉瑞，愁杀贫家甔石空。",
        "dynasty": "宋",
        "collection_info": null
    },
    {
        "uuid": "fd1d47ff4bb12470ab91f19f4feb837f",
        "title": "对雪",
        "author": "李正民",
        "content": "朔风千里冻寒云，三白呈祥副所闻。\n洒处萧萧仍淅淅，风来霭霭復雰雰。\n糢糊碧瓦俱同色，挺特疏梅自出羣。\n忽忆去年诗酒会，邹枚司马尽能文。",
        "dynasty": "宋",
        "collection_info": null
    },
    {
        "uuid": "08db4ad8f89d66236a47f434962623a7",
        "title": "舟中值雪",
        "author": "李正民",
        "content": "百里清波一苇航，茅檐灯火照渔梁。\n寒吹褐袂风头急，夜洒篷窗雪片扬。\n乘兴去寻戴安道，异书思见蔡中郎。\n胸怀礧碨须倾倒，樽酒相看气味长。",
        "dynasty": "宋",
        "collection_info": null
    },
    {
        "uuid": "04f4deec8f3f92377c38c1e9f5af743c",
        "title": "酬德邵",
        "author": "李正民",
        "content": "三年绝域寄孤身，啮雪吞旃踵昔人。\n琴奏南音惟念楚，鸡鸣中夜忽离秦。\n重来泽国寻渔父，免向沙埸逐鴈臣。\n好在五湖波浪阔，解缨濯尽塞垣尘。",
        "dynasty": "宋",
        "collection_info": null
    },
    {
        "uuid": "73968000c22d2dee789aa0738d9f26d1",
        "title": "送李及甫侍郎知筠州",
        "author": "李正民",
        "content": "珥笔风声播上流，旧闻道院颇优游。\n好将省闼弥纶手，聊寄朝廷共理忧。\n阖境鈎锄知少盗，他时襦袴会腾讴。\n自惭为郡无佳政，且作卢敖汗漫游。",
        "dynasty": "宋",
        "collection_info": null
    },
    {
        "uuid": "5b3bbdc130ef9dc60179e92d834eb5ac",
        "title": "送明仲舍人知邵州",
        "author": "李正民",
        "content": "凛然气节压冰霜，经岁朝绅惹御香。\n吾道难行惊俗眼，斯文将堕振頽纲。\n他年致主千秋鑑，此日荣亲太守章。\n父子相仍居两省，莱衣归奉冻醪觞。",
        "dynasty": "宋",
        "collection_info": null
    },
    {
        "uuid": "08fe8e9204a6c8c1d8c52ff4c3cb740f",
        "title": "奉和元叔锡服",
        "author": "李正民",
        "content": "荣路回翔莫叹迟，郊居连岁捧泥芝。\n虎符已被新章绶，茜绂犹循旧品仪。\n应佩宝瓶三日宠，却同显祖四明时。\n一门丰泽知难报，就日倾心比露葵。",
        "dynasty": "宋",
        "collection_info": null
    },
    {
        "uuid": "ce0eccdf57285ab5a56e3714ccaad41a",
        "title": "寄和叔",
        "author": "李正民",
        "content": "踪迹飘然寄海隅，往来宁復论亲疏。\n风烟冷落渔樵市，钟磬萧条释梵居。\n卜筑拟为常侍赋，干时休奉子公书。\n泰亨乃见能连茹，剥极安知不得舆。\n蹭蹬且同栖枥马，噞喁真类失波鱼。\n男儿所患无能尔，穷达终应有命与。\n战伐干戈诛猰貐，急难兄弟困雝渠。\n敢忘越石思枭虏，终学陶潜自荷锄。\n婢膝奴颜焉敢比，蜡言栀貌亦羞予。\n嵇康岂肯为尸祝，杨意何能荐子虚。\n流落丹心徒许国，衰迟华髪渐盈梳。\n勿惊岁晚多怀感，处顺安排乐有余。",
        "dynasty": "宋",
        "collection_info": null
    },
    {
        "uuid": "1598e37420987702550c59a31fe710ac",
        "title": "送艾若讷赴青田  其一",
        "author": "李正民",
        "content": "骖鸾驾鹤上青田，万壑千岩古洞天。\n堂上絃歌真吏隐，不愁淮浦有风传。",
        "dynasty": "宋",
        "collection_info": null
    },
    {
        "uuid": "880edf581d2b46725ffcb5d1c9a9e345",
        "title": "送艾若讷赴青田  其二",
        "author": "李正民",
        "content": "春光欲动草芊芊，水绿山青上濑船。\n若使周公但茅屋，雪袍宁醉楚江边。",
        "dynasty": "宋",
        "collection_info": null
    },
    {
        "uuid": "25ee76de0919c043c328bce0dad8c75f",
        "title": "元叔易去假服戏作",
        "author": "李正民",
        "content": "几岁飘零领外祠，新衔不带假银绯。\n寻鱼不管娇痴女，措大从来自绿衣。",
        "dynasty": "宋",
        "collection_info": null
    },
    {
        "uuid": "8ddea5a185bada74b5e78900d62b14d3",
        "title": "题大安驿诗大安驿距信州分水岭二十五里壁间有鲍娘题诗云鸡声哽入江南路柳暗莺残别是春因题  其一",
        "author": "李正民",
        "content": "平生未省历瓯闽，迭巘层峰困旅人。\n珍重鲍娘诗句好，江南别是一家春。",
        "dynasty": "宋",
        "collection_info": null
    },
    {
        "uuid": "623a65274cb9ae87bf8337b33e8874aa",
        "title": "题大安驿诗大安驿距信州分水岭二十五里壁间有鲍娘题诗云鸡声哽入江南路柳暗莺残别是春因题  其二",
        "author": "李正民",
        "content": "两州水向岭头分，入眼溪山处处新。\n春色故应无彼此，江南未必胜瓯闽。",
        "dynasty": "宋",
        "collection_info": null
    },
    {
        "uuid": "97791b3beae094d10459627fb3eaa103",
        "title": "讼牒",
        "author": "李正民",
        "content": "决遣惭非朱子元，纷纷讼牒拥輶轩。\n自嗟虚忝皇华使，材拙将何广上恩。",
        "dynasty": "宋",
        "collection_info": null
    },
    {
        "uuid": "5ec732731a6cd7736fab565e0804f9c2",
        "title": "余杭泛舟",
        "author": "李正民",
        "content": "滮田苒苒新苗出，烟陇翛翛宿麦黄。\n正是春晴蠺月好，家家织妇采柔桑。",
        "dynasty": "宋",
        "collection_info": null
    },
    {
        "uuid": "783fa7ebb8e9053c5e77c5ca4d4d98af",
        "title": "校旧书",
        "author": "李正民",
        "content": "尘垢纷纷漫扫除，可怜干死蠹书鱼。\n何须更待青藜照，只合斋心读误书。",
        "dynasty": "宋",
        "collection_info": null
    },
    {
        "uuid": "a0b9c952fd7d958979ec8794e5333a1b",
        "title": "赵表之创葺禅寂之室以名求诗  其一",
        "author": "李正民",
        "content": "谁知至宝秘冥山，费尽聪明觅转艰。\n漫说化城为止息，我今已得髻珠还。",
        "dynasty": "宋",
        "collection_info": null
    },
    {
        "uuid": "1df37303135b8b9c3d2106f5363341bd",
        "title": "赵表之创葺禅寂之室以名求诗  其二",
        "author": "李正民",
        "content": "徧覆包容等太空，干坤都在范围中。\n须知一点灵台地，妙湛圆明未易穷。",
        "dynasty": "宋",
        "collection_info": null
    },
    {
        "uuid": "177373ceb8c2603378d30d64bee8b16b",
        "title": "呈赵表之大监为祥符藏基也",
        "author": "李正民",
        "content": "凡圣同居亦偶然，谁知龙藏结良缘。\n闻公旧有谈天口，为借深潭五百年。",
        "dynasty": "宋",
        "collection_info": null
    },
    {
        "uuid": "bea0c1d4db8907267457e7f3a9deaf27",
        "title": "木鱼",
        "author": "李正民",
        "content": "华鲸祗为催晨粥，想像沧波夜不冥。\n香饭已闻钟鼓响，何须呼唤若丁宁。",
        "dynasty": "宋",
        "collection_info": null
    },
    {
        "uuid": "7cf2be0d4e214bd1b5ba5104544ca53c",
        "title": "书河东李骧事",
        "author": "李正民",
        "content": "君既择臣臣择君，胡为委贽事愚人。\n李生若是真王佐，岂向偏方遽杀身。",
        "dynasty": "宋",
        "collection_info": null
    },
    {
        "uuid": "4efbb967ab6ef344f49ee2a0dcea761d",
        "title": "题鹿苑寺一撃轩  其一",
        "author": "李正民",
        "content": "本来无物可修治，一击当年何所知。\n拱手问师都不语，等閒拈起布毛吹。",
        "dynasty": "宋",
        "collection_info": null
    },
    {
        "uuid": "6e601ffb56ef0c60d5cdbc56cac3b616",
        "title": "题鹿苑寺一撃轩  其二",
        "author": "李正民",
        "content": "列戟排鎗几百竿，森森直节逼人寒。\n从初一击心方悟，筛月吟风尽可观。",
        "dynasty": "宋",
        "collection_info": null
    },
    {
        "uuid": "a36505238c4f42dfca328420f43cca19",
        "title": "题羊裘轩诗",
        "author": "李正民",
        "content": "世祖驰驱復汉家，故人髙卧老烟霞。\n至今只说羊裘好，拜衮谁思邓仲华。",
        "dynasty": "宋",
        "collection_info": null
    },
    {
        "uuid": "2afc29308dd838f9021a0d918d5b6174",
        "title": "题丞厅清节轩诗",
        "author": "李正民",
        "content": "新种修篁翠叶稠，凛然清节坐惊秋。\n官曹咸类崔斯立，风味仍同王子猷。\n暂却鹭鹓仍退食，鸾凰此日小迟留。\n吟哦自是公家事，我亦身閒愧食浮。",
        "dynasty": "宋",
        "collection_info": null
    },
    {
        "uuid": "65294ab610d4ff78eab9ce5cbaf538ad",
        "title": "扈从航海",
        "author": "李正民",
        "content": "云涛雪浪蹙天浮，隐隐征帆去未休。\n蛟蜃伏藏舟楫穏，将军何用说防秋。",
        "dynasty": "宋",
        "collection_info": null
    },
    {
        "uuid": "3fc579f046b58f6d6897c9a05b70d324",
        "title": "友人来诗有纸价髙之句次韵",
        "author": "李正民",
        "content": "文章小技等秋毫，鄙作空令笔史劳。\n闻道东家方给札，柯籐谷楮两相髙。",
        "dynasty": "宋",
        "collection_info": null
    },
    {
        "uuid": "7c9532a4ed6f96e803ddf4d1ad69d32b",
        "title": "观近报",
        "author": "李正民",
        "content": "眼看时事又更新，尚对黄花笑逐臣。\n鳬鴈去来缘底事，功名真復付何人。",
        "dynasty": "宋",
        "collection_info": null
    },
    {
        "uuid": "ce10041fcfbc40964fb3b0680de3065e",
        "title": "因客话有感",
        "author": "李正民",
        "content": "女子争桑事至微，两国暴骨实堪悲。\n太行孟门岂崭绝，坐觉人情尤崄巇。",
        "dynasty": "宋",
        "collection_info": null
    },
    {
        "uuid": "1168760e4bec6ccd76f733c6e3efcf6d",
        "title": "破贼凯歌八章  其一",
        "author": "李正民",
        "content": "两宫北狩未能归，岁岁愁看塞鴈飞。\n马上勤劳天子诏，莫教霜霰拂龙衣。",
        "dynasty": "宋",
        "collection_info": null
    },
    {
        "uuid": "6f81b12ab86e5575f313b9ce4dd42f70",
        "title": "破贼凯歌八章  其二",
        "author": "李正民",
        "content": "淮南千里少遗民，万顷膏腴变棘榛。\n闢地营田真上策，稻粱已见满仓囷。",
        "dynasty": "宋",
        "collection_info": null
    },
    {
        "uuid": "6afef4c929e3f920a8f07058f8eb527a",
        "title": "破贼凯歌八章  其三",
        "author": "李正民",
        "content": "万幕如云振鼓鼙，角声呜咽马惊嘶。\n亚夫持重惟坚壁，应为桑榆太白低。",
        "dynasty": "宋",
        "collection_info": null
    },
    {
        "uuid": "8085836179eb08dc34a482e4f399eb00",
        "title": "破贼凯歌八章  其四",
        "author": "李正民",
        "content": "闻道淮西遏贼锋，捷书半夜到行宫。\n投戈尽是三齐士，不用鲸鲵志武功。",
        "dynasty": "宋",
        "collection_info": null
    },
    {
        "uuid": "c082156966f890186111a9a259727a94",
        "title": "破贼凯歌八章  其五",
        "author": "李正民",
        "content": "签军五万立降旗，虏将仓皇去莫追。\n已出寿春三百里，将军旋旆整归师。",
        "dynasty": "宋",
        "collection_info": null
    },
    {
        "uuid": "9e1bd4816f0dc99c6cada9164b598e52",
        "title": "破贼凯歌八章  其六",
        "author": "李正民",
        "content": "君王圣武自临戎，诸将欢呼战必躬。\n不是江头旗鼓出，退师安得却成功。",
        "dynasty": "宋",
        "collection_info": null
    },
    {
        "uuid": "b2356fa75d9ee6001741d02b5061e2af",
        "title": "破贼凯歌八章  其七",
        "author": "李正民",
        "content": "再岁吴门赋出车，庙堂谋断两相符。\n中兴功业休嗟晚，收復关河是壮图。",
        "dynasty": "宋",
        "collection_info": null
    },
    {
        "uuid": "a792e955052b4d6379679998958d68c9",
        "title": "破贼凯歌八章  其八",
        "author": "李正民",
        "content": "皇朝德泽浸寰瀛，僞虏乘时敢抗衡。\n南北生民皆赤子，自然不战屈人兵。",
        "dynasty": "宋",
        "collection_info": null
    },
    {
        "uuid": "c0b1f850729cbdc0dae3a7b4c903360e",
        "title": "至嘉禾",
        "author": "李正民",
        "content": "溪山缭绕踰千里，水陆驰驱阅五州。\n不是江鲈胜肥羜，此身那肯便东游。",
        "dynasty": "宋",
        "collection_info": null
    },
    {
        "uuid": "ccc11593b5eaaf181c659e859a40a54f",
        "title": "覧史  其一",
        "author": "李正民",
        "content": "塞侯微巧为求名，司马巧宦至九卿。\n汲黯戆直安仁拙，千载悠悠谁重轻。",
        "dynasty": "宋",
        "collection_info": null
    },
    {
        "uuid": "fdaa5deb57f68c1eca1db1ac0f57b40d",
        "title": "覧史  其二",
        "author": "李正民",
        "content": "廷尉结袜名愈重，力士脱靴谗遽臻。\n君子小人所怀异，择地而行乃保身。",
        "dynasty": "宋",
        "collection_info": null
    },
    {
        "uuid": "08785fb2a83ba8d6dd98d49f346ce78d",
        "title": "覧史  其三",
        "author": "李正民",
        "content": "司马万事只称好，司空老矣三宜休。\n处世何庸夸蹇蹇，济时无术早抽头。",
        "dynasty": "宋",
        "collection_info": null
    },
    {
        "uuid": "690fe7497ea7c85443677bbbf1fc666f",
        "title": "觅松江水",
        "author": "李正民",
        "content": "啄腐吞腥聊当肉，消烦止渇必资茶。\n凭君为汲松江水，活火煎来泛乳花。",
        "dynasty": "宋",
        "collection_info": null
    },
    {
        "uuid": "b9fbdb27ea9ea076ad3e82a28c069ef0",
        "title": "郑相家遇盗侨年以贫诉于朝得倅泉州",
        "author": "李正民",
        "content": "当衢甲第起青烟，曾见升平富贵年。\n一旦凄凉人事改，不劳优孟戏君前。",
        "dynasty": "宋",
        "collection_info": null
    },
    {
        "uuid": "769b67e347d3da464ec1344552ed47dd",
        "title": "移桃栽晚发",
        "author": "李正民",
        "content": "绿叶盈条巧剪裁，余花犹有两三开。\n新来试手移桃李，待向茅堂取次栽。",
        "dynasty": "宋",
        "collection_info": null
    },
    {
        "uuid": "7ead4e750a6709e87c365194a4b395d9",
        "title": "大姓输钱诗",
        "author": "李正民",
        "content": "大姓输钱欲赡军，州符县帖闹如云。\n于今却羡钟山老，用尽经纶得二分。",
        "dynasty": "宋",
        "collection_info": null
    },
    {
        "uuid": "5c25dbef17c528a575bc8aeb96d2d7e3",
        "title": "兰溪怀和叔",
        "author": "李正民",
        "content": "山遥水阔方通婺，笋嫩鱼肥已胜衢。\n寄语长潭隐君子，别来薇蕨味何殊。",
        "dynasty": "宋",
        "collection_info": null
    },
    {
        "uuid": "6d4f98e27c0cbf2a286d0bfbcdb309bc",
        "title": "慈云老人",
        "author": "李正民",
        "content": "白足苍颜老行全，曾随逐客海南边。\n愿将一滴曹溪水，救取城中劫火然。",
        "dynasty": "宋",
        "collection_info": null
    },
    {
        "uuid": "2d286d2b733d9b6f5433c8f558b9c8e8",
        "title": "瓶花",
        "author": "李正民",
        "content": "折得寒梅全未开，铜瓶贮水养根荄。\n临鸾竞洗晨粧面，疑是春风入户来。",
        "dynasty": "宋",
        "collection_info": null
    },
    {
        "uuid": "ff7a0b7c18a528725be42d08e0bd18d7",
        "title": "夜半",
        "author": "李正民",
        "content": "虚堂卧听雨如倾，却讶蟾光透牖明。\n起唤仆人犹未醒，楼头挝鼓报三更。",
        "dynasty": "宋",
        "collection_info": null
    },
    {
        "uuid": "f924e66abc47fdd60bd897a3406d78d9",
        "title": "南归  其一",
        "author": "李正民",
        "content": "沦身绝域久睽孤，投老归来鬓髪疏。\n不但髙人能笑我，此生安敢食鲈鱼。",
        "dynasty": "宋",
        "collection_info": null
    },
    {
        "uuid": "746b53c622f4bc2d8844d5b50fa62944",
        "title": "南归  其二",
        "author": "李正民",
        "content": "三年海上牧羊羣，已分沙埸寄旅魂。\n满面尘埃人不识，相看惟觉语音存。",
        "dynasty": "宋",
        "collection_info": null
    },
    {
        "uuid": "d04cafd73d0a1c8514821aba88305ee6",
        "title": "南归  其三",
        "author": "李正民",
        "content": "风霜不改旧茅茨，自悔轻身触祸机。\n丈室本来无一物，犹存禅榻待翁归。",
        "dynasty": "宋",
        "collection_info": null
    },
    {
        "uuid": "8a47562f5ba3b4a1e431571ed73a8d56",
        "title": "南归  其四",
        "author": "李正民",
        "content": "黄童白叟喜相迎，底事吴侬亦有情。\n绝域归来真异事，幸逢西北罢戈兵。",
        "dynasty": "宋",
        "collection_info": null
    },
    {
        "uuid": "e6bff3ca00bfc426c5a581cb168b1062",
        "title": "南归  其五",
        "author": "李正民",
        "content": "萧萧草木映疏篱，猿鹤相看似见疑。\n大雅保身还自愧，不须更诵北山移。",
        "dynasty": "宋",
        "collection_info": null
    },
    {
        "uuid": "b3e4bf5e75f889878a476dc937c8b603",
        "title": "南归  其六",
        "author": "李正民",
        "content": "南北飘零三十秋，乱离重到旧扬州。\n田园芜没身空老，却羡如今马少游。",
        "dynasty": "宋",
        "collection_info": null
    },
    {
        "uuid": "6aadd61c0e9692599191ce103368ecc1",
        "title": "南归  其七",
        "author": "李正民",
        "content": "投老耽书未肯休，世间万绪判悠悠。\n草堂盖罢浑无事，犹待翻修五鳯楼。",
        "dynasty": "宋",
        "collection_info": null
    },
    {
        "uuid": "59793af6b0296e20d4ace96d525ebcb5",
        "title": "福廷村",
        "author": "李正民",
        "content": "云海茫茫天一涯，田园芜没竟何归。\n福廷自可求灵药，夜月虚传掩少微。\n莫讶长鬚寻不得，只缘双鲤别来稀。\n三间茅屋何时办，白髮相看傍钓矶。",
        "dynasty": "宋",
        "collection_info": null
    },
    {
        "uuid": "9172c4fee4aa321096f59ec69b4e155b",
        "title": "大宋中兴雅",
        "author": "李正民",
        "content": "炎正中微，泰极而否。\n边陲云扰，中原糜沸。\n靖康之元，逼我京师。\n金汤弛备，兵缠紫微。\n天方佑宋，帝在济阳。\n貔貅十万，左右陈行。\n旌旗蔽野，戈鋋彗云。\n八神警跸，七萃骏奔。\n移师商丘，亿兆乐推。\n讴歌狱讼，竭蹶咸归。\n爰登宝位，爰绍丕基。\n兢兢业业，一日万机。\n既巡淮甸，乃莅浙江。\n遣使聘问，原隰相望。\n两宫未復，夙夜靡遑。\n经之营之，十有余年。\n戊午之秋，使车来旋。\n谓彼邻国，远达温言。\n欲讲盟好，厥志已坚。\n使在淮浦，众言盈庭。\n如蜩如螗，如沸如羹。\n更唱迭和，万口狺狺。\n帝若不闻，默与神谋。\n圣志先定，惟相是诹。\n轺车戾止，和好是求。\n復我河南，旧县与州。\n疆界方交，左贤被罪。\n谋臣既歼，信誓中悔。\n古贤继之，矜其勇鸷。\n氛尘冥冥，侵我淮泗。\n帝赫斯怒，张我皇威。\n乃敕六将，建尔鼓旗。\n追奔逐北，于淮之湄。\n师入陈许，亦反濉涣。\n两都震惧，人心冰泮。\n元戎駃马，往告于金。\n羣情愕眙，罔敢来侵。\n皇天悔祸，殊邻革心。\n按兵于境，旧盟是寻。\n锡以金帛，稛载方舟。\n皇华络绎，典礼具修。\n载书孔明，戎车遄迈。\n质于鬼神，万世永赖。\n龙楯来归，兆庶雨泣。\n圣心孺慕，哀恫罔极。\n百神毕会，缵禹之迹。\n永佑后昆，山川叶吉。\n长乐就养，袆衣褕翟。\n万寿称觞，怡心顺色。\n晨羞既进，夕膳载加。\n天子之孝，修于邦家。\n归马散牛，句戈束矢。\n大将释师，军政咸理。\n淮滨之民，夜眠晏起。\n秉尔耒耜，或耘或宣，惟仲山甫。\n爱莫助之，民鲜克举。\n我宋之隆，君臣会通。\n咸有一德，协于尹躬。\n中兴之功，熏灼夷夏。\n臣作是诗，以继周雅。",
        "dynasty": "宋",
        "collection_info": null
    },
    {
        "uuid": "a0bd0f0392d67674134cdcb532b5c5a0",
        "title": "中兴",
        "author": "李正民",
        "content": "中兴功业竟如何，决胜终疑算未多。\n使者出疆思陆贾，君王当馈忆廉颇。\n深思社稷堪流涕，闻说风尘合枕戈。\n自嘆书生无远略，五湖烟浪整渔蓑。",
        "dynasty": "宋",
        "collection_info": null
    },
    {
        "uuid": "47e39d1e9abcb61f6b4cbae64e64c1e4",
        "title": "送汪彦章之宜兴",
        "author": "李正民",
        "content": "春江渺渺草芊芊，晓色晴岚映客船。\n结绶相先真偶尔，盍簪易失故依然。\n获麟笔削闲中断，吐凤文词海外传。\n行李同途不同发，消魂回首各风烟。",
        "dynasty": "宋",
        "collection_info": null
    },
    {
        "uuid": "61076d170b0d680e093a5fd2b1ef6f8f",
        "title": "句  其一",
        "author": "李正民",
        "content": "黄树性坚正，枝叶已刚愿。\n三十六旬久，增生才方寸。\n今何成修林，左右映霞蔓。\n良材岂一二，所期在不钝。",
        "dynasty": "宋",
        "collection_info": null
    },
    {
        "uuid": "5b464a6c663c877a92354b9ee7e601a6",
        "title": "句  其二",
        "author": "李正民",
        "content": "令人却忆漫浪翁。",
        "dynasty": "宋",
        "collection_info": null
    }
]