[
    {
        "title": "失调名 映竹园啼乌",
        "author": "田为",
        "content": "映竹园啼乌。",
        "dynasty": "宋",
        "collection_info": null
    },
    {
        "title": "南柯子・南歌子 梦怕愁时断",
        "author": "田为",
        "content": "梦怕愁时断，春从醉里回。\n凄凉怀抱向谁开。\n些子清明时候、被莺催。\n柳外都成絮，栏边半是苔。\n多情帘燕独徘徊。\n依旧满身花雨、又归来。",
        "dynasty": "宋",
        "collection_info": null
    },
    {
        "title": "南柯子・南歌子 团玉梅梢重",
        "author": "田为",
        "content": "团玉梅梢重，香罗芰扇低。\n帘风不动蝶交飞。\n一样绿阴庭院、锁斜晖。\n对月怀歌扇，因风念舞衣。\n何须惆怅惜芳菲。\n┾却一年憔悴、待春归。",
        "dynasty": "宋",
        "collection_info": null
    },
    {
        "title": "念奴娇 嫩冰未白",
        "author": "田为",
        "content": "嫩冰未白，被霜风换却，满院秋色。\n小阁深沈围坐促，初拥红炉宜窄。\n帘密收香，窗明迟夜，砚冷凝新滴。\n无人知道，个中多少岑寂。\n翻念一枕高唐，当年仙梦觉，难寻消息。\n睡起微醒衣袖重，不管腰支犹索。\n旋暖银簧，时添酥字，笋玉寒无力。\n如今肠断，暮云依旧凝碧。",
        "dynasty": "宋",
        "collection_info": null
    },
    {
        "title": "探春・探春慢 小雨分山",
        "author": "田为",
        "content": "小雨分山，断云镂日，丹青难状清晓。\n柳眼窥晴，梅妆迎暖，林外幽禽啼早。\n烟径润如酥，正浓淡遥看堤草。\n望中新景无穷，最是一年春好。\n骄马黄金络脑。\n争探得东君，何处先到。\n万盏飞觞，千金倚玉，不肯轻辜年少。\n桃李怯残寒，半吐芳心犹小。\n谩教蜂蝶多情，未应知道。",
        "dynasty": "宋",
        "collection_info": null
    },
    {
        "title": "惜黄花慢 雁空浮碧",
        "author": "田为",
        "content": "雁空浮碧，印晓月，露洗重阳天气。\n望极楼外，淡烟半隔疏林，掩映断桥流水。\n黄金篱畔白衣人，更谁会、渊明深意。\n晚风底。\n落日乱鸿，飞起无际。\n情多对景凄凉，念旧赏，步屐登高迢递。\n兴满东山，共携素手持杯，劝泛玉浆云蕊。\n此时霜鬓欲归心，谩老尽、悲秋情味。\n向醉里。\n免得又成憔悴。",
        "dynasty": "宋",
        "collection_info": null
    },
    {
        "title": "江神子慢・江城子慢 玉台挂秋月",
        "author": "田为",
        "content": "玉台挂秋月。\n铅素浅，梅花傅香雪。\n冰姿洁。\n金莲衬、小小凌波罗袜。\n雨初歇。\n楼外孤鸿声渐远，远山外、行人音信绝。\n此恨对语犹难，那堪更寄书说。\n教人红销翠减，觉衣宽金缕，都为轻别。\n太情切。\n消魂处、画角黄昏时节。\n声呜咽。\n落尽庭花春去也，银蟾迥、无情圆又缺。\n恨伊不似馀香，惹鸳鸯结。",
        "dynasty": "宋",
        "collection_info": null
    }
]