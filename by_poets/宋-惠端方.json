[
    {
        "title": "梅花",
        "author": "惠端方",
        "content": "美人在空谷，抱志苦贞洁。\n不学桃李颜，甘在枯朽列。\n素衣飘白云，玉佩缀明月。\n肌肤炯凝脂，容色眩春雪。\n临风一笑粲，皓齿何莹澈。\n破镜忽上天，寒影浸瑶阙。\n少时看玉立，相视已华髮。\n人陈花自新，花巧人更拙。\n勿言花不耐，人竟被花阅。\n付之一尊酒，调以三寸舌。",
        "dynasty": "宋",
        "collection_info": null
    }
]