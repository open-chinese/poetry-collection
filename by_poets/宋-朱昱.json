[
    {
        "uuid": "96ba09f75610408e5a56e15ace624c90",
        "title": "示江子我",
        "author": "朱昱",
        "content": "蝇营狗苟祇贻羞，万事何能着意求。\n自此闭门从所好，不妨高枕得无忧。\n经年不濯子春足，半月纔梳叔夜头。\n此味肯教儿辈觉，诵书声裏卧黄紬。",
        "dynasty": "宋",
        "collection_info": null
    },
    {
        "uuid": "e04c6f76d307dce39c9c70df444dc289",
        "title": "示罗教授楚知监",
        "author": "朱昱",
        "content": "半世交游无远信，一时宾客有新知。\n泮宫官冷宜谈妙，圜府钱流不废诗。\n封水占山为久客，合樽促席及佳时。\n盆山突兀清泉满，中有三江万里思。",
        "dynasty": "宋",
        "collection_info": null
    },
    {
        "uuid": "b1ca2daa0dcebd28ac3acd0b7ff8202c",
        "title": "示张子昭",
        "author": "朱昱",
        "content": "西日未收东雨来，南轩相对北窗开。\n茫茫移穴蚁旋磨，扰扰出檐蚊聚雷。\n三宿定成桑下恋，一篇聊向雨中催。\n忘形頼有张公子，信手围棋到夜回。",
        "dynasty": "宋",
        "collection_info": null
    },
    {
        "uuid": "578f452dcdac31a2d347725f3fd68a93",
        "title": "中秋示潘子贱",
        "author": "朱昱",
        "content": "云彻通明殿，风涵白玉楼。\n幽人当此夜，满意作中秋。\n念念何曾问，尘尘自不收。\n覊怀忽冰释，天地一虚舟。",
        "dynasty": "宋",
        "collection_info": null
    },
    {
        "uuid": "ff977d062b9b80a0a408c4247fe2bce7",
        "title": "竞秀阁二首  其一",
        "author": "朱昱",
        "content": "辋川遥展右丞图，盘谷中藏李愿居。\n龙睡潭深飞客棹，凤鸣枝老结吾庐。\n但令蜡屐去前齿，安用鸱夷託后车。\n西望子陵三十里，烟云来往问何如。",
        "dynasty": "宋",
        "collection_info": null
    },
    {
        "uuid": "1eb73665181b5f9a12ad43125e9ad0fa",
        "title": "竞秀阁二首  其二",
        "author": "朱昱",
        "content": "客槎飞过小金山，画栋参差杳霭间。\n隠踏鳌头归月府，侧骑龙背出尘寰。\n秋生弱水烟霞冷，春至蓬壶日月閒。\n遥望严陵钓鱼处，十分全似落星湾。",
        "dynasty": "宋",
        "collection_info": null
    }
]