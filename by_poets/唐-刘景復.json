[
    {
        "uuid": "4165f739b952d227f8ae4a81f758253d",
        "title": "梦为吴泰伯作胜儿歌",
        "author": "刘景復",
        "content": "繁弦已停杂吹歇，胜儿调弄逻娑拨。\n四弦拢捻三五声，唤起边风驻明月。\n大声嘈嘈奔淈淈，浪蹙波翻倒溟渤。\n小弦切切怨飔飔，鬼哭神悲秋窸窣。\n倒腕斜挑挚流电，春雷直戛腾秋鹘。\n汉妃徒得端正名，秦女虚夸有仙骨。\n我闻天宝十年前，凉州未作西戎窟。\n麻衣右衽皆汉民，不省胡尘暂蓬勃。\n太平之末狂胡乱，犬豕崩腾恣唐突。\n玄宗未到万里桥，东洛西京一时没。\n汉土民皆没为虏，饮恨吞声空嗢咽。\n时看汉月望汉天，怨气衝星成彗孛。\n国门之西八九镇，高城深垒闭闲卒。\n河湟咫尺不能收，輓粟推车徒兀兀。\n今朝闻奏凉州曲，使我心神暗超忽。\n胜儿若向边塞弹，征人泪血应阑干。",
        "dynasty": "唐",
        "collection_info": null
    }
]