[
    {
        "uuid": "6bfa225d6776451f4e6b755b8fe0b93f",
        "title": "摸鱼儿 问长江、几分秋色",
        "author": "柴望",
        "content": "问长江、几分秋色，三分浑在烟雨。\n何人折尽丝丝柳，此日送君南浦。\n帆且驻。\n试说着、羊裘钓雪今何许。\n鱼虾自舞。\n但一舸芦花，数声霜笛，鸥鹭自来去。\n年年事，流水朝朝暮暮。\n天涯长叹飘聚。\n衾寒不转钧天梦，楼外谁歌白纻。\n君莫诉。\n君试按、秦筝未必如锺吕。\n乡心最苦。\n算只有娟娟，马头皓月，今夜照归路。",
        "dynasty": "宋",
        "collection_info": null
    },
    {
        "uuid": "43eee2283c6048c1073a3e3ae8dd1a72",
        "title": "齐天乐 青青杨柳丝丝雨",
        "author": "柴望",
        "content": "青青杨柳丝丝雨，他乡又逢寒食。\n几度刘郎，当年曼倩，迢递水村烟驿。\n寻踪访迹。\n正马上相逢，杏花狼藉。\n惟有沙边，旧时鸥鹭似相识。\n天涯流浪最久，十年何所事，幽愫历历。\n换字鹅归，看梅鹤去，回首征衫泪渍。\n新欢旧忆。\n笑客处如归，归处如客。\n独倚危阑，乱山无数碧。",
        "dynasty": "宋",
        "collection_info": null
    },
    {
        "uuid": "bff8a6f5f7b299f4590577083fd62ce4",
        "title": "祝英台・祝英台近 小船儿",
        "author": "柴望",
        "content": "小船儿，双去橹。\n红湿海棠雨。\n燕子归时，芳草暗南浦。\n自从翠袖香消，明珰声断，怕回首、旧寻芳处。\n向谁语。\n可怜金屋无人，冷落凤箫谱。\n翠入菱花，蛾眉为谁妩。\n断肠明月天涯，春风海角，恨不做、杨花飞去。",
        "dynasty": "宋",
        "collection_info": null
    },
    {
        "uuid": "cc7213a062f12ecaca73bd97da3921f4",
        "title": "阳关三叠 西风吹鬓",
        "author": "柴望",
        "content": "西风吹鬓，残发早星星。\n叹故国斜阳，断桥流水，荣悴本无凭。\n但朝朝、才雨又晴。\n人生飘聚等浮萍。\n谁知桃叶，千古是离情。\n正无奈、黯黯离情。\n渡头烟暝，愁杀渡江人。\n伤情处，送君且待江头月，人共月、千里难并。\n笳鼓发，戍云平。\n此夜思君，肠断不禁。\n尽思君送君。\n立尽江头月，奈此去、君出阳关，纵有明月，无酒酌故人。\n奈此去、君出阳关，明朝无故人。",
        "dynasty": "宋",
        "collection_info": null
    },
    {
        "uuid": "775e02008b623bb8c15d1a1590482e46",
        "title": "摸鱼儿 这情怀、怎生消遣",
        "author": "柴望",
        "content": "这情怀、怎生消遣。\n思量只是凄怨。\n一春长为花和柳，风雨又还零乱。\n君试看。\n便杜牧风流，也则肠先断。\n更深漏短。\n更听得杜宇，一声声切，流水画桥畔。\n人间世，本只阴晴易换。\n斜阳衰草何限。\n悲欢毕竟年年事，千古漫嗟修短。\n无处问。\n是闲倚帘栊，尽日厌厌闷。\n浮名尽懒。\n但笑拍阑干，连呼大白，心事付归燕。",
        "dynasty": "宋",
        "collection_info": null
    },
    {
        "uuid": "ad191b914dc741d8cb5ec6ce1bd23290",
        "title": "念奴娇 匆匆别去",
        "author": "柴望",
        "content": "匆匆别去，算别来、又是几番春暮。\n酒债不偿还似可，负了若干吟句。\n渭北春天，江南夜雨，总是伤情处。\n黯然消歇，绿杨一阵莺语。\n空记十载嬉游，如今蓦地，两处成离阻。\n纵是相逢天涯路，难觅年时欢侣。\n寄语东君，岁华不驻，谁为留春住。\n小楼昨夜，东风依旧飞絮。",
        "dynasty": "宋",
        "collection_info": null
    },
    {
        "uuid": "b3f7e17e781cb17903fb356d54ecb201",
        "title": "摸鱼儿 便无他、杜鹃催去",
        "author": "柴望",
        "content": "便无他、杜鹃催去，匆匆春事能几。\n看来不见春归路，飞絮又随流水。\n留也是。\n怎禁得、东风红紫还飘坠。\n天涯万里。\n怅燕子人家，沈沈夜雨，添得断肠泪。\n嬉游事。\n早觉相如倦矣。\n谢娘庭院犹记。\n闲情已付孤鸿去，依旧被莺呼起。\n谁料理。\n正乍暖还寒，未是晴天气。\n无言自倚。\n想旧日桃花，而今人面，都是梦儿里。",
        "dynasty": "宋",
        "collection_info": null
    },
    {
        "uuid": "544999fddfb9c383238e630fbaf388f1",
        "title": "满江红 载酒何人",
        "author": "柴望",
        "content": "载酒何人，登临处、沧洲空阔。\n凭阑外、晴杨两岸，晚烟泼□。\n水鸟不知梁燕去，溪山半属冬青阁。\n有小舟、隐约载歌姝，调新曲。\n留与去，如何得。\n风又雨，催行色。\n共白苹红蓼，好生飘泊。\n别后三年重会面，人生几度三年别。\n正乡心、客梦两绸缪，城头角。",
        "dynasty": "宋",
        "collection_info": null
    },
    {
        "uuid": "d5c93200b8ea5f6947243366b40de749",
        "title": "贺新郎 满酌西湖酒",
        "author": "柴望",
        "content": "满酌西湖酒。\n觉湖山、依然未老，游人如旧。\n数过清明才六日，欲暖未晴时候。\n正画舫、春明波透。\n记得名园曾驻马，锦鞍鞯、浅映堤桥柳。\n寻胜赏，重回首。\n不妨旋摘枝头有。\n喜青青、垂丸带子，脆圆如豆。\n想是和羹消息近，报与醉翁太守。\n道玉铉、有人启奏。\n红药当阶明似锦，觉娇莺、舞燕皆称寿。\n唱此曲，付红袖。",
        "dynasty": "宋",
        "collection_info": null
    },
    {
        "uuid": "09caa2229bc720a3d5128322ab78b759",
        "title": "念奴娇 登高回首",
        "author": "柴望",
        "content": "登高回首，叹山河国破，于今何有。\n台上金仙空已去，零落逋梅苏柳。\n双塔飞云，六桥流水，风景还依旧。\n凤笙龙管，何人肠断重奏。\n闻道凝碧池边，宫槐叶落，舞马衔杯酒。\n旧恨春风吹不断，新恨重重还又。\n燕子楼高，乐昌镜远，人比花枝瘦。\n伤情万感，暗沾啼血襟袖。",
        "dynasty": "宋",
        "collection_info": null
    },
    {
        "uuid": "4447e578692f221b779d168ccdb57c32",
        "title": "念奴娇 春来多困",
        "author": "柴望",
        "content": "春来多困，正日移帘影，银屏深闭。\n唤梦幽禽烟柳外，惊断巫山十二。\n宿酒初醒，新愁半解，恼得成憔悴。\n髼松云鬓，不忺鸾镜梳洗。\n门外满地香风，残梅零乱，玉糁苍苔碎。\n乍暖乍寒浑莫拟，欲试罗衣犹未。\n斗草雕阑，买花深院，做踏青天气。\n晴鸠鸣处，一池昨夜春水。",
        "dynasty": "宋",
        "collection_info": null
    },
    {
        "uuid": "c0aed4cd21523513ba5a10812795459f",
        "title": "桂枝香 今宵月色",
        "author": "柴望",
        "content": "今宵月色。\n叹暗水流花，年事非昨。\n潇洒江南似画，舞枫飘柞。\n谁家又唱江南曲，一番听、一番离索。\n孤鸿飞去，残霞落尽，怨深难托。\n又肠断、丁香画雀。\n记牡丹时候，归燕帘幕。\n梦里襄王，想念王孙飘泊。\n如今雪上萧萧鬓，更相思、连夜花发。\n柘枝犹在，春风那似，旧时宋玉。",
        "dynasty": "宋",
        "collection_info": null
    },
    {
        "uuid": "d073331167720d69d7958bcfd611c5fd",
        "title": "齐天乐 凄凄杨柳潇潇雨",
        "author": "柴望",
        "content": "凄凄杨柳潇潇雨，悄窗怎禁滴沥。\n思里传螀，愁边落雁，多少东吴山色。\n知他恨极。\n料为我窗前，强鸣刀尺。\n竟日西风，那堪无寐更邻笛。\n黄花开遍未也，花开应笑我，年少难觅。\n灞上长安，河边渭水，都把韶华暗掷。\n何人碎璧。\n尚衰草连天，暮烟凝碧。\n怕说相思，撼枫喧夜寂。",
        "dynasty": "宋",
        "collection_info": null
    },
    {
        "uuid": "5876aaee984233ddc1118973aaacc586",
        "title": "吴樵溪山居",
        "author": "柴望",
        "content": "老子无家计，萧然屋数间。\n头边惟白髮，眼底是青山。\n棋急鸟声散，琴低鹤睡閒。\n片云长似伴，朝去暮飞还。",
        "dynasty": "宋",
        "collection_info": null
    },
    {
        "uuid": "9740b9a9d9ff180d93b638dc30efe41a",
        "title": "金台泊舟",
        "author": "柴望",
        "content": "欲谋归去计，归去更匆匆。\n王化何时北，江流日夜东。\n片帆山共水，竟夕雨和风。\n时事只如此，相催成老翁。",
        "dynasty": "宋",
        "collection_info": null
    },
    {
        "uuid": "16783aaeb9920e617c3f517c07674492",
        "title": "宿湖外",
        "author": "柴望",
        "content": "懒入城中去，来维柳下舟。\n空江明月上，残雨夕阳收。\n好景多归夜，他乡易得秋。\n倚梧吟不尽，樽酒更登楼。",
        "dynasty": "宋",
        "collection_info": null
    },
    {
        "uuid": "f85509bb7e7b5ae2e9ac14b2bfe7274c",
        "title": "山居",
        "author": "柴望",
        "content": "老来无一事，僮与鹤相随。\n绕屋疎疎竹，编墙短短篱。\n起来花换影，知已睡多时。\n莫厌山居寂，山人祇自宜。",
        "dynasty": "宋",
        "collection_info": null
    },
    {
        "uuid": "a7a1ead510c62cf429ac1e717fd007fe",
        "title": "诏许出狱呈京尹节斋赵公",
        "author": "柴望",
        "content": "臣子狂愚献直言，圣明宽大度如天。\n十封应诏皆焚藁，一片忧时祇似弦。\n数象逢丁阳九厄，元龟为鑑后千年。\n今朝有旨从天下，不到长沙到席前。",
        "dynasty": "宋",
        "collection_info": null
    },
    {
        "uuid": "1374d07157e0d3ba6abc75a95d49619a",
        "title": "灵芝寺别祖席诸友",
        "author": "柴望",
        "content": "落日寒城暮雨余，满斟离酒意何如。\n见妻还指张仪舌，痛国谁怜贾谊书。\n羸马病僮旋僱倩，寺禽山獠亦欷歔。\n长安可是深居处，更向深山深处居。",
        "dynasty": "宋",
        "collection_info": null
    },
    {
        "uuid": "57d29cf12a1dea762cf89d8efa498802",
        "title": "富阳道中",
        "author": "柴望",
        "content": "几年只向长安去，今日囊书被旨回。\n马首独行秋叶路，鲈鱼时共菊花杯。\n黄昏钟动雁初下，夜半月明潮正来。\n我自不归归便得，故园早晚早梅开。",
        "dynasty": "宋",
        "collection_info": null
    },
    {
        "uuid": "f98cfeb02615b12fc77e698e31a3b520",
        "title": "和周居易见寄韵",
        "author": "柴望",
        "content": "十年为客上长安，人指冰山不会寒。\n开口尽言投老易，到头只是挂冠难。\n低栖屋宇居常稳，巧小园池坐尽宽。\n别有前溪鱼可钓，也须栽竹傍栏干。",
        "dynasty": "宋",
        "collection_info": null
    },
    {
        "uuid": "d29202078f348935747b45a2cf1a1a8c",
        "title": "钱唐",
        "author": "柴望",
        "content": "不记钱王建国年，尚遗强弩射潮痕。\n地迴王气归吴分，山挟潮声出海门。\n南渡几年犹昨日，西湖疎影自黄昏。\n客来独凭栏干处，时听渔歌过远村。",
        "dynasty": "宋",
        "collection_info": null
    },
    {
        "uuid": "36b8ec3ee3d7cba96a51fe4673f0e687",
        "title": "越王勾践墓",
        "author": "柴望",
        "content": "秦望山头自夕阳，伤心谁復赋凄凉。\n今人不见亡吴事，故墓犹传霸越乡。\n雨打乱花迷复道，鸟翻黄叶下宫墙。\n登临莫向高台望，烟树中原正渺茫。",
        "dynasty": "宋",
        "collection_info": null
    },
    {
        "uuid": "16982d84b5d6cdd2a2a7f991680da366",
        "title": "送马太初之越",
        "author": "柴望",
        "content": "一去山阴一冉溪，如何还只恁分携。\n雨无聊頼人无寐，水又潺湲鸟又啼。\n明日不知君上马，中宵谁与共闻鸡。\n去时应有兰亭句，为我临池援笔题。",
        "dynasty": "宋",
        "collection_info": null
    },
    {
        "uuid": "8ecb29102efaae4a22a15099dcacb614",
        "title": "戒珠寺右军宅",
        "author": "柴望",
        "content": "苍树寒烟两渺茫，后来谁此弔兴亡。\n晋朝风物今流水，萧寺钟声几夕阳。\n话燕梁空春雨急，爱鹅人去暮山长。\n学书弟子知何在，风过池塘墨尚香。",
        "dynasty": "宋",
        "collection_info": null
    },
    {
        "uuid": "284613ae59c0e77fa4a02e88fde30cbc",
        "title": "和王景阳越中寄别韵",
        "author": "柴望",
        "content": "故人书只问平安，已分还山岂愿官。\n猿鹤不惊松径梦，貂蝉难换竹皮冠。\n长安落叶秋深见，故国斜阳雨后看。\n莫道剡中吟不尽，不成吟处亦停鞍。",
        "dynasty": "宋",
        "collection_info": null
    },
    {
        "uuid": "8ebcd174327eab1e24126b636415986c",
        "title": "金山寺",
        "author": "柴望",
        "content": "荻花芦叶正珊珊，山在长江寺在山。\n门径但从船出入，僧房多住水中间。\n江空落日斜犹照，夜半秋潮去復还。\n吟兴未阑天欲曙，一行斜雁起苍湾。",
        "dynasty": "宋",
        "collection_info": null
    },
    {
        "uuid": "ed2058de4c47ec3fb43488e47d26ff6e",
        "title": "凤皇台",
        "author": "柴望",
        "content": "洒尽梧桐酒一杯，兴亡前事独徘徊。\n乌衣冉冉斜阳下，白鹭茫茫江水来。\n凤去不知经几载，客来惟只见高台。\n閒于登眺成孤啸，五百年间王气回。",
        "dynasty": "宋",
        "collection_info": null
    },
    {
        "uuid": "5f43be3eeb8aee96b171d10247b21aff",
        "title": "石头城和王宁翁韵",
        "author": "柴望",
        "content": "怀乡弔古易伤心，绝顶危亭共客临。\n朝市曾经兵火后，山川转觉树云深。\n百年歌舞空台沼，六代豪华漫陆沉。\n惟有乱鸦归去晚，夕阳无限暮城阴。",
        "dynasty": "宋",
        "collection_info": null
    },
    {
        "uuid": "84641aecffc05d165886ff979e8896f2",
        "title": "多景楼",
        "author": "柴望",
        "content": "早被垂杨繫去舟，五更潮落大江头。\n关河北望几千里，淮海南来第一楼。\n昔日最多风景处，今人偏动黍离愁。\n烟沙澒洞翻苹末，欲倚西风问仲谋。",
        "dynasty": "宋",
        "collection_info": null
    },
    {
        "uuid": "1fd2ca09841513313f1f731cf143cb1b",
        "title": "山阴兰亭",
        "author": "柴望",
        "content": "寂寂山阴事已尘，至今亭址尚嶙峋。\n落花时节朝朝雨，插柳人家处处春。\n曲水自流寒食酒，茂林无復永和人。\n昭陵茧纸今何在，空有梅花点翠珉。",
        "dynasty": "宋",
        "collection_info": null
    },
    {
        "uuid": "8802cd3f67393e2d99b88639276785ed",
        "title": "别故人",
        "author": "柴望",
        "content": "便未成名也自归，不应猿鹤更猜疑。\n冷看世事频移局，懒与仙人共弈棋。\n南渡只今惟有酒，西兴临别是谁诗。\n行藏正要知时节，却是时人未得知。",
        "dynasty": "宋",
        "collection_info": null
    },
    {
        "uuid": "eebae523eed1ad964917654339785878",
        "title": "送叶若矶之金陵谒信庵",
        "author": "柴望",
        "content": "一片斜阳落渡头，青衫乌帽独登楼。\n江流建业三千里，山色淮南数百州。\n都督正开羊祜府，谁人得上李膺舟。\n此行不为扬州鹤，一字犹堪万户侯。",
        "dynasty": "宋",
        "collection_info": null
    },
    {
        "uuid": "904431a38e69a44f32ca22a9653c6de5",
        "title": "呈中书权直程沧洲",
        "author": "柴望",
        "content": "玉旨传宣夜直扉，制麻侵晓进呈归。\n三槐龙影连青琐，千柳鶑声度紫薇。\n袖惹炉香飘雾霭，砚传盘露映旌旗。\n承恩更赐金莲炬，犹胜清光太乙藜。",
        "dynasty": "宋",
        "collection_info": null
    },
    {
        "uuid": "76597f5adfe599483b9d73da8471538f",
        "title": "富春严子陵祠",
        "author": "柴望",
        "content": "桑田何处海漫漫，耕垄传闻建武间。\n真主不缘符白水，先生安可饭青山。\n至今衰草遗寒烧，此日秋江起暮鹇。\n万里崎岖祠下路，不知行役几人閒。",
        "dynasty": "宋",
        "collection_info": null
    },
    {
        "uuid": "365708ea43a4c93ddabf3903ab26e3d9",
        "title": "归来",
        "author": "柴望",
        "content": "归计年来付酒杯，任他猿鹤自相猜。\n东家种竹西邻看，前日移花昨夜开。\n钟送夕阳归草木，风吹凉月上楼台。\n老来懒听他家曲，惟看柴门长绿苔。",
        "dynasty": "宋",
        "collection_info": null
    },
    {
        "uuid": "4a367847ecfd58cb08bbe03c7f72f8fb",
        "title": "越山",
        "author": "柴望",
        "content": "吴越山分两岸青，遥遥帆影是西兴。\n江花历乱如红雨，云树高低似画屏。\n钱氏古乡迷鸟道，越王芳草上诸陵。\n已知太乙临吴分，晓看祥乌夜看星。",
        "dynasty": "宋",
        "collection_info": null
    },
    {
        "uuid": "aeafff9ced7d6432e729034e122885fe",
        "title": "寄徐编校",
        "author": "柴望",
        "content": "近传丹诏下彤墀，夜鹤寒猿也自疑。\n江上晚风终自急，山中白石最相宜。\n潮生潮灭鸥先见，花落花开蝶未知。\n怀玉山人如问我，烂柯山下看围棋。",
        "dynasty": "宋",
        "collection_info": null
    },
    {
        "uuid": "3c08baff5c4f7164fd8aaecd164560fb",
        "title": "重到都门效辘轳体",
        "author": "柴望",
        "content": "两年不作京华梦，重到湖山事已非。\n柳外晚风寒食节，花间天气雨晴时。\n阑干独凭鶑飞去，帘幙低垂燕未归。\n欲託焦桐理心事，满庭芳草又斜晖。",
        "dynasty": "宋",
        "collection_info": null
    },
    {
        "uuid": "06f7c44108dba02eb1587173e1e75aa5",
        "title": "金陵秋赋别江寿翁",
        "author": "柴望",
        "content": "忆向西风折翅归，每忻黄菊满疎篱。\n十书诣阙无知己，千里离家有路歧。\n岁月易惊孤客梦，文章难比少年时。\n荻花芦叶休凄怨，自有新开窦桂枝。",
        "dynasty": "宋",
        "collection_info": null
    },
    {
        "uuid": "07f921f94d66fdcbd2f44155e61c9180",
        "title": "奇气楼",
        "author": "柴望",
        "content": "此斋全占崧高胜，更尽楼前第一奇。\n芳草碧连天水处，数峰青断暮烟时。\n山川不逐阴晴换，宇宙閒看岁月移。\n琴已懒弹书懒读，一帘花影咏春迟。",
        "dynasty": "宋",
        "collection_info": null
    },
    {
        "uuid": "b5d669d07004eb1a5483679697be8c17",
        "title": "高斋晚望",
        "author": "柴望",
        "content": "纔是青山便卜邻，世情那得较纷纭。\n露含远岫分为雨，烟起人家去作云。\n柳色晴光扶槛入，鶑声人语隔窗闻。\n高斋独捲重帘坐，花落棋床日未曛。",
        "dynasty": "宋",
        "collection_info": null
    },
    {
        "uuid": "f5d94650dd3496a8220697bc7e0a4d68",
        "title": "西湖",
        "author": "柴望",
        "content": "年年柳眼青归处，门外游人可自閒。\n天气又晴晴又雨，楼台依寺寺依山。\n酒边歌拍穿花外，船上箫声落水间。\n光景留连空自惜，鹧鸪啼罢暮城关。",
        "dynasty": "宋",
        "collection_info": null
    },
    {
        "uuid": "26ad672a84f25d8356d36d40d1b4ff5c",
        "title": "客中夜雨",
        "author": "柴望",
        "content": "离情先怯向边州，寒叶敲窗更报秋。\n几点搅残千里梦，一声滴作两乡愁。\n苦缘杨柳沾离席，偏傍梧桐溅小楼。\n惟有孤灯照明灭，夜深无语揽重裘。",
        "dynasty": "宋",
        "collection_info": null
    },
    {
        "uuid": "5e04860f1903ea9c6f1a464c666682ef",
        "title": "江心寺",
        "author": "柴望",
        "content": "寺比金焦彻夜开，一山恰似小蓬莱。\n塔分两岸波中影，潮长三门石上苔。\n遗老为言前日事，上皇曾渡此江来。\n中流滚滚英雄恨，输与高僧入定回。",
        "dynasty": "宋",
        "collection_info": null
    },
    {
        "uuid": "c0ba3187e09ba70591fb8260568ce18f",
        "title": "重题黄鹤楼",
        "author": "柴望",
        "content": "自从崔颢题诗后，更有何人弔祢衡。\n芳草不知鹦鹉恨，晴天惟见汉阳城。\n楼头月落酒方醒，岸口风高雁正鸣。\n五百年前黄鹤去，閒寻鸥鹭订诗盟。",
        "dynasty": "宋",
        "collection_info": null
    },
    {
        "uuid": "c72b5235988677485ccb95b20b84b30c",
        "title": "送朱南山开蜀阃",
        "author": "柴望",
        "content": "殿上传宣内引官，一封历历奏忠肝。\n八千里路先声至，百万都人夹道观。\n节度晋公先授钺，淮阴韩信旧登坛。\n擎天正要中流柱，莫拟人间蜀道难。",
        "dynasty": "宋",
        "collection_info": null
    },
    {
        "uuid": "6d5fe413e7eec0c9d5083f0b35ea5538",
        "title": "别永嘉使君赵致轩",
        "author": "柴望",
        "content": "一番出处计何如，流泊中川不为渔。\n落日凄凉秋老矣，西风浩荡客归欤。\n吟成白髮逢知己，费尽黄金买古书。\n明发灞桥桥上路，藉君帆力更吹嘘。",
        "dynasty": "宋",
        "collection_info": null
    },
    {
        "uuid": "5abff1cf94c02675798ba3cd6901b6f6",
        "title": "蕲州别友",
        "author": "柴望",
        "content": "客中逢客上夷陵，辗转凄凉睡不成。\n无酒送君之远道，有谁吹角向江城。\n白髮乱生人渐老，青灯相对雨无情。\n诘朝共发蕲州路，知到江山更几程。",
        "dynasty": "宋",
        "collection_info": null
    },
    {
        "uuid": "0a7a089ab2cf600ed06001db86b2bdce",
        "title": "送监丞弟元亨参江陵阃",
        "author": "柴望",
        "content": "北虏纔闻郭子仪，上流决有退师期。\n诸公但酾临江酒，老子祇围别墅棋。\n露布夜传诛鞑靼，蜡丸便递破符离。\n书生已办平淮表，先寄鹡鸰原上诗。",
        "dynasty": "宋",
        "collection_info": null
    },
    {
        "uuid": "b1cf9030ba61a59b8ed75d83332e37a1",
        "title": "即事",
        "author": "柴望",
        "content": "澒洞风尘莽未明，天翻地覆劫将盈。\n翠华海上知何似，白首山中空自惊。\n哭向鶑花非世界，梦迷弓剑绕皇陵。\n谁知薇蕨同杯酒，为酹兴亡终古灵。",
        "dynasty": "宋",
        "collection_info": null
    },
    {
        "uuid": "8aea53c66d68d3abc81eed2d82372509",
        "title": "和通判弟随亨书感韵",
        "author": "柴望",
        "content": "风沙万里梦堪惊，地老天荒只此情。\n世上但知王蠋义，人间惟有伯夷清。\n堂前归燕春何处，花外啼鹃月几更。\n莫话凄凉当日事，剑歌泪尽血霑缨。",
        "dynasty": "宋",
        "collection_info": null
    },
    {
        "uuid": "7b5a55be898908623f8b4eaf6f0090e4",
        "title": "中秋待月用弟察推元彪韵",
        "author": "柴望",
        "content": "待月南楼月不明，百年虚负此宵情。\n浮阴乱向空中起，圆影偏从塞外清。\n江国潇潇凄露气，山城处处动笳声。\n何人独抱琵琶坐，泪滴冰絃暗恨生。",
        "dynasty": "宋",
        "collection_info": null
    },
    {
        "uuid": "76d4f60400c3ec408951f88316e3a987",
        "title": "梦傅说",
        "author": "柴望",
        "content": "傅说为霖寤寐中，高宗一念与天通。\n后来亦有君王梦，不是阳台便月宫。",
        "dynasty": "宋",
        "collection_info": null
    },
    {
        "uuid": "8f0f063f31ded502e377e1696bf1195f",
        "title": "西施",
        "author": "柴望",
        "content": "十二金钗对对铺，三千粉黛腻如酥。\n君王莫道六宫丑，一箇西施已坏吴。",
        "dynasty": "宋",
        "collection_info": null
    },
    {
        "uuid": "bee2e8a73ab576dc870705630ac4bf3f",
        "title": "范蠡",
        "author": "柴望",
        "content": "五月菰蒲八月秋，年年清酒酹江头。\n伍胥忿怒三闾怨，争似鸱夷一钓舟。",
        "dynasty": "宋",
        "collection_info": null
    },
    {
        "uuid": "1556de4467f3662a3bc651cc5a0d5ea7",
        "title": "长城",
        "author": "柴望",
        "content": "漠漠沙场万里遥，千夫一日起临洮。\n若无道德为干橹，更是秦人筑欠高。",
        "dynasty": "宋",
        "collection_info": null
    },
    {
        "uuid": "c7fc86caa3631752790de4430d09354c",
        "title": "沛中歌",
        "author": "柴望",
        "content": "秦时日月汉山河，家计今谁与仲多。\n天子不知天下贵，酒中惟唱沛中歌。",
        "dynasty": "宋",
        "collection_info": null
    },
    {
        "uuid": "563573b86d5bc78469de35848c6b5fd1",
        "title": "云梦",
        "author": "柴望",
        "content": "纪生尚可称皇帝，韩信何妨作假王。\n今日僞游真是僞，只因一蹑误高皇。",
        "dynasty": "宋",
        "collection_info": null
    },
    {
        "uuid": "4f5e69b4d1593f53574083e00b40d424",
        "title": "长生",
        "author": "柴望",
        "content": "武皇何事驾虚空，金阙求仙路未通。\n王母不来方士去，茂陵可是广寒宫。",
        "dynasty": "宋",
        "collection_info": null
    },
    {
        "uuid": "af990af990dbef1b0e43f4a1114a8480",
        "title": "苏武",
        "author": "柴望",
        "content": "十九年间不辱君，论功何独后诸臣。\n若教倒数凌烟像，也是当时第一人。",
        "dynasty": "宋",
        "collection_info": null
    },
    {
        "uuid": "9b2922444f263be44aae444d4aa37d8c",
        "title": "子陵台",
        "author": "柴望",
        "content": "曾与刘郎共起居，如何不肯受除书。\n最怜人笑先生错，正好为官却钓鱼。",
        "dynasty": "宋",
        "collection_info": null
    },
    {
        "uuid": "3c470731f540fe45334617a25286e45a",
        "title": "昭阳殿",
        "author": "柴望",
        "content": "祸水流来汉火亡，白头宫女恨昭阳。\n至今人见飞来燕，犹为君王暗断肠。",
        "dynasty": "宋",
        "collection_info": null
    },
    {
        "uuid": "4012876472ea3d0b330f8debe51b5937",
        "title": "淝水",
        "author": "柴望",
        "content": "想见西风对垒时，目中先已料安危。\n淮淝百万兵虽众，未抵东山一局棋。",
        "dynasty": "宋",
        "collection_info": null
    },
    {
        "uuid": "661266bbbcffe6e0aefc46bd4844f330",
        "title": "除夕对梅",
        "author": "柴望",
        "content": "青春无復驻年华，几度江梅暗忆家。\n惆怅新愁添白髮，鬓边如雪映寒花。",
        "dynasty": "宋",
        "collection_info": null
    },
    {
        "uuid": "db7a47851542aab97de3de32e99dc70d",
        "title": "上忠斋丞相  其一",
        "author": "柴望",
        "content": "世事篙人一叶舟，长歌短棹发中流。\n今朝正得东风便，纔是西风便转头。",
        "dynasty": "宋",
        "collection_info": null
    },
    {
        "uuid": "3e4715266b410e9ce42042c20a722d31",
        "title": "上忠斋丞相  其二",
        "author": "柴望",
        "content": "烂柯山下采樵民，尽日观棋局局新。\n黑白两般都着过，后来一着要高人。",
        "dynasty": "宋",
        "collection_info": null
    },
    {
        "uuid": "5c0adeb26253473c51d32c2c4e004c60",
        "title": "上忠斋丞相  其三",
        "author": "柴望",
        "content": "江南江北路迢迢，往事东风恨未消。\n昨夜杜鹃啼不了，始知春在洛阳桥。",
        "dynasty": "宋",
        "collection_info": null
    },
    {
        "uuid": "78c966b8e4a1d78d2d09285ef9b0c863",
        "title": "上忠斋丞相  其四",
        "author": "柴望",
        "content": "九陌红尘扑帽纱，囊书几度进官家。\n近来不甚知时事，只是栽桑不种花。",
        "dynasty": "宋",
        "collection_info": null
    },
    {
        "uuid": "a7d92a547dffe997d4095ba9795fed94",
        "title": "塞下行赠韦士颖归鄂渚上江陵谒阃相",
        "author": "柴望",
        "content": "长安二月春正浓，长江二月风正急。\n城头杨柳雪絮飞，道傍黏雨沱潦湿。\n邯郸谁家侠少年，上马意气挥金鞭，下马扫笔大如椽。\n兴来一石未能醉，剧饮数斗口流涎。\n玉山跌倒扶未起，金鞭留当酒家裏。\n隔楼彷佛画眉人，相邀夜宿鸳鸯被。\n睡魔不醒五更钟，笛声吹断相思泪。\n嘐嘐鸣鸡将度关，欲去未去踟蹰间。\n道逢项庄把剑舞，楼上美人歌玉环。\n划然掣电蛟龙怒，便指南楼问归路。\n二千三百里更长，尔备衣粮我屝屦。\n青衫着破不堪典，典到青衫共谁语。\n世上岂无虬髯汉，散财结客千千万。\n岂无燕昭万黄金，筑作高台礼瓌彦。\n秦坑汉駡不肯收，自是一番遭薄贱。\n唐人科举更糊名，天下英雄消沮尽。\n生儿不学去封侯，锥毛弄秃成霜鬓。\n世无荆轲樊于期，只今谁復是男儿。\n我闻兵凶战危事，愁杀天上蚩尤旗。\n人心承平易思乱，中原块土急驱汉。\n蔡城未下闢未诛，机来一髮不容间。\n三边未即妖祲清，天河何时能洗兵。\n送君不作断肠客，三尺一骑君西征。\n临岐酌酒再三语，今日君王自神武。\n此行投笔事班超，不必区区问儿女。\n上流夜夜雨如箭，下流炮火惊淮甸。\n襄师重屯郢州北，淮师未解长江面。\n劝君莫赋横槊诗，楼头正要筹边算。\n军前一着天下奇，夜斩楼兰无人知。\n露布直到天子墀，六宫懽动龙颜怡。\n维清象武献太庙，未央前殿称玉巵。\n搴旗斩将不足道，运筹帷幄果谓谁，曰何功第一参次之。\n噫吁嘻，帝命我公归衮衣。",
        "dynasty": "宋",
        "collection_info": null
    },
    {
        "uuid": "07a8ba82516a99e9bc98236c527e7170",
        "title": "白云庄四首 掬泉轩",
        "author": "柴望",
        "content": "好山深处静开轩，目送孤云手弄泉。\n枕石堂无金玉富，濯缨家有子孙贤。\n初寻旧隠逢三伏，已发新吟仅百篇。\n闻说夜分烦暑散，凉飈浑似素秋天。",
        "dynasty": "宋",
        "collection_info": null
    },
    {
        "uuid": "a8e162d6989fa51636e4bb31257bdf39",
        "title": "白云庄四首 平溪堂",
        "author": "柴望",
        "content": "亭号休休古退藏，岂如溪上构虚堂。\n坐邀城市真潇洒，却谓江湖太渺茫。\n下笔新题无俗事，携筇野服是家常。\n临流最有清风快，未见古人心已凉。",
        "dynasty": "宋",
        "collection_info": null
    },
    {
        "uuid": "44ec7a53a2846cdb27e4cddc843c01af",
        "title": "白云庄四首 晚望台",
        "author": "柴望",
        "content": "治圃我依浮石滩，筑台君占白云山。\n三秋一日登临外，百里同风咫尺间。\n峯黛阴晴常黯黯，溜琴朝夕自潺潺。\n休官谁道何曾见，林下如今两处閒。",
        "dynasty": "宋",
        "collection_info": null
    },
    {
        "uuid": "c63af63acedd7a8b1432e3d64ff79c79",
        "title": "白云庄四首 懒归阁",
        "author": "柴望",
        "content": "溪流回合逗方池，轩槛前临面翠微。\n紫陌红尘行不顾，白云青嶂坐忘归。\n方荣即隠谁能继，未老休官世所稀。\n我昔凌云登阁会，主翁留饮见蟾晖。",
        "dynasty": "宋",
        "collection_info": null
    },
    {
        "uuid": "3cb78edebb8fd0bdfae82cdd05334115",
        "title": "月夜溪庄访旧",
        "author": "柴望",
        "content": "山山明月路，何处认梅花。\n石色冷如水，溪流白似沙。\n清吟幽客梦，华髮故人家。\n相见即归去，已应河汉斜。",
        "dynasty": "宋",
        "collection_info": null
    }
]