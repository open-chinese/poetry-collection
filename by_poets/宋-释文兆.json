[
    {
        "uuid": "aa4a65660eed1392f02681c67f32dcc9",
        "title": "幽圃",
        "author": "释文兆",
        "content": "远与村桥接，深春积雨时。\n兰芳人未采，花发蝶先知。\n草密封闲径，林疏露短篱。\n别来锄久废，身老恨归迟。",
        "dynasty": "宋",
        "collection_info": null
    },
    {
        "uuid": "e3b827700e8296396088f0148b3040b7",
        "title": "江上书怀寄希昼",
        "author": "释文兆",
        "content": "扁舟宿江上，脉脉兴何穷。\n吴楚十年客，蒹葭一夜风。\n东林秋信断，南越石房空。\n向此都忘寐，君应与我同。",
        "dynasty": "宋",
        "collection_info": null
    },
    {
        "uuid": "82a3a5c2a0e05af51c4c367c698f0d5f",
        "title": "弔屈原呈王内翰",
        "author": "释文兆",
        "content": "抱清谁可羣，委质在湘濆。\n今日不同楚，无人更似君。\n沧波沈夜魄，古庙聚寒云。\n弔罢踟蹰处，渔歌忍独闻。",
        "dynasty": "宋",
        "collection_info": null
    },
    {
        "uuid": "f6715737f0c92412aa6755721d527e49",
        "title": "寄行肇上人",
        "author": "释文兆",
        "content": "诗禅同所尚，邂逅在长安。\n为客闲相似，趋时懒一般。\n分题秋阁迥，对坐夜堂寒。\n未遂归山计，流年鬓已干。",
        "dynasty": "宋",
        "collection_info": null
    },
    {
        "uuid": "3abc512b47edbd8c8e454cae9df418fd",
        "title": "送史馆李学士任和州",
        "author": "释文兆",
        "content": "事主惟公直，承恩赴历阳。\n舟浮淮水远，路绕楚山长。\n馆谒僧侵月，郊迎吏蹋霜。\n下车难久滞，飞诏即征黄。",
        "dynasty": "宋",
        "collection_info": null
    },
    {
        "uuid": "57abec54b6d242f39b1f949f75080b89",
        "title": "寄保暹师",
        "author": "释文兆",
        "content": "近闻高静趣，犹寄广陵居。\n夜会听琴阻，秋期看月疏。\n几成归越梦，久绝入梁书。\n四释分题处，年来一榻虚。",
        "dynasty": "宋",
        "collection_info": null
    },
    {
        "uuid": "50953b0dbf34dd3ef69a35c4be790e8b",
        "title": "巴峡闻猿",
        "author": "释文兆",
        "content": "倚棹望云际，寥寥出峡清。\n心如无一事，愁不在三声。\n带露诸峰迥，悬空片月明。\n何人同此听，彻晓得诗成。",
        "dynasty": "宋",
        "collection_info": null
    },
    {
        "uuid": "729e8b0c4b3588691341f75f72db8f7a",
        "title": "送宇昭师",
        "author": "释文兆",
        "content": "相见又相别，无言感倍兴。\n诸峰微下雪，一路独行僧。\n午饭烟村磬，宵吟石屋灯。\n他方人请住，又得继南能。",
        "dynasty": "宋",
        "collection_info": null
    },
    {
        "uuid": "fe092191aa01b8ee71a240a4ce428f03",
        "title": "莎庭",
        "author": "释文兆",
        "content": "苒苒从莎长，凄凉雨乍晴。\n穷秋要客步，落日乱蛩鸣。\n近接苔阶迥，遥连竹径平。\n杖痕兼鹤迹，来往自纵横。",
        "dynasty": "宋",
        "collection_info": null
    },
    {
        "uuid": "aef88dc15582de1461abc4d2972ce288",
        "title": "送惟凤师之终南",
        "author": "释文兆",
        "content": "终南关内见，寒翠迭空虚。\n明代谁招隐，深秋自卜居。\n宵晴吟洞月，日晓饭溪蔬。\n此后嫌名出，应无入阙书。",
        "dynasty": "宋",
        "collection_info": null
    },
    {
        "uuid": "09e787ca751643aefc28b25eb8a3cc29",
        "title": "宿西山精舍",
        "author": "释文兆",
        "content": "西山乘兴宿，静称寂寥心。\n一径杉松老，三更雨雪深。\n草堂僧语息，云阁磬声沈。\n未遂长栖此，双峰晓待寻。",
        "dynasty": "宋",
        "collection_info": null
    },
    {
        "uuid": "6a7540bd8aa1ba31e45c4631799c015e",
        "title": "送简长师之洛",
        "author": "释文兆",
        "content": "动静非常态，超然西去心。\n水期经洛听，云约到嵩吟。\n斋访烟村远，禅依竹寺深。\n祇应风雅道，相府是知音。",
        "dynasty": "宋",
        "collection_info": null
    },
    {
        "uuid": "36ea69141f91e706106872ab8292fe7a",
        "title": "赠天柱山盺禅老",
        "author": "释文兆",
        "content": "几年天柱居，韬光外浮世。\n禅心混沌先，诗思云霞际。\n山雪涤茶铛，溪泉濯祖毳。\n富德鄙利徒，贵道轻权势。\n竹牖晴长开，松扉夜不闭。\n霜严庭树萎，雨暴龛灯翳。\n红叶遇寒烧，白头逢暖剃。\n终期为近邻，清话素相契。",
        "dynasty": "宋",
        "collection_info": null
    },
    {
        "uuid": "a044db139a29bd90b90239c97eb8f1a4",
        "title": "诗一首",
        "author": "释文兆",
        "content": "河分岗势司空曙，春入烧痕刘长卿。\n不是师兄偷古句，古人诗句犯师兄。",
        "dynasty": "宋",
        "collection_info": null
    }
]