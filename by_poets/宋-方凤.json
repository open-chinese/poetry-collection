[
    {
        "title": "游仙华山",
        "author": "方凤",
        "content": "仙华矗万仞，我乃庐其东。\n日夕与山对，今兹踏玲珑。\n起左信奔鹿，当前任啼狨。\n大啸崖石裂，一览天宇空。\n苍松饱风雨，绝壁挂老龙。\n樵斧不得睨，抚根憩吾躬。\n邈哉轩辕氏，问道由崆峒。\n龙髯一以远，千载悲遗弓。\n犹传少女灵，炼玉于焉宫。\n山林重帝胄，香火明民衷。\n我来重怀古，揽涕临西风。\n何当刺飞流，一洗磊磈胸。",
        "dynasty": "宋",
        "collection_info": null
    },
    {
        "title": "游宝掌山寺",
        "author": "方凤",
        "content": "兹辰欲有适，轩车偶来骎。\n劚苔北村南，荒竹晴窗阴。\n接语未及久，相邀指丛林。\n涧行任诘曲，岩眺经嵚崟。\n于时春早暄，生意见草心。\n红紫寂未动，万山苍翠深。\n伊予夙好游，忽忽老见侵。\n孤兴尚衡霍，遐思或巫黔。\n况此近居里，而能盍朋簪。\n裂石发悲啸，沿流引清斟。\n扪萝復忘疲，古洞穷幽寻。\n岂无声利痼，见笑山水淫。\n人生本来浮，世故未易任。\n藓崖拂前题，俛仰已昔今。\n我法姑用我，睠言属同襟。",
        "dynasty": "宋",
        "collection_info": null
    },
    {
        "title": "寄柳道传黄晋卿两生  其一",
        "author": "方凤",
        "content": "大火且西逝，赫曦讵能为。\n丛竹覆孤馆，绿阴相蔽亏。\n人散众喧寂，独鸟嘤鸣随。\n想见探讨余，层层发新知。\n傥不鄙朽拙，勉哉勤相遗。",
        "dynasty": "宋",
        "collection_info": null
    },
    {
        "title": "寄柳道传黄晋卿两生  其二",
        "author": "方凤",
        "content": "太璞散已久，鸿甄疑未均。\n惟有砥砺志，搜剥得其纯。\n勿以珪璋质，顽石置勿陈。\n君揽国香蕊，每与荆棘邻。\n荆棘岂不刺，反以扬素尘。",
        "dynasty": "宋",
        "collection_info": null
    },
    {
        "title": "寄柳道传黄晋卿两生  其三",
        "author": "方凤",
        "content": "盈盈黄菊丛，栽培费时日。\n依依五丝瓜，引蔓墙篱出。\n于今想新花，于今长秋实。\n花实岂不时，灌溉尚期密。\n毋令根荄伤，委弃等藜蒺。",
        "dynasty": "宋",
        "collection_info": null
    },
    {
        "title": "寄柳道传黄晋卿两生  其四",
        "author": "方凤",
        "content": "新秋凉气发，松籁调于喁。\n山房良静閴，文史淡足娱。\n吾心太虚廓，傥然万象俱。\n大观物物齐，何事分贤愚。\n遐哉金兰契，聊用布区区。",
        "dynasty": "宋",
        "collection_info": null
    },
    {
        "title": "怀龚山人圣予",
        "author": "方凤",
        "content": "西北有杰阁，岧峣切云天。\n绮窗通四望，绰约流苏悬。\n中有绝代人，端居方盛年。\n被服既殊众，容采亦鲜妍。\n瑶床置宝瑟，玉轸朱丝絃。\n有时扬妙指，泠泠宫商传。\n曲终恣仰俯，託契轩农先。\n靡曼谐里耳，大雅谁能怜。\n我欲往从者，淮海生寒烟。",
        "dynasty": "宋",
        "collection_info": null
    },
    {
        "title": "药壶山寺步师远上人韵",
        "author": "方凤",
        "content": "旭日耀禅林，曈眬晃虚室。\n观心得无为，颇觉诗思逸。\n得句祈疾书，振衣陡焉失。\n持此证空空，一笑堕不律。",
        "dynasty": "宋",
        "collection_info": null
    },
    {
        "title": "寄仇仁近",
        "author": "方凤",
        "content": "忆昔三浙湄，匆遽买舟诀。\n大海涨波涛，排空银浪掣。\n时方逢杪秋，凉风正凄绝。\n况復婴沈疴，残喘一身孑。\n落日古渡横，牵衣各呜咽。\n尚期营归余，旋泛山阴雪。\n讵料人事迁，芳春竟五阅。\n宁无双鲤鱼，寒温叙曲折。\n顾兹悲愤衷，未足陈一切。\n阶前金凤花，当车行復辍。\n阁上西湖光，可似旧澄澈。",
        "dynasty": "宋",
        "collection_info": null
    },
    {
        "title": "重阳对菊得菊字",
        "author": "方凤",
        "content": "怀哉止所翁，与我几觞菊。\n方当旧节来，已作秋原哭。\n会葬有远朋，风雨此淹宿。\n佳儿敬父执，姻友更敦睦。\n投辖不愧遵，设醴仍为穆。\n其如插萸遍，不见而翁独。\n悲欢今昨筵，还往东西毂。\n回首试长望，依依但云木。",
        "dynasty": "宋",
        "collection_info": null
    },
    {
        "title": "题郑氏义门",
        "author": "方凤",
        "content": "人爱渭水清，毕竟河流浑。\n不知黄虞世，何处觅旌门。\n旌门纵百世，岂能外彝伦。\n祇因风气漓，遂表为义民。\n麟溪有寒泉，西流类拖绅。\n泉声徧塞耳，乱却牝鸡晨。\n夜帐泼烟黑，秋缸吐火红。\n六世孝友家，元属书声中。\n烂银铺作榜，绰楔何崔崔。\n户神似相语，莫遣阿奴来。\n人心一遭蛊，五官皆作魔。\n不赓斯干诗，却听燃萁歌。\n兄弟本一气，为利分汝尔。\n借问嗜利人，千载得不死。\n鸱鸮巢满林，何地不感恻。\n若非慈乌啼，血泪收不得。\n我身亲乃有，况此身外物。\n世人果何思，肝胆每相贼。\n当年朱两轓，回首血在颐。\n争如义门鬼，千载不馁而。\n何人非杨椿，如椿能几人。\n祇缘本心死，所以有缁磷。\n大树大十围，枝叶日敷蕃。\n愿培百尺土，庇此千岁根。",
        "dynasty": "宋",
        "collection_info": null
    },
    {
        "title": "哭陆丞相秀夫",
        "author": "方凤",
        "content": "祚微方拥幼，势极尚扶颠。\n鳌背舟中国，龙胡水底天。\n巩存周已晚，蜀尽汉无年。\n独有丹心皎，长依海日悬。",
        "dynasty": "宋",
        "collection_info": null
    },
    {
        "title": "咏霜叶寄皋羽善父",
        "author": "方凤",
        "content": "秋尽吴江道，丹枫树树奇。\n叶为诗者色，霜乃画之师。\n望似醉乡近，疑犹花事迟。\n停云俄在念，倚杖未归时。",
        "dynasty": "宋",
        "collection_info": null
    },
    {
        "title": "北山道中",
        "author": "方凤",
        "content": "拂衣去城市，信步踏晴泥。\n草意春风蚤，松阴野日西。\n语长忘路远，行近觉山低。\n更欲迟来此，穿林听鸟啼。",
        "dynasty": "宋",
        "collection_info": null
    },
    {
        "title": "西鹿田寺听雨",
        "author": "方凤",
        "content": "禅栖投倦客，山雨起更阑。\n窗叶散幽响，石林生峭寒。\n洞深犹暗瀑，江远忽飞湍。\n想像云萝外，应宜晓色看。",
        "dynasty": "宋",
        "collection_info": null
    },
    {
        "title": "同胡汲仲兄弟登香远楼",
        "author": "方凤",
        "content": "策杖探幽胜，同登况二难。\n江山双极目，宇宙一凭栏。\n春色啼鶑破，孤城拥浪寒。\n遥遥烟霭裏，犹作故宫看。",
        "dynasty": "宋",
        "collection_info": null
    },
    {
        "title": "东瓯雪中山茶盛开",
        "author": "方凤",
        "content": "海色连蓬岛，同云一望迷。\n寒花空故故，醉酒只悽悽。\n卜世无三兆，伤心有五噫。\n仲宣楼上赋，愁绝不堪题。",
        "dynasty": "宋",
        "collection_info": null
    },
    {
        "title": "答仇仁近",
        "author": "方凤",
        "content": "城郭相过懒，山房翳薜萝。\n谷当嘉客遯，阿称硕人薖。\n竹径鸣驺断，芝坛野鹿多。\n松风云壑冷，扫石待狂歌。",
        "dynasty": "宋",
        "collection_info": null
    },
    {
        "title": "呈皋羽",
        "author": "方凤",
        "content": "依依莲社客，斗酒共相酬。\n臭味语中得，荣名杯上浮。\n世情余百变，吾道合千秋。\n肯信张平子，穷居但四愁。",
        "dynasty": "宋",
        "collection_info": null
    },
    {
        "title": "寄吴善父",
        "author": "方凤",
        "content": "啧啧不得意，兴怀偏为君。\n犹为乞米帖，不作送穷文。\n纵酒长违俗，挥毫自出羣。\n相思今夜雨，滴沥未堪闻。",
        "dynasty": "宋",
        "collection_info": null
    },
    {
        "title": "次陈浦泉教授渡江韵",
        "author": "方凤",
        "content": "笑拂湖亭柳，春归客亦归。\n塔云连岫暗，颿雨绝江飞。\n老觉游非壮，癯应遯却肥。\n有诗充古锦，尚不愧林扉。",
        "dynasty": "宋",
        "collection_info": null
    },
    {
        "title": "宿保安寺",
        "author": "方凤",
        "content": "扪萝山径迥，流水石桥分。\n一雨过秋寺，千峰生暮云。\n望穷迷野色，沙远见鸥羣。\n烟霭苍茫外，寥寥清磬闻。",
        "dynasty": "宋",
        "collection_info": null
    },
    {
        "title": "八月十四寿吴良贵",
        "author": "方凤",
        "content": "四十强而仕，斯言着礼经。\n抟鹏宜运海，振鹭且充庭。\n后夜中秋月，今朝南极星。\n耄夫频献酢，留眼看袍青。",
        "dynasty": "宋",
        "collection_info": null
    },
    {
        "title": "哭余之张教授",
        "author": "方凤",
        "content": "吾怜张仲蔚，青草少人行。\n晓帐萤犹湿，空山鹤自惊。\n徒余八斗望，谁筑五言城。\n莽莽孤村外，王孙挂剑情。",
        "dynasty": "宋",
        "collection_info": null
    },
    {
        "title": "和张子良",
        "author": "方凤",
        "content": "寤寐溪山好，相过不厌频。\n诗留曾宿客，月照乍归人。\n率尔呼盘粲，凭谁辨主宾。\n未须陈咫尺，高谊总秋旻。",
        "dynasty": "宋",
        "collection_info": null
    },
    {
        "title": "书示同志",
        "author": "方凤",
        "content": "尚觉浮名累，樵渔寄此身。\n寻盟潜勖德，证业喜知新。\n气谊生无间，文章合有神。\n毋徒涉城市，出处任风尘。",
        "dynasty": "宋",
        "collection_info": null
    },
    {
        "title": "赠乐閒居士",
        "author": "方凤",
        "content": "市远尘嚣隔，神閒幽事并。\n埽花怜竹影，煮茗讶松声。\n月与诗如约，琴将鹤互赓。\n冷香生碧落，秋梦不胜清。",
        "dynasty": "宋",
        "collection_info": null
    },
    {
        "title": "重阳明日得日字",
        "author": "方凤",
        "content": "浮生聚尘轻，流景飞羽疾。\n故人已新阡，旧雨又今日。\n不惜酒饮狂，且须诗缚律。\n一笑復掀髯，天地何终毕。",
        "dynasty": "宋",
        "collection_info": null
    },
    {
        "title": "仙华招隠",
        "author": "方凤",
        "content": "轩后悲苍剑，神娥下玉霄。\n攀髯初失梦，遗蜕尚凌歊。\n碧堕升棺影，青分产柱苗。\n山精依鹿竹，天雨湿鷄翘。\n有约成孤愤，无人重久要。\n豢龙因姓氏，使鹤误轩轺。\n冉冉将终老，冥冥不可招。\n无书寄青雀，有恨在中条。",
        "dynasty": "宋",
        "collection_info": null
    },
    {
        "title": "忆同张子长游北山诸名胜",
        "author": "方凤",
        "content": "昔与张公子，翩翩访赤松。\n重来踰两纪，独去宿孤峰。\n古木苍陂映，禅房侧径通。\n夕阴千嶂黑，人静一灯红。\n幸及轩车会，宁辞杖屦从。\n相看如梦寐，健步愧儿童。\n春尽山仍好，林深涧忽穷。\n天低时堕雨，寺远偶闻钟。\n弔古田无鹿，探奇洞有龙。\n幽寻穿䆗窱，高步蹋玲珑。\n灵草多成药，疏篁不作丛。\n岚光疑晻暧，野色在空蒙。\n下瞰疑无底，言旋復向东。\n岩阿依断础，烟嶂落飞淙。\n细路缘苔磴，危桥跨石谼。\n泉依山曲曲，云与树重重。\n巨剎标名岳，穹垣护亩宫。\n倚栏斜日下，入室老僧逢。\n零落螭头墨，荒凉马鬣封。\n不才持薄禄，终古愧高风。\n弛担云关裏，传觞雪峡中。\n追随寻道侣，述作付文雄。\n急景真流电，浮生尚转蓬。\n后期观岁晏，来往意憧憧。",
        "dynasty": "宋",
        "collection_info": null
    },
    {
        "title": "仙华山采茶诗",
        "author": "方凤",
        "content": "轩娥遗瑞草，仙掌撑何年。\n苗蕊矗空壁，殊根蟠远天。\n蒙头莫可劚，垂脚或争传。\n冉冉雪霜饱，亭亭风日蠲。\n危哉梯鸟道，允矣获龙涎。\n丛蘗杂丹鼎，湿云伴玉延。\n香真千里擅，苞结三生缘。\n夜荚抽雷后，春焙贡社前。\n一鎗滴瀼露，片碾捣和烟。\n碧涧规模绝，洪州气味悬。\n滑甘矜紫笋，幽馥讶青莲。\n既拣兔毫点，应添蟹眼煎。\n松涛生远韵，风致想真筌。\n七椀赓仝咏，三篇继羽编。\n醉乡已失路，摩室将逃禅。\n服食益人寿，何当煮汞铅。",
        "dynasty": "宋",
        "collection_info": null
    },
    {
        "title": "八景胜概 华柱丹光",
        "author": "方凤",
        "content": "何年撑空荒，截置珊瑚树。\n长日灿朝霞，芙蕖挹新露。",
        "dynasty": "宋",
        "collection_info": null
    },
    {
        "title": "八景胜概 仙坛灵草",
        "author": "方凤",
        "content": "葳蕤不记名，绝壁挂缕缕。\n果否垂衣年，丝麻绩蠭午。",
        "dynasty": "宋",
        "collection_info": null
    },
    {
        "title": "八景胜概 中峰啸月",
        "author": "方凤",
        "content": "纵身尝决云，山月此晶皎。\n疑是七还丹，邠盼吐物表。",
        "dynasty": "宋",
        "collection_info": null
    },
    {
        "title": "八景胜概 深穴嘘风",
        "author": "方凤",
        "content": "草木何丰彤，悬崖护丹穴。\n相传通鼎湖，深窈吹寒冽。",
        "dynasty": "宋",
        "collection_info": null
    },
    {
        "title": "八景胜概 剑峡迟鸾",
        "author": "方凤",
        "content": "峡中候帝子，青鸟空徘徊。\n搔首叩玄律，何当化鹤来。",
        "dynasty": "宋",
        "collection_info": null
    },
    {
        "title": "八景胜概 卦尖望鼎",
        "author": "方凤",
        "content": "遥岑谁画卦，置此荆山鼎。\n乍可姹女飞，千秋觇溟涬。",
        "dynasty": "宋",
        "collection_info": null
    },
    {
        "title": "八景胜概 药壶闪影",
        "author": "方凤",
        "content": "紫车贮药壶，日夕发光怪。\n不道洞府深，翻嫌八荒隘。",
        "dynasty": "宋",
        "collection_info": null
    },
    {
        "title": "八景胜概 龙门飞瀑",
        "author": "方凤",
        "content": "飞雪溅𥓂砑，流云当面起。\n邂逅绿毛仙，临流同洗髓。",
        "dynasty": "宋",
        "collection_info": null
    },
    {
        "title": "三洞",
        "author": "方凤",
        "content": "金华北山三洞天，垂髫欲往今华颠。\n春风吹衣雨洗屐，瘦筇忽拄苍山烟。\n山高地平走幽涧，根络石上森楠楩。\n步从飞桥瞰石洞，崖色阅世知几年。\n风痕雾迹化异物，龙首昂左尾右旋。\n就中暗穴如蟆颐，急水泻碧鸣娲絃。\n遡流束炬照徒涉，肩背擦石行拳挛。\n水穷路夷内景得，以炬交烛穷幽玄。\n细纹蹙波涌浪接，皓彩凝雪飞霜鲜。\n大为狮子虎犀象，琐碎亦復蜂屯然。\n蜿蜒双蟠角尾具，一一玉爪拏苍坚。\n穹龟负甲色深墨，长蛇白质相萦缠。\n钟能钟声鼓能鼓，不假枞簴知谁悬。\n直櫺斜槛藏湢室，短畦长町移原田。\n青云白霓五色霞，笑画败絮留丹铅。\n中途经过最深窅，伏身低眺洞口泉。\n空明一线隔远见，秋蟾浴海光婵娟。\n左岩袈衣颇横亘，迭摺众皱垂蹁跹。\n自余神怪不可极，似凿非凿镌非镌。\n出登山腰叩中洞，外视石井闻潺潺。\n入深踏险思缒绠，长竿揭炬后且先。\n水帘可俯心为悼，到此十九归言遄。\n嗜奇不惮历磊砢，足以目故差轻便。\n翻身却望水帘处，银河天落悬吾前。\n常情疑復下百尺，积水定作神龙渊。\n石干径闢却易进，玉笋拔地修而圆。\n宜为渊处乃为屋，亦或摩藓题新篇。\n同游怪我久未出，笑谓岂欲井底眠。\n林幽风起日已晚，犹睨高洞山之巅。\n薪蒸可买樵我导，不远数里仍攀缘。\n傍从石壁入深坼，如铁户限琼为櫋。\n俨然海相挂珠络，熟视始信非夸传。\n左为朝真正面入，便想笙鹤遨羣仙。\n云霞波涛仙衣裳，奇诡岂必下洞专。\n歘然修梁架岩起，左右苍白龙形全。\n望中极底胜漆黑，双扉隠隠启半边。\n天光一道烛扉内，知此明罅从何穿。\n溜深壁峭不可往，安得插羽如飞鸢。\n嗟余兹游尚牵俗，身所骤历辞难宣。\n但思乞水学坡老，洗眼看字消余年。",
        "dynasty": "宋",
        "collection_info": null
    },
    {
        "title": "与皋羽子善游宝掌山",
        "author": "方凤",
        "content": "宝掌一山何胜绝，老龙千载事已别。\n巉岩怪石峭森列，矫首三洞蹇奇崛。\n不知何年风雷烈，凿开混沌此瞥裂。\n高洞攀缘与天接，栖鹘所巢势嵽嵲。\n隙泉漏滴清且澈，薜萝为衣俨陈设。\n中之洞兮巧融结，四达坦明如我闼。\n低山一洞尤寒泬，铿然谷应合音节。\n共爱孤蝉远林咽，又疑帝子笙歌彻。\n乘风便觉神飞越，落景徘徊就僧榻。\n好向天风更搜抉，相期夜半踏明月。",
        "dynasty": "宋",
        "collection_info": null
    },
    {
        "title": "故宫怨",
        "author": "方凤",
        "content": "白日欲落何王宫，腥云颓树生烈风。\n猕猱几年争聚族，饥蟒狞狰攫人肉。\n熊豨肆毒夜横行，刺蛆刲血多飞鼪。\n萤尻吐燄大如鹜，照见女鬼迎新故。\n寒更鸱吻空哀哀，谁能化鹤还归来。\n山都冶夷总难记，妖狐吹火月堕地。",
        "dynasty": "宋",
        "collection_info": null
    },
    {
        "title": "题光风霁月楼",
        "author": "方凤",
        "content": "人间底处无风月，知用何时最佳绝。\n芳播崇楼淑气浮，影涵古桂清辉发。\n向来雅重无极翁，洒落襟怀与此同。\n去之百世犹彷佛，宛见道貌匡庐中。\n谁题品语黄太史，大书四字紫阳子。\n今从建水得此本，如拾蠙珠捲文绮。\n携归八咏双溪州，晏然直与造化游。\n无边妙处乃萃此，韪矣君家百尺楼。",
        "dynasty": "宋",
        "collection_info": null
    },
    {
        "title": "鸿门讌同皋羽作",
        "author": "方凤",
        "content": "项王重瞳气盖世，叱咤喑哑万夫废。\n交割河山杯酒中，弱肉眈眈恣虎视。\n帐列爪士吞鲸鼍，神锋技击光荡摩。\n中有一人亦拔剑，是楚是汉舞婆娑。\n须臾壮夫拥盾入，怒目而语眦尽裂。\n项王喣妪无一言，楚国孤臣泪流血。\n玉玦何劳再三举，拂衣竟作彭城死。\n沐猴而冠何足云，君看五采成龙文。",
        "dynasty": "宋",
        "collection_info": null
    },
    {
        "title": "上元陈丞相宅观灯有作",
        "author": "方凤",
        "content": "渴龙入夜吼百川，无数鲛珠迸地圆。\n星斗撼天半欲落，五花琪树皆生烟。\n烟灯岂不胜花朵，踏歌何人增坎坷。\n风尘淮北驰羽书，金鼓江城赛灯火。\n君不见狄青宣抚荆湖间，上元张乐晏清班。\n忽然称疾灯未灭，五更已夺昆崙关。",
        "dynasty": "宋",
        "collection_info": null
    },
    {
        "title": "辽西曲",
        "author": "方凤",
        "content": "辽西八月边风急，塞草凝霜刁斗湿。\n旅雁嗷嗷思妇哀，锦机初罢流黄织。\n并州快剪裁作衣，制成千里寄相思。\n巧盘诘曲同心纽，附绣回旋锦字诗。\n诗长字字愁胸臆，纽比连环解难得。\n解难得时君莫谖，啼红认取封时痕。",
        "dynasty": "宋",
        "collection_info": null
    },
    {
        "title": "翠微楼对竹会饮",
        "author": "方凤",
        "content": "缥渺飞楼修竹裏，珠帘半捲清风起。\n月明十二画栏空，美人遥隔湘江水。\n夜深吹彻玉参差，引到丹山綵凤仪。\n还倚仙翁九节杖，翠云深处望安期。\n楚调歌残仍击节，檐外纷纷落苍雪。\n楼头醉卧笑元龙，一片岁寒心似铁。",
        "dynasty": "宋",
        "collection_info": null
    },
    {
        "title": "答柳道传饷笋",
        "author": "方凤",
        "content": "东家鼎烹矜大嚼，西家呼卢赛乳酪。\n肉食那知儒素风，似君臭味将无同。\n知我山斋少白粲，随时易办松花饭。\n佐食投筯毋乃馋，筠笼新掘来幽岩。\n封题遥寄四五尾，歆然解剥出肌理。\n和以芹根及薤芽，酰盐澹着香无涯。\n黄虀脱粟绝滓腻，得此加餐检残笥。\n手把南华读一过，诗思陡涌如春波。\n题箑酬君君莫笑，胸中成竹谐清调。",
        "dynasty": "宋",
        "collection_info": null
    },
    {
        "title": "送吴立夫",
        "author": "方凤",
        "content": "有人储书塞中肠，不能奋发为辞章。\n亦有英姿限时命，坎坷名不登文场。\n吴子妙年即秀颖，隻字过眼终无忘。\n文如翻水溢万斛，昼夜不舍流汤汤。\n于今东南聚隽彦，奭然一发能穿杨。\n二十脱颖客毛遂，名登十九能低昂。\n亦如列宿二十八，有捄天毕施之行。\n况子平生志远游，块坐已能穷八荒。\n从兹北上有历览，径到洪河经吕梁。\n青徐平野望不极，半万里程趋冀方。\n君不见龙门探奇气益壮，文豪千载同翱翔。",
        "dynasty": "宋",
        "collection_info": null
    },
    {
        "title": "北山道中",
        "author": "方凤",
        "content": "起犯春霜一径寒，清游乘兴约吟鞍。\n眼中最恨友朋少，尘外频闻山水宽。\n溪落旧痕枯野埠，树浮空翠湿危栏。\n岩头几处悬冰白，已作羣羊化石看。",
        "dynasty": "宋",
        "collection_info": null
    },
    {
        "title": "客有问金华胜游者以诗叙其概",
        "author": "方凤",
        "content": "赤松上下雨霏微，八咏楼头重拂衣。\n西港晴来汀草长，北岩幽处洞泉飞。\n风敲定磬鹿春过，月满丹台鹤夜归。\n历览因知古词客，盛夸云梦未全非。",
        "dynasty": "宋",
        "collection_info": null
    },
    {
        "title": "吴清翁石桥",
        "author": "方凤",
        "content": "金椎谁奋破山霆，趋石浑疑走六丁。\n间道便须横螮蝀，长竿先已竖蜻蜓。\n济川作略君堪纪，吟雪行藏我欲经。\n领取溪山好风月，更看高架翼然亭。",
        "dynasty": "宋",
        "collection_info": null
    },
    {
        "title": "冒雨渡浦阳江",
        "author": "方凤",
        "content": "痴云千顷压江堧，寂寂篮舆破午烟。\n树杪楼台看近郭，渡头波浪忽滔天。\n舟依曲港难迴楫，径转高陵每得筌。\n谁向龙山夸海国，一声铁笛女墙边。",
        "dynasty": "宋",
        "collection_info": null
    },
    {
        "title": "春日集张元吉兄弟宅",
        "author": "方凤",
        "content": "衔杯不让阮家风，况復阳春白雪融。\n调合西堂琴欲响，情深北海酒难空。\n诗题历历诸名迹，酬和年年几醉翁。\n未尽清狂尚期约，同看灯火月明中。",
        "dynasty": "宋",
        "collection_info": null
    },
    {
        "title": "寄梁隆吉",
        "author": "方凤",
        "content": "羡尔英年早息机，罗衣脱却着荷衣。\n黄醪白酿供吟咏，野史稗官漫是非。\n旧事横看东涧水，新餐谁共北山薇。\n金闺玉树思君甚，采药春华归未归。",
        "dynasty": "宋",
        "collection_info": null
    },
    {
        "title": "读西峰寺壁间诗",
        "author": "方凤",
        "content": "出郭幽探约里程，竹篱小语忽云生。\n寺藏密树磬声得，客染流霞暑气清。\n煮茗每闻松湍落，长苔半与石床平。\n何来老衲吟魂尽，满壁多题世外情。",
        "dynasty": "宋",
        "collection_info": null
    },
    {
        "title": "九日同皋羽子善游白石龙湫用杜老九日蓝田韵",
        "author": "方凤",
        "content": "尘埃隔处地天宽，选胜携觞且笑欢。\n不惜逍遥投杖屐，何妨磅礴解衣冠。\n晴余岚重雨犹落，秋老天高酒易寒。\n世事悠悠双眼外，与君飞瀑醉中看。",
        "dynasty": "宋",
        "collection_info": null
    },
    {
        "title": "止所吴公輓歌辞  其一",
        "author": "方凤",
        "content": "岳岳文豪共识名，归来风月恣弹评。\n竹阶过鹤窥棋局，花院流鶑和乐声。\n灯酌萧閒期郑老，盆歌疏达慕庄生。\n何来排闼绯衣召，天上楼传白玉成。",
        "dynasty": "宋",
        "collection_info": null
    },
    {
        "title": "止所吴公輓歌辞  其二",
        "author": "方凤",
        "content": "倦客囊书栖旧林，如兰交契岁寒心。\n行藏与共盟犹在，生死俄分感独深。\n丧宝可堪埋白璧，知音端合铸黄金。\n茱萸遍插明朝是，回首西风泪满襟。",
        "dynasty": "宋",
        "collection_info": null
    },
    {
        "title": "吴良贵雪中归",
        "author": "方凤",
        "content": "别时黄菊映郊扉，转眼寒风刮毳衣。\n丰瑞正当三白见，修程适自四明归。\n因思水国银兼浪，胜看山乡玉作围。\n老去羊羔总陈迹，坐毡犹喜客堪依。",
        "dynasty": "宋",
        "collection_info": null
    },
    {
        "title": "吴仲恭翠微楼九日落成和谢皋羽  其一",
        "author": "方凤",
        "content": "楼成楚菊芳菲候，客凑齐山酩酊期。\n与俗相追何日了，登高一啸洗秋悲。\n望穷碧落鸿飞外，归恋清樽月到时。\n野服从兹近萝薜，西风尘土莫轻吹。",
        "dynasty": "宋",
        "collection_info": null
    },
    {
        "title": "吴仲恭翠微楼九日落成和谢皋羽  其二",
        "author": "方凤",
        "content": "慈竹堂阴长露梢，又添杰阁俯江郊。\n眼空霞锦疑鸿字，手摘松枝碍鹤巢。\n野月散衣閒弄笛，墟烟隔水见编茅。\n望中尚与渔樵接，若处真能广绝交。",
        "dynasty": "宋",
        "collection_info": null
    },
    {
        "title": "赠张叔元镇帅",
        "author": "方凤",
        "content": "越东佳气鬰巃嵷，捉鼻馨名久识公。\n结髮蚤看翔艺苑，濡毫频见属诗筒。\n弃书忽学万人敌，秉钺尤夸一世雄。\n拔距三千堪敌忾，歌钟二八陋和戎。\n长驱誓捣燕幽北，大纛旋移浦汭东。\n重巩河山襄帝力，时垂竹帛励臣忠。\n东南半壁腾王气，杞梓全材恃将功。\n鹅鸭几惊消玉垒，熊罴屡奋壮金墉。\n玺书褒锡恩原厚，节钺招绥德愈隆。\n羣策更能延俊彦，众讴先已徧旄童。\n深仁共颂绵瓜瓞，伟绩还期勒华嵩。",
        "dynasty": "宋",
        "collection_info": null
    },
    {
        "title": "三吴漫游集唐  其一",
        "author": "方凤",
        "content": "江上巍巍万岁楼，今春花鸟作边愁。\n伤心欲问南朝事，凤去台空江自流。",
        "dynasty": "宋",
        "collection_info": null
    },
    {
        "title": "三吴漫游集唐  其二",
        "author": "方凤",
        "content": "愿及行春更一年，中流箫鼓振楼船。\n不知何处吹芦管，城外风悲欲暮天。",
        "dynasty": "宋",
        "collection_info": null
    },
    {
        "title": "三吴漫游集唐  其三",
        "author": "方凤",
        "content": "不堪惆怅满离杯，水碧沙明两岸苔。\n无限塞鸿飞不度，二陵风雨自东来。",
        "dynasty": "宋",
        "collection_info": null
    },
    {
        "title": "三吴漫游集唐  其四",
        "author": "方凤",
        "content": "孤云独鹤共悠悠，别作深宫一段愁。\n万乘旌旗何处在，白云犹似汉时秋。",
        "dynasty": "宋",
        "collection_info": null
    },
    {
        "title": "三吴漫游集唐  其五",
        "author": "方凤",
        "content": "华表峨峨有夜霜，海天愁思正茫茫。\n遥知汉使萧关外，泣上龙堆望故乡。",
        "dynasty": "宋",
        "collection_info": null
    },
    {
        "title": "三吴漫游集唐  其六",
        "author": "方凤",
        "content": "塞上风云接地阴，万方多难此登临。\n坐中有老沙场客，霄汉长悬捧日心。",
        "dynasty": "宋",
        "collection_info": null
    },
    {
        "title": "三吴漫游集唐  其七",
        "author": "方凤",
        "content": "江南江北望烟波，南国浮云水上多。\n共说总戎云鸟阵，中原将帅忆廉颇。",
        "dynasty": "宋",
        "collection_info": null
    },
    {
        "title": "三吴漫游集唐  其八",
        "author": "方凤",
        "content": "边风萧飒动江城，独上高楼故国情。\n碛裏征人三十万，空教弟子学长生。",
        "dynasty": "宋",
        "collection_info": null
    },
    {
        "title": "三吴漫游集唐  其九",
        "author": "方凤",
        "content": "愁看直北是长安，云树深深碧殿寒。\n心折此时无一寸，梦魂不到关山难。",
        "dynasty": "宋",
        "collection_info": null
    },
    {
        "title": "三吴漫游集唐  其一○",
        "author": "方凤",
        "content": "洞庭西望楚江分，回首姑苏是白云。\n今日南湖采薇蕨，何时重谒圣明君。",
        "dynasty": "宋",
        "collection_info": null
    },
    {
        "title": "杂咏十首  其一",
        "author": "方凤",
        "content": "反哺乌曰慈，食母枭名恶。\n如乌莫如枭，人心当自觉。",
        "dynasty": "宋",
        "collection_info": null
    },
    {
        "title": "杂咏十首  其二",
        "author": "方凤",
        "content": "马舞睨禄山，猴朝识朱温。\n人岂不若兽，变故辄负恩。",
        "dynasty": "宋",
        "collection_info": null
    },
    {
        "title": "杂咏十首  其三",
        "author": "方凤",
        "content": "鵾鹏奋云霄，尺鷃栖野草。\n物各适其天，夫岂论大小。",
        "dynasty": "宋",
        "collection_info": null
    },
    {
        "title": "杂咏十首  其四",
        "author": "方凤",
        "content": "蜂房开户牖，蚁穴有官守。\n究竟物皆然，梦幻君知否。",
        "dynasty": "宋",
        "collection_info": null
    },
    {
        "title": "杂咏十首  其五",
        "author": "方凤",
        "content": "小哉蛮触战，鄙甚蛙黾怒。\n达人能大观，本以和平故。",
        "dynasty": "宋",
        "collection_info": null
    },
    {
        "title": "杂咏十首  其六",
        "author": "方凤",
        "content": "瑞世凤鸣阳，司晨鸡鸣丑。\n呶呶取人憎，乱蝉合缄口。",
        "dynasty": "宋",
        "collection_info": null
    },
    {
        "title": "杂咏十首  其七",
        "author": "方凤",
        "content": "蚕茧每利人，蛛网偏害物。\n利害夐不同，其间仅丝忽。",
        "dynasty": "宋",
        "collection_info": null
    },
    {
        "title": "杂咏十首  其八",
        "author": "方凤",
        "content": "猿啼不窥窗，牛驯常露地。\n伏虎与降龙，此理元无二。",
        "dynasty": "宋",
        "collection_info": null
    },
    {
        "title": "杂咏十首  其九",
        "author": "方凤",
        "content": "解牛中肯綮，相马外骊黄。\n从知得三昧，意到形自忘。",
        "dynasty": "宋",
        "collection_info": null
    },
    {
        "title": "杂咏十首  其一○",
        "author": "方凤",
        "content": "蚁封罅隙地，蛙井咫尺天。\n那能致广大，此道谁为传。",
        "dynasty": "宋",
        "collection_info": null
    },
    {
        "title": "怀古题雪十首 韩王堂雪",
        "author": "方凤",
        "content": "圣主贤臣千载遇，夜雪皑皑幸其第。\n直爱榻外非吾家，欲下江南须早计。\n炽炭烧肉锦茵铺，细君行酒以嫂呼。\n鲁论自可相天下，何必区区泥上书。",
        "dynasty": "宋",
        "collection_info": null
    },
    {
        "title": "怀古题雪十首 伊川门雪",
        "author": "方凤",
        "content": "定夫中立希贤士，事师河南程叔子。\n门外雪深三尺绝，假寐觉来犹在此。\n口生铁石为肺肝，心欲求道宁知寒。\n他年传授称高弟，不愧芳名千万看。",
        "dynasty": "宋",
        "collection_info": null
    },
    {
        "title": "怀古题雪十首 苏武窖雪",
        "author": "方凤",
        "content": "子卿远使匈奴国，持节堂堂不肯屈。\n置之深窖死为神，饥囓毡衣渴饮雪。\n但怀忠赤自通神，未必长伴羝为群。\n西风吹堕上林雁，白髮归来有麒麟。",
        "dynasty": "宋",
        "collection_info": null
    },
    {
        "title": "怀古题雪十首 长安落雪",
        "author": "方凤",
        "content": "朔风琼粉如筛堕，四望民居绝烟火。\n路无行踪门反关，珍重先生独僵卧。\n洛阳令尹举孝廉，三冬喜爱照河南。\n有志何妨屡迁擢，要以清操除奸贪。",
        "dynasty": "宋",
        "collection_info": null
    },
    {
        "title": "怀古题雪十首 李伋郊雪",
        "author": "方凤",
        "content": "西湖无舟波冻合，孤山照人如玉立。\n太守徒行访隠君，门前凈扫茶烟湿。\n坐谈会公幽怀开，寒梅吹香当酒杯。\n隠君平生厌城市，雪霁何妨公再来。",
        "dynasty": "宋",
        "collection_info": null
    },
    {
        "title": "怀古题雪十首 韩愈关雪",
        "author": "方凤",
        "content": "浮屠诞谩唐宗惑，大内王宫迎佛骨。\n披忠谏婴直逆鳞，远贬潮阳蛟鳄窟。\n雪寒蓝桥道路危，车儿追陪儿女悲。\n覉穷困苦暂时事，朝食南海无终期。",
        "dynasty": "宋",
        "collection_info": null
    },
    {
        "title": "怀古题雪十首 陶谷茶雪",
        "author": "方凤",
        "content": "冯夷翦水飞九垓，琼花万树先春开。\n玉堂学士爱清味，取雪烹茶真快哉。\n堪笑娇娥党家妓，歌舞但知趋富贵。\n岂知吾儒俭素心，不夸文绮膏粱味。",
        "dynasty": "宋",
        "collection_info": null
    },
    {
        "title": "怀古题雪十首 孙康书雪",
        "author": "方凤",
        "content": "富贵爨炊蜡代薪，贫家读书夜无灯。\n案头寒雪三光白，欲益披卷未所能。\n长绳难繫青春日，功业良由勤苦得。\n獬冠他日立朝端，寒士声名满邦国。",
        "dynasty": "宋",
        "collection_info": null
    },
    {
        "title": "怀古题雪十首 李愬怀雪",
        "author": "方凤",
        "content": "有唐御极天所命，蠢尔孽臣作枭獍。\n克壮谋猷断乃成，出师不愁天雪盛。\n衔枚夜渡张柴村，西平有子国有孙。\n悬弧不固兵径入，擒取渠魁献至尊。",
        "dynasty": "宋",
        "collection_info": null
    },
    {
        "title": "观阳山大石",
        "author": "方凤",
        "content": "殷勤挟小艇，迤逦登大石。\n怪险若神造，幽阒真鬼宅。\n凌汉龙头昂，负重龟背磔。\n倒拽万牛喘，列坐千人窄。\n眇视笑一拳，端拜俯半额。\n凭肩护胫酸，呼酒镇心忒。\n古壁剥旧题，灰窦碍颓屐。\n甫快雨忽晴，刚醉日欲夕。\n老禅嗜文词，短卷盈咫尺。\n挥毫神欲飞，云开万峰碧。",
        "dynasty": "宋",
        "collection_info": null
    },
    {
        "title": "寄云林上人",
        "author": "方凤",
        "content": "竹杖芒鞋去未能，鞅尘十丈苦相仍。\n去来今了三生事，输尔寒岩宴坐僧。",
        "dynasty": "宋",
        "collection_info": null
    },
    {
        "title": "题春寿堂",
        "author": "方凤",
        "content": "人皆构堂思奉身，吴氏构堂独养亲。\n人皆种花图炫眸，吴氏树萱可忘忧。\n慈亲鹤髮寿且康，昆弟列罗如雁行。\n旦暮升堂直滫瀡，娱亲嬉舞斑衣裳。\n子能顺亲亲颜悦，和气盈盈蔼堂室。\n春风荆树发条枝，夜雨芝兰秀芽茁。\n由来孝道通神明，吴氏家世应昌荣。\n他年移孝事君主，定使芳名书信史。",
        "dynasty": "宋",
        "collection_info": null
    },
    {
        "title": "寿东先生",
        "author": "方凤",
        "content": "黄菊香留晚节中，回头犹记矢悬蓬。\n细看南极寿者相，全与东山老子同。\n向日闾里门转大，此时庠序栋方隆。\n解衣推食虽私感，普为儒流更祝公。",
        "dynasty": "宋",
        "collection_info": null
    },
    {
        "title": "寄功父",
        "author": "方凤",
        "content": "遗风日远日相疏，七载归来非故庐。\n烈屋漫思悬艾虎，忠臣空腹葬江鱼。\n云霁志气消磨后，锦绣园林破碎余。\n酒盏更须拚酩酊，诗简聊示寄勤渠。",
        "dynasty": "宋",
        "collection_info": null
    },
    {
        "title": "饯续古赘赵氏",
        "author": "方凤",
        "content": "年华冠带玉辉辉，本悟秦风出赘扉。\n为要权宜就家室，不妨暂时别庭帏。\n化推正始余麟厚，占协和鸣待凤飞。\n老我相亲垂十载，指期观子共于归。",
        "dynasty": "宋",
        "collection_info": null
    },
    {
        "title": "和陶渊明九日閒居韵",
        "author": "方凤",
        "content": "小轩开傍小篱东，不但渊明有晋风。\n惟见幽芳为友发，谁知清兴与心同。\n犹怜推槛秋难老，更喜升樽酒不空。\n根本既能深保护，何愁霜雪傲寒冬。",
        "dynasty": "宋",
        "collection_info": null
    },
    {
        "title": "述志",
        "author": "方凤",
        "content": "只因生在胡元世，岂将褴褛换罗衣。\n壮图落落还中止，高蹈悠悠且遁肥。\n松竹森然真有味，衣冠整饬不须题。\n优游但效商山客，云谷丛生薤露稀。",
        "dynasty": "宋",
        "collection_info": null
    },
    {
        "title": "述怀",
        "author": "方凤",
        "content": "避元困守静庵眠，鸡犬无声乐自然。\n石上清吟萝月小，松间畅饮藓花斑。\n幽深最似螺蛳洞，岩险何须虎豹关。\n今愧缙绅惟隠晦，谁知四皓在商山。",
        "dynasty": "宋",
        "collection_info": null
    },
    {
        "title": "对仙华雪怀",
        "author": "方凤",
        "content": "仙华万仞石离离，山上崭崭万壑危。\n雪与梅花俱在望，琴携野鹤转相随。\n清如和靖西湖夜，兴如王猷剡上时。\n我欲酬诗追雅调，寒山鸟迹少于飞。",
        "dynasty": "宋",
        "collection_info": null
    },
    {
        "title": "句",
        "author": "方凤",
        "content": "耕锄晓雨有余地，应接东风无暇时。",
        "dynasty": "宋",
        "collection_info": null
    }
]