[
    {
        "uuid": "f86ef22f50e8edd7ac120981e1167dcc",
        "title": "沁园春 又是年时",
        "author": "王炎午",
        "content": "又是年时，杏红欲脸，柳绿初芽。\n奈寻春步远，马嘶湖曲，卖花声过，人唱窗纱。\n暖日晴烟，轻衣罗扇，看遍王孙七宝车。\n谁知道，十年魂梦，风雨天涯。\n休休何必伤嗟。\n谩赢得、青青两鬓华。\n且不知门外，桃花何代，不知江左，燕子谁家。\n世事无情，天公有意，岁岁东风岁岁花。\n拚一笑、且醒来杯酒，醉后杯茶。",
        "dynasty": "宋",
        "collection_info": null
    },
    {
        "uuid": "0efa8deaf97031237f0983b0e8d79fd6",
        "title": "赠戴石玉",
        "author": "王炎午",
        "content": "琢之磨之，玉汝于成。\n孰为玉工，师友父兄。\n他山之石，今则在我。\n彼璞之弃，我责之堕。\n为瑚为琏，如珪如璋。\n山泽之润，邦家之光。\n玉不自毁，人自丧宝。\n闻士称名，不离其道。",
        "dynasty": "宋",
        "collection_info": null
    }
]