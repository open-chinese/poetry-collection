[
    {
        "uuid": "4a291fc0c357abba63ac875fd05136c9",
        "title": "古兴 一",
        "author": "赵氏",
        "content": "郁蒸夏将半，暑气扇飞阁。\n骤雨满空来，当轩卷罗幕。\n度云开夕霁，宇宙何清廓。\n明月流素光，轻风换炎铄。\n孤鸾伤对影，宝瑟悲别鹤。\n君子去不还，遥心欲何託。",
        "dynasty": "唐",
        "collection_info": null
    },
    {
        "uuid": "d235a1e2efea774b93d475ef764aa1a7",
        "title": "古兴 二",
        "author": "赵氏",
        "content": "金菊延清霜，玉壶多美酒。\n良人犹不归，芳菲岂常有。\n不惜芳菲歇，但伤别离久。\n含情罢斟酌，凝怨对窗牖。",
        "dynasty": "唐",
        "collection_info": null
    },
    {
        "uuid": "b637012da4e1089c2ac5ff6a1b39bcc1",
        "title": "古兴 三",
        "author": "赵氏",
        "content": "霁雪舒长野，寒云半幽谷。\n严风振枯条，猨啼抱冰木。\n所嗟游宦子，少小荷天禄。\n前程未云至，悽怆对车仆。\n岁寒成咏歌，日暮栖林朴。\n不惮行险道，空悲年运促。",
        "dynasty": "唐",
        "collection_info": null
    },
    {
        "uuid": "bceabfb7e39d8106299d1af8dc768b22",
        "title": "夫下第",
        "author": "赵氏",
        "content": "良人的的有奇才，何事年年被放回。\n如今妾面羞君面，君若来时近夜来。",
        "dynasty": "唐",
        "collection_info": null
    },
    {
        "uuid": "87a137986964d7dd82064acd3b948c8e",
        "title": "杂言寄杜羔",
        "author": "赵氏",
        "content": "君从淮海游，再过兰杜秋。\n归来未须臾，又欲向梁州。\n梁州秦岭西，栈道与云齐。\n羌蛮万余落，矛戟自高低。\n已念寡俦侣，復虑劳攀跻。\n丈夫重志气，儿女空悲啼。\n临邛滞游地，肯顾浊水泥。\n人生赋命有厚薄，君但遨游我寂寞。",
        "dynasty": "唐",
        "collection_info": null
    },
    {
        "uuid": "ed7aa31a7da3f8d0a0839e372f437ffb",
        "title": "闻夫杜羔登第",
        "author": "赵氏",
        "content": "长安此去无多地，郁郁葱葱佳气浮。\n良人得意正年少，今夜醉眠何处楼。",
        "dynasty": "唐",
        "collection_info": null
    },
    {
        "uuid": "fb5bcfca75b8a5bdf82ea071cedd4557",
        "title": "杂言",
        "author": "赵氏",
        "content": "上林园中青青桂，折得一枝好夫壻。\n杏花如雪柳垂丝，春风荡扬不同枝。",
        "dynasty": "唐",
        "collection_info": null
    },
    {
        "uuid": "5f386d249b2177ec65220c4aa9b1afd9",
        "title": "寄情",
        "author": "赵氏",
        "content": "春风白马紫丝缰，正值蚕娘未采桑。\n五夜有心随暮雨，百年无节抱秋霜。\n重寻绣带朱藤合，却忍罗裙碧草长。\n为报西游减离恨，阮郎纔去嫁刘郎。",
        "dynasty": "唐",
        "collection_info": null
    }
]