[
    {
        "uuid": "8c851cb7824d10cb9b9a0ae09554ea1c",
        "title": "题汪水云诗卷  其一",
        "author": "刘师復",
        "content": "万里归来葺故园，阚湖新结小船轩。\n双亲八十喜康健，七子侍劳三十孙。",
        "dynasty": "宋",
        "collection_info": null
    },
    {
        "uuid": "4d24ffc663a46e9bf6ae84a1af62c289",
        "title": "题汪水云诗卷  其二",
        "author": "刘师復",
        "content": "别港鶑娇恰恰啼，苏公堤过赵公堤。\n水西云北春无頼，细柳新蒲绿未齐。",
        "dynasty": "宋",
        "collection_info": null
    },
    {
        "uuid": "804c3d0a11af32f09a3690bdde28d32b",
        "title": "题汪水云诗卷  其三",
        "author": "刘师復",
        "content": "天造西湖锦绣堆，柳边渔父小篷开。\n能言景定年间事，公主鸾箫锦棹来。",
        "dynasty": "宋",
        "collection_info": null
    },
    {
        "uuid": "7b12ac827bb1f0656f2241a6a43b2a89",
        "title": "题汪水云诗卷  其四",
        "author": "刘师復",
        "content": "此客清狂似季真，意行湖曲眺青春。\n橹声往往来来好，山色朝朝暮暮新。",
        "dynasty": "宋",
        "collection_info": null
    },
    {
        "uuid": "691fafe4f03413828d572571f8e14a82",
        "title": "题汪水云诗卷  其五",
        "author": "刘师復",
        "content": "杖藜引客入渔家，尽敞蓬窗作供茶。\n三面阑干诗思阔，湖光千顷浸荷花。",
        "dynasty": "宋",
        "collection_info": null
    },
    {
        "uuid": "c3c4f2b8eb48a4ba2b237b85d9391d56",
        "title": "题汪水云诗卷  其六",
        "author": "刘师復",
        "content": "当年飞鸟亦难前，今日中堂起烧烟。\n丞相不嗔山色好，歌声稳送裏河船。",
        "dynasty": "宋",
        "collection_info": null
    },
    {
        "uuid": "d25bf68891db2cc2c973bfc397be8d4e",
        "title": "题汪水云诗卷  其七",
        "author": "刘师復",
        "content": "小小船斋阚碧流，水仙招我下湖游。\n箫声袅袅歌声合，桂子香中十里秋。",
        "dynasty": "宋",
        "collection_info": null
    },
    {
        "uuid": "d059fddb61c6473f9423ad15242779b9",
        "title": "题汪水云诗卷  其八",
        "author": "刘师復",
        "content": "诗翁老去尚儿嬉，撩拨歌鬟笑挽衣。\n草草杯盘随处饮，西泠桥入断桥归。",
        "dynasty": "宋",
        "collection_info": null
    },
    {
        "uuid": "e78eb655bc1e53f1718d18d4d3c78fe3",
        "title": "题汪水云诗卷  其九",
        "author": "刘师復",
        "content": "北去南来无定居，水流云在意何如。\n湖边倘有西飞雁，只寄诗筒莫寄书。",
        "dynasty": "宋",
        "collection_info": null
    },
    {
        "uuid": "d75c95604e725f3310bd0c8212be28d9",
        "title": "题汪水云诗卷  其一○",
        "author": "刘师復",
        "content": "涧边烂醉桂花秋，明发携琴不可留。\n遥想两峰湖一曲，画船何日许同游。",
        "dynasty": "宋",
        "collection_info": null
    },
    {
        "uuid": "7b8c9d417dd6c138d9ebdbc412123ee3",
        "title": "题汪水云诗卷  其一一",
        "author": "刘师復",
        "content": "水流云在意，政不限西东。\n山泽秋如瘦，江湖道亦穷。\n浙音惟我听，冀眼独居空。\n甚惜匆匆别，西风落叶中。",
        "dynasty": "宋",
        "collection_info": null
    }
]