[
    {
        "title": "慧聚杂题 乘初游慧聚到翠屏轩上月华转上方及翠微阁日已晚矣不容他访乃归",
        "author": "李乘",
        "content": "两月寓昆山，耳目厌烦闹。\n饮啄落樊中，多嚬少嬉笑。\n岁节簿书稀，慧聚富清峭。\n愿偷一日閒，进步访殊调。\n石台出神功，殿宇自梁诏。\n胜境布高低，虽难亦容造。\n平阁翠屏轩，苍然插峰峤。\n满眼岁寒物，将迎若盟要。\n新阁亦虚明，隠显入凭眺。\n干坤指顾閒，孙登一长啸。\n迤逦上月华，老碧倚烟奥。\n夜半谁有力，负鳌族嵩少。\n层层转上方，冰岩隠诸妙。\n嵌崆本自然，不凿混沌窍。\n方寸有泓泉，清彻宛秦照。\n几次菖蒲风，为解众生躁。\n别有古道场，数级下移趠。\n石佛梦中来，天手造容貌。\n于此稍盘桓，平昔恨难到。\n欲掷下山筇，尽作雾中豹。\n奈何苟禄身，未得从吾好。\n他日龙眠山，相期有耕钓。",
        "dynasty": "宋",
        "collection_info": null
    },
    {
        "title": "慧聚杂题 依孟东野韵",
        "author": "李乘",
        "content": "千山贮云房，瓶钵安空床。\n野籁有真响，天葩无世香。\n巢鹳羽翎老，睡僧眉宇光。\n此外足忧喜，劳劳荣辱场。",
        "dynasty": "宋",
        "collection_info": null
    },
    {
        "title": "慧聚杂题 依张承吉韵",
        "author": "李乘",
        "content": "一寺皆楼殿，虽雄向此吞。\n云霞终日影，桧柏几年根。\n槛俯水烟国，磬传鷄犬村。\n倚窗翻贝叶，宴寂属空门。",
        "dynasty": "宋",
        "collection_info": null
    },
    {
        "title": "慧聚杂题 压云轩依张朝奉韵",
        "author": "李乘",
        "content": "路峻山穷顶，岩低木露梢。\n半天修日观，一室分枝巢。\n帆去归渔市，钟来报寺庖。\n世閒荣悴事，寒暑转烟郊。",
        "dynasty": "宋",
        "collection_info": null
    },
    {
        "title": "慧聚杂题 又依朱秀才韵",
        "author": "李乘",
        "content": "金阙山头闢一轩，轩閒身世两超然。\n阶临霭霭张公市，檐接青青广乐天。\n风聒近林容虎啸，雨腥低洞有龙眠。\n坐看起处分明甚，不羡王维到水边。",
        "dynasty": "宋",
        "collection_info": null
    },
    {
        "title": "慧聚杂题 翠微庵",
        "author": "李乘",
        "content": "胜境增添岂偶然，已前无屋事金僊。\n巨灵擘到三千丈，嚮老基来八百年。\n远远别山来白足，重重峻宇出青莲。\n端严石像庵犹在，若箇寻庵復坐禅。",
        "dynasty": "宋",
        "collection_info": null
    },
    {
        "title": "慧聚杂题 灵山讲堂",
        "author": "李乘",
        "content": "佛度亿万众，山是说经所。\n今人说猊座，亦作潮音主。\n何必诸比丘，曾见五花雨。\n面壁无说人，家风自一祖。",
        "dynasty": "宋",
        "collection_info": null
    },
    {
        "title": "慧聚杂题 月华阁",
        "author": "李乘",
        "content": "依稀瑶径通云隙，藓石模糊数千尺。\n昂者如飞俯者驰，迭迭寒空翠光滴。\n影高中逗日月辉，阴助草灵春不识。\n王屋壶中体浅深，来者增添爱山僻。\n有人隠几每忘饥，姓名自愧樊中客。\n结庐纵拟续琴歌，却忆猿惊旧山侧。",
        "dynasty": "宋",
        "collection_info": null
    },
    {
        "title": "慧聚杂题 东斋",
        "author": "李乘",
        "content": "峭绝山根野水旁，栏干瞰水有山房。\n鱼藏似识秋风冷，僧睡那知世路忙。\n金磬一声清恋竹，石矶数级碧皴霜。\n耻罍未忍轻归去，班嗣垂纶此兴长。",
        "dynasty": "宋",
        "collection_info": null
    },
    {
        "title": "慧聚杂题 又依向主簿韵",
        "author": "李乘",
        "content": "鹭飞万顷碧光中，楚楚缁庐枕水穷。\n事外有缘三径邃，眼前无碍九霄通。\n转山僧道筇携雨，载月渔归席挂风。\n一切世间虚幻事，隔堤请看数枝红。",
        "dynasty": "宋",
        "collection_info": null
    },
    {
        "title": "慧聚杂题 岩阴堂",
        "author": "李乘",
        "content": "寒帚高悬绝点埃，贮藏秋色枕山隈。\n僧眠石室衣生雾，客步莎庭迹印苔。\n占竹鸳雏容得老，采花蜂蝶枉教来。\n澄怀观道如痴者，兀坐忘归忽自咍。",
        "dynasty": "宋",
        "collection_info": null
    },
    {
        "title": "慧聚杂题 慧照堂",
        "author": "李乘",
        "content": "眼亦不碌碌，耳亦不碌碌。\n云外野鸣幽，霜中岁寒绿。\n何必面南山，真理明明足。\n客问慧照名，僧拈一枝菊。",
        "dynasty": "宋",
        "collection_info": null
    },
    {
        "title": "慧聚杂题 少林堂",
        "author": "李乘",
        "content": "无欠无余丈室幽，鸡鸣而动晦而休。\n利名涉处尘尘热，香火缘中日日秋。\n祇解结跏临竹石，懒将叉手对公侯。\n有人来问禅宗旨，告道明明百草头。",
        "dynasty": "宋",
        "collection_info": null
    },
    {
        "title": "慧聚杂题 素琴堂",
        "author": "李乘",
        "content": "长官髮已星，强持牧羊棰。\n故山荒草堂，为贫不知耻。\n衮衮敲朴庭，缨裾渍尘滓。\n子贱敬可高，七弦不离指。\n今日到僧房，阴森翠堆几。\n数拳解巑岏，一泓粗清泚。\n瑞草不知名，芬我胜兰芷。\n天籁更自然，世音亦何俚。\n长官趣如何，依稀琴在此。\n返思子贱琴，未免尚宫征。\n弹与不弹间，一切聊尔耳。\n兀坐纵无言，汤汤寓流水。",
        "dynasty": "宋",
        "collection_info": null
    },
    {
        "title": "慧聚杂题 翠屏轩",
        "author": "李乘",
        "content": "轩对山开昼不扃，山迎轩耸展如屏。\n高低楼阁安三宝，向背峰峦荷五丁。\n秋雨松林成水墨，春风花谷具丹青。\n谁人坦腹来高枕，笑傲羲皇任醉醒。",
        "dynasty": "宋",
        "collection_info": null
    },
    {
        "title": "慧聚杂题 连云阁",
        "author": "李乘",
        "content": "摇摇曳曳白云轻，檐外多般弄晦晴。\n龙与去来无定影，僧将舒卷伴真情。\n雪留莹彻层霄在，云散森罗万象清。\n试问主僧还解否，毗耶消息甚分明。",
        "dynasty": "宋",
        "collection_info": null
    },
    {
        "title": "慧聚杂题 西斋",
        "author": "李乘",
        "content": "老后名山付卧游，偶携谢屐此寻幽。\n每思南岳嘲周子，何暇东林访惠休。\n苔护出生苍石老，竹供延客碧云秋。\n主僧不用贪行脚，祇此林间可白头。",
        "dynasty": "宋",
        "collection_info": null
    },
    {
        "title": "慧聚杂题 凌峰阁",
        "author": "李乘",
        "content": "海上飞来据马鞍，灵鳌独坐碧孱颜。\n几年真宰雕镌就，尽日高僧指顾间。\n去市红尘三里远，供人青眼一轩悭。\n半峰有窟龙为宅，云在檐头恣往还。",
        "dynasty": "宋",
        "collection_info": null
    },
    {
        "title": "慧聚杂题 夕秀轩",
        "author": "李乘",
        "content": "逍遥金地与人疏，山静风光碧有余。\n开筑当年看锡卓，焚修今日听星居。\n灵株瑞草人难识，明月清风室更虚。\n坐久半天琼佩响，泠泠此理属真如。",
        "dynasty": "宋",
        "collection_info": null
    },
    {
        "title": "慧聚杂题 西庵",
        "author": "李乘",
        "content": "野蔓盘青上短檐，客来径草旋鉏芟。\n禽饥闻磬来疏砌，僧饱携筇过别岩。\n茶鼎引烟熏纸帐，竹窗漏月射经函。\n西庵门外如何景，杳杳寒泾一叶帆。",
        "dynasty": "宋",
        "collection_info": null
    }
]