[
    {
        "uuid": "32654b156a6c1342d02d04244769b2b6",
        "title": "题江国录先生石室",
        "author": "陈尚文",
        "content": "海宁邑屋千山环，幽人更爱山中山。\n山城已远人烟寒，江君石室深巑岏。\n闻君十载栖长安，焉能敛翼萦岩峦。\n卧龙要自南阳蟠，东山不为携红颜。\n迩来侧身天地间，不如一室中宽閒。\n探书禹穴万卷完，养成雾豹非一斑。\n素琴无絃心自弹，泰山高高水潺潺。\n山中閴兮谁往还，云无心兮抱幽关。\n青山白云足为侣，无心胡为恋君宇，冷君衣裳润君础。\n人间岁月易今古，傅说一去不可伫。\n苍梧何如出飞雨，不崇朝兮苏九土。",
        "dynasty": "宋",
        "collection_info": null
    }
]