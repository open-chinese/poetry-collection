[
    {
        "uuid": "31af059b5a421dfaaff4196f88e9bd4b",
        "title": "广荫亭诗",
        "author": "陈士徽",
        "content": "唐翁静者闭门饮水啜粥无知音，我能发尔一片冰清心。\n巨风吹天振海浪如屋，此翁林中眠正熟。\n中天渴乌吐火六合新开窑，此翁两鬓秋飕飕。\n小儿烂羊瓜果尽青紫，此翁临水洗双耳。\n蜩蟾蛙蚓聒乱昕夕雷无声，此翁宴坐观黄庭。\n编茅斵室大如斗，苍雪丝丝翳窗牖。\n忍饥学得西山夫，胸中有道癯不枯。\n木榔始花赤已实，百亩沉沉如栉密。\n露结风高霜气寒，润如美竹馨如兰。\n翁居巷南我巷北，况有薇郎能主客。\n书篚几杖皆清风，相看荫我冰雪容。\n琼州岁月不可度，此境中州亦稀遇。\n苦茗满碗谈兴亡，日长归来月满堂。\n明朝一舸崖州去，世事茫茫隔烟雾。\n袖携毫楮觅扁题，鸿飞冥冥留爪泥。\n为书广荫扁翁室，淡墨欹轻醉中笔。\n乘醉更作广荫诗，千载留与知音知。",
        "dynasty": "宋",
        "collection_info": null
    }
]