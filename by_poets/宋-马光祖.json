[
    {
        "title": "减字木兰花 多情多爱",
        "author": "马光祖",
        "content": "多情多爱。\n还了平生花柳债。\n好个檀郎。\n室女为妻也不妨。\n杰才高作。\n聊赠青蚨三百索。\n烛影摇红。\n记取媒人是马公。",
        "dynasty": "宋",
        "collection_info": null
    },
    {
        "title": "迎享送神",
        "author": "马光祖",
        "content": "长江兮淙淙，踞虎兮蟠龙。\n秀羣英兮礼乐，览千古兮焉穷。\n蹇谁留兮青溪，穆将愉兮寿宫。\n思至德兮肇苍姬，避圣嗣兮兴句吴。\n竟长干兮游五湖，烨客星兮隠东庐。\n坐根石兮定吴都，怀仲父兮秦淮隅。\n燎赤壁兮伟北图，忆尚书兮西明居。\n孝感兮冰鱼，鹿苑兮儒书。\n起乌衣兮见夷吾，运百甓兮恢宏橅。\n忠孝兮父子，将相兮叔侄。\n登冶城兮想高世，酌贪泉兮徒西壁。\n兴文兮雷刘，着书兮陶萧。\n大节兮霜凛凛，谪仙兮风飘飘。\n云龙上下兮东野，桃花流水兮致尧。\n肆荥阳兮忠愤，相先民兮迢迢。\n天昌宋兮将有曹，平江南兮斧不膏。\n德乖崖兮桑本袤，美中丞兮蓉幕高。\n神明兮待制，忠恕兮肤使。\n春风兮寿元气，图绘兮回天意。\n出师门兮道与南，建留都兮垂万世。\n仗征钺兮江无波，死封疆兮人知义。\n采石兮功之奇，紫阳兮道之继。\n佐乃翁兮南轩，开厥后兮壹是。\n泽斯民兮西山，俨元凯兮是似。\n庀管钥兮北门，思尚友兮古人。\n建芳馨兮堂庑，合荃芷兮盈庭。\n袅秋风兮桂枝，缭荷屋兮杜衡。\n荐菊兮寒泉，采藻兮落成。\n浴兰汤兮沐华，望美人兮并迎。\n芳菲菲兮满堂，灵之来兮如云。\n聊逍遥兮容与，集琳琅兮锵鸣。\n吉日兮辰良，蕙蒸兮椒浆。\n元勋兮鉅德，日月兮齐光。\n介民兮景福，昭昭兮未央。\n高山兮景行，千秋兮难忘。",
        "dynasty": "宋",
        "collection_info": null
    },
    {
        "title": "青溪",
        "author": "马光祖",
        "content": "人道青溪有九曲，如今一曲仅能存。\n江家宅畔成花圃，东府门前作菜园。\n登阁自堪观迭嶂，泛舟犹可醉芳樽。\n料应当日皆无恙，苕霅潇湘不足言。",
        "dynasty": "宋",
        "collection_info": null
    },
    {
        "title": "汝南湾",
        "author": "马光祖",
        "content": "当时只号汝南湾，后有三人住此间。\n自谓逸民须隠约，并称贤士想高闲。\n祗缘水味都殊异，且欲邻居数往还。\n好事有时相就饮，不妨铛脚对青山。",
        "dynasty": "宋",
        "collection_info": null
    },
    {
        "title": "赠李端履  其一",
        "author": "马光祖",
        "content": "太守忧民只寸心，按行安得百其身。\n烦君为我家家问，要使重崖处处春。",
        "dynasty": "宋",
        "collection_info": null
    },
    {
        "title": "赠李端履  其二",
        "author": "马光祖",
        "content": "倚门稚子竈头妻，有米无钱相对啼。\n为把青蚨济艰苦，莫教穷谷有饥黎。",
        "dynasty": "宋",
        "collection_info": null
    },
    {
        "title": "赠李端履  其三",
        "author": "马光祖",
        "content": "办得钱来直是难，钱钱要使及茕鳏。\n莫教散入他人手，减百抽分或细奸。",
        "dynasty": "宋",
        "collection_info": null
    },
    {
        "title": "赠李端履  其四",
        "author": "马光祖",
        "content": "阛阓通衢散不难，最艰难处是深山。\n涉溪渡岭须周遍，莫惮芒鞋一往还。",
        "dynasty": "宋",
        "collection_info": null
    },
    {
        "title": "赠李端履  其五",
        "author": "马光祖",
        "content": "从来难察是奸欺，莫索心头只自知。\n惟有老夫呼得应，他年祸福更关谁。",
        "dynasty": "宋",
        "collection_info": null
    }
]