[
    {
        "uuid": "d6c36b9fe1dff1628f3e14b0e2f5d349",
        "title": "水调歌头 抚景几今古",
        "author": "李廷忠",
        "content": "抚景几今古，遗恨此江山。\n百年形胜，但见幽草杂枯菅。\n多少名流登览，赖有神扶坏栋，诗墨尚斑斑。\n风月要磨洗，顾我已衰颜。\n擎天手，携玉斧，到江干。\n一新奇观，领客觞咏有馀闲。\n烟草半川开霁，城郭两州相望，都在画屏间。\n便拟骑黄鹄，直上扣云关。",
        "dynasty": "宋",
        "collection_info": null
    },
    {
        "uuid": "4e62187830b8b0af9843725db9895a65",
        "title": "满江红 玉帐西来",
        "author": "李廷忠",
        "content": "玉帐西来，道前是、绣衣使者。\n游览处、秋风鼓吹，自天而下。\n湘水得霜清可鉴，巫峰过雨森如画。\n有神仙、佳致在胸襟，真潇洒。\n荆州宝，元无价。\n夔门政，长多暇。\n听谈兵樽俎，百川倾泻。\n此日寿觞容我劝，他年枢柄还公把。\n趁桂花、时节去朝天，香随马。",
        "dynasty": "宋",
        "collection_info": null
    },
    {
        "uuid": "8ef6160106c50cd1a6e00f23f98e36e3",
        "title": "鹧鸪天 槛外长江浪拍空",
        "author": "李廷忠",
        "content": "槛外长江浪拍空。\n萧萧红蓼白苹风。\n三秋告稔三农庆，九日追欢九客同。\n烟渚北，月岩东。\n莫嫌光景太匆匆。\n登龙戏马英雄事，都在南楼一啸中。",
        "dynasty": "宋",
        "collection_info": null
    },
    {
        "uuid": "c8d37302a41a168c51817b905a044b49",
        "title": "踏莎行 星野涵辉",
        "author": "李廷忠",
        "content": "星野涵辉，云峰环翠。\n南园迎腊开梅蕊。\n瑶台仙子笑相逢，金钗行里拼沈醉。\n照乘骊珠，出闲天骥。\n相随寿母多年纪。\n春风侍宴宝花楼，五枝七叶都荣贵。",
        "dynasty": "宋",
        "collection_info": null
    },
    {
        "uuid": "1cbfc8246b0f3695269b24d2d4a6efdc",
        "title": "贺新凉・贺新郎 濯锦江头路",
        "author": "李廷忠",
        "content": "濯锦江头路。\n望祥云、密拥旌幢，初开天府。\n冰露壶中秋玉莹，不着人间烦暑。\n现物表、神仙风度。\n回首太清宫阙杳，是鸣珂簪笔遨游处。\n舟万斛，却西诉。\n筹边堂上兵无数。\n笑当年、蜀山谅将，夜分旗鼓。\n听取今朝宣阃令，洗尽蛮烟塞雾。\n便催唤、衮衣归去。\n运应河清逢岳诞，办中兴事业须申甫。\n看岁岁，寿觞举。",
        "dynasty": "宋",
        "collection_info": null
    },
    {
        "uuid": "8dd80785137c7879f83ec8b7162f4ced",
        "title": "霜天晓角 洞天仙伯",
        "author": "李廷忠",
        "content": "洞天仙伯。\n总是梅标格。\n来索东风一笑，香浮动、潜溪月。\n寿尊谁共酌。\n少年花县客。\n试问日边春信，梁园上、正飞雪。",
        "dynasty": "宋",
        "collection_info": null
    },
    {
        "uuid": "a0bf4e0cd36b69f131f029ddbbe80707",
        "title": "感皇恩 昨夜一星明",
        "author": "李廷忠",
        "content": "昨夜一星明，太微西畔。\n应得良朝诞名将。\n豹韬龙节，谈笑坐清江汉。\n年年梅雪里、开华宴。\n铁券高勋，金锺洪算。\n要同宗社流芳远。\n玺书褒异，自得君王深眷。\n看看登剑履、明光殿。",
        "dynasty": "宋",
        "collection_info": null
    },
    {
        "uuid": "a8e077dafa6e547d1dc5fd4997c27695",
        "title": "临江仙 人物风流真罕见",
        "author": "李廷忠",
        "content": "人物风流真罕见，何须尘外求仙。\n绿龟千岁稳巢莲。\n醉倾金凿落，笑拥玉и娟。\n须信日边消息好，寒花也作春妍。\n笙歌乐地酒中天。\n功名无限事，都在寿觞前。",
        "dynasty": "宋",
        "collection_info": null
    },
    {
        "uuid": "7adedd04563b47616d463073fa435038",
        "title": "临江仙 秋到三山呈瑞气",
        "author": "李廷忠",
        "content": "秋到三山呈瑞气，斑斑绣虎文章。\n早分桂殿一枝香。\n婉谋参幕府，华署等朝行。\n驾月姮娥来献寿，胜如昨夜辉光。\n十分满劝紫霞觞。\n年年花萼宴，相约侍君王。",
        "dynasty": "宋",
        "collection_info": null
    },
    {
        "uuid": "2bcaee3f55d0d8b9445c30dd4aad3d33",
        "title": "庆清朝 天启重光",
        "author": "李廷忠",
        "content": "天启重光，地锺上瑞，有人起自东山。\n当年谢傅，几曾鹤发貂冠。\n不似文章隽老，重来鸣步斗枢间。\n洪钧转，五原草绿，太白兵闲。\n运庆今朝初度，正日添纹线，月挂冰盘。\n恩重御壶宣劝，喜溢天颜。\n听取沙堤好语，金科红篆押千官。\n春长在，调元鼎里，不假还丹。",
        "dynasty": "宋",
        "collection_info": null
    },
    {
        "uuid": "24e027dca653b2d5167387fa0210b64b",
        "title": "卜算子 草际雪痕消",
        "author": "李廷忠",
        "content": "草际雪痕消，梅上春心动。\n碧幕红裙簇画筵，横玉声三弄。\n雅兴杂鱼龙，妙舞回鸾凤。\n莫道司空眼惯□，还入清宵梦。",
        "dynasty": "宋",
        "collection_info": null
    },
    {
        "uuid": "d67978f5c7d5ebc94757afcbea6fb307",
        "title": "瑞鹧鸪 洛浦风光烂漫时",
        "author": "李廷忠",
        "content": "洛浦风光烂漫时。\n千金开宴醉为期。\n花方着雨犹含笑，蝶不禁寒总是痴。\n香腮擎吐浓华艳，不随桃李竞春菲。\n东君自有回天力，看把花枝带月归。",
        "dynasty": "宋",
        "collection_info": null
    },
    {
        "uuid": "6dc46587d37ed37ebe9aed5a203b3f68",
        "title": "生查子 玉女翠帷熏",
        "author": "李廷忠",
        "content": "玉女翠帷熏，香粉开妆面。\n不是占春迟，羞被群花见。\n纤手折柔条，绛雪飞千片。\n流入紫金卮，未许停歌扇。",
        "dynasty": "宋",
        "collection_info": null
    },
    {
        "uuid": "0fd5d1b5aece85dbc6b2ae334bd27a28",
        "title": "水龙吟 风流最数宣城",
        "author": "李廷忠",
        "content": "风流最数宣城，奇山秀水神仙府。\n琴高台畔，花姑坛上，鸾翔凤舞。\n春度玉墀，月升金掌，荣分铜虎。\n想少陵，知有异人间出，三百载、留佳句。\n岁岁椒盘柏斝，到明朝、又还重举。\n阳和散作，千岩瑞雪，两溪甘雨。\n汲取恩波，酿成禄酒，庆公初度。\n有东风传报，都人已为，筑沙堤路。",
        "dynasty": "宋",
        "collection_info": null
    },
    {
        "uuid": "c5936e8f745db08b96b3d3063c4c2199",
        "title": "沁园春 幕府增辉",
        "author": "李廷忠",
        "content": "幕府增辉，前度刘郎，又还到来。\n看芙蓉池畔，神凝秋水，绮罗丛里，欢动春雷。\n彩笔新题，金钗半醉，当日英雄安在哉。\n开筵处，是真仙福地，不着纤埃。\n堪怜倦客情怀。\n听吹竹弹丝金奏谐。\n有黄花插鬓，何妨敧帽，绿橙醒酒，莫惜空罍。\n坐上疏狂，帘间姝丽，应想横波一笑回。\n停杯久，待娇歌缓劝，归骑休催。",
        "dynasty": "宋",
        "collection_info": null
    },
    {
        "uuid": "d7497cc22e8ec70ee60c1f141f999a8a",
        "title": "游大涤",
        "author": "李廷忠",
        "content": "清溪路入武陵源，鸡犬人家隔近村。\n拔地一峰危作柱，栖云五洞窄开门。\n空庭有客扫松影，古径无人踏藓痕。\n我欲白云岩畔宿，月明一夜听啼猿。",
        "dynasty": "宋",
        "collection_info": null
    }
]