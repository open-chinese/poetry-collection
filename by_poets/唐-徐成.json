[
    {
        "uuid": "ddb6512d3c4f523372e546853d0a6f8d",
        "title": "宝金篇",
        "author": "徐成",
        "content": "三十二相眼为先，次观头面要方圆。\n相马不看先代本，一似愚人信口传。\n眼似垂铃紫色鲜，满厢凸出不惊然。\n白缕贯晴行五百，斑如撒豆勿同看。\n面若侧墼如镰背，鼻如金盏可藏拳。\n口叉须深牙齿远，舌如垂剑色如莲。\n口无黑黡须长命，唇似垂厢盖一般。\n食槽宽净顋无肉，咽尖平而筋有拦。\n耳如杨叶裁杉竹，嚥骨高而软不坚。\n八肉分而弯左右，龙会高在上古传。\n项长如凤须弯曲，鬃毛茸细要如绵。\n鬐高膊阔抢风小，臆高胸阔脚前宽。\n膝要高而圆似椈，骨细筋麄节要攒。\n蹄要圆实须卓立，身形弃阐要平宽。\n筋骨弯而须坚密，排鞍肉厚稳金鞍。\n三峯稳压须藏骨，卧如猿落重如山。\n鹅鼻曲直须停稳，尾似流星散不连。\n膏筋大小须匀壮，下节攒筋紧一钱。\n羊髭有距如鸡距，能奔解走可行千。\n已前贵相三十二，万中难选一俱全。",
        "dynasty": "唐",
        "collection_info": null
    },
    {
        "uuid": "0918b4a5b53f61bca95f9eb2ecbd49ef",
        "title": "宝金歌",
        "author": "徐成",
        "content": "三十二相眼为珍，次观头面要停匀。\n相马不看先代本，亦似盲人信步行。\n眼似垂铃紫色浸，睛如彻豆要分明。\n白缕贯晴行五百，瞳生五彩寿多龄。\n鼻纹有字须长寿，如火如公四十春。\n寿旋顶门高过眼，鬃毛茸细万丝分。\n面如剥兔腮无肉，鼻如金盏食槽横。\n耳如杨叶根一握，顶长如凤似鸡鸣。\n口叉须深牙齿远，舌如垂剑色莲形。\n口无黑靥须长命，唇似垂箱两合停。\n四大三高兼二小，双长两短一湾平。\n瘦见肉而肥见骨，视而不惧听无惊。\n八肉弯而分耳后，龙会高而上古闻。\n牝骝不欲偏多骤，骅骖蹄嚙善能奔。\n首鈎项曲三峯稳，筋麄骨细四蹄轻。\n鬐高臆广平弓手，胸宽膊阔小抢风，头长腰短双凫大，腹垂臁小逆毛生。\n踠停寸紧蹄坚实，膝高节近骨筋分。\n肋骨弯而须紧密，排鞍肉厚稳鞍轮。\n肾代小藏如吊殻，裏囊垂大若悬铃。\n燕骨隐微三山小，胯似琵琶后犬蹲。\n尾似流星须放细，鹅鼻曲直汗沟深。\n骨筋大小须匀壮，身形弃阐要宽平。\n已上毛骨皆是骏，还将驽逸细推寻。\n腰凹脊弓焉致远，麄蹄捺踠岂能奔。\n白首黑身须可忌，银鬃玉项不须钦。\n破脸孤蹄真未吉，耳白腰花实是凶。\n流鼻绣项休呼美，沙睛环眼莫高称。\n面短骨横真可恶，眼深无肉不堪亲。\n槽微口浅多无食，腿粗蹄大实无行。\n毛殊旋广休夸贵，寸长踠软莫称骏。\n背直尾高休言美，耳大头肥不足钦。\n羊睛象目遥无力，猪胯駞腰不善奔。\n龙颅突目天然快，獐头鹿耳号骓风。\n孔中筋现非常相，目有重瞳勿视轻。\n溺而似犬真难得，耳毫一尺值千金。\n初产无毛称龙子，骨角双生亦号龙。\n耳微一寸行千里，溺过前足半前程。\n羊鬚有距驰三百，距如鸡爪日千程。\n已前贵相分明载，古典流传万世遵。\n（自「还将」至「不善奔」一十九句皆恶相，前后皆善相）。",
        "dynasty": "唐",
        "collection_info": null
    },
    {
        "uuid": "5cd5298df14a3ea4d239b12a4749c028",
        "title": "王良百一歌 略相 一",
        "author": "徐成",
        "content": "耳小根一握，头长鼻要宽。\n能行三百里，解立四蹄攒。",
        "dynasty": "唐",
        "collection_info": null
    },
    {
        "uuid": "cf28ef1198dd40862b3b39d016fbccc0",
        "title": "王良百一歌 略相 二",
        "author": "徐成",
        "content": "臆前虽阔备，眼旷腹须平。\n项长筋骨促，尾骨短为精。",
        "dynasty": "唐",
        "collection_info": null
    },
    {
        "uuid": "050eaea824b2f52b313b2f3f26ca0928",
        "title": "王良百一歌 略相 三",
        "author": "徐成",
        "content": "鹿耳天然快，獐头第一强。\n蹄轻腰又短，伯乐亦称良。",
        "dynasty": "唐",
        "collection_info": null
    },
    {
        "uuid": "51ef9ac1d933d1535fbcd307edd956cf",
        "title": "王良百一歌 略相 四",
        "author": "徐成",
        "content": "鼻上纹王字，目中青晕侵。\n虽然有筋骨，更要汗沟深。",
        "dynasty": "唐",
        "collection_info": null
    },
    {
        "uuid": "ff2a067b9009e20ed713af2e80f97b6b",
        "title": "王良百一歌 略相 五",
        "author": "徐成",
        "content": "初生无毛者，伯乐号龙驹。\n七朝方始起，千匹也应无。",
        "dynasty": "唐",
        "collection_info": null
    },
    {
        "uuid": "36d87df47a587c39b6a067d58b2209bb",
        "title": "王良百一歌 略相 六",
        "author": "徐成",
        "content": "近者虽似小，远望却成高。\n要知深有力，腹上逆生毛。",
        "dynasty": "唐",
        "collection_info": null
    },
    {
        "uuid": "545c0651370a55ad6f4248e97148ba55",
        "title": "王良百一歌 略相 七",
        "author": "徐成",
        "content": "蹄大蹄又软，腹阔更腰长。\n行时无步骤，何必问孙阳。\n。",
        "dynasty": "唐",
        "collection_info": null
    },
    {
        "uuid": "048c2ef89a81514e4dfea0d5c9bc9450",
        "title": "王良百一歌 略相 八",
        "author": "徐成",
        "content": "口浅不能食，眼深多咬人。\n猪膝难任重，焉堪致远行。",
        "dynasty": "唐",
        "collection_info": null
    },
    {
        "uuid": "fd3c776897cc4a878f2fa11b925d50e7",
        "title": "王良百一歌 略相 九",
        "author": "徐成",
        "content": "要知有寿马，唇慢口方停。\n好是如羊目，驆良寿亦长。",
        "dynasty": "唐",
        "collection_info": null
    },
    {
        "uuid": "d7be9eb7bb046a3dfdb0b41cdc6bda17",
        "title": "王良百一歌 略相 十",
        "author": "徐成",
        "content": "不在如龙状，追风号古来。\n目前毛骨骏，未可比驽骀。",
        "dynasty": "唐",
        "collection_info": null
    },
    {
        "uuid": "2db8f1b75186dee5fe375c57454a4c24",
        "title": "王良百一歌 毛病 一",
        "author": "徐成",
        "content": "项上如生旋，有之不用夸。\n环缘不利长，金以号螣蛇。",
        "dynasty": "唐",
        "collection_info": null
    },
    {
        "uuid": "d60da77d3c9e81cada42cbd02382e991",
        "title": "王良百一歌 毛病 二",
        "author": "徐成",
        "content": "后有丧门旋，前兼有挟尸。\n即君不用蓄，无事亦须疑。",
        "dynasty": "唐",
        "collection_info": null
    },
    {
        "uuid": "72e498118ff5dd838bf9b570dbd46fbb",
        "title": "王良百一歌 毛病 三",
        "author": "徐成",
        "content": "牛额并衔祸，非常害长多。\n古人如是说，比事不须歌。",
        "dynasty": "唐",
        "collection_info": null
    },
    {
        "uuid": "79a2da08b162290eb9e85d8c34e01963",
        "title": "王良百一歌 毛病 四",
        "author": "徐成",
        "content": "带剑浑小事，丧门不可当。\n滴泪如入口，有福也须防。",
        "dynasty": "唐",
        "collection_info": null
    },
    {
        "uuid": "f62caa8a753992cdb3e532df7d096c8d",
        "title": "王良百一歌 毛病 五",
        "author": "徐成",
        "content": "黑色耳金白，从来号孝头。\n假饶千里走，奉劝不须留。",
        "dynasty": "唐",
        "collection_info": null
    },
    {
        "uuid": "e955196fc280e6cc3d9f24d3453dcb22",
        "title": "王良百一歌 毛病 六",
        "author": "徐成",
        "content": "背上毛生旋，驴骡亦有之。\n只惟鞍贴下，比者是駞尸。",
        "dynasty": "唐",
        "collection_info": null
    },
    {
        "uuid": "7bfbc4f41b97b72273eb69a9d7de8110",
        "title": "王良百一歌 毛病 七",
        "author": "徐成",
        "content": "衔祸口边衝，时间祸必逢。\n古人称是病，焉敢不言凶。",
        "dynasty": "唐",
        "collection_info": null
    },
    {
        "uuid": "1c48d8407ec9fa9941016a3c91ada5e3",
        "title": "王良百一歌 毛病 八",
        "author": "徐成",
        "content": "眼下毛生旋，遥看似泪痕。\n假饶福也病，无祸亦妨人。",
        "dynasty": "唐",
        "collection_info": null
    },
    {
        "uuid": "b7d125eea97500c3ac8cd1ffd4c658f1",
        "title": "王良百一歌 毛病 九",
        "author": "徐成",
        "content": "毛病深知害，妨人在不占。\n大都如此类，无祸也宜嫌。",
        "dynasty": "唐",
        "collection_info": null
    },
    {
        "uuid": "4a0012fbb009f06a63017c173edb3a92",
        "title": "王良百一歌 毛病 十",
        "author": "徐成",
        "content": "担耳駞鬃项，虽然毛病殊。\n更若兼鰲尾，有实不如无。",
        "dynasty": "唐",
        "collection_info": null
    },
    {
        "uuid": "5164c6ee33b685ed576387f1bb8f5b42",
        "title": "王良百一歌 杂忌 一",
        "author": "徐成",
        "content": "骑来未得饮，汗解是为强。\n卸鞍面向北，此事最招殃。\n。",
        "dynasty": "唐",
        "collection_info": null
    },
    {
        "uuid": "aeb56c420909f0ebbcebbd501f193c78",
        "title": "王良百一歌 杂忌 二",
        "author": "徐成",
        "content": "欲出须知此，笼头莫挂垂。\n虽然无大患，惊惧事防为。",
        "dynasty": "唐",
        "collection_info": null
    },
    {
        "uuid": "3307ae5cdf81b5f648f0166524523773",
        "title": "王良百一歌 杂忌 三",
        "author": "徐成",
        "content": "面北朝朝餧，形躯渐渐伤。\n其中忽有患，有患悔难当。",
        "dynasty": "唐",
        "collection_info": null
    },
    {
        "uuid": "e0f36c646c057e32c6c23173d068c7d5",
        "title": "王良百一歌 杂忌 四",
        "author": "徐成",
        "content": "远来亦忌饱，出去不妨饥。\n向水莫许骤，偏伤肺与脾。",
        "dynasty": "唐",
        "collection_info": null
    },
    {
        "uuid": "d5c584a8eb2b6043e81a7af9179dd0d2",
        "title": "王良百一歌 杂忌 五",
        "author": "徐成",
        "content": "浊水休教饮，多饶毛色焦。\n时间虽不觉，日内不生臕。",
        "dynasty": "唐",
        "collection_info": null
    },
    {
        "uuid": "fdc0a242f874bbd627319cc3160dd507",
        "title": "王良百一歌 杂忌 六",
        "author": "徐成",
        "content": "偏怕腥膻物，仍嫌土作槽。\n鼠穿成大秽，更忌艹中毛。",
        "dynasty": "唐",
        "collection_info": null
    },
    {
        "uuid": "9debc825427fb892405a251303c9904c",
        "title": "王良百一歌 杂忌 七",
        "author": "徐成",
        "content": "上山犹许骤，不岭不宜骑。\n必定伤筋骨，能令日渐羸。",
        "dynasty": "唐",
        "collection_info": null
    },
    {
        "uuid": "b5062b350d6b152cee0258352ee0d57e",
        "title": "王良百一歌 杂忌 八",
        "author": "徐成",
        "content": "近学新医者，还知此事难。\n将鍼宜刺浅，方便更须端。",
        "dynasty": "唐",
        "collection_info": null
    },
    {
        "uuid": "d15c972652b0f488ccbebab09351441b",
        "title": "王良百一歌 杂忌 九",
        "author": "徐成",
        "content": "凡鍼六脉血，不在昔令多。\n移时古不止，伤损返如何。",
        "dynasty": "唐",
        "collection_info": null
    },
    {
        "uuid": "91a1af70cdd78ccfc7e6b4be6a6fc72e",
        "title": "王良百一歌 杂忌 十",
        "author": "徐成",
        "content": "有病何妨疗，无伤血莫鍼。\n近来愚学者，此意未知深。",
        "dynasty": "唐",
        "collection_info": null
    },
    {
        "uuid": "9865a52df985dc353ddb8274126592b0",
        "title": "王良百一歌 眼病 一",
        "author": "徐成",
        "content": "一切眼昏瘴，皆因热所伤。\n莫令肝臟冷，泪出转难当。",
        "dynasty": "唐",
        "collection_info": null
    },
    {
        "uuid": "6aa29f8304a4c714d90460e83f887b18",
        "title": "王良百一歌 眼病 二",
        "author": "徐成",
        "content": "黄风有赤脉，白翳忌侵睛。\n须抽眼脉血，救疗有功能。",
        "dynasty": "唐",
        "collection_info": null
    },
    {
        "uuid": "35dfb7482cb215c27c2387d3301613bb",
        "title": "王良百一歌 眼病 三",
        "author": "徐成",
        "content": "乌风起肝臟，忽患便青盲。\n便是通神妙，除非解损睛。",
        "dynasty": "唐",
        "collection_info": null
    },
    {
        "uuid": "27d169a88d2e3794916a6cc7e3114a41",
        "title": "王良百一歌 眼病 四",
        "author": "徐成",
        "content": "有瘴多须泪，无令冷药多。\n细辛并地骨，犀角决明和。",
        "dynasty": "唐",
        "collection_info": null
    },
    {
        "uuid": "a24d433fc62549a8ead5540b5cde6f6a",
        "title": "王良百一歌 眼病 五",
        "author": "徐成",
        "content": "外瘴须磨点，黄连最能駈。\n乌鱼骨颇妙，辄莫用珍珠。",
        "dynasty": "唐",
        "collection_info": null
    },
    {
        "uuid": "9fcf5f7d459b86fc3f661b81097436ee",
        "title": "王良百一歌 眼病 六",
        "author": "徐成",
        "content": "欲疗先令暖，仍须使子肝。\n防风圆蔚好，去泪得睛宽。\n。",
        "dynasty": "唐",
        "collection_info": null
    },
    {
        "uuid": "989a015c2c515741d48062540fb82bf5",
        "title": "王良百一歌 眼病 七",
        "author": "徐成",
        "content": "不可全凭药，时闻亦用鍼。\n频抽口鼻血，脑热勿令侵。",
        "dynasty": "唐",
        "collection_info": null
    },
    {
        "uuid": "70976d03f3d61c39d655091a1eab7cb4",
        "title": "王良百一歌 眼病 八",
        "author": "徐成",
        "content": "肝病眼睛病，眼昏肝有风。\n发来时生晕，嚾烙抵神功。",
        "dynasty": "唐",
        "collection_info": null
    },
    {
        "uuid": "72ef0b8dd5f4404218dc1e42443df002",
        "title": "王良百一歌 眼病 九",
        "author": "徐成",
        "content": "环睛难为病，侵睛多即惊。\n月中骑亦惧，云内更同盲。",
        "dynasty": "唐",
        "collection_info": null
    },
    {
        "uuid": "0b4bc13dbf71ff247fe00ca4aa987079",
        "title": "王良百一歌 眼病 十",
        "author": "徐成",
        "content": "卒热传肝肺，尫羸也易推。\n奈何双目暗，得较也何时。",
        "dynasty": "唐",
        "collection_info": null
    },
    {
        "uuid": "cb64b5abb2fb7c0cabd2f39b9c297246",
        "title": "王良百一歌 医候 一",
        "author": "徐成",
        "content": "欲知看口色，春季忌于青。\n若似秋时候，医之必得宁。",
        "dynasty": "唐",
        "collection_info": null
    },
    {
        "uuid": "591620b6073e8459d503afb0a4c5441a",
        "title": "王良百一歌 医候 二",
        "author": "徐成",
        "content": "夏病不食草，口中赤色深。\n莫将为热疗，热疗病难寻。",
        "dynasty": "唐",
        "collection_info": null
    },
    {
        "uuid": "46d4e34588259e6bc647f56c75ce06b9",
        "title": "王良百一歌 医候 三",
        "author": "徐成",
        "content": "秋病口中白，时时喘息粗。\n于中带黑色，肝肺恐应无。",
        "dynasty": "唐",
        "collection_info": null
    },
    {
        "uuid": "984de91e9ee2aab9b5b1d20bb8e17a5e",
        "title": "王良百一歌 医候 四",
        "author": "徐成",
        "content": "冬季口中黑，医之不必痊。\n卧蚕虽有色，而退也无缘。",
        "dynasty": "唐",
        "collection_info": null
    },
    {
        "uuid": "c79a8affd055a9f15cac3e9c029d94e1",
        "title": "王良百一歌 医候 五",
        "author": "徐成",
        "content": "大抵怕青黑，兼忧喘息粗。\n神功也不救，迟治气全无。",
        "dynasty": "唐",
        "collection_info": null
    },
    {
        "uuid": "d27208e8489ab98c21bf1228ebd00973",
        "title": "王良百一歌 医候 六",
        "author": "徐成",
        "content": "肺病多方疗，心伤鹘骨抽。\n目前虽得效，已后发无休。",
        "dynasty": "唐",
        "collection_info": null
    },
    {
        "uuid": "7ceb66c7e33b962391431302b6464f5e",
        "title": "王良百一歌 医候 七",
        "author": "徐成",
        "content": "鼻内出脓血，如加气转抽。\n岂堪连背硬，何用更开喉。",
        "dynasty": "唐",
        "collection_info": null
    },
    {
        "uuid": "2b6c2dacf98e533f0c57e6237ee3ed97",
        "title": "王良百一歌 医候 八",
        "author": "徐成",
        "content": "肺病休疑冷，猩膻不可为。\n但将凉药疗，莫使小猪脂。",
        "dynasty": "唐",
        "collection_info": null
    },
    {
        "uuid": "ae14ed885d34e289b8d08ae61f6f18e4",
        "title": "王良百一歌 医候 九",
        "author": "徐成",
        "content": "天门还治肺，地骨也医肝。\n心热黄芩妙，人参性不寒。",
        "dynasty": "唐",
        "collection_info": null
    },
    {
        "uuid": "edc4b62c4a6763aa9cb089c93ba06c02",
        "title": "王良百一歌 医候 十",
        "author": "徐成",
        "content": "前面热未退，腰胯却行迟。\n是热须医热，少将冷药医。",
        "dynasty": "唐",
        "collection_info": null
    },
    {
        "uuid": "46c770cba2b07a173582b206a81005e7",
        "title": "王良百一歌 起卧 一",
        "author": "徐成",
        "content": "脾寒令肉颤，胃冷吐清涎。\n但鍼脾上穴，暖胃药为先。",
        "dynasty": "唐",
        "collection_info": null
    },
    {
        "uuid": "89ddb177c6c93719a909cc6c411ef31f",
        "title": "王良百一歌 起卧 二",
        "author": "徐成",
        "content": "擈尾褰唇痛，起卧四蹄摊。\n频频覤肷上，冷热气相干。",
        "dynasty": "唐",
        "collection_info": null
    },
    {
        "uuid": "30753e8257830ea3feecdc6f233ebbce",
        "title": "王良百一歌 起卧 三",
        "author": "徐成",
        "content": "起卧无时度，将身似狗蹲。\n肠中如粪结，巴豆最为珍。",
        "dynasty": "唐",
        "collection_info": null
    },
    {
        "uuid": "0e5e9e9e33345dc7f4d5e07e801fbbd2",
        "title": "王良百一歌 起卧 四",
        "author": "徐成",
        "content": "若作如斯候，切在细推寻。\n如逢肾脉上，多应肠入阴。",
        "dynasty": "唐",
        "collection_info": null
    },
    {
        "uuid": "7bf5cfc107bf152698bf16a919cdced2",
        "title": "王良百一歌 起卧 五",
        "author": "徐成",
        "content": "识得寻常病，便须用橘皮。\n槟榔为第一，葱油最相宜。",
        "dynasty": "唐",
        "collection_info": null
    },
    {
        "uuid": "82c31e6d08bff5cddbb06319ef8ba38b",
        "title": "王良百一歌 起卧 六",
        "author": "徐成",
        "content": "止痛当归妙，牵牛芍药和。\n生姜宜剩使，滑石勿令多。",
        "dynasty": "唐",
        "collection_info": null
    },
    {
        "uuid": "593c214e94845a0e224fa2ae286d17ab",
        "title": "王良百一歌 起卧 七",
        "author": "徐成",
        "content": "治脾人间妙，鍼脾第一功。\n目前兼恶急，气脉当时通。",
        "dynasty": "唐",
        "collection_info": null
    },
    {
        "uuid": "511621a7a6a6e2529d82a72a20a21789",
        "title": "王良百一歌 起卧 八",
        "author": "徐成",
        "content": "尿血还缘热，风虚结涩为。\n秦艽能治疗，通利大黄奇。",
        "dynasty": "唐",
        "collection_info": null
    },
    {
        "uuid": "4b03bf0f9c43c581570c5a3f2447dc1c",
        "title": "王良百一歌 起卧 九",
        "author": "徐成",
        "content": "忽伤粪如水，赤黄气息腥。\n饶医能用药，口色怕微青。",
        "dynasty": "唐",
        "collection_info": null
    },
    {
        "uuid": "b445877ee4e092cd11ff64c6f340e5b4",
        "title": "王良百一歌 起卧 十",
        "author": "徐成",
        "content": "若还退草料，腹中虚气鸣。\n大似肠黄候，脾家气不匀。",
        "dynasty": "唐",
        "collection_info": null
    },
    {
        "uuid": "7884906d50a9bd6397ab8a98b797c195",
        "title": "王良百一歌 疗风 一",
        "author": "徐成",
        "content": "有伤即为急，无伤呼为慢。\n先鍼喉脉血，亦须先由汗。",
        "dynasty": "唐",
        "collection_info": null
    },
    {
        "uuid": "283a2cd1355d1696f7a2afd71a764b2b",
        "title": "王良百一歌 疗风 二",
        "author": "徐成",
        "content": "尾揭遍身硬，耳肾闪骨生。\n此风从后得，暖处勿吹惊。",
        "dynasty": "唐",
        "collection_info": null
    },
    {
        "uuid": "ca73b7f015359b1aef7093ccd8546848",
        "title": "王良百一歌 疗风 三",
        "author": "徐成",
        "content": "病见从前得，斯须便过关。\n大风烙最妙，入口下应难。",
        "dynasty": "唐",
        "collection_info": null
    },
    {
        "uuid": "8c7e248b9f6ed7728e346fd648619f6b",
        "title": "王良百一歌 疗风 四",
        "author": "徐成",
        "content": "四脚难移动，一边汗出微。\n口中时吐沫，见此莫生疑。",
        "dynasty": "唐",
        "collection_info": null
    },
    {
        "uuid": "8cb95fbe7a990228cc7c9469c172fb66",
        "title": "王良百一歌 疗风 五",
        "author": "徐成",
        "content": "不独如斯状，忽然后脚迟。\n尽知呼脾冷，卒急也难医。\n。",
        "dynasty": "唐",
        "collection_info": null
    },
    {
        "uuid": "14d7815347e032fa3ca73ba9baec467a",
        "title": "王良百一歌 疗风 六",
        "author": "徐成",
        "content": "是药皆治病，唯风却要虵。\n防风并半夏，最急是天麻。",
        "dynasty": "唐",
        "collection_info": null
    },
    {
        "uuid": "6e9c0b917583456ccd0627d0f8d3d07c",
        "title": "王良百一歌 疗风 七",
        "author": "徐成",
        "content": "治疗皆凭药，就中风也难。\n七朝疑似退，火烙大无端。",
        "dynasty": "唐",
        "collection_info": null
    },
    {
        "uuid": "02e1ccf35abd5cf3b5ee5a1971fb62bc",
        "title": "王良百一歌 疗风 八",
        "author": "徐成",
        "content": "歇汗风饶痒，为疮急㿋多。\n肺风多揩擦，疥癞即相和。",
        "dynasty": "唐",
        "collection_info": null
    },
    {
        "uuid": "28a91ae3b432788b0aff25c4bacfe915",
        "title": "王良百一歌 疗风 九",
        "author": "徐成",
        "content": "花蛇及干蝎，亦疗脑旋风。\n乌头勿单使，麻黄更要芎。",
        "dynasty": "唐",
        "collection_info": null
    },
    {
        "uuid": "2430a5b9961d5c72ebf5cdcce9402763",
        "title": "王良百一歌 疗风 十",
        "author": "徐成",
        "content": "有风切忌惊，角耳最为精。\n汉椒并附子，相合耳中倾。",
        "dynasty": "唐",
        "collection_info": null
    },
    {
        "uuid": "9815129167158ccfd2812ea7e4f262d4",
        "title": "王良百一歌 筋骨 一",
        "author": "徐成",
        "content": "膊痛缘骑苦，蹄伤败血攻。\n痛时鍼且妙，蹄损火能通。",
        "dynasty": "唐",
        "collection_info": null
    },
    {
        "uuid": "1a180ab1e0c45808160215ac9fcd08ff",
        "title": "王良百一歌 筋骨 二",
        "author": "徐成",
        "content": "膝骨难任痛，行时脚失多。\n无端鍼脉血，得效也蹉跎。",
        "dynasty": "唐",
        "collection_info": null
    },
    {
        "uuid": "0ec9615cec46fc0014dc8f7e90ac2eda",
        "title": "王良百一歌 筋骨 三",
        "author": "徐成",
        "content": "子骨连蹄痛，多应是物伤。\n烙蹄蹄不发，渐渐骨开张。",
        "dynasty": "唐",
        "collection_info": null
    },
    {
        "uuid": "861186a2fa49b607925c3d592697f725",
        "title": "王良百一歌 筋骨 四",
        "author": "徐成",
        "content": "失节莫交频，鹿节黄水成。\n假饶用火烙，滑石镇长盈。",
        "dynasty": "唐",
        "collection_info": null
    },
    {
        "uuid": "c1ea064a1ec923aefb60de3ad4e6e1a7",
        "title": "王良百一歌 筋骨 五",
        "author": "徐成",
        "content": "但是筋骨痛，皆因伤损为。\n于中砚子骨，末后不通医。",
        "dynasty": "唐",
        "collection_info": null
    },
    {
        "uuid": "3eb4ef6a33c9bb59abadb19d250f9d1d",
        "title": "王良百一歌 筋骨 六",
        "author": "徐成",
        "content": "食槽胀虽烙，多缘腑病生。\n胃翻加止沫，何药效能成。",
        "dynasty": "唐",
        "collection_info": null
    },
    {
        "uuid": "1f19b246109b161416ddde4767b025c3",
        "title": "王良百一歌 筋骨 七",
        "author": "徐成",
        "content": "小胯骨若痛，牵连雁翅疼。\n从鍼须得穴，用药更持锋。",
        "dynasty": "唐",
        "collection_info": null
    },
    {
        "uuid": "85c888803b98880f738f24d268a891dd",
        "title": "王良百一歌 筋骨 八",
        "author": "徐成",
        "content": "曲池鹅鼻骨，胀时不在鍼。\n芸台并紫葛，巴豆最功深。",
        "dynasty": "唐",
        "collection_info": null
    },
    {
        "uuid": "bbbeb26e552bceeee47d158e8a462241",
        "title": "王良百一歌 筋骨 九",
        "author": "徐成",
        "content": "附骨侵于膝，走骤多饶失。\n火烙意还粗，药消为第一。",
        "dynasty": "唐",
        "collection_info": null
    },
    {
        "uuid": "bc4cd621e39331dbb069426198f383f1",
        "title": "王良百一歌 筋骨 十",
        "author": "徐成",
        "content": "筋胀用猪脑，冷药用蛇床。\n细辛并藁木，米醋及生姜。\n。",
        "dynasty": "唐",
        "collection_info": null
    },
    {
        "uuid": "26cd6716519dd93ef164943d849b62f0",
        "title": "王良百一歌 疗黄 一",
        "author": "徐成",
        "content": "头闷忽衔缰，此即是心黄。\n先须用火烙，时下得安康。",
        "dynasty": "唐",
        "collection_info": null
    },
    {
        "uuid": "8a6b28471e5b416c599bcd0ef76d9506",
        "title": "王良百一歌 疗黄 二",
        "author": "徐成",
        "content": "胸黄忽肿硬，未可用鍼鍼。\n须使消黄药，无令痛所侵。",
        "dynasty": "唐",
        "collection_info": null
    },
    {
        "uuid": "b53b15480fb2f2279c20878c40aa4356",
        "title": "王良百一歌 疗黄 三",
        "author": "徐成",
        "content": "偏次黄虽少，还缘积热成。\n尝闻连五臟，根向肺中生。",
        "dynasty": "唐",
        "collection_info": null
    },
    {
        "uuid": "c904211c9a4a5cb41eba6b53f3d915a8",
        "title": "王良百一歌 疗黄 四",
        "author": "徐成",
        "content": "喉内若生黄，此病实难当。\n药鍼但少效，向裏结成囊。",
        "dynasty": "唐",
        "collection_info": null
    },
    {
        "uuid": "41d8165bf49d4d0593abe43b5a2180af",
        "title": "王良百一歌 疗黄 五",
        "author": "徐成",
        "content": "急慢肠黄候，患时俱一般。\n慢时一月多，急则当时间。",
        "dynasty": "唐",
        "collection_info": null
    },
    {
        "uuid": "56af2d0e44fefd76d6d769a92986dfbb",
        "title": "王良百一歌 疗黄 六",
        "author": "徐成",
        "content": "肾黄肾脉肿，积冷致如然。\n还须熁腰上，以此出顽涎。",
        "dynasty": "唐",
        "collection_info": null
    },
    {
        "uuid": "873a1f84d0808cba173151a81f1a33f4",
        "title": "王良百一歌 疗黄 七",
        "author": "徐成",
        "content": "水黄连带脉，虚肿在皮肤。\n先用火鍼治，消时脓出余。",
        "dynasty": "唐",
        "collection_info": null
    },
    {
        "uuid": "7dd6451aaa162d6fbf9220093917cd1a",
        "title": "王良百一歌 疗黄 八",
        "author": "徐成",
        "content": "肷黄不用鍼，涂药妙能深。\n涓石并葶苈，橘皮使蔚金。",
        "dynasty": "唐",
        "collection_info": null
    },
    {
        "uuid": "531d7aea7832400f4674b69c19b42fb6",
        "title": "王良百一歌 疗黄 九",
        "author": "徐成",
        "content": "骡马缘风热，因此作妳黄。\n涂药教驹匝，切恐结成囊。",
        "dynasty": "唐",
        "collection_info": null
    },
    {
        "uuid": "f96cbdf0db7f537cd9eb598a4bf4a174",
        "title": "王良百一歌 疗黄 十",
        "author": "徐成",
        "content": "一切黄虚肿，多缘积热生。\n宜抽喉脉血，诸毒不能成。",
        "dynasty": "唐",
        "collection_info": null
    },
    {
        "uuid": "f923f1fe9427eabda6fa3ec9fc1e57c0",
        "title": "王良百一歌 疮痍 一",
        "author": "徐成",
        "content": "竹节疗膊疮，骨钻亦难当。\n若涂先用洗，欲使洗盐汤。",
        "dynasty": "唐",
        "collection_info": null
    },
    {
        "uuid": "636aab9b2f47f46d530552f05bdba1b6",
        "title": "王良百一歌 疮痍 二",
        "author": "徐成",
        "content": "贴疮须用药，艾炙且令焦。\n干姜将入内，根出始方消。",
        "dynasty": "唐",
        "collection_info": null
    },
    {
        "uuid": "04826ed29469d3d5102d8be421e77c52",
        "title": "王良百一歌 疮痍 三",
        "author": "徐成",
        "content": "疳疮生眼畔，疳血化为虫。\n即渐侵于脑，和睛变作脓。",
        "dynasty": "唐",
        "collection_info": null
    },
    {
        "uuid": "84fab30097607b3f62077e23a5c8b0a0",
        "title": "王良百一歌 疮痍 四",
        "author": "徐成",
        "content": "口内忽生涎，心臟热如然。\n有疮须用药，包药使绵缠。\n。",
        "dynasty": "唐",
        "collection_info": null
    },
    {
        "uuid": "bf18a1bdb1109ca4da2abafcf99b2426",
        "title": "王良百一歌 疮痍 五",
        "author": "徐成",
        "content": "肺毒若生疮，医之要肺凉。\n贴药虽宜洗，可用甘草汤。",
        "dynasty": "唐",
        "collection_info": null
    },
    {
        "uuid": "5edfe37645c4d438027e92c656b3638f",
        "title": "王良百一歌 疮痍 六",
        "author": "徐成",
        "content": "断踠缘风血，燥蹄亦一般。\n麝香葶苈子，贯众及黄丹。",
        "dynasty": "唐",
        "collection_info": null
    },
    {
        "uuid": "52516e3595feb2d571fbd74ead073664",
        "title": "王良百一歌 疮痍 七",
        "author": "徐成",
        "content": "冷病缘草结，脓多疮口寒。\n乳香幷附子，贴此始应看。",
        "dynasty": "唐",
        "collection_info": null
    },
    {
        "uuid": "14b29d800fc37f0b951bc3f8e06f9c4a",
        "title": "王良百一歌 疮痍 八",
        "author": "徐成",
        "content": "疥癣深秋旺，爪疮盛夏多。\n都缘风血聚，忙疗莫蹉跎。",
        "dynasty": "唐",
        "collection_info": null
    },
    {
        "uuid": "ca2caa5801dd0e51b66d08118daf72ca",
        "title": "王良百一歌 疮痍 九",
        "author": "徐成",
        "content": "血躁连蹄肿，筋风血作脓。\n芜荑鹤风妙，能杀此般虫。",
        "dynasty": "唐",
        "collection_info": null
    },
    {
        "uuid": "4eaa09699dc80c83eb8b28de01098e53",
        "title": "王良百一歌 疮痍 十",
        "author": "徐成",
        "content": "一切破损疮，勿令口自伤。\n㿉疮难治疗，客风须是防。",
        "dynasty": "唐",
        "collection_info": null
    },
    {
        "uuid": "065a80701b8bd3b0be51548b717835ba",
        "title": "王良百一歌 齿岁 一",
        "author": "徐成",
        "content": "齿有数般苍，教伊识不妨。\n莫言为小事，识得大贤良。",
        "dynasty": "唐",
        "collection_info": null
    },
    {
        "uuid": "dbabdb80cfa0c14fd393d35e8e8ea06b",
        "title": "王良百一歌 齿岁 二",
        "author": "徐成",
        "content": "黑白一齐全，生来始八年。\n中间初似破，十二岁无偏。",
        "dynasty": "唐",
        "collection_info": null
    },
    {
        "uuid": "69dfe4491ba84312854d06c7f0838a65",
        "title": "王良百一歌 齿岁 三",
        "author": "徐成",
        "content": "齿如十二月，𮪃牙象四时。\n二十四气足，伯乐视为规。",
        "dynasty": "唐",
        "collection_info": null
    },
    {
        "uuid": "c6e77bd8fb69cba86e7f04a9cad13e51",
        "title": "王良百一歌 齿岁 四",
        "author": "徐成",
        "content": "四齿不曾退，年已只似驹。\n但看边畔者，咬得臼还殊。",
        "dynasty": "唐",
        "collection_info": null
    },
    {
        "uuid": "49b30f7f58f15744bd5d78647af9993d",
        "title": "王良百一歌 齿岁 五",
        "author": "徐成",
        "content": "向南马齿口，野放咬山多。\n区臼虽先破，莫言齿岁过。",
        "dynasty": "唐",
        "collection_info": null
    },
    {
        "uuid": "5cb4b8f630d7dd776e37f888910bcfcc",
        "title": "王良百一歌 齿岁 六",
        "author": "徐成",
        "content": "黄区将欲尽，黑白以全无。\n上下齿更展，十二岁应余。",
        "dynasty": "唐",
        "collection_info": null
    },
    {
        "uuid": "bc429fb8f1dce781076d2dc205b64163",
        "title": "王良百一歌 齿岁 七",
        "author": "徐成",
        "content": "𮪃牙初出肉，俗言五六春。\n至老或不生，须凭区臼真。\n（以上均见宛委山堂本《说郛》弓一○七徐成《相马书》）（〖1〗《旧唐书·经籍志》子部农家类着录：「《相马经》，又二卷，徐成等撰。\n」）（〖2〗《新唐书·艺文志》子部农家类着录：「徐成等《相马经》二卷。\n」〖3〗《太平御览》卷八九六引《伯乐相马经》云：「江淮津督徐成字子长，兄弟蒙宠于府君，治马方以报，千金不传，号《淮津方》。\n」〖4〗今人王毓瑚《中国农学书录》云：「据现有的线索推测，〖徐成〗极可能是唐代人。\n《说郛》收的有一种徐咸的《相马书》，『咸』、『成』二字字形相近，或者就是此书。\n」今按：《郑堂读书记补逸》谓徐咸为宋人，今人编《中国丛书综录》从之。\n核以文献，尚无明证。\n《说郛》收此书于陆龟蒙《耒耜经》、傅肱《蟹谱》之间，卷首署「代郡徐咸」，不言时代。\n「代郡」非宋时地名。\n两《唐志》既已着录此书，其时代当在开元以前。\n《伯乐相马经》见载于《隋书·经籍志》五行类，《旧唐志》录此书于隋诸葛颖之前，据此二证，颇疑成为隋前人。\n但《隋志》不录此书，至《旧唐志》始见收，终不能排除其为唐人的可能性。\n今收入先宋诗，以俟考定。\n）。",
        "dynasty": "唐",
        "collection_info": null
    }
]