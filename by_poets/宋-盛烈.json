[
    {
        "uuid": "7b889a5d06a7dfbc8f6ce643cfcaebf4",
        "title": "送黄吟隠游吴门",
        "author": "盛烈",
        "content": "寒江买棹催遄征，何如缓泛六桥寻鸥盟。\n侯门怀刺谒掌傧，何如散策孤山探梅信。\n吟隐豫章之耳孙，调高琢句期颛门。\n西江不住来西湖，唤醒晚唐诸老魂。\n有时吐出惊人语，定须贵杀雒京楮。\n脍炙人口徒属餍，还来隻字不堪煮。\n行吟荏苒岁欲暮，束装又问吴中路。\n节翁旧有珠履缘，何况荐书袖无数。\n此行一句直万钱，十句唾手腰可缠。\n归来卸却扬州鹤，推敲调度权架阁。",
        "dynasty": "宋",
        "collection_info": null
    },
    {
        "uuid": "e4d1ec40ebf28b56884521a150dfa262",
        "title": "湖天晚霞",
        "author": "盛烈",
        "content": "鲛人织出绡五色，冯夷不敢閟深泽。\n闯得烛龙归崦嵫，横舒几占半天碧。\n光绚列岑浮紫翠，琉璃倒蘸成琥珀。\n何当乘风掣下来，并州快剪随意划。\n制就诗囊百万箇，分与江湖放吟客。",
        "dynasty": "宋",
        "collection_info": null
    },
    {
        "uuid": "e038dc3609dcb7c437d1cd3d928cc1dd",
        "title": "白髮",
        "author": "盛烈",
        "content": "白髮非有种，如何忽自生。\n尽从方寸地，莳此两三茎。\n场屋债犹欠，山林计未成。\n头颅知渐丑，羞向镜中呈。",
        "dynasty": "宋",
        "collection_info": null
    },
    {
        "uuid": "583d2378a56be616af39cf52a51adf28",
        "title": "午窗即事",
        "author": "盛烈",
        "content": "午困俄惊啭栗留，东风独立思悠悠。\n蜂搜花醴勤王事，燕拓芹巢为子谋。\n白髮愁边添渐密，青春忙裏去如流。\n无言猛拍栏干曲，恰喜长鬚荐茗瓯。",
        "dynasty": "宋",
        "collection_info": null
    },
    {
        "uuid": "712880d2784363b9975fa737283c4d60",
        "title": "同黄吟隠湖上散步",
        "author": "盛烈",
        "content": "暖翻鸭顶一川晴，喜共长堤缓辔行。\n落尽繁红春结局，传来太白酒寻盟。\n人于冷淡交偏好，句向萧闲吟倍清。\n鹈鴂一声林外唤，短篷归带夕阳明。",
        "dynasty": "宋",
        "collection_info": null
    },
    {
        "uuid": "1445900f748c8f6bd8d495ac3ffb3fb6",
        "title": "观下湖渔者",
        "author": "盛烈",
        "content": "渔舠逗晓来相续，短笆乱割春塘渌。\n须留一半还诗翁，要看早晚鸳鸯浴。",
        "dynasty": "宋",
        "collection_info": null
    },
    {
        "uuid": "8b4eabeb5f5c5962fa04f5474009df63",
        "title": "玉阆风书院偶题  其一",
        "author": "盛烈",
        "content": "塔倚翠微椽笔劲，湖吞碧落砚池宽。\n天然调度谁消得，不是吟家出手难。",
        "dynasty": "宋",
        "collection_info": null
    },
    {
        "uuid": "c2443e5a72074c68ad54eb7e3fa4c0b6",
        "title": "玉阆风书院偶题  其二",
        "author": "盛烈",
        "content": "岁事从他沸似糜，小窗挂起只看诗。\n不知那树梅先谢，一片香飞入砚池。",
        "dynasty": "宋",
        "collection_info": null
    },
    {
        "uuid": "658b40de0099bb2e9622a884f969232c",
        "title": "堤上归  其一",
        "author": "盛烈",
        "content": "舟横别港赴鸥约，人立斜阳等燕归。\n心事一春拈不出，两堤杨柳又绵飞。",
        "dynasty": "宋",
        "collection_info": null
    },
    {
        "uuid": "b33386989f7692f383b5cf192c3afb58",
        "title": "堤上归  其二",
        "author": "盛烈",
        "content": "片云筛雨过横塘，衬断苹风作晚凉。\n意快短檠推不照，柳边听月对啼螀。",
        "dynasty": "宋",
        "collection_info": null
    },
    {
        "uuid": "6ca7dacc6e707604525b437d5a10a543",
        "title": "渔父词",
        "author": "盛烈",
        "content": "晓岸披风驾短篷，平芜烟浪几重重。\n鸣榔莫近荷花浦，鸥鹭早凉眠正浓。",
        "dynasty": "宋",
        "collection_info": null
    },
    {
        "uuid": "87b1efbe0687f0d79dd143d2287afb0b",
        "title": "春兴",
        "author": "盛烈",
        "content": "泾云全放两峰青，湾柳丝金照眼明。\n短棹又随鸥鹭去，笙歌少处结春盟。",
        "dynasty": "宋",
        "collection_info": null
    },
    {
        "uuid": "0e63fa9fc538a1bee62807449401602e",
        "title": "暮天即事",
        "author": "盛烈",
        "content": "东寺钟联西寺鸣，前村树末暝烟平。\n天涯倦翼归无限，只有鸦飞自唤名。",
        "dynasty": "宋",
        "collection_info": null
    },
    {
        "uuid": "be3bd14e255247f592d5026cc80f728f",
        "title": "幽庭",
        "author": "盛烈",
        "content": "幽庭鸟蹴梅花片，䔩䔩因风抟復散。\n贪看立到昼阴移，满地苍苔遮一半。",
        "dynasty": "宋",
        "collection_info": null
    },
    {
        "uuid": "df1a9350aa2f7c77083f9c737649e494",
        "title": "朔风",
        "author": "盛烈",
        "content": "小窗帘箔护重重，榾柮鑪心蜕骨红。\n昨夜朔风能凛冽，冰花亦结砚池中。",
        "dynasty": "宋",
        "collection_info": null
    },
    {
        "uuid": "09d9816abff4099f38fcce9ffaa6d9c5",
        "title": "晚步段桥",
        "author": "盛烈",
        "content": "垂红顶上快登临，拍拍秋光满袖襟。\n伎痒欲吟吟未稳，两山钟裏莫云深。",
        "dynasty": "宋",
        "collection_info": null
    }
]