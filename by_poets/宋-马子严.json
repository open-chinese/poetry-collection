[
    {
        "title": "水龙吟 买庄为贮梅花",
        "author": "马子严",
        "content": "买庄为贮梅花，玉妃一万森庭户。\n古来词客，比方不类，可怜毫楮。\n谁扫尘凡，独超物表，神仙中取。\n是昆丘标致，射山风骨，除此外、吾谁与。\n九酝醍醐雪乳。\n和金盘、月边清露。\n寿阳骄呆，单于疏贱，不堪充数。\n弄玉排箫，许琼挥拍，胎禽飞舞。\n待先生，披着羊裘鹤氅，作园林主。",
        "dynasty": "宋",
        "collection_info": null
    },
    {
        "title": "玉楼春 南枝又觉芳心动",
        "author": "马子严",
        "content": "南枝又觉芳心动。\n慰我相思情味重。\n陇头何处寄将书，香发有时疑是梦。\n谁家横笛成三弄。\n吹到幽香和梦送。\n觉来知不是梅花，落寞岁寒谁与共。",
        "dynasty": "宋",
        "collection_info": null
    },
    {
        "title": "桃源忆故人 几年闲作园林主",
        "author": "马子严",
        "content": "几年闲作园林主。\n未向梅花着语。\n雪后又开半树。\n风递幽香去。\n断魂不为花间女。\n枝上青禽□诉。\n我是西湖处士。\n长恨芳时误。",
        "dynasty": "宋",
        "collection_info": null
    },
    {
        "title": "十拍子・破阵子 点缀莫窥天巧",
        "author": "马子严",
        "content": "点缀莫窥天巧，名称却道人为。\n香酝蜜脾分几点，色映乌云倚一枝。\n遥看步赏迟。\n映水不嫌疏影，娇春也自同时。\n红树落残风自暖，塞管声长晓更催。\n此时知不知。",
        "dynasty": "宋",
        "collection_info": null
    },
    {
        "title": "花心动 雨洗胭脂",
        "author": "马子严",
        "content": "雨洗胭脂，被年时、桃花杏花占了。\n独惜野梅，风骨非凡，品格胜如多少。\n探春常恨无颜色，试浓抹、当场微笑。\n趁时节，千般冶艳，是谁偏好。\n直与岁寒共保。\n问单于、如今几分娇小。\n莫怪山人，不识南枝，横玉自来同调。\n岂须摘叶分明认，又何必、枯枝比较。\n恐桃李、开时妒他太早。",
        "dynasty": "宋",
        "collection_info": null
    },
    {
        "title": "贺新郎 客里伤春浅",
        "author": "马子严",
        "content": "客里伤春浅。\n问今年梅蕊，因甚化工不管。\n陌上芳尘行处满。\n可计天涯近远。\n见说道、迷楼左畔。\n一似江南先得暖。\n向何郎、庭下都寻遍。\n辜负了，看花眼。\n古来好物难为伴。\n只琼花一种，传来仙苑。\n独许扬州作珍产。\n便胜了、千千万万。\n又却待、东风吹绽。\n自昔闻名今见面。\n数归期、屈指家山晚。\n归去说，也稀罕。",
        "dynasty": "宋",
        "collection_info": null
    },
    {
        "title": "满庭芳 共庆春时",
        "author": "马子严",
        "content": "共庆春时，满庭芳思，一枝心蕊非常。\n少年游冶，何但折垂杨。\n曾向瑶台月下，逢解佩、玉女翻香。\n风光好，真珠帘卷，都胜早梅芳。\n人间，无比并，玉蝴蝶树，争敢相方，既□春归后，此意难忘。\n夜梦扬州万玉，飞魂共、紫燕归梁。\n须行乐，马家花圃，不肯醉红妆。",
        "dynasty": "宋",
        "collection_info": null
    },
    {
        "title": "水龙吟 东君直是多情",
        "author": "马子严",
        "content": "东君直是多情，好花一夜都开尽。\n杏梢零落，药栏迟暮，不教宁静。\n风度秋千，日移帘幕，翠红交映。\n正太真浴罢，西施浓抹，都沉醉、娇相称。\n磨遍绿窗铜镜。\n挽春衫、不堪比并。\n暮云空谷，佳人何处，碧苔侵迳。\n睡里相看，酒边凝想，许多风韵。\n问因何，却欠一些香味，惹旁人恨。",
        "dynasty": "宋",
        "collection_info": null
    },
    {
        "title": "二郎神 日高睡起",
        "author": "马子严",
        "content": "日高睡起，又恰见、柳梢飞絮。\n倩说与、年年相挽，却又因他相误。\n南北东西何时定，看碧沼、青萍无数。\n念蜀郡风流，金陵年少，哪寻张绪。\n应许。\n雪花比并，扑帘堆户。\n更羽缀游丝，毡铺小径，肠断鹁鸠唤雨。\n舞态颠狂，腰肢轻怯，散了几回重聚。\n空暗想，昔日长亭别酒，杜鹃催去。",
        "dynasty": "宋",
        "collection_info": null
    },
    {
        "title": "天仙子 白玉为台金作盏",
        "author": "马子严",
        "content": "白玉为台金作盏。\n香是江梅名阆苑。\n年时把酒对君歌，歌不断。\n杯无算。\n花月当楼人意满。\n翘戴一枝蝉影乱。\n乐事且随人意换。\n西楼回首月明中，花已绽。\n人何远。\n可惜国香天不管。",
        "dynasty": "宋",
        "collection_info": null
    },
    {
        "title": "最高楼 花解笑",
        "author": "马子严",
        "content": "花解笑，冷淡不求知。\n长是殿、众芳时。\n鲜鲜秀颈磋圆玉，洛阳翠佩剪琉璃。\n向人前，迎茉莉，送荼䕷。\n几欲把、清香换春色。\n费多少、黄金酬不得。\n梅雨妒，麦风欺。\n细腰空恋当心蕊，同时犹结旧年枝。\n谢家娘，将远寄，待凭谁。",
        "dynasty": "宋",
        "collection_info": null
    },
    {
        "title": "青门引・青门饮 手种团团玉",
        "author": "马子严",
        "content": "手种团团玉。\n香趁日晴初熟。\n金刀错落晓霜寒，十分风味，独向暑天足。\n唐君去后云空谷。\n异事传流俗。\n刀圭倘是神仙药，地皮卷尽犹飞肉。",
        "dynasty": "宋",
        "collection_info": null
    },
    {
        "title": "朝中措 龙荪晚颖破苔纹",
        "author": "马子严",
        "content": "龙荪晚颖破苔纹。\n英气欲凌云。\n深处未须留客，春风自掩柴门。\n蒲团宴坐，轻敲茶臼，细扑炉熏。\n弹到琴心二叠，鹧鸪啼傍黄昏。",
        "dynasty": "宋",
        "collection_info": null
    },
    {
        "title": "临江仙 人意舒闲春事到",
        "author": "马子严",
        "content": "人意舒闲春事到，徐徐弄日微云。\n翠鬟飞绕蛾群。\n烟横沽酒市，风转落梅村。\n岁事一新人半旧，相逢际晚醺醺。\n花间亭馆柳间门。\n除风雨外，排日醉红裙。",
        "dynasty": "宋",
        "collection_info": null
    },
    {
        "title": "月华清 瑟瑟秋声",
        "author": "马子严",
        "content": "瑟瑟秋声，萧萧天籁，满庭摇落空翠。\n数遍丹枫，不见叶间题字。\n人何处、千里婵娟，愁不断、一江流水。\n遥睇。\n见征鸿几点，碧天无际。\n怅望月中仙桂。\n问窃药佳人，谁与同岁。\n把镜当空，照尽别离情意。\n心里恨、莫结丁香，琴上曲、休弹秋思。\n怕里。\n又悲来老却，兰台公子。",
        "dynasty": "宋",
        "collection_info": null
    },
    {
        "title": "贺圣朝 游人拾翠不知远",
        "author": "马子严",
        "content": "游人拾翠不知远。\n被子规呼转。\n红楼倒影背斜阳，坠几声弦管。\n荼䕷香透，海棠红浅。\n恰平分春半。\n花前一笑不须悭，待花飞休怨。",
        "dynasty": "宋",
        "collection_info": null
    },
    {
        "title": "鱼游春水 池塘生春草",
        "author": "马子严",
        "content": "池塘生春草。\n数尽归鸿人未到。\n天涯目断，青鸟尚赊音耗。\n晓月频窥白玉堂，暮雨还湿青门道。\n巢燕引雏，乳莺空老。\n庭际香红倦扫。\n干鹊休来枝上嗓。\n前回准拟同他，翻成病了。\n欲题红叶凭谁寄，独抱孤桐无心挑。\n眉间翠攒，鬓边霜早。",
        "dynasty": "宋",
        "collection_info": null
    },
    {
        "title": "海棠春 柳腰暗怯花风弱",
        "author": "马子严",
        "content": "柳腰暗怯花风弱。\n红映秋千院落。\n归逐燕儿飞，斜撼真珠箔。\n满林翠叶胭脂萼。\n不忍频频觑着。\n护取一庭春，莫弹花间鹊。",
        "dynasty": "宋",
        "collection_info": null
    },
    {
        "title": "鹧鸪天 睡鸭俳徊烟缕长",
        "author": "马子严",
        "content": "睡鸭俳徊烟缕长。\n日高春困不成妆。\n步敧草色金莲润，拈断花鬚玉笋香。\n轻洛浦，笑巫阳。\n锦纹亲织寄檀郎。\n儿家闭户藏春色，戏蝶游蜂不敢狂。",
        "dynasty": "宋",
        "collection_info": null
    },
    {
        "title": "归朝欢 听得提壶沽美酒",
        "author": "马子严",
        "content": "听得提壶沽美酒。\n人道杏花深处有。\n杏花狼藉鸟啼风，十分春色今无九。\n麝煤销永昼。\n青烟飞上庭前柳。\n画堂深，不寒不暖，正是好时候。\n团团宝月凭纤手。\n暂借歌喉招舞袖。\n真珠滴破小槽红，香肌缩尽纤罗瘦。\n投分须白首。\n黄金散与亲和旧。\n且衔杯，壮心未落，风月长相守。",
        "dynasty": "宋",
        "collection_info": null
    },
    {
        "title": "孤鸾 沙堤香软",
        "author": "马子严",
        "content": "沙堤香软。\n正宿雨初收，落梅飘满。\n可奈东风，暗逐马蹄轻卷。\n湖波又远涨绿，粉墙阴、日融烟暖。\n蓦地刺桐枝上，有一声春唤。\n任酒帘、飞动画楼晚。\n便指数烧灯，时节非远。\n陌上叫声，好是卖花行院。\n玉梅对妆雪柳，闹蛾儿、象生娇颤。\n归去争先戴取，倚宝钗双燕。",
        "dynasty": "宋",
        "collection_info": null
    },
    {
        "title": "阮郎归 清明寒食不多时",
        "author": "马子严",
        "content": "清明寒食不多时。\n香红渐渐稀。\n番腾妆束闹苏堤。\n留春春怎知。\n花褪雨，絮沾泥。\n凌波寸不移。\n三三两两叫船儿。\n人归春也归。",
        "dynasty": "宋",
        "collection_info": null
    },
    {
        "title": "浣溪沙慢 璧月上极浦",
        "author": "马子严",
        "content": "璧月上极浦。\n帆落人挝鼓。\n石城倒影，深夜鱼龙舞。\n佳气郁郁，紫阕腾云雨。\n回首分今古。\n千载是和非，夕阳中、双燕语。\n向人诉。\n记玉井辘轳，胭脂涨腻，几许蛾眉妒。\n感叹息、花好随风去。\n流景如羽。\n且共乐升平，不须后庭玉树。",
        "dynasty": "宋",
        "collection_info": null
    },
    {
        "title": "锦缠道 雨过园林",
        "author": "马子严",
        "content": "雨过园林，触处落红凝绿。\n正桑叶、齐如沃。\n娇羞只恐人偷目。\n背立墙阴，慢展纤纤玉。\n听鸠啼几声，耳边相促。\n念蚕饥、四眠初熟。\n劝路旁、立马莫踟躇，是那里唱道秋胡曲。",
        "dynasty": "宋",
        "collection_info": null
    },
    {
        "title": "满江红 瑞霭秋空",
        "author": "马子严",
        "content": "瑞霭秋空，银河里、非烟非雾。\n应想是、岳锺神秀，再生尹傅。\n昨夜五云随梦入，今朝万象朝元去。\n正六星、炳炳耀文昌，循初度。\n五马贵，多文富。\n人品异，心朝古。\n似冰清瑶水，玉森元圃。\n天子方将循异政，灵孙又合为霖雨。\n问汾阳、几考在中书，从今数。",
        "dynasty": "宋",
        "collection_info": null
    },
    {
        "title": "水调歌头 万仞鹅湖顶",
        "author": "马子严",
        "content": "万仞鹅湖顶，千岁矫苍龙。\n楼台一簇，仙家遥寄五云中。\n天上朝元佳节，人世生贤华旦，瑞气郁葱葱。\n六辔耀闽海，列郡喜趋风。\n记昔年，当此际，早梅红。\n插花饮酒，狂歌醉舞寿昌宫。\n零落青袍如旧，敛板绣衣庭下，欣见黑头公。\n王室要师保，叔父忽居东。",
        "dynasty": "宋",
        "collection_info": null
    },
    {
        "title": "感皇恩 深约海棠开",
        "author": "马子严",
        "content": "深约海棠开，一庭儿女。\n共插满头笑相语。\n入春准备了，到今朝团聚。\n近来都不怕，风和雨。\n一个一杯，君山绿醑。\n何必贪多似彭祖。\n但须看遍，子生孙孙生子。\n便年年拼一醉，花前舞。",
        "dynasty": "宋",
        "collection_info": null
    },
    {
        "title": "浪淘沙 娇额尚涂黄",
        "author": "马子严",
        "content": "娇额尚涂黄。\n不久时妆。\n十分轻脆奈风霜。\n几度细腰寻得蜜，错认蜂房。\n东阁久凄凉。\n江路悠长。\n休将颜色较芬芳。\n无奈花间真若伪，赖有幽香。",
        "dynasty": "宋",
        "collection_info": null
    },
    {
        "title": "苏幕遮 地偏灵",
        "author": "马子严",
        "content": "地偏灵，天应瑞。\n簇簇银花，团绕真珠蕊。\n金阕玉楼分十二。\n要伴姮娥，与月循环睡。\n月如花，花表岁。\n人到闰年，添个真奇异。\n不许扬州夸间气。\n昨夜春风，吹送柴门里。",
        "dynasty": "宋",
        "collection_info": null
    },
    {
        "title": "乌林行",
        "author": "马子严",
        "content": "荆州儿曹不足恃，何物老瞒欺一世。\n兵书浪语十三篇，不料乌林出奇计。\n隆准云孙驱伏龙，紫髯强援要江东。\n戈船植羽蔽寒日，雪浪崩崖惊晚风。\n行閒一卒如儿戏，持火绝江人不意。\n灰销汉贼终老心，功入乔家少年壻。\n君不见华容道旁春草生，魂销不听车马声。\n哀猿夜啼霜月冷，空余野燐沙边明。",
        "dynasty": "宋",
        "collection_info": null
    },
    {
        "title": "仙霞岭",
        "author": "马子严",
        "content": "镇日崎岖度远山，远山深处解征鞍。\n翠环水石四围匝，冻积冰霜一夜寒。\n月影自催人起早，泉声不许客眠安。\n明朝直向烟霞去，身在亨衢天地宽。",
        "dynasty": "宋",
        "collection_info": null
    },
    {
        "title": "云岩",
        "author": "马子严",
        "content": "林深路转山，岩虚云触石。\n是中立数椽，仅足安一室。\n断罅开碧落，当昼悬白日。\n虬蘗挂乳窦，飞鼠傅石脊。\n山中古老人，对我诵记忆。\n昔为鬼仙家，乃藉巨人力。\n划地剖疆界，印泥遗指迹。\n至今百年余，住世三度易。\n吾非梅子真，身是江南客。\n詹子武夷俊，邂逅愿已适。\n扶携一登览，相与有俦匹。\n林逋叶静能，俱来一同席。\n二子善鼓琴，无弦徒挂壁。\n日暮云已归，今夕竟何夕。\n徘徊卧白云，华胥何处觅。",
        "dynasty": "宋",
        "collection_info": null
    },
    {
        "title": "章岩",
        "author": "马子严",
        "content": "拳石中虚屋数椽，洞门东闢半规圆。\n木高长蔽三竿日，人到同观一片天。\n行路不堪秋后暑，禅床聊借午时眠。\n山僧为我敲茶臼，相对炉香起暮烟。",
        "dynasty": "宋",
        "collection_info": null
    },
    {
        "title": "黄花渡",
        "author": "马子严",
        "content": "黄竹歌成雪未休，黄花渡口上横舟。\n百钱买酒可能醉，千里怀人不奈愁。\n岁事只余旬五日，家山犹隔两三州。\n飞云在目还知否，肯为雕胡一饷留。",
        "dynasty": "宋",
        "collection_info": null
    },
    {
        "title": "句  其一",
        "author": "马子严",
        "content": "章村蓬荜两三家，篱落纵横被野花。",
        "dynasty": "宋",
        "collection_info": null
    },
    {
        "title": "句  其二",
        "author": "马子严",
        "content": "乱点琼葩艳艳明。",
        "dynasty": "宋",
        "collection_info": null
    }
]