[
    {
        "title": "菩萨蛮 烟波江上西亭小",
        "author": "赵善括",
        "content": "烟波江上西亭小。\n晓来雨过惊秋早。\n飞栋倚晴空。\n凉生面面风。\n痴儿官事了。\n独自凭栏笑。\n何处有尘埃。\n扁舟归去来。",
        "dynasty": "宋",
        "collection_info": null
    },
    {
        "title": "柳梢青 愁别欣逢",
        "author": "赵善括",
        "content": "愁别欣逢。\n人间离合，自古难同。\n写就茶经，注成花谱，何事西东。\n一尊良夜匆匆。\n怎忍见、轻帆短篷。\n汉水无情，楚云有意，目断飞鸿。",
        "dynasty": "宋",
        "collection_info": null
    },
    {
        "title": "鹧鸪天 忆昔南楼旧使君",
        "author": "赵善括",
        "content": "忆昔南楼旧使君。\n与君携手蹑浮云。\n如今更到经行处，妙墨新诗得屡闻。\n淮南路，楚江分。\n离尊相属更论文。\n明朝一棹人千里，多少红愁与翠颦。",
        "dynasty": "宋",
        "collection_info": null
    },
    {
        "title": "鹧鸪天 我是行人更送行",
        "author": "赵善括",
        "content": "我是行人更送行。\n潇潇风雨倍伤情。\n征帆西去何须急，飞诏东来分外荣。\n红袖湿，玉尊倾。\n不堪回首暮云平。\n小舟准拟随君去，要听霜天晓角声。",
        "dynasty": "宋",
        "collection_info": null
    },
    {
        "title": "鹧鸪天 雨沐芙蓉秋意清",
        "author": "赵善括",
        "content": "雨沐芙蓉秋意清。\n可人风月满江城。\n怜风爱月方留恋，对月临风又送行。\n人渐远，酒须倾。\n只凭一醉遣多情。\n重来休厌刘郎老，明月清风有素盟。",
        "dynasty": "宋",
        "collection_info": null
    },
    {
        "title": "沁园春 虎啸风生",
        "author": "赵善括",
        "content": "虎啸风生，龙跃云飞，时不再来。\n试凭高望远，长淮清浅，伤今怀古，故国氛埃。\n壮志求伸，匈奴未灭，早以家为何谓哉。\n多应是，待着鞭事了，税驾方回。\n稼轩聊尔名斋。\n笑学请樊迟心未开。\n似南阳高卧，莘郊自乐，磻溪韬略，傅野盐梅。\n植杖亭前，集山楼下，五桂三槐次第栽。\n功名遂，向急流勇退，肯恁徘徊。",
        "dynasty": "宋",
        "collection_info": null
    },
    {
        "title": "沁园春 问舍东湖",
        "author": "赵善括",
        "content": "问舍东湖，招隐西山，惠然肯来。\n有閟香兰桂，无穷幽趣，隔溪车马，何处轻埃。\n微利虚名，朝荣暮辱，笑尔焉能浼我哉。\n闲欹枕，被幽禽唤觉，午梦惊回。\n无言独坐南斋。\n好唤取芳尊相对开。\n待醒时重醉，疏帘透月，醉时还醒，画角吹梅。\n无用千金，休悬六印，荆棘谁能满地栽。\n人间世，任游鵾独运，斥鷃低徊。",
        "dynasty": "宋",
        "collection_info": null
    },
    {
        "title": "沁园春 千里风湍",
        "author": "赵善括",
        "content": "千里风湍，万叠云峰，自相送迎。\n叹扁舟如叶，漂流如梗，片帆如箭，聚散如萍。\n家在东湖，身来西浙，非为区区利与名。\n堪怜处，为雏饥犊暮，狗苟蝇营。\n平生。\n何辱何荣。\n且一任三才和五行。\n有鷃飞鹏奋，鹤长凫短，朱颜富贵，白发公卿。\n印漫累累，绶何若若，休羡行歌朱买臣。\n归来好，向严滩垂钓，谷口躬耕。",
        "dynasty": "宋",
        "collection_info": null
    },
    {
        "title": "满江红 一雨连春",
        "author": "赵善括",
        "content": "一雨连春，东湖涨、蒲萄新绿。\n湖上路，柳浓花艳，绿园红簇。\n尘世难逢开口笑，人生待足何时足。\n况南州高士是西邻，人如玉。\n行路唱，谁家曲。\n愁易感，欢难续。\n问轩裳于我，有何荣辱。\n众醉岂容君独醒，出林休恨风催木。\n叹惊弦、飞鸟尚知还，安巢宿。",
        "dynasty": "宋",
        "collection_info": null
    },
    {
        "title": "满江红 三十年前",
        "author": "赵善括",
        "content": "三十年前，曾向此、舞风歌月。\n今依旧、江山如画，鬓须如雪。\n故友冥鸿随净社，旧时秋蚓横尘壁。\n赖庐峰、对我眼偏青，曾相识。\n开岫幌，携山屐。\n泉泻布，星飞石。\n为收帆舣棹，小留终日。\n休问重湖吹碧浪，且同五老浮琼液。\n待明朝、鹢首向东飞，清风力。",
        "dynasty": "宋",
        "collection_info": null
    },
    {
        "title": "满江红 腾茂飞英",
        "author": "赵善括",
        "content": "腾茂飞英，分忧愿、自然风力。\n千里静，江山改观，羽旄增色。\n林下风清公事少，笔端雷动奸豪息。\n听宴香、深处笑声长，文章客。\n丹诏自，天边得。\n宣室对，君心忆。\n趁良辰高会，履珠簪碧。\n和气回春征酝酿，政声报最惟清白。\n看挥毫、万字扫云烟，吴笺湿。",
        "dynasty": "宋",
        "collection_info": null
    },
    {
        "title": "鹧鸪天 画鹢翩翩去似飞",
        "author": "赵善括",
        "content": "画鹢翩翩去似飞。\n季鹰何事忽思归。\n风湍自送征帆隐，云巘须将彩笔挥。\n江作酒，海为卮。\n为君满酌不须辞。\n酒酣渴思回春梦，自笑何时是足时。",
        "dynasty": "宋",
        "collection_info": null
    },
    {
        "title": "念奴娇 扬辉璧月",
        "author": "赵善括",
        "content": "扬辉璧月，照层台缥缈，篷莱云气。\n玉宇清明仙语近，多少怨红愁翠。\n问我殷勤，几年尘土，依旧高标致。\n广寒别后，与谁曾共幽会。\n一日失脚人间，十常八九，底事如人意。\n狗苟蝇营真可笑，何乃比余于是。\n风月佳时，江山好处，无复怀愁悴。\n倚栏舒啸，六经时自心醉。",
        "dynasty": "宋",
        "collection_info": null
    },
    {
        "title": "醉落魄・一斛珠 重阳时节",
        "author": "赵善括",
        "content": "重阳时节。\n可怜又是天崖客。\n扁舟小泊花溪侧。\n细雨斜风，不见秦楼月。\n白衣望断无消息。\n举觞一笑真难得。\n归兮学取陶彭泽。\n采菊东篱，悠然见山色。",
        "dynasty": "宋",
        "collection_info": null
    },
    {
        "title": "摸鱼儿 喜连宵、四郊春雨",
        "author": "赵善括",
        "content": "喜连宵、四郊春雨。\n纷纷一阵红去。\n东君不爱闲桃李，春色尚馀分数。\n云影住。\n任绣勒香轮，且阻寻芳路。\n农家相语。\n渐南亩浮青，西江涨绿，芳沼点萍絮。\n西成事，端的今年不误。\n从他蝶恨蜂妒。\n莺啼也怨春多雨，不解与春分诉。\n新燕舞。\n犹记得、雕梁旧日空巢土。\n天涯劳苦。\n望故国江山，东风吹泪，渺渺在何处。",
        "dynasty": "宋",
        "collection_info": null
    },
    {
        "title": "摸鱼儿 被杨花、带将春去",
        "author": "赵善括",
        "content": "被杨花、带将春去，飘扬一路无定。\n满庭绿荫丝千尺，枝上旧香吹尽。\n幽梦醒。\n对晚色、秋千院落人初静。\n柔条弄影。\n奈翦翦轻风，冥冥细雨，惹起万千恨。\n云山路，休蹑高楼独凭。\n楚天一抹烟暝。\n娇莺百啭飞鸠去，何处可寻芳信。\n心自省。\n念咫尺、青楼应怪人薄幸。\n归期将近。\n料喜鹊先知，飞来报了，日日倚门等。",
        "dynasty": "宋",
        "collection_info": null
    },
    {
        "title": "虞美人 长空一夜霜风吼",
        "author": "赵善括",
        "content": "长空一夜霜风吼。\n寒色消残酒。\n问伊今夜在谁行。\n遗恨落花流水、误刘郎。\n尤云殢雨多情话。\n分付阿谁也。\n侬家有分受凄惶。\n只怕娇痴不睡、也思量。",
        "dynasty": "宋",
        "collection_info": null
    },
    {
        "title": "好事近 月色透窗寒",
        "author": "赵善括",
        "content": "月色透窗寒，一夜素衾霜湿。\n无寐起来搔首，正参横人寂。\n此心重省已回肠，何况是行役。\n欲弃利名归去，奈楚天云隔。",
        "dynasty": "宋",
        "collection_info": null
    },
    {
        "title": "鹧鸪天 枉道黉堂是冷官",
        "author": "赵善括",
        "content": "枉道黉堂是冷官。\n深深青琐锁青鸾。\n新诗自得清歌举，和气都消永夜寒。\n花态净，酒杯宽。\n燕娇莺巧有馀欢。\n不因客里东阳瘦，好把西江一吸干。",
        "dynasty": "宋",
        "collection_info": null
    },
    {
        "title": "满江红 传语风光",
        "author": "赵善括",
        "content": "传语风光，须少驻、共君流转。\n谁忍见、绿肥红瘦，鲜欢多感。\n泽国千丝烟雨暗，江成一带云山远。\n看新荷、泛水学人愁，心常卷。\n羞鬓雪，凭花染。\n携酒阵，嫌杯浅。\n叹人生岂为，青衫槐板。\n记舞可怜宫柳细，写情但觉香笺短。\n上层楼、独倚有谁知，栏干暖。",
        "dynasty": "宋",
        "collection_info": null
    },
    {
        "title": "水调歌头 山险号北固",
        "author": "赵善括",
        "content": "山险号北固，景胜冠南州。\n洪涛江上乱云，山里簇红楼。\n堪笑萍踪无定，拟泊叶舟何许，无计可依刘。\n金阙自帷幄，玉垒老貔貅。\n问兴亡，成底事，几春秋。\n六朝人物，五胡妖雾不胜愁。\n休学楚囚垂泪，须把祖鞭先着，一鼓版图收。\n惟有金焦石，不逐水漂流。",
        "dynasty": "宋",
        "collection_info": null
    },
    {
        "title": "好事近 风雨做春愁",
        "author": "赵善括",
        "content": "风雨做春愁，桃杏一时零落。\n是处绿肥红瘦，怨东君情薄。\n行藏独倚望江楼，双燕度帘幕。\n回首故园应在，误秋千人约。",
        "dynasty": "宋",
        "collection_info": null
    },
    {
        "title": "鹧鸪天 玉殿分荣两桂华",
        "author": "赵善括",
        "content": "玉殿分荣两桂华。\n灵根移植在长沙。\n风姨先绽无双蕊，月姊重开第一花。\n金榜烂，玉音加。\n从今稳步上天霞。\n休夸水击三千里，且歌笙歌十万家。",
        "dynasty": "宋",
        "collection_info": null
    },
    {
        "title": "醉落魄・一斛珠 梯横画阁",
        "author": "赵善括",
        "content": "梯横画阁。\n碧栏干外江风恶。\n笑声欢意浮杯酌。\n秋水春山，相对称行乐。\n谁家青鸟穿帘幕。\n暗传空有阳台约。\n天公着意称停着。\n寒色人情，都恁两清薄。",
        "dynasty": "宋",
        "collection_info": null
    },
    {
        "title": "醉落魄・一斛珠 梯横画阁",
        "author": "赵善括",
        "content": "梯横画阁。\n月明江静烟光薄。\n碧山回绕栏干角。\n一缕行云，忽向杯中落。\n樱歌柳舞俱柔弱。\n罗衣不耐江风恶。\n凭谁唤取双黄鹤。\n骑上瑶台，同赴金桃约。",
        "dynasty": "宋",
        "collection_info": null
    },
    {
        "title": "朝中措 东君着意在枝头",
        "author": "赵善括",
        "content": "东君着意在枝头。\n红紫自风流。\n贪引游蜂舞蝶，几多春事都休。\n三分好处，不随流水，即是闲愁。\n惟我惜花心在，更看红叶沈浮。",
        "dynasty": "宋",
        "collection_info": null
    },
    {
        "title": "菩萨蛮 鹊桥巧雾随风远",
        "author": "赵善括",
        "content": "鹊桥巧雾随风远。\n蟾宫皓影凝空满。\n一点寿星明。\n祥光彻太清。\n周公天子传。\n礼乐新封鲁。\n功业焕旗常。\n钧天侍玉皇。",
        "dynasty": "宋",
        "collection_info": null
    },
    {
        "title": "水调歌头 形胜视京兆",
        "author": "赵善括",
        "content": "形胜视京兆，警跸驻钱塘。\n光前诏后弹压，谁数汉张王。\n几百万家和气，五十馀年创见，天下一循良。\n有口皆歌颂，无地不耕桑。\n春过半，花锦烂，柳丝长。\n潭潭门卫森戟，宴寝正凝香。\n笑把湖山佳色，醉挹西湖晴滟，童艾祝霞觞。\n四海瞻华衮，千载侍吾皇。",
        "dynasty": "宋",
        "collection_info": null
    },
    {
        "title": "满江红 海岳储祥",
        "author": "赵善括",
        "content": "海岳储祥，符昌运、挺生前哲。\n天赋与、飘然才气，凛然忠节。\n颖脱难藏冲斗剑，誓清行击中流楫。\n二十年、麾节遍江湖，恩威浃。\n香穗直，云峰列。\n觞羽急，鲸川竭。\n共介公眉寿，赞公贤业。\n出处已能齐二老，功名岂止超三杰。\n侍吾皇、千载带金重，头方黑。",
        "dynasty": "宋",
        "collection_info": null
    },
    {
        "title": "醉蓬莱 正采铃坠盖",
        "author": "赵善括",
        "content": "正采铃坠盖，玉燕投怀，梦符佳月。\n五百年间，诞中兴人杰。\n杖策归来，入关徒步，万里朝金阙。\n贯日精忠，凌云壮气，妙龄英发。\n名镇重湖，屡凭熊轼，恩满西江，载分龙节。\n有志澄清，誓击中流楫。\n谈笑封侯，雍容谋国，看掀天功业。\n待与斯民，庆公华衮，祝公黄发。",
        "dynasty": "宋",
        "collection_info": null
    },
    {
        "title": "醉蓬莱 正百花堂下",
        "author": "赵善括",
        "content": "正百花堂下，山雨楼前，粲然梅柳。\n和气回春，滟一尊芳酒。\n桂子兰孙，凤歌鸾舞，介我公眉寿。\n天上遐龄，人间独乐，古来稀有。\n壮日题桥，儿时击瓮，名遂功成，自然长久。\n琳馆偷闲，约赤城为友。\n紫诏重颁，黄扉稳步，好试调羹手。\n九世鸡窠，千秋麟阁，玉颜依旧。",
        "dynasty": "宋",
        "collection_info": null
    },
    {
        "title": "醉蓬莱 正槐堂日永",
        "author": "赵善括",
        "content": "正槐堂日永，梅雨消尘，麦风摇翠。\n天佑昌辰，诞中兴嘉瑞。\n秀伟标姿，从容谋断，笑吐平戎计。\n汉节归来，边尘扫净，鼎司荣贵。\n间世良臣，威严辅政，妩媚承君，道襟冲粹。\n玉券金丹，称功名成遂。\n茂苑烟霞，太湖风月，聊伴凝香醉。\n补衮工夫，调羹手段，如今重试。",
        "dynasty": "宋",
        "collection_info": null
    },
    {
        "title": "瑞鹤仙 月华凝露掌",
        "author": "赵善括",
        "content": "月华凝露掌。\n正极目鸾霄，望风鲸壤。\n深宫注遐想。\n听点点花漏，盈盈仙仗。\n笙箫迎响。\n降琼轮、玄云步障。\n洞□扉、笑别蓬瀛，下应太平无象。\n俱仰。\n姆仪春煦，妇节冰清，道风夷旷。\n三迁教养。\n金阙里，玉音赏。\n况传家清白，满堂朱紫，相对兰荪竞长。\n待齐秦、汤沐疏封，赐灵寿杖。",
        "dynasty": "宋",
        "collection_info": null
    },
    {
        "title": "鹊桥仙 星桥未就",
        "author": "赵善括",
        "content": "星桥未就，月钩初挂，翠叶暗惊秋早。\n蕊珠宫里厌清闲，试回首、尘寰一笑。\n仙风道骨，姆仪家范，须信人间最少。\n一枝丹桂四兰荪，况千岁、灵椿未老。",
        "dynasty": "宋",
        "collection_info": null
    },
    {
        "title": "贺新郎 绛雪堆云绿",
        "author": "赵善括",
        "content": "绛雪堆云绿。\n倚朱栏、鸾飞凤舞，乱红如簇。\n宫锦海沈肌理秀，极目明霞孤骛。\n对翠袖、天寒修竹。\n轻露有情添泪眼，粲精神、娇醉熏华屋。\n然宝篆，散清馥。\n江南到处多兰菊。\n更海棠、贪睡未醒，漫山粗俗。\n欲品此花为第一，真色生香俱足。\n又只怕、惊人凡目。\n把酒对花频管领，怕狂风骤雨难拘束。\n拾碎玉，泛醽醁。",
        "dynasty": "宋",
        "collection_info": null
    },
    {
        "title": "霜天晓角 楚天风色",
        "author": "赵善括",
        "content": "楚天风色。\n一夜波翻雪。\n舣岸锦帆不度，天有意、且留客。\n鼓声吹取急。\n离觞须举白。\n看去芳菲时候，日边听、好消息。",
        "dynasty": "宋",
        "collection_info": null
    },
    {
        "title": "水调歌头 碧云初返岫",
        "author": "赵善括",
        "content": "碧云初返岫，潦水正鸣滩。\n兰舟容与，歌舞偏称笑中看。\n烛影烘寒成暖，花色照人如画，一坐有馀欢。\n酒滟浮金盏，香缕霭雕盘。\n碧簪横，银漏永，玉樽干。\n喧春鼓吹，翠袖起舞佩珊珊。\n记得山明水秀，何处朝云暮雨，常在梦魂间。\n多少难言事，都付两眉弯。",
        "dynasty": "宋",
        "collection_info": null
    },
    {
        "title": "念奴娇 晓来膏雨",
        "author": "赵善括",
        "content": "晓来膏雨，报一犁丰信，几枝娇色。\n岸草河沙明似镜，不到尘埃花陌。\n急管繁弦，香车宝勒，正阻寻春客。\n东风特起，半空微露晴碧。\n何况主意深勤，冰清才藻，玉润真圭璧。\n翠丽华堂横枕水，波底斜阳红湿。\n莲社风流，桃溪标致，便觉凡心息。\n玉尊倾尽，笑中归步钩月。",
        "dynasty": "宋",
        "collection_info": null
    },
    {
        "title": "念奴娇 江南到处",
        "author": "赵善括",
        "content": "江南到处，被波光云影，留人行色。\n昔我来时春正好，舞絮□飞南陌。\n今日登临，读书斋上，重作凭栏客。\n清溪毂细，夜来微涨新碧。\n两岸蘸水浓阴，断虹横障，一带连环璧。\n林外青山千万叠，雨歇半空犹湿。\n已倩双鳞，更须灵鹊，先报归消息。\n归来征袖，尽携千里风月。",
        "dynasty": "宋",
        "collection_info": null
    },
    {
        "title": "鹊桥仙 花腮百媚",
        "author": "赵善括",
        "content": "花腮百媚，柳丝千尺，密影金铺碎日。\n过云微雨报清明，半天外、烟娇雾湿。\n当歌有恨，问春无语，笑我如何久客。\n小园归去又残红，便□地、飞觞尚得。",
        "dynasty": "宋",
        "collection_info": null
    },
    {
        "title": "鹊桥仙 东风唤我",
        "author": "赵善括",
        "content": "东风唤我，西园闲坐，大醉高歌竟日。\n行藏独依画栏干，便忘了、征衫泪湿。\n亭高烟远，天低云近，相对逃名隐客。\n掀髯无语看青山，断不信、尘埃到得。",
        "dynasty": "宋",
        "collection_info": null
    },
    {
        "title": "清平乐 断云漏雨",
        "author": "赵善括",
        "content": "断云漏雨。\n依约西山暮。\n风定樯高须小住。\n不忍带将春去。\n此行抑有求欤。\n青衣拟问平都。\n万里一钩新月，相忘常在江湖。",
        "dynasty": "宋",
        "collection_info": null
    },
    {
        "title": "水调歌头 危台枕城堞",
        "author": "赵善括",
        "content": "危台枕城堞，今昔几人游。\n绕城碧水一带，茂苑与长洲。\n寂寂弹琴风外，苒苒采香径畔，横截古溪头。\n极目暮云合，宋玉正悲秋。\n岘山碑，帝子阁，庾公楼。\n当时风物，如今烟水只供愁。\n处处山明水秀，岁岁春花秋月，何必美南州。\n故国未归去，萍梗叹漂流。",
        "dynasty": "宋",
        "collection_info": null
    },
    {
        "title": "水调歌头 雨霁彩虹卧",
        "author": "赵善括",
        "content": "雨霁彩虹卧，半夜水明楼。\n太湖极目，四面水尽是天流。\n几点鲈乡荻浦，万里鲸波雪浪，掀舞小渔舟。\n金饼挂蟾魄，时景正中秋。\n钓纶轻，兰棹稳，笑王侯。\n一蓑一笠，得意何必美封留。\n纵使金章鼎贵，何似玉樽倾到，一醉可消愁。\n玉女在何许，唤起与同游。",
        "dynasty": "宋",
        "collection_info": null
    },
    {
        "title": "水调歌头 佳客志淮海",
        "author": "赵善括",
        "content": "佳客志淮海，贱子设樽罍。\n楚江昨夜清涨，短棹已安排。\n休问南楼风月，且念阳台云雨，几日却重来。\n银烛正凝泪，画鼓且休催。\n彩云飞，黄鹤举，两徘徊。\n林泉归去高卧，回首笑尘埃。\n我唱更凭君和，君起谁同我舞，莫惜玉山颓。\n他日扬州路，散策愿相陪。",
        "dynasty": "宋",
        "collection_info": null
    },
    {
        "title": "水调歌头 浩叹对青史",
        "author": "赵善括",
        "content": "浩叹对青史，循吏久无闻。\n二年江右，赖公华节布阳春。\n才自搴帷问俗，无复埋轮当道，一路尽澄清。\n多少攀辕意，不待及瓜人。\n驻膏车，迟祖帐，倒离尊。\n满庭桃李绿阴，何处不深恩。\n此去玉音应问，底事金围微减，忧国更忧民。\n造膝一言语，四海入洪钧。",
        "dynasty": "宋",
        "collection_info": null
    },
    {
        "title": "满江红 雨沐风梳",
        "author": "赵善括",
        "content": "雨沐风梳，正梅柳、弄香逞色。\n谁忍听、送君南浦，阳关三叠。\n玉节前驱光照路，金杯争劝愁生席。\n泛锦樯、西去若登仙，乘槎客。\n春有意，寒无力。\n和风满，洪波息。\n笑庐峰湓浦，旧游陈迹。\n昔日蜚声台柏劲，他年坐对堂槐密。\n想轺车、不待政成时，追锋急。",
        "dynasty": "宋",
        "collection_info": null
    },
    {
        "title": "满庭芳 蝶粉蜂黄",
        "author": "赵善括",
        "content": "蝶粉蜂黄，桃红李白，春风屡展愁眉。\n晓来雨过，应渐觉红稀。\n满径柔茵似染，新晴后、皱绿盈池。\n休孤负，幕天席地，逸饮酹金彝。\n东君，真好事，降唇歌雪，玉指鸣丝。\n念长卿多病，非药能治。\n试假瑶琴一弄，清音转、便许心知。\n从今去，园林好在，休学岘山碑。",
        "dynasty": "宋",
        "collection_info": null
    },
    {
        "title": "好事近 新月巧穿山",
        "author": "赵善括",
        "content": "新月巧穿山，桂树影高群木。\n任使云遮烟锁，自春辉秋绿。\n我来折得最高枝，踏破一轮玉。\n宝斧修教园样，放十分光足。",
        "dynasty": "宋",
        "collection_info": null
    },
    {
        "title": "和邦承所赠中隠古风",
        "author": "赵善括",
        "content": "少年麋鹿姿，待价非结绿。\n东湖嗜红芰，西山茹黄独。\n虽无负郭田，仅有环堵屋。\n稍知亲简编，岂意分符竹。\n不作梁甫吟，徒歌采薇曲。\n轩冕本无心，泉石慕幽躅。\n疏才偶计偕，微名玷宦牍。\n扰客书掣肘，蹈险车脱轴。\n为米一折腰，献玉三刖足。\n人情冰復炭，世路岸为谷。\n奔走三十年，尘埃几千斛。\n归访旧园林，要识真面目。\n敝庐他人居，故友半鬼录。\n诛茅倾客囊，千日笑神速。\n堂成屡留醉，夜阑更秉烛。\n冬霜孤松秀，春霖万花霂。\n熏风自生凉，秋云不待族。\n鱼鸟乐欣欣，柴荆纷樕樕。\n曳杖时往还，拊缶谁拘束。\n敲门闻剥啄，开缄佩谦牧。\n初读少陵诗，再对渊明菊。\n试听句掷金，坐想人如玉。\n搜肠嗣高吟，深愧窘边幅。",
        "dynasty": "宋",
        "collection_info": null
    },
    {
        "title": "和罗倅竹园唱和之什",
        "author": "赵善括",
        "content": "平生抱迂疏，举世无两箇。\n每为饥所驱，奔走不可奈。\n尝闻伯夷风，粗尔立顽懦。\n初试岩邑宰，再作侯藩佐。\n一麾来江湖，不容暖席坐。\n流行遇坎止，留落寓江左。\n轲毁遭臧仓，孔厄类阳货。\n从来宦情薄，况已心力惰。\n二儿可应门，肯堂復肯播。\n东湖五亩宅，喜赋归来些。\n林亭足遐观，竹斋宜醉卧。\n自谓景物幽，绝唱无人和。\n朅来憩水滨，光渌静无涴。\n一见罗夫子，道眼俱看破。\n始知蠛蠓飞，未识天壤大。\n万竿旌旗林，五车牛马驮。\n羡君如籍咸，媿我非白贺。\n续貂惭斐然，君恕毋督过。",
        "dynasty": "宋",
        "collection_info": null
    },
    {
        "title": "清明后一日泛湖游园联句",
        "author": "赵善括",
        "content": "清明过一日，甲子喜新霁。\n理棹泛平湖，吹风扫微曀。\n巧剪翠縠纹，忽展画屏势。\n千里入寸眸，万物犹一赘。\n寄傲天地阔，放意江山丽。\n指点村市井，荡漾渔家计。\n小泊杨柳堤，徐行兰蕙砌。\n满月射堵墙，乘风亸云髻。\n彩舟箫鼓喧，花亭翠红蔽。\n石龙潄寒玉，竹凤摇清篲。\n闹花如有言，闲草远无际。\n梅豆点微酸，樱珠缀纤脆。\n荇带牵风长，鸥雪点波细。\n怪山迭青峦，仙岩排绿桂。\n亲友宴樽俎，泉石爽襟袂。\n曲径浓香浮，深院幽人憩。\n日暖蜂蝶喧，沙软鸳鸯俪。\n春秀犹未晚，懽游端可继。\n归舠泝洄洑，嘉圃芘林翳。\n景胜诗愈豪，酒阑情未替。\n解帆竚别墅，寻芳适佳第。\n画楼月初挂，朱栏春可繫。\n烧烛照红粧，堕簪空绿鬄。\n笑歌诚有余，金貂尚能贳。\n醉墨写欹斜，锦囊收短制。",
        "dynasty": "宋",
        "collection_info": null
    },
    {
        "title": "和浙宪同诸公游梅园  其一",
        "author": "赵善括",
        "content": "梓里德星聚，宝马如云屯。\n扬鞭东城去，趁此梅正繁。\n林烟引轻素，晻暧连遥村。\n须臾日色高，客情舒宴温。\n露晞润玉瀣，雪粲融朝暾。\n千林秀松竹，万点铺兰荪。\n开落犯春早，尘埃迷昼昏。\n埋没颜色好，孤负眉宇轩。\n疏野空自适，何人共清尊。\n诸公尽豪隽，逸饮如鲸吞。\n对花相慰藉，悲欢俱勿论。\n吹嘘頼椽笔，欲谢终忘言。",
        "dynasty": "宋",
        "collection_info": null
    },
    {
        "title": "和浙宪同诸公游梅园  其二",
        "author": "赵善括",
        "content": "庭除大槐安，人世甚蚁屯。\n俯仰穹壤间，乐少忧且繁。\n何如置悲欢，访梅东城村。\n羣贤负瑰奇，即之和气温。\n峭寒着春衣，轻烟翳晨暾。\n簪花愧华髮，席地依香荪。\n谁许嫁东风，留香坐晓昏。\n密坞横清溪，我欲创幽轩。\n所愿花长开，日日同一尊。\n静对影亦好，清味蕊可吞。\n此心无厌时，何物堪比论。\n哦诗愧续貂，勿以人废言。",
        "dynasty": "宋",
        "collection_info": null
    },
    {
        "title": "和伍解元喜祈雨有感",
        "author": "赵善括",
        "content": "痴龙偃蹇玩岁月，深居白云抱幽石。\n有时江海肆贪残，坐视天焦地皮拆。\n分疆守职各有方，止沸讵可扬其汤。\n曰旸而旸雨而雨，何待酹酒焚炉香。\n不谓神心有城府，必需精祷方降雨。\n刑鹅割牲厌口腹，缁衣黄冠诵章句。\n上天有意生斯人，假尔羣祀江之滨。\n弄权推怨吝所施，帝怒碎戮犹微尘。\n吁嗟痴龙今已矣，异日忧深目前喜。\n勿将风雨希民求，岁岁丰穰尽天赐。\n我家亦有二顷田，膏泽霈然长有年。\n神心傥不悖天意，与民共赋噫嘻篇。",
        "dynasty": "宋",
        "collection_info": null
    },
    {
        "title": "过金陵有感和韵",
        "author": "赵善括",
        "content": "五马渡江思典午，祖龙谩凿秦淮浦。\n未登三代盛明时，曾是六朝文物祖。\n中兴事业由忧勤，风流千载还芬熏。\n谢安王导亦可罪，至今遂使南北分。",
        "dynasty": "宋",
        "collection_info": null
    },
    {
        "title": "纪游",
        "author": "赵善括",
        "content": "几重浓云泼黑墨，数点疏雨飞的皪。\n桃花李花红更白，不觉东风扫踪迹。\n深山绿暗新树密，悬崖倒挂春空碧。\n泉声泻出万霹雳，长虹飞过三百尺。\n蹇馿倒骑回语客，目端春事俱可识。\n茅舍敲门倾琥珀，古寺击鼓非玉食。\n我今已饱天工力，风吹浮云露白日。\n崎崄不復厌登陟，高处更穷低处逼。\n下瞰羣峰五顽石，回首一笑天地窄。\n兴来策杖遶山侧，窦深岩远不可侧。\n相思涧边酌寒滴，一抹暝烟壮山色。\n寻真不见空回忆，使我伤今復伤昔。\n道人山房遍幽历，醉裏疑从仙籍谪。\n钧天广乐梦中得，更问腾空好消息。",
        "dynasty": "宋",
        "collection_info": null
    },
    {
        "title": "乐塘铺和周师禹韵",
        "author": "赵善括",
        "content": "迟日醉花春影长，村醪引入无何乡。\n碧林啼鸟惊梦断，行客红尘吹去忙。\n忧心悄悄谁知道，且是不关春事了。\n雨旸今岁定丰年，慇懃更问农家老。",
        "dynasty": "宋",
        "collection_info": null
    },
    {
        "title": "奉和章冠之长芦壁间韵",
        "author": "赵善括",
        "content": "征帆来去方旁午，触我扁舟维荻浦。\n疏林隠约响钟鱼，一苇可航参佛祖。\n西风留客意如勤，永日闲消一炷熏。\n诘朝霜重风力软，千里翠縠并刀分。",
        "dynasty": "宋",
        "collection_info": null
    },
    {
        "title": "追和外舅郭倅定香院题诗",
        "author": "赵善括",
        "content": "我家冰清酒星魄，倏忽笔下驱雷风。\n万里去家烟瘴裏，一行作吏簿书中。\n高才不许在廊庙，仙迹且復归瀛蓬。\n声容杳杳水天阔，目断波底斜阳红。",
        "dynasty": "宋",
        "collection_info": null
    },
    {
        "title": "和张尉食字韵",
        "author": "赵善括",
        "content": "玉杯春酌金盘食，曾忆雪香同醉色。\n归来信宿未能忘，欲洗羁怀乱愁织。\n青山相对云归堂，一觞聊尔非琼浆。\n羡君佳篇效伯良，要知使我搜枯肠。",
        "dynasty": "宋",
        "collection_info": null
    },
    {
        "title": "谢葛守诗轴",
        "author": "赵善括",
        "content": "君不见灵椿一株传义方，僖仪接武跻金堂。\n又不见老苏独步为文主，轼辙联芳入琼府。\n始知盛德天所亲，于门棨戟高拂云。\n又知硕才世所贵，鲤庭诗礼超凡羣。\n司成藴蓄何如厚，万顷渊源海波秀。\n刘郎少俊首辱和，扬善推贤宜有后。\n司成问学何如深，六经表裏金玉音。\n王氏拘挛了无取，雄文杰句由诸心。\n庐陵昔岁曾分教，甲子一周梦惊觉。\n贤郎赐得铜虎符，今日重游想前效。\n黉堂咳唾遗明珠，翠琰刊成惠陋儒。\n请为野史进青琐，要继皇朝窦与苏。",
        "dynasty": "宋",
        "collection_info": null
    },
    {
        "title": "送外舅杜侍御使陕西",
        "author": "赵善括",
        "content": "建隆以来论人物，得士与古相低昂。\n人才历数仁祖世，后生嵬琐无復望。\n老成寂寞典刑在，杜公玉立映班行。\n少时学问圣贤说，松柏岁寒观老节。\n得官乌府不须臾，正色空闻动帷闼。\n铄金众口未必然，天与石城慰萧屑。\n王师顷缚山西酋，朝廷却怀西顾忧。\n凉州旄钺何足恃，岐陇须公勤传邮。\n平生经国有雅意，乘流得坎惟所植。\n作官施设要近民，金马严徐等儿戏。\n诏书宽大人乐生，吏民安业政令行。\n金城那可无粟守，尧舜与民宁并耕。\n茶盐资国何必古，俗儒狥民不知务。\n精神折衝在本疆，要以雍容待仓遽。\n知无不为公自期，岂弟君子神所私。\n秦山渭水照车马，属城列县观威仪。\n此行属任良不恶，金鱼新佩明光墀。\n谁言直谏居同少，淮南盗铸烦抚绥。\n时平王度式金玉，岁晚汲公还见思。",
        "dynasty": "宋",
        "collection_info": null
    },
    {
        "title": "真妃祠",
        "author": "赵善括",
        "content": "碧潭无底潜蛟龙，神居下宅琉璃宫。\n一水镜奠挠不浊，两山角抵常争雄。\n鸦啼古庙树色黑，鱼跃急湍波影红。\n鬓雾鬟烟森拱竦，栋云帘雨飞冥蒙。\n蕙肴时展朝暮奠，蒲席快分南北风。\n假威老巫腹恣饱，乞灵行客心潜通。\n无求小舸疾飞鸟，不恨孤踪成断蓬。\n去秋浙右尽淹没，今夏江西尤藴隆。\n尾衔万斛去不返，鳞次千仓皆屡空。\n农背赤裂鱼釜满，田毛焦枯龟兆同。\n炎官张皇掉旗旆，海若羞涩藏冲融。\n一方虽藉诃护力，四海正思霖雨功。\n片帆短棹利极细，酾酒割牲酬易穷。\n好乘云车命箕伯，去击雷鼓驱丰隆。\n晶荧烛物掣长电，剨勒扫空消霁虹。\n不须犀角照百怪，何待牛蹄翻巨䜫。\n挽起天河尽倾泻，坐令人物还熙丰。\n笑谈可活万民命，顷刻已回元气工。\n上帝报功赐褒敕，真妃锡号荣清躬。\n元圭华衮依约裏，介族水类驱驰中。\n山高水深千万祀，南面血食无时终。",
        "dynasty": "宋",
        "collection_info": null
    },
    {
        "title": "上王右司三十韵",
        "author": "赵善括",
        "content": "丱角从亲后，抠衣拱座隅。\n辞章窥雅制，翰墨景良模。\n零露哀先德，青云激壮图。\n暌违十五载，流落二三孤。\n蹇涩凭乡荐，崎岖达上都。\n芝眉重晤对，桂籍偶叨踰。\n劳苦温言重，开明鄙性迂。\n一雷初绾绶，千里遇分符。\n琴浦催科拙，澄江德政殊。\n美瓜滋灌水，良醖寄兵厨。\n社雁惊飞楚，边鸿不到吴。\n色辞思益远，忧患痛多虞。\n风树亲难待，林泉誓与俱。\n啼号真有累，缰锁復相拘。\n华节来临镇，荒城获走趋。\n二天蒙芘覆，半载幸驰驱。\n郡政惭轓盖，民歌愧袴襦。\n深期展四体，宁復顾微躯。\n厚意平生在，高风振古无。\n亲依方款密，聚散忽须臾。\n鹢首浮仙路，乌台接禁涂。\n苕溪虽近甸，宣室頼嘉谟。\n德盛应难外，民思觊少苏。\n甘泉跻法从，膏泽下寰区。\n自叹如巢幕，人怜数守株。\n寸心随履舄，隻影在江湖。\n鸟倦一枝稳，龙须大手屠。\n闲情验蕉鹿，浩思忆莼鲈。\n已困三眠茧，还穷五技鼯。\n枫宸清问处，回首念疎愚。",
        "dynasty": "宋",
        "collection_info": null
    },
    {
        "title": "题古圳铺",
        "author": "赵善括",
        "content": "去郭十五里，依山三两家。\n剪茅成栋宇，沽酒是生涯。\n雨过鸠休妇，日斜蜂趁衙。\n亲闱今咫尺，停梦看灯花。",
        "dynasty": "宋",
        "collection_info": null
    },
    {
        "title": "结茅守冢偶携子弟散策郊游有感借用壁间韵  其一",
        "author": "赵善括",
        "content": "天地一蚁磨，人生何日闲。\n此身真土木，到处即溪山。\n血点居苫泪，衣余戏綵斑。\n春游板舆在，无復奉慈颜。",
        "dynasty": "宋",
        "collection_info": null
    },
    {
        "title": "结茅守冢偶携子弟散策郊游有感借用壁间韵  其二",
        "author": "赵善括",
        "content": "蠖屈地容壮，鸟还天宇闲。\n渔樵苕水市，薇蕨首阳山。\n瓮下金貂友，林中玉笋班。\n谁能齐万物，为我辨彭颜。",
        "dynasty": "宋",
        "collection_info": null
    },
    {
        "title": "题定光壁",
        "author": "赵善括",
        "content": "护雨云初断，登山眼便明。\n枫雕丹舞叶，松古绿摇声。\n觉宿无穷老，禅关有底清。\n小春天不冷，归路尚余情。",
        "dynasty": "宋",
        "collection_info": null
    },
    {
        "title": "和龚同叔春日即事五首  其一",
        "author": "赵善括",
        "content": "苦雨不肯霁，花愁都落红。\n老农欣岁兆，游子恨途穷。\n寒尚衣难褪，春侵酒易中。\n城头喧角弄，轻度一帘风。",
        "dynasty": "宋",
        "collection_info": null
    },
    {
        "title": "和龚同叔春日即事五首  其二",
        "author": "赵善括",
        "content": "柳绵飞扑扑，荷叶散田田。\n物幻无穷意，春归何处天。\n事随鸾镜改，人逐燕巢迁。\n一笑千金价，吾羞鲁仲连。",
        "dynasty": "宋",
        "collection_info": null
    },
    {
        "title": "和龚同叔春日即事五首  其三",
        "author": "赵善括",
        "content": "鶑簧方报暖，鸠唤未容晴。\n新涨长还减，痴云暗復明。\n我生随分乐，春事有余情。\n闻道东湖好，相邀散策行。",
        "dynasty": "宋",
        "collection_info": null
    },
    {
        "title": "和龚同叔春日即事五首  其四",
        "author": "赵善括",
        "content": "春已堂堂去，那闻杜宇啼。\n江山惊异土，桃李谩成蹊。\n我自无心了，谁能与物齐。\n功名傥相贷，深卷碧云溪。",
        "dynasty": "宋",
        "collection_info": null
    },
    {
        "title": "和龚同叔春日即事五首  其五",
        "author": "赵善括",
        "content": "邂逅相逢好，初心各壮图。\n金兰期永好，银艾愿同纡。\n恨逐芳樽遣，情烦綵笔铺。\n风云偶然会，携手上天衢。",
        "dynasty": "宋",
        "collection_info": null
    },
    {
        "title": "世事二首  其一",
        "author": "赵善括",
        "content": "世事今如此，惟堪一笑譁。\n空持衝斗剑，安得上天槎。\n远信凭飞翼，流年付落花。\n平戎须大度，何必顾纤瑕。",
        "dynasty": "宋",
        "collection_info": null
    },
    {
        "title": "世事二首  其二",
        "author": "赵善括",
        "content": "我贫非道病，生计恝然疏。\n数亩田常旱，一溪云有余。\n幸无贫外乐，赢得静中虚。\n已断声华念，临深肯羡鱼。",
        "dynasty": "宋",
        "collection_info": null
    },
    {
        "title": "再用前韵  其一",
        "author": "赵善括",
        "content": "枕席方相好，儿童且勿譁。\n窗蕉鸾曳尾，檐树鹊鸣槎。\n有客谈飞屑，无才笔吐花。\n倦余题短句，谁为指瑜瑕。",
        "dynasty": "宋",
        "collection_info": null
    },
    {
        "title": "再用前韵  其二",
        "author": "赵善括",
        "content": "我是忘机士，初非学二疏。\n瓮醅常得醉，瓶粟任无余。\n天下众生病，山中四壁虚。\n昔年刍豢口，今日伴钟鱼。",
        "dynasty": "宋",
        "collection_info": null
    },
    {
        "title": "游香社寺",
        "author": "赵善括",
        "content": "山水兴方逸，尘埃缚暂宽。\n菜肠甘久素，酒颊助微丹。\n江阔烟光薄，霜滋叶晕残。\n不妨走幽寺，或可叩禅端。",
        "dynasty": "宋",
        "collection_info": null
    },
    {
        "title": "清明偶题",
        "author": "赵善括",
        "content": "曲沼一泓碧，乱花双径红。\n欹梅惊北客，舞柳认东风。\n欲买春无价，常令酒不空。\n我生随分乐，初不问穷通。",
        "dynasty": "宋",
        "collection_info": null
    },
    {
        "title": "同王秘校和同年五使君韵饯送严文守江阴  其一",
        "author": "赵善括",
        "content": "江左词章伯，朝端俊伟人。\n燕居文会友，得志泽加民。\n自是无心镜，俱传有脚春。\n成风运斤斧，何处不参神。",
        "dynasty": "宋",
        "collection_info": null
    },
    {
        "title": "同王秘校和同年五使君韵饯送严文守江阴  其二",
        "author": "赵善括",
        "content": "欲说澄江好，丹青百雉楼。\n山明新雨泽，潮涌乱云流。\n贤守声先至，疲民疾已瘳。\n中兴待良佐，千里未分忧。",
        "dynasty": "宋",
        "collection_info": null
    },
    {
        "title": "题仪真天宁寺",
        "author": "赵善括",
        "content": "短棹客千里，炷香人小留。\n禅房深寂寂，世事易悠悠。\n去此两槐夏，惊予双鬓秋。\n钟鱼发新响，作意为重游。",
        "dynasty": "宋",
        "collection_info": null
    },
    {
        "title": "挽王漕稚川  其一",
        "author": "赵善括",
        "content": "紫荷余爱在，皂盖填名城。\n膏泽流千里，嘉谋肃五兵。\n林泉多雅趣，桑梓有深情。\n道大虽难用，详观月旦评。",
        "dynasty": "宋",
        "collection_info": null
    },
    {
        "title": "挽王漕稚川  其二",
        "author": "赵善括",
        "content": "昆玉皆龙凤，唯公最白眉。\n乡邦好人物，翰墨妙词诗。\n南浦言犹在，西山梦可疑。\n我归公已逝，霰泪不胜悲。",
        "dynasty": "宋",
        "collection_info": null
    },
    {
        "title": "挽朱倅周卿  其一",
        "author": "赵善括",
        "content": "戚畹芝兰秀，儒宗金玉相。\n解牛无肯綮，驰骥阻康庄。\n政术今犹诵，家风久益彰。\n藴藏初未试，盛德付诸郎。",
        "dynasty": "宋",
        "collection_info": null
    },
    {
        "title": "挽朱倅周卿  其二",
        "author": "赵善括",
        "content": "自洒膏粱习，人推道义尊。\n蟾宫看桂子，凤穴见兰孙。\n遗戒垂家法，新诗断客魂。\n从今渭阳念，极目灌城村。",
        "dynasty": "宋",
        "collection_info": null
    },
    {
        "title": "挽陈提举  其一",
        "author": "赵善括",
        "content": "蔺璧虽期復，苏书竟不还。\n庆余钟令绪，才大压尘寰。\n劲正三朝老，从容半世闲。\n会心真是老，一笑别人间。",
        "dynasty": "宋",
        "collection_info": null
    },
    {
        "title": "挽陈提举  其二",
        "author": "赵善括",
        "content": "志学屡辞爵，传家蔚有声。\n小官能抗疏，文吏乃知兵。\n守法摧强御，输忠沃圣明。\n平生无所负，谗口任蝇营。",
        "dynasty": "宋",
        "collection_info": null
    },
    {
        "title": "挽陈提举  其三",
        "author": "赵善括",
        "content": "持斧威全振，分符盗易歼。\n真祠方赐逸，荣养遽难淹。\n许国心如在，绳家法正严。\n莫悲才不尽，祥览卧寒苫。",
        "dynasty": "宋",
        "collection_info": null
    },
    {
        "title": "王提举閤政钱夫人挽诗  其一",
        "author": "赵善括",
        "content": "阀阅由忠孝，闺门仰静专。\n俭勤天所赋，容德古难全。\n云诰疏华国，霓旌返洞天。\n风霜孤鹤恨，衔羽唳寒烟。",
        "dynasty": "宋",
        "collection_info": null
    },
    {
        "title": "王提举閤政钱夫人挽诗  其二",
        "author": "赵善括",
        "content": "山敞神仙宅，人辞富贵家。\n靓容深莫识，清节莹无瑕。\n蚌脱珠方璨，椿灵桂始华。\n他年容万马，今日送千车。",
        "dynasty": "宋",
        "collection_info": null
    },
    {
        "title": "中秋下澣次计幕诸公佳什之韵  其一",
        "author": "赵善括",
        "content": "驹隙匆匆不暂留，谁能宴坐学裴休。\n君携嘉客江亭醉，我泛扁舟楚泽秋。\n水浸斜阳红影湿，烟横迭巘翠光浮。\n何时再卜秋屏约，共踏西风烂熳游。",
        "dynasty": "宋",
        "collection_info": null
    },
    {
        "title": "中秋下澣次计幕诸公佳什之韵  其二",
        "author": "赵善括",
        "content": "短棹夷犹任去留，尘劳今日暂休休。\n飞觞莫问重城晚，揽镜须惊两鬓秋。\n千里归艎何日到，一眉晴绿与云浮。\n殷勤更问黄花信，准拟重阳一再游。",
        "dynasty": "宋",
        "collection_info": null
    },
    {
        "title": "次龚丈同叔高韵",
        "author": "赵善括",
        "content": "备尝险阻与艰难，久别松楸水一湾。\n孤愤未申思北阙，双眉初展见西山。\n化工已定休言命，巧匠于今亦汗颜。\n它日中兴筹庙略，为君一露管中斑。",
        "dynasty": "宋",
        "collection_info": null
    },
    {
        "title": "再用同叔韵",
        "author": "赵善括",
        "content": "风定舟行力不难，一鈎新月照溪湾。\n断烟横抹岸头树，落日斜欹江上山。\n鱼鸟久知思旧侣，桑榆归去亦惭颜。\n儿童见我应相怪，两鬓如何雪样斑。",
        "dynasty": "宋",
        "collection_info": null
    },
    {
        "title": "题马氏避暑宫开福寺莲湖",
        "author": "赵善括",
        "content": "金仙楼观鬰嵯峨，昔日曾容万绮罗。\n不见园林蒙锦绣，空教钟鼓唤笙歌。\n印花宝甃封苍藓，倚槛晴山拥翠螺。\n凉夜尚疑旌盖在，三千宫女袜凌波。",
        "dynasty": "宋",
        "collection_info": null
    },
    {
        "title": "和莫谦父韵",
        "author": "赵善括",
        "content": "扁舟昨夜过黄州，准拟篮舆作胜游。\n卷地骇风迴岸脚，扑天惊浪打船头。\n一尊欲访东坡隠，两鬓难禁宋玉秋。\n江上乱山云色重，却疑眉黛锁闲愁。",
        "dynasty": "宋",
        "collection_info": null
    },
    {
        "title": "和叶宰",
        "author": "赵善括",
        "content": "暂时行李已堪忧，况是经年成漫游。\n三月晓风红扫地，一犁春雨绿盈畴。\n从教征袖尘埃满，頼有新诗箧笥收。\n桃李主人能好事，未归谁復嘆淹流。",
        "dynasty": "宋",
        "collection_info": null
    },
    {
        "title": "过清江怀莫谦父",
        "author": "赵善括",
        "content": "春来乘兴泛孤篷，棹影频移鑑影中。\n昨夜忽添三寸雨，今朝尤喜一帆风。\n桃红李白年年好，水绿青山处处同。\n屈指归时花未老，一樽携手过湖东。",
        "dynasty": "宋",
        "collection_info": null
    },
    {
        "title": "过前冈见毁松有感  其一",
        "author": "赵善括",
        "content": "夹道松阴若剪齐，前人种得几多时。\n曾经行客频相恋，试问乡翁总不知。\n暗引风声号绿野，密留云影挂苍枝。\n今人惠物能如否，祇有摧残樵牧儿。",
        "dynasty": "宋",
        "collection_info": null
    },
    {
        "title": "过前冈见毁松有感  其二",
        "author": "赵善括",
        "content": "当年种植到于今，用力虽劳用意深。\n巨荫已容车马过，盘根宁畏雪霜侵。\n两行冠剑大夫职，十万旌旗勇士林。\n烈日流金路无尽，此时方识古人心。",
        "dynasty": "宋",
        "collection_info": null
    },
    {
        "title": "送运干陈圣嘉解组还朝",
        "author": "赵善括",
        "content": "月明千里正婵娟，且莫匆匆便放船。\n三载泛莲依绿水，一朝荐鹗上青天。\n西楼未作经笥梦，北阙先分御鼎烟。\n且向蓬山雠校了，却持荷橐从甘泉。",
        "dynasty": "宋",
        "collection_info": null
    },
    {
        "title": "登梅仙坛观中作",
        "author": "赵善括",
        "content": "梅尉栖真昔已仙，祇余岩谷正巍然。\n老松作势龙千尺，怪石拏空虎一拳。\n楼与云齐曾观日，坛因斗建欲扪天。\n如今胜景能长在，尘世应无海变田。",
        "dynasty": "宋",
        "collection_info": null
    },
    {
        "title": "醮成作",
        "author": "赵善括",
        "content": "心格崇霄禁路通，纤埃收尽见天容。\n三千绛阙云开锁，十万霓旌月印踪。\n香袅鬰葱翔鼎凤，松摇寥廓状云龙。\n虚皇夜宴长生殿，九奏琼璈动晓钟。",
        "dynasty": "宋",
        "collection_info": null
    },
    {
        "title": "醮毕作",
        "author": "赵善括",
        "content": "醮阑星斗挂修甍，綵跸丹舆上玉清。\n百尺坛空云弄影，一鈎帘捲月输明。\n灵香匝地寒无力，宝奏钧天静有声。\n万里好风吹目断，松篁犹学佩环鸣。",
        "dynasty": "宋",
        "collection_info": null
    },
    {
        "title": "登坛作",
        "author": "赵善括",
        "content": "一坛横压绀天低，好向云端觐紫微。\n林鹤惯闻金磬舞，烟鸾疑认玉台飞。\n步虚声彻空犹响，宝篆香销露未晞。\n星斗绣天长不夜，疑乘风驭扣瑶扉。",
        "dynasty": "宋",
        "collection_info": null
    },
    {
        "title": "登裴公亭借用杜牧之登齐山诗韵二首  其一",
        "author": "赵善括",
        "content": "春晚风花片片飞，登临共惜景熹微。\n人生待足谁如意，官况苦无胡不归。\n且向园林穷胜事，更凭山水发清晖。\n酒酣起舞君休笑，直欲淋漓身上衣。",
        "dynasty": "宋",
        "collection_info": null
    },
    {
        "title": "登裴公亭借用杜牧之登齐山诗韵二首  其二",
        "author": "赵善括",
        "content": "风帘斜捲燕于飞，天气清和酒力微。\n极目烟波无尽藏，关心春梦有时归。\n香飘十里喧朝市，翠积千山断晚晖。\n杖屦不妨频一到，尘埃那解点征衣。",
        "dynasty": "宋",
        "collection_info": null
    },
    {
        "title": "同叶宰饯春浄众寺",
        "author": "赵善括",
        "content": "千尺飞虹跨碧溪，绿阴沉水暗连堤。\n马蹄一踏沙头滑，云脚半垂山顶齐。\n招隠疏钟曾破梦，洗春微雨不成泥。\n晚来放目郊园外，万点翻鸦散麦畦。",
        "dynasty": "宋",
        "collection_info": null
    },
    {
        "title": "游梅仙坛口占",
        "author": "赵善括",
        "content": "篮舆破晓雨初收，天气正和麦正秋。\n四合平林空翠滴，一川芳草乱青浮。\n梅仙道馆松全古，马祖禅关山更幽。\n扰扰红尘竟何事，此身宜老白云秋。",
        "dynasty": "宋",
        "collection_info": null
    },
    {
        "title": "挽赵龙图大卿",
        "author": "赵善括",
        "content": "胶庠昔日共虀盐，穷达分携四十年。\n南北阮门殊少长，东西施子异媸妍。\n判花隽嗣跻三品，司稼名卿正九迁。\n世事只须聊復尔，秋堂明月岂长圆。",
        "dynasty": "宋",
        "collection_info": null
    },
    {
        "title": "临江玉虚观有牡丹思后圃亦正开恨不与集",
        "author": "赵善括",
        "content": "绛苞翠幄压朱栏，秀色生香观裏看。\n小圃想须春烂熳，大家应是醉团栾。\n名缰久纵心无累，利径虽驰兴易阑。\n但愿对花常酩酊，莫思身外有悲懽。",
        "dynasty": "宋",
        "collection_info": null
    },
    {
        "title": "赠赵舍人",
        "author": "赵善括",
        "content": "季父英名上玉津，瞿昙抱送石麒麟。\n龙文宝册传青琐，凤阁鸾坡近紫宸。\n亲老侍行知有子，才高见忌岂无人。\n洪崖百仞泉飞玉，一洗人间万斛尘。",
        "dynasty": "宋",
        "collection_info": null
    },
    {
        "title": "挽韩漕直阁  其一",
        "author": "赵善括",
        "content": "忠宪勋名冠本朝，传芳五叶尽金貂。\n芝兰生子竞秀发，松柏如公合后凋。\n淮县剧繁迎刃解，蜀边姦慝望风销。\n才高见忌何须病，公道于今久寂寥。",
        "dynasty": "宋",
        "collection_info": null
    },
    {
        "title": "挽韩漕直阁  其二",
        "author": "赵善括",
        "content": "孳孳善政被民编，謇謇嘉谟黼扆前。\n万卷诗书门户壮，一生功业子孙贤。\n梦回芳圃犹樽俎，泪落虚堂绝管絃。\n我始卜邻君已逝，茂林修竹亦凄然。",
        "dynasty": "宋",
        "collection_info": null
    },
    {
        "title": "平山堂",
        "author": "赵善括",
        "content": "平山堂对妙高峰，极目郊原万里同。\n杳霭四垂天不尽，萦纡一带水无穷。\n城闉遥隔芙蓉浦，栏槛几经杨柳风。\n想见风流贤太守，一尊时復酹欧翁。",
        "dynasty": "宋",
        "collection_info": null
    },
    {
        "title": "跃马西湖",
        "author": "赵善括",
        "content": "晓来何事到湖西，风急飞红衬马蹄。\n望信只愁秋雁断，爱春还恨早鶑啼。\n山连楼阁云容重，水浸栏干月影低。\n归棹采菱重惜晚，一声歌过绿杨堤。",
        "dynasty": "宋",
        "collection_info": null
    },
    {
        "title": "过清渚",
        "author": "赵善括",
        "content": "横冈栉比路弯环，茅店无人昼亦关。\n桑圃霜枯干叶舞，麦畦雨润翠苗斑。\n山风力壮啸空谷，溪水流清露瘦滩。\n斜崦乍明天地阔，只疑身在碧壶间。",
        "dynasty": "宋",
        "collection_info": null
    },
    {
        "title": "清明日醉普光阁上",
        "author": "赵善括",
        "content": "东郊绿暗已红稀，指准酴醾待我归。\n细叶急随流水去，片心常望白云飞。\n半规残日穿林薄，一带遥山抹黛微。\n起舞高歌共春酌，凭栏无语欲忘机。",
        "dynasty": "宋",
        "collection_info": null
    },
    {
        "title": "发舟至至德观",
        "author": "赵善括",
        "content": "风细樯高去路迟，晓烟秋色正霏微。\n弯环沙觜村市井，突兀江心古钓矶。\n涌月小轩无尽藏，参天老桧不胜围。\n山川好处都输与，不是缁袍即羽衣。",
        "dynasty": "宋",
        "collection_info": null
    },
    {
        "title": "题本觉寺",
        "author": "赵善括",
        "content": "春禽嚼征更含宫，唤我精蓝路易穷。\n雨雪不垂成暮霭，花开都尽怨东风。\n一川芳草低随水，满眼青山半插空。\n跃马归来尤寂寞，此怀欲与故人同。",
        "dynasty": "宋",
        "collection_info": null
    },
    {
        "title": "题长沙倅厅磬沼",
        "author": "赵善括",
        "content": "嘉名雅合泗滨浮，玉振金声第一流。\n曲尺映桥横锦带，湾环沉月并瑶鈎。\n清如有韵应仪凤，击若无心可狎鸥。\n好向新亭按宫征，凌波声动一帘秋。",
        "dynasty": "宋",
        "collection_info": null
    },
    {
        "title": "用子存韵寄乃兄雪香",
        "author": "赵善括",
        "content": "要识居尘不染尘，小窗容膝近东邻。\n香梢不老偏宜晓，瘦节常寒别是春。\n侑坐图书情颇厚，对床风雨梦还新。\n拟将梅竹方兄弟，若说清高更逼真。",
        "dynasty": "宋",
        "collection_info": null
    },
    {
        "title": "和帅座劝农三首  其一",
        "author": "赵善括",
        "content": "光风骀荡满春亭，岳麓云开九迭屏。\n珍重元戎奉明诏，一犁膏雨晓痕青。",
        "dynasty": "宋",
        "collection_info": null
    },
    {
        "title": "和帅座劝农三首  其二",
        "author": "赵善括",
        "content": "指日追锋数驿亭，论恩便合对丹屏。\n行看功业掀天地，陈迹俱堪入汗青。",
        "dynasty": "宋",
        "collection_info": null
    },
    {
        "title": "和帅座劝农三首  其三",
        "author": "赵善括",
        "content": "投老归欤一草亭，荜门蕙帐对兰屏。\n自从滥吹红莲幕，孤负东风柳眼青。",
        "dynasty": "宋",
        "collection_info": null
    },
    {
        "title": "隔凡石",
        "author": "赵善括",
        "content": "见说仙凡事不同，道旁先问石屏风。\n十洲三岛不须去，绛阙瑶台在此中。",
        "dynasty": "宋",
        "collection_info": null
    },
    {
        "title": "和阳运干见招集句",
        "author": "赵善括",
        "content": "漠漠穷阴断送秋，杖藜徐步向芳洲。\n但将酩酊酬佳节，一笑相从万事休。",
        "dynasty": "宋",
        "collection_info": null
    },
    {
        "title": "题壁",
        "author": "赵善括",
        "content": "平芜行尽又青山，水遶寒堤绿一湾。\n征客红尘自来去，碧林鸣鸟独幽闲。",
        "dynasty": "宋",
        "collection_info": null
    },
    {
        "title": "天宝洞天",
        "author": "赵善括",
        "content": "扳缘石磴入青冥，雾廓云开万象清。\n夭娇老杉龙欲舞，纵横卧石虎方狞。\n二仙昔被桃源误，四皓今余橘隠情。\n拟入清都真洞府，一帘寒溜隔飞琼。",
        "dynasty": "宋",
        "collection_info": null
    },
    {
        "title": "乙酉端午联句",
        "author": "赵善括",
        "content": "离骚读罢意沉沉，痛饮狂歌作楚吟。\n鱼腹有灵应瞑目，后来犹自有孙心。",
        "dynasty": "宋",
        "collection_info": null
    }
]