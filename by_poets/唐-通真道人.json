[
    {
        "uuid": "f75d99ac711e67e214473c6f6d365a69",
        "title": "七言三十韵",
        "author": "通真道人",
        "content": "摆脱尘缨淡无欲，闲阅图经寻岳渎。\n林泉何处惬予心，收拾琴书将卜筑。\n崎岖不敢千里辞，东自太行入王屋。\n先探藏花坞裏春，蟠桃毕竟何时熟？燕罗故宅阳台宫，九龙戏珠画幈簇。\n丹井沉沉浸月明，丫髻仙童抱参斸。\n昂头贪看华盖峰，蓦然悮入紫微谷。\n上方楼阁与云闲，金碧交光射林麓。\n避秦沟有避秦人，夜半闻歌《采芝曲》。\n策杖穷跻瘦龙岭，崄似剑关西向蜀。\n扪参历井上冲真，千仞断崖横独木。\n自辰及酉脚力穷，恰到紫金堂下宿。\n再拜新尝太一泉，顿觉洒然消病骨。\n恍兮惚兮九霄间，万顷岚光醒醉目。\n恭叩仙坛祷真境，坛与天通隔尘俗。\n银座金腰玉顶寒，帝遣仙官分部属。\n小有中藏万里地，都压洞天三十六。\n日精月华左右奇，黛色倚空如削玉。\n东观大海日轮红，西望穷边坛影绿。\n炼丹炉下土犹香，抱出神丹知几斛。\n处山使者持太阿，保护圣躯谁敢黩？王母洞深非可测，雷霆屡震蛟龙窟。\n遥指三官校勘台，樵人几度闻丝竹。\n抱朴岩前采药童，手捻金芝身薜服。\n北斗平连北斗星，自是天关通地轴。\n麻笼药柜翠相接，瑞草灵苗香馥郁。\n或闻仙犬吠仙灯，或覩仙人跨仙鹿。\n奇踪异迹难尽言，更欲题诗毛颖秃。\n短歌聊寄名利人，谁肯同来伴幽独？一声长啸坐孤石，紫云悠悠送黄鹄。\n箇中疑是麻姑仙，冷笑世间光景促。\n（同前）。",
        "dynasty": "唐",
        "collection_info": null
    }
]