[
    {
        "title": "题三易备遗",
        "author": "葛寅炎",
        "content": "谁凿混沌窍，龙马出澄渊。\n笃生羲文圣，立极先后天。\n三三羑所演，两两山之连。\n不假人安排，自有天浑全。\n咸阳烈焰起，斯文独不烟。\n中更九师斸，惨于秦火然。\n言湮道随裂，尔来千余年。\n皇乎鉅宋兴，奎聚五珠联。\n天子图出地，復钟二鉅贤。\n门外俨立雪，窝中闲弄丸。\n数加一倍法，书得七分传。\n文后不为后，羲先不为先。\n呜呼中天易，锁簧透黄轩。\n厥数则用六，是为归藏焉。\n观象历可纪，聆凤律相宣。\n芸芸茁九地，终至硕果坚。\n薛野鳦未乳，鼎湖龙已仙。\n敦哉司徒氏，而把五教权。\n滔滔祚其海，始达溜涓涓。\n韬光夏台出，拨乱南巢迁。\n执中亦建中，道体无些偏。\n义礼两夹持，以此裕我昆。\n姓别取诸子，世号遽以千。\n甲庚至丁乙，天潢衍庆源。\n不幸辛也虐，竟以甲子颠。\n牝晨艳方煽，太白旗已竿。\n衣宝炎炎裏，道器俱无存。\n仁哉尔王子，独抱祭器奔。\n想偕此书抱，器完道亦完。\n有客皓其马，归作周之藩。\n俾食豫土毛，一髮千钧绵。\n不然之宋叟，胡此得坤干。\n我知苍苍者，寄道于不言。\n孔也商之人，宋也商之孙。\n茫茫宇宙阔，斯道萃一门。\n粤从两楹梦，寥寥绝韦编。\n浅者胶于卜，深者痼于玄。\n固哉房直日，诞矣雄入泉。\n八工亮图法，百贾庄肆钱。\n皮毛太初历，糟粕一行禅。\n天窗两呼吸，谁契希夷眠。\n极根一动静，谁悟溓翁圈。\n邵程又尘土，河洛空奫涟。\n翕固张之的，晦乃彰之根。\n节彼雁南荡，气復合真元。\n攒青华盖卓，湛碧芙蕖妍。\n石乳腻昏雨，玉红绚朝暾。\n孕此古心子，通身太极浑。\n香如梅月嚥，朱浥花露研。\n吉凶扣灵蔡，消长听啼鹃。\n寂虑那三画，游神这一环。\n六十六十四，甲甲卦卦圆。\n仰接先天后，俯超后天前。\n中天此中兴，亚康节伊川。\n问君易何在，庭草翠无边。",
        "dynasty": "宋",
        "collection_info": null
    }
]