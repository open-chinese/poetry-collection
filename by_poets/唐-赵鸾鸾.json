[
    {
        "uuid": "1be5089e2187f56c6e0d7f19fb6c0a37",
        "title": "云鬟",
        "author": "赵鸾鸾",
        "content": "扰扰香云湿未干，鸦领蝉翼腻光寒。\n侧边斜插黄金凤，妆罢夫君带笑看。",
        "dynasty": "唐",
        "collection_info": null
    },
    {
        "uuid": "966761d497f9d73a5c0038fbd0e8dc33",
        "title": "柳眉",
        "author": "赵鸾鸾",
        "content": "弯弯柳叶愁边戏，湛湛菱花照处频。\n妩媚不烦螺子黛，春山画出自精神。",
        "dynasty": "唐",
        "collection_info": null
    },
    {
        "uuid": "9169a00b68c33dc1e371be712070999d",
        "title": "檀口",
        "author": "赵鸾鸾",
        "content": "衔杯微动樱桃颗，咳唾轻飘茉莉香。\n曾见白家樊素口，瓠犀颗颗缀榴芳。",
        "dynasty": "唐",
        "collection_info": null
    },
    {
        "uuid": "343919bbd77c9dbaac0d611dc242cd20",
        "title": "纤指",
        "author": "赵鸾鸾",
        "content": "纤纤软玉削春葱，长在香罗翠袖中。\n昨日琵琶弦索上，分明满甲染猩红。",
        "dynasty": "唐",
        "collection_info": null
    },
    {
        "uuid": "79c27d5cf51347c3684066038ae76b91",
        "title": "酥乳",
        "author": "赵鸾鸾",
        "content": "粉香汗湿瑶琴轸，春逗酥融绵雨膏。\n浴罢檀郎扪弄处，灵华凉沁紫葡萄。",
        "dynasty": "唐",
        "collection_info": null
    }
]