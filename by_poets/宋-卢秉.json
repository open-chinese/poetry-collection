[
    {
        "uuid": "3bd74fabc1b0fe3f28e63586963ab6bb",
        "title": "题扬州山光寺",
        "author": "卢秉",
        "content": "马蹄轻蹙柳花浮，醉入淮南第一州。\n不是青楼羞薄幸，自缘无锦作缠头。",
        "dynasty": "宋",
        "collection_info": null
    },
    {
        "uuid": "de22e33f175ec531f031eb5b71f17f8a",
        "title": "题传舍",
        "author": "卢秉",
        "content": "青衫白发病参军，旋籴黄粱置酒樽。\n但得有钱留客醉，也胜骑马傍人门。",
        "dynasty": "宋",
        "collection_info": null
    },
    {
        "uuid": "458a1c3407851e89a8152a6d2ee79841",
        "title": "绝句",
        "author": "卢秉",
        "content": "十月都门风薄衣，捣砧声重雁南飞。\n野人不识长安乐，且趁鲈鱼一棹肥。",
        "dynasty": "宋",
        "collection_info": null
    },
    {
        "uuid": "d5d14b2d886947ba8a5d27d0890fb13a",
        "title": "宫词十首  其一",
        "author": "卢秉",
        "content": "絮扑芙蓉苑，华开太液波。\n黄头吹月笛，棹影落天河。",
        "dynasty": "宋",
        "collection_info": null
    },
    {
        "uuid": "8cafc04a03a2a6a0ffc21f8a7aa1128b",
        "title": "宫词十首  其二",
        "author": "卢秉",
        "content": "草浅天边碧，花匀日脚红。\n须知亲帝泽，不必藉春工。",
        "dynasty": "宋",
        "collection_info": null
    },
    {
        "uuid": "4e94072867cf2632c2a1ba7974c10f2d",
        "title": "宫词十首  其三",
        "author": "卢秉",
        "content": "花萼蜂儿影，帘旗燕子风。\n游丝避金葆，吹过紫垣东。",
        "dynasty": "宋",
        "collection_info": null
    },
    {
        "uuid": "b394ba841e1fef03880d9bc18a136521",
        "title": "宫词十首  其四",
        "author": "卢秉",
        "content": "翠环双凤带，小队五花蹄。\n十二龙鈎卷，梨花烂漫时。",
        "dynasty": "宋",
        "collection_info": null
    },
    {
        "uuid": "a45e57e95e57be7405254cb7c4f5a80b",
        "title": "宫词十首  其五",
        "author": "卢秉",
        "content": "花蔕流金水，知从秘苑来。\n春风如解意，不敢起纤埃。",
        "dynasty": "宋",
        "collection_info": null
    },
    {
        "uuid": "508dc6deb568ba5055d6ecc2340162fb",
        "title": "宫词十首  其六",
        "author": "卢秉",
        "content": "粉蝶非仙骨，随风过苑墙。\n穿花不敢采，应怯内家香。",
        "dynasty": "宋",
        "collection_info": null
    },
    {
        "uuid": "1eb71637a24cad15e5b69580827a7162",
        "title": "宫词十首  其七",
        "author": "卢秉",
        "content": "沉沉雨过宫槐绿，寂寂春残辇路香。\n细想人间无此景，夜来魂梦到昭阳。",
        "dynasty": "宋",
        "collection_info": null
    },
    {
        "uuid": "c3da7613959627b35955459faed35cb1",
        "title": "宫词十首  其八",
        "author": "卢秉",
        "content": "迎春新燕尾纤纤，拂柳穿花掠翠檐。\n问道蕊宫三十六，美人争为卷珠帘。",
        "dynasty": "宋",
        "collection_info": null
    },
    {
        "uuid": "b007cf74700b1a587fe5f861a2c7fec1",
        "title": "宫词十首  其九",
        "author": "卢秉",
        "content": "蓬莱风蹙水纹班，月甃风廊四百间。\n云外跸声穿岭去，行宫簇马望骊山。",
        "dynasty": "宋",
        "collection_info": null
    },
    {
        "uuid": "af26bdfa4614dcbe42d7ebf3cabc0037",
        "title": "宫词十首  其一○",
        "author": "卢秉",
        "content": "落絮蒙蒙立夏天，楼前槐影叶初圆。\n传闻紫殿深深处，便有熏风入舜弦。",
        "dynasty": "宋",
        "collection_info": null
    }
]