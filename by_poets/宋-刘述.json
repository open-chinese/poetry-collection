[
    {
        "uuid": "495af4ca2a13954a7203d499a04e331b",
        "title": "家山好 挂冠归去旧烟萝",
        "author": "刘述",
        "content": "挂冠归去旧烟萝。\n闲身健，养天和。\n功名富贵非由我，莫贪他。\n这歧路、足风波。\n水晶宫里家山好，物外胜游多。\n晴溪短棹，时时醉唱里棱罗。\n天公奈我何。",
        "dynasty": "宋",
        "collection_info": null
    },
    {
        "uuid": "d7fdff5db3856d45f99bb5c17c32b856",
        "title": "题曲水阁",
        "author": "刘述",
        "content": "面势俯岩隈，雕轩映水开。\n云从栋间出，人自鑑中来。\n棹楫歌声度，渐裳禊事迴。\n东山如未起，好住小蓬莱。",
        "dynasty": "宋",
        "collection_info": null
    },
    {
        "uuid": "65447686d55b0b53f6470d6c615dd3b9",
        "title": "五泄山",
        "author": "刘述",
        "content": "翠屏千迭水潺潺，一簇青鸳杳霭间。\n惜是晚年逢此境，悔将前眼看他山。\n瀑飞萝磴终难画，龙蛰岩云秪蹔闲。\n薄宦劳人无计住，可嗟归去又尘寰。",
        "dynasty": "宋",
        "collection_info": null
    },
    {
        "uuid": "e2e1be82bc5357521c2b449a92b32146",
        "title": "留题洞岩",
        "author": "刘述",
        "content": "英英洞口云，触石纔一缕。\n须臾徧空山，霈然作灵雨。\n万物一以泽，孤踪无处所。\n我心良所珍，作诗以自矩。",
        "dynasty": "宋",
        "collection_info": null
    },
    {
        "uuid": "acd486ac35cc7d10746fb85c06cd1a74",
        "title": "涵碧亭  其一",
        "author": "刘述",
        "content": "两山嵚处一泉飞，飞到亭前聚作池。\n砌下蛟龙盘未起，席间环佩响无时。",
        "dynasty": "宋",
        "collection_info": null
    },
    {
        "uuid": "d84d83d622c6a9a20149433428b292d1",
        "title": "涵碧亭  其二",
        "author": "刘述",
        "content": "翩飜翠羽青霞色，偃亚芳丛碧玉姿。\n却羡老僧饶岁腊，不知天上有炎曦。",
        "dynasty": "宋",
        "collection_info": null
    },
    {
        "uuid": "f9a99f2803ee1000a6bb1a792cb8c970",
        "title": "题竹阁",
        "author": "刘述",
        "content": "竹阁寒相倚，云窗晚共开。\n閒身方外去，幽意静中来。\n声响风随箨，阴移石上苔。\n迟留更清夜，待月露盈杯。",
        "dynasty": "宋",
        "collection_info": null
    },
    {
        "uuid": "850290bee5e08b31ec8c98b1a310a6da",
        "title": "重刻孙谢二公诗",
        "author": "刘述",
        "content": "汉兴文艺推儒首，谏议才能□□师。\n更向谢岩镌丽句，清风千古照江湄。",
        "dynasty": "宋",
        "collection_info": null
    }
]