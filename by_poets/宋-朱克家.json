[
    {
        "title": "玉马山",
        "author": "朱克家",
        "content": "水石嵌空山荦确，瘦藤扶上青云幕。\n平川一望渺无际，东疑嵎夷北朔漠。\n驾天迭巘输翠浪，奔野细流横雪槊。\n疏峰点点雁聚沙，密屿喁喁鱼纵壑。\n一江凈绿遶书元，几陇断畦成卦剥。\n乍惊渔唱出烟霭，时听村舂动篱落。\n幽遐异景争指说，老眼苦难觅渺邈。\n夜间支枕挂银窗，闪闪星河手可摸。\n何年标名称玉马，蹴踏风云跨寥廓。\n更连三十六奇峰，削玉排青相间错。\n偶因佳友得壮观，俗虑尘襟顿疏瀹。\n翛然物外岂非仙，不须更羡辽东鹤。",
        "dynasty": "宋",
        "collection_info": null
    }
]