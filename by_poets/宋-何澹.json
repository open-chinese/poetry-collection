[
    {
        "uuid": "245b07c7428bdb89e866210117e70d07",
        "title": "鹧鸪天 庾岭移来傍桂丛",
        "author": "何澹",
        "content": "庾岭移来傍桂丛。\n绕花安敢望凌风。\n癯儒合作孤芳伴，四面相看一笑同。\n冰照座，玉横空。\n雪花零落暗香中。\n有人醉倚阑干畔，付与江南老画工。",
        "dynasty": "宋",
        "collection_info": null
    },
    {
        "uuid": "c17a88e84b8055fb98f9cbe2e4ea4d8e",
        "title": "桃源忆故人 拍堤芳草随人去",
        "author": "何澹",
        "content": "拍堤芳草随人去。\n洞口山无重数。\n翦朝露成树。\n争晚渔翁住。\n今人忍听秦人语。\n只有花无今古。\n欲饮仙家寿醑。\n记取桥边路。",
        "dynasty": "宋",
        "collection_info": null
    },
    {
        "uuid": "04b97014943c624b5dff054b16f74ec3",
        "title": "满江红 灯夕筵开",
        "author": "何澹",
        "content": "灯夕筵开，人物共、英词三绝。\n环坐处、袖中珠玉，郢中春雪。\n红烛星繁销夜漏，紫霞香满催歌拍。\n算新年、何处不风光，三山别。\n云表殿，千层结。\n花籍锦，添明月。\n更浮屠七塔，万枝争发。\n多谢一天驱宿霭，故教三日成佳节。\n更何须、海上觅蓬莱，真仙阙。",
        "dynasty": "宋",
        "collection_info": null
    },
    {
        "uuid": "8aea835cfe40436274e855c7b35d8e0e",
        "title": "满江红 乐禁初开",
        "author": "何澹",
        "content": "乐禁初开，平地耸、海山清绝。\n千里内、欢声和气，可融霜雪。\n盛事终将椽笔记，新歌翻入梨园拍。\n道古来、南国做元宵，今宵别。\n灯万碗，花千结。\n星斗上，天浮月。\n向玉绳低处，笙箫高发。\n人物尽夸长乐郡，儿童争庆烧灯节。\n疑此身、清梦到华胥，朝金阙。",
        "dynasty": "宋",
        "collection_info": null
    },
    {
        "uuid": "d29281b7c7699bd5be17e156a42791ac",
        "title": "鹧鸪天 好景良辰造物悭",
        "author": "何澹",
        "content": "好景良辰造物悭。\n一年灯火遽摧残。\n雨淋夹道星千点，雪阻游人路九盘。\n停社舞，撤宾筵。\n谩烧银烛照金莲。\n不如我入香山社，一盏青灯说夜禅。",
        "dynasty": "宋",
        "collection_info": null
    },
    {
        "uuid": "aed87683b4e98a62c6c44a874381e950",
        "title": "方壶",
        "author": "何澹",
        "content": "玉壶清景面瑶池，便入丹青也自宜。\n挟册几回成独往，壶公应笑一书痴。",
        "dynasty": "宋",
        "collection_info": null
    },
    {
        "uuid": "6808c086b522634a153e05f0113132e3",
        "title": "和王成之同赵达明游西湖",
        "author": "何澹",
        "content": "只对西湖也自凉，雨余天更辟商羊。\n水交秋色心田静，风入山花鼻观香。\n别驾慇懃能设醴，吾曹嬉戏且逢场。\n凤凰池上今文伯，犹忆春闱夜卷长。",
        "dynasty": "宋",
        "collection_info": null
    },
    {
        "uuid": "ebd8553460c464a0f2fee15155197d0c",
        "title": "和张时可景灵宫即事及暂归南湖二诗  其一",
        "author": "何澹",
        "content": "嵯峨宫殿晓风清，月挂林梢夜欲更。\n户外朝绅千绮集，马头椽烛五枝明。\n诸天呗响超三界，众妙香然罄一诚。\n渭北衣冠应北顾，请扶大汉振天声。",
        "dynasty": "宋",
        "collection_info": null
    },
    {
        "uuid": "de0128979cb6f348edd873714fa21692",
        "title": "和张时可景灵宫即事及暂归南湖二诗  其二",
        "author": "何澹",
        "content": "南湖风月想经行，隠兴常多薄宦情。\n辇毂只今烦佐治，僮奴休復事欢迎。\n人如仲举舆增重，客为相如座尽倾。\n咫尺不妨时问道，病余已觉此身轻。",
        "dynasty": "宋",
        "collection_info": null
    },
    {
        "uuid": "b6dec4fb180e9bed7f2d3ae4fdf90623",
        "title": "登遶花台  其一",
        "author": "何澹",
        "content": "诗翁当日上凌风，面面看花得句工。\n我亦巡檐来索笑，古今人意略相同。",
        "dynasty": "宋",
        "collection_info": null
    },
    {
        "uuid": "2f80a9a0a24b228db6443924518205df",
        "title": "登遶花台  其二",
        "author": "何澹",
        "content": "台因水部将花遶，隠为耶溪号小山。\n且在我家为故事，若言衣钵有惭颜。",
        "dynasty": "宋",
        "collection_info": null
    },
    {
        "uuid": "21adae14e5a4c6c3726cd425588303d5",
        "title": "早梅二首  其一",
        "author": "何澹",
        "content": "庾岭香腮想未真，东明纔见一枝新。\n阳和衣被凡花卉，繁杏夭桃次第春。",
        "dynasty": "宋",
        "collection_info": null
    },
    {
        "uuid": "6a8d6076eb89b811639dbf229483326f",
        "title": "早梅二首  其二",
        "author": "何澹",
        "content": "姑射仙肌不受尘，旧粧重傅恰如新。\n东君少试回天手，已占人间几许春。",
        "dynasty": "宋",
        "collection_info": null
    },
    {
        "uuid": "97e0c719c614118a562b4113763a4a98",
        "title": "红梅",
        "author": "何澹",
        "content": "冷淡梳粧不入时，故将粉面以朱施。\n风标可作孤山殿，枝叶能令北客疑。\n及与松筠论旧故，未容桃李强追随。\n芳名亦占羣花上，所恨无功到鼎彝。",
        "dynasty": "宋",
        "collection_info": null
    },
    {
        "uuid": "a0867323b117fa3303f3be71908b1aaf",
        "title": "馆中赏红梅",
        "author": "何澹",
        "content": "石渠南畔小阑干，一种孤芳万玉攒。\n应为癯儒嫌冷淡，故将素面污铅丹。\n花前酒盏浑如梦，池上诗盟幸不寒。\n美景要须公管领，转头还作隔年看。",
        "dynasty": "宋",
        "collection_info": null
    },
    {
        "uuid": "3a5d00342b225fdf46d14a7abe0ee2dd",
        "title": "和圣制蜡梅  其一",
        "author": "何澹",
        "content": "庾岭天开一种芳，金枝先到殿中央。\n东皇为作阳春倡，压倒千花万卉香。",
        "dynasty": "宋",
        "collection_info": null
    },
    {
        "uuid": "3cb1251265786fb3e3860ab6573b0205",
        "title": "和圣制蜡梅  其二",
        "author": "何澹",
        "content": "不容红白斗芬芳，色染蔷薇照水央。\n冷艷可供清燕赏，日融风软暗传香。",
        "dynasty": "宋",
        "collection_info": null
    },
    {
        "uuid": "2abd19527ae7cf36c4abf29b30ac2704",
        "title": "报慈山门",
        "author": "何澹",
        "content": "翠屏一匝梵王城，白练两条功德水。\n百鸟争巢高树枝，似闻佛法心欢喜。",
        "dynasty": "宋",
        "collection_info": null
    },
    {
        "uuid": "28638f81133c2d0f4f6341bcc0a73370",
        "title": "时思山门",
        "author": "何澹",
        "content": "涧水琤琮鸣屋角，溪潭潋滟对山门。\n绿崖鸟道人行去，隔岸绿阴春正昏。",
        "dynasty": "宋",
        "collection_info": null
    },
    {
        "uuid": "4c353654d2cf2911f5a08082261ec7ad",
        "title": "群花盛开  其一",
        "author": "何澹",
        "content": "荣观新移阆苑栽，芳丛衒昼锦花开。\n谁知妙手参元化，顷刻青红照玉杯。",
        "dynasty": "宋",
        "collection_info": null
    },
    {
        "uuid": "eb61f8ea95a3db070582276f7b4b6a95",
        "title": "群花盛开  其二",
        "author": "何澹",
        "content": "向阳花木易培栽，略借春风已自开。\n多谢青宫能长养，一枝先压紫霞杯。",
        "dynasty": "宋",
        "collection_info": null
    },
    {
        "uuid": "87c4203a75f30d14ba9e2648724a51c2",
        "title": "诗一首",
        "author": "何澹",
        "content": "茂洪囏险扶倾厦，安石从容抗怒蛙。\n习俗风流犹未改，短辕丝竹璧微瑕。",
        "dynasty": "宋",
        "collection_info": null
    },
    {
        "uuid": "dc111f3501cb568e56350ea91b7032d3",
        "title": "两监同舍出游和吴监丞韵",
        "author": "何澹",
        "content": "我本麋鹿姿，牵来入京阙。\n举动违真性，驱驰了岁月。\n自惭西湖水，照见种种髮。\n乘兴陪诸公，放舟烟浪窟。\n小雨裛风埃，轻霾翳林樾。\n春深桃李竞，路滑车马歇。\n已办登山屐，不羡凌波袜。\n沿堤逐树阴，傍寺访禅衲。\n杯行知已深，欢意殊未竭。\n日暮碧云横，两山高突兀。",
        "dynasty": "宋",
        "collection_info": null
    },
    {
        "uuid": "c4f47fcbf82119c81f609d110438be58",
        "title": "山中之乐",
        "author": "何澹",
        "content": "噫，山中之乐兮，与猿鹤兮同游。\n幸儋石之有储，奚斗升之復求。",
        "dynasty": "宋",
        "collection_info": null
    },
    {
        "uuid": "b56f39165d220fb85c35b4006f351620",
        "title": "和赵知府延绿韵",
        "author": "何澹",
        "content": "柴门三月麦秋寒，日与渔樵自往还。\n千骑肯来延绿阁，一杯相属对青山。\n句工烟雨空蒙际，笔妙龙蛇夭矫间。\n从此小园增倍价，不妨长作老农闲。",
        "dynasty": "宋",
        "collection_info": null
    },
    {
        "uuid": "c319c1a0cacdc356797c915e4c329074",
        "title": "萝衣洞",
        "author": "何澹",
        "content": "萝衣晴带护烟簑，楚国狂夫尚作歌。\n石影到溪千丈劲，藤痕入目八分多。\n泉分小白山中雨，衣取云门寺顶荷。\n洞口樵人谁语汝，茶过相遇更相过。",
        "dynasty": "宋",
        "collection_info": null
    },
    {
        "uuid": "e28ecdf190c60d9cb4760691d03b2081",
        "title": "玉香洞",
        "author": "何澹",
        "content": "玉梅几岁隔樊墙，剖破籓篱两鴈行。\n青眼相看到头白，洞中无客自吹香。",
        "dynasty": "宋",
        "collection_info": null
    },
    {
        "uuid": "434524ac068e2c7802d9c42411132540",
        "title": "栖云中伏",
        "author": "何澹",
        "content": "炎官驱我入山椒，日日松声似海潮。\n四月黄梅无不雨，却来三伏洗炎歊。",
        "dynasty": "宋",
        "collection_info": null
    },
    {
        "uuid": "549655a074450d1e035fcbe6f839c35f",
        "title": "和宋宪乙丑元夕韵",
        "author": "何澹",
        "content": "三神山上隔凡尘，箫鼓喧阗午夜声。\n十里绮罗开翠幕，一天星斗不层城。\n也知故国风光丽，尤喜新元谷价平。\n衰朽尚容陪二妙，不妨欹侧到天明。",
        "dynasty": "宋",
        "collection_info": null
    },
    {
        "uuid": "3b39c128435de87e1ba0162e7ad040e0",
        "title": "九日偕朱彦器伯仲游雁门山",
        "author": "何澹",
        "content": "神京浩不及，仙关次第开。\n名山逢好友，九日共登台。\n济胜聊为具，吟诗愧别才。\n何年清海甸，结屋此中来。",
        "dynasty": "宋",
        "collection_info": null
    }
]