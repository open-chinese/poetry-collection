[
    {
        "uuid": "0adfb54915eae916e2460eb4af54d197",
        "title": "鹧鸪天 庾岭移来傍桂丛",
        "author": "何澹",
        "content": "庾岭移来傍桂丛。\n绕花安敢望凌风。\n癯儒合作孤芳伴，四面相看一笑同。\n冰照座，玉横空。\n雪花零落暗香中。\n有人醉倚阑干畔，付与江南老画工。",
        "dynasty": "宋",
        "collection_info": null
    },
    {
        "uuid": "549ff693437e0178031167dd4f6e3bca",
        "title": "桃源忆故人 拍堤芳草随人去",
        "author": "何澹",
        "content": "拍堤芳草随人去。\n洞口山无重数。\n翦朝露成树。\n争晚渔翁住。\n今人忍听秦人语。\n只有花无今古。\n欲饮仙家寿醑。\n记取桥边路。",
        "dynasty": "宋",
        "collection_info": null
    },
    {
        "uuid": "03c8a6bbd87264185cc7ca3e5f5d36b1",
        "title": "满江红 灯夕筵开",
        "author": "何澹",
        "content": "灯夕筵开，人物共、英词三绝。\n环坐处、袖中珠玉，郢中春雪。\n红烛星繁销夜漏，紫霞香满催歌拍。\n算新年、何处不风光，三山别。\n云表殿，千层结。\n花籍锦，添明月。\n更浮屠七塔，万枝争发。\n多谢一天驱宿霭，故教三日成佳节。\n更何须、海上觅蓬莱，真仙阙。",
        "dynasty": "宋",
        "collection_info": null
    },
    {
        "uuid": "2fc1f2ccd1f8d940346fb22d1cf28350",
        "title": "满江红 乐禁初开",
        "author": "何澹",
        "content": "乐禁初开，平地耸、海山清绝。\n千里内、欢声和气，可融霜雪。\n盛事终将椽笔记，新歌翻入梨园拍。\n道古来、南国做元宵，今宵别。\n灯万碗，花千结。\n星斗上，天浮月。\n向玉绳低处，笙箫高发。\n人物尽夸长乐郡，儿童争庆烧灯节。\n疑此身、清梦到华胥，朝金阙。",
        "dynasty": "宋",
        "collection_info": null
    },
    {
        "uuid": "ddb3d07b64ede2d596854aff8896638c",
        "title": "鹧鸪天 好景良辰造物悭",
        "author": "何澹",
        "content": "好景良辰造物悭。\n一年灯火遽摧残。\n雨淋夹道星千点，雪阻游人路九盘。\n停社舞，撤宾筵。\n谩烧银烛照金莲。\n不如我入香山社，一盏青灯说夜禅。",
        "dynasty": "宋",
        "collection_info": null
    },
    {
        "uuid": "54d28d0ad4235ff6f91235637b030dea",
        "title": "方壶",
        "author": "何澹",
        "content": "玉壶清景面瑶池，便入丹青也自宜。\n挟册几回成独往，壶公应笑一书痴。",
        "dynasty": "宋",
        "collection_info": null
    },
    {
        "uuid": "3bde6a3b8b4002cfc0d14172ab032dea",
        "title": "和王成之同赵达明游西湖",
        "author": "何澹",
        "content": "只对西湖也自凉，雨余天更辟商羊。\n水交秋色心田静，风入山花鼻观香。\n别驾慇懃能设醴，吾曹嬉戏且逢场。\n凤凰池上今文伯，犹忆春闱夜卷长。",
        "dynasty": "宋",
        "collection_info": null
    },
    {
        "uuid": "80566d8e83c227ceae8f3f4566128eca",
        "title": "和张时可景灵宫即事及暂归南湖二诗  其一",
        "author": "何澹",
        "content": "嵯峨宫殿晓风清，月挂林梢夜欲更。\n户外朝绅千绮集，马头椽烛五枝明。\n诸天呗响超三界，众妙香然罄一诚。\n渭北衣冠应北顾，请扶大汉振天声。",
        "dynasty": "宋",
        "collection_info": null
    },
    {
        "uuid": "4b16cb2800c91a38b8dbda47b747d30c",
        "title": "和张时可景灵宫即事及暂归南湖二诗  其二",
        "author": "何澹",
        "content": "南湖风月想经行，隠兴常多薄宦情。\n辇毂只今烦佐治，僮奴休復事欢迎。\n人如仲举舆增重，客为相如座尽倾。\n咫尺不妨时问道，病余已觉此身轻。",
        "dynasty": "宋",
        "collection_info": null
    },
    {
        "uuid": "7a0e6f86aecb64f066274e7dec309333",
        "title": "登遶花台  其一",
        "author": "何澹",
        "content": "诗翁当日上凌风，面面看花得句工。\n我亦巡檐来索笑，古今人意略相同。",
        "dynasty": "宋",
        "collection_info": null
    },
    {
        "uuid": "2df77defa1d34246624634d7b7f521d7",
        "title": "登遶花台  其二",
        "author": "何澹",
        "content": "台因水部将花遶，隠为耶溪号小山。\n且在我家为故事，若言衣钵有惭颜。",
        "dynasty": "宋",
        "collection_info": null
    },
    {
        "uuid": "bf25a66a5a2ff9db5c8581fa8a7bd3c2",
        "title": "早梅二首  其一",
        "author": "何澹",
        "content": "庾岭香腮想未真，东明纔见一枝新。\n阳和衣被凡花卉，繁杏夭桃次第春。",
        "dynasty": "宋",
        "collection_info": null
    },
    {
        "uuid": "2b9da0c3b2daf6d6a46cf963c82cf8d4",
        "title": "早梅二首  其二",
        "author": "何澹",
        "content": "姑射仙肌不受尘，旧粧重傅恰如新。\n东君少试回天手，已占人间几许春。",
        "dynasty": "宋",
        "collection_info": null
    },
    {
        "uuid": "92a9a45e39933c07224f898b6966ef6c",
        "title": "红梅",
        "author": "何澹",
        "content": "冷淡梳粧不入时，故将粉面以朱施。\n风标可作孤山殿，枝叶能令北客疑。\n及与松筠论旧故，未容桃李强追随。\n芳名亦占羣花上，所恨无功到鼎彝。",
        "dynasty": "宋",
        "collection_info": null
    },
    {
        "uuid": "128a2946cf69ccc1738fd3610488469f",
        "title": "馆中赏红梅",
        "author": "何澹",
        "content": "石渠南畔小阑干，一种孤芳万玉攒。\n应为癯儒嫌冷淡，故将素面污铅丹。\n花前酒盏浑如梦，池上诗盟幸不寒。\n美景要须公管领，转头还作隔年看。",
        "dynasty": "宋",
        "collection_info": null
    },
    {
        "uuid": "8c94e20f361e38fd690e95312ac86910",
        "title": "和圣制蜡梅  其一",
        "author": "何澹",
        "content": "庾岭天开一种芳，金枝先到殿中央。\n东皇为作阳春倡，压倒千花万卉香。",
        "dynasty": "宋",
        "collection_info": null
    },
    {
        "uuid": "ab1871b42a730179e47c6ab3f4741d2e",
        "title": "和圣制蜡梅  其二",
        "author": "何澹",
        "content": "不容红白斗芬芳，色染蔷薇照水央。\n冷艷可供清燕赏，日融风软暗传香。",
        "dynasty": "宋",
        "collection_info": null
    },
    {
        "uuid": "de2ff76afaf23927d1b1e2c1602890ec",
        "title": "报慈山门",
        "author": "何澹",
        "content": "翠屏一匝梵王城，白练两条功德水。\n百鸟争巢高树枝，似闻佛法心欢喜。",
        "dynasty": "宋",
        "collection_info": null
    },
    {
        "uuid": "8e3c3c1dd2daec8c7c6fef0233083e66",
        "title": "时思山门",
        "author": "何澹",
        "content": "涧水琤琮鸣屋角，溪潭潋滟对山门。\n绿崖鸟道人行去，隔岸绿阴春正昏。",
        "dynasty": "宋",
        "collection_info": null
    },
    {
        "uuid": "0050974137e98504cb485565bac714c8",
        "title": "群花盛开  其一",
        "author": "何澹",
        "content": "荣观新移阆苑栽，芳丛衒昼锦花开。\n谁知妙手参元化，顷刻青红照玉杯。",
        "dynasty": "宋",
        "collection_info": null
    },
    {
        "uuid": "e782006e40673eb4c3b413a09be3d3e0",
        "title": "群花盛开  其二",
        "author": "何澹",
        "content": "向阳花木易培栽，略借春风已自开。\n多谢青宫能长养，一枝先压紫霞杯。",
        "dynasty": "宋",
        "collection_info": null
    },
    {
        "uuid": "552c7f9f1d61b6abd8d973ddb08178bd",
        "title": "诗一首",
        "author": "何澹",
        "content": "茂洪囏险扶倾厦，安石从容抗怒蛙。\n习俗风流犹未改，短辕丝竹璧微瑕。",
        "dynasty": "宋",
        "collection_info": null
    },
    {
        "uuid": "d106a5044284972c880466eaf39041df",
        "title": "两监同舍出游和吴监丞韵",
        "author": "何澹",
        "content": "我本麋鹿姿，牵来入京阙。\n举动违真性，驱驰了岁月。\n自惭西湖水，照见种种髮。\n乘兴陪诸公，放舟烟浪窟。\n小雨裛风埃，轻霾翳林樾。\n春深桃李竞，路滑车马歇。\n已办登山屐，不羡凌波袜。\n沿堤逐树阴，傍寺访禅衲。\n杯行知已深，欢意殊未竭。\n日暮碧云横，两山高突兀。",
        "dynasty": "宋",
        "collection_info": null
    },
    {
        "uuid": "ebec42f8247a75b5f3f44f2fa6f4a9b2",
        "title": "山中之乐",
        "author": "何澹",
        "content": "噫，山中之乐兮，与猿鹤兮同游。\n幸儋石之有储，奚斗升之復求。",
        "dynasty": "宋",
        "collection_info": null
    },
    {
        "uuid": "b97b6d9fdfac25d5fe72ae42dd16a860",
        "title": "和赵知府延绿韵",
        "author": "何澹",
        "content": "柴门三月麦秋寒，日与渔樵自往还。\n千骑肯来延绿阁，一杯相属对青山。\n句工烟雨空蒙际，笔妙龙蛇夭矫间。\n从此小园增倍价，不妨长作老农闲。",
        "dynasty": "宋",
        "collection_info": null
    },
    {
        "uuid": "d40eb740519411b23e847535938ea1c3",
        "title": "萝衣洞",
        "author": "何澹",
        "content": "萝衣晴带护烟簑，楚国狂夫尚作歌。\n石影到溪千丈劲，藤痕入目八分多。\n泉分小白山中雨，衣取云门寺顶荷。\n洞口樵人谁语汝，茶过相遇更相过。",
        "dynasty": "宋",
        "collection_info": null
    },
    {
        "uuid": "804956c0128efed105b27f346bc267e2",
        "title": "玉香洞",
        "author": "何澹",
        "content": "玉梅几岁隔樊墙，剖破籓篱两鴈行。\n青眼相看到头白，洞中无客自吹香。",
        "dynasty": "宋",
        "collection_info": null
    },
    {
        "uuid": "f47a0c0e4cccffdb6e87fc884ed9158a",
        "title": "栖云中伏",
        "author": "何澹",
        "content": "炎官驱我入山椒，日日松声似海潮。\n四月黄梅无不雨，却来三伏洗炎歊。",
        "dynasty": "宋",
        "collection_info": null
    },
    {
        "uuid": "7f8c5fba909f79f73e4b227a76379f9a",
        "title": "和宋宪乙丑元夕韵",
        "author": "何澹",
        "content": "三神山上隔凡尘，箫鼓喧阗午夜声。\n十里绮罗开翠幕，一天星斗不层城。\n也知故国风光丽，尤喜新元谷价平。\n衰朽尚容陪二妙，不妨欹侧到天明。",
        "dynasty": "宋",
        "collection_info": null
    },
    {
        "uuid": "7677e6fadafd4a3a0b28630e7afccc45",
        "title": "九日偕朱彦器伯仲游雁门山",
        "author": "何澹",
        "content": "神京浩不及，仙关次第开。\n名山逢好友，九日共登台。\n济胜聊为具，吟诗愧别才。\n何年清海甸，结屋此中来。",
        "dynasty": "宋",
        "collection_info": null
    }
]