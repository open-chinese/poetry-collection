[
    {
        "title": "题东白山啸猿亭",
        "author": "释仲皎",
        "content": "放意在林表，飘然更自由。\n挂烟羣木冷，啼月一山秋。\n袅袅清风裏，凄凄碧涧头。\n三声融妙听，行客若为愁。",
        "dynasty": "宋",
        "collection_info": null
    },
    {
        "title": "题东白山轩",
        "author": "释仲皎",
        "content": "竹外泉声急，松心月色寒。\n人间推旷绝，只自倚阑干。",
        "dynasty": "宋",
        "collection_info": null
    },
    {
        "title": "游西白山一禅师二禅师道场",
        "author": "释仲皎",
        "content": "胜境东西白，高僧一二禅。\n只知行道处，不记住山年。\n涧月平分照，林花各自妍。\n披云寻旧址，犹在绛峯边。",
        "dynasty": "宋",
        "collection_info": null
    },
    {
        "title": "题西白山齐云阁",
        "author": "释仲皎",
        "content": "山云吹断路头开，此处疑穿月胁来。\n怪底行人看碧落，笑谈容易作风雷。",
        "dynasty": "宋",
        "collection_info": null
    },
    {
        "title": "题西白山观雪",
        "author": "释仲皎",
        "content": "西白名山处，那堪踏雪观。\n四围银世界，一色玉峯峦。\n夜色和天冷，清辉放月寒。\n溪梅初一二，着意为渠看。",
        "dynasty": "宋",
        "collection_info": null
    },
    {
        "title": "庵居",
        "author": "释仲皎",
        "content": "啼切孤猿晓更哀，柴门半掩白云来。\n山童问我归何晚，昨夜梅花一半开。\n无地卓锥生计难，且空双手到林间。\n猥随碧水瞻明月，坚订白云赊好山。\n岩石空边依草舍，藤萝低处着松关。\n年来老去知何许，合向人间占断闲。",
        "dynasty": "宋",
        "collection_info": null
    },
    {
        "title": "雪作望剡溪",
        "author": "释仲皎",
        "content": "玉楼琼树晓烟披，拥衲开门四望迷。\n清旷世人谁似我，雪中更对子猷溪。",
        "dynasty": "宋",
        "collection_info": null
    },
    {
        "title": "怀剡川故居  其一",
        "author": "释仲皎",
        "content": "烟光流转太骎骎，又见春山换绿阴。\n蝴蝶梦中新岁病，杜鹃声裏故乡心。\n焦桐冷却风三尺，瘦竹拖来月一寻。\n早晚掉头归小隠，诛茅千嶂白云深。",
        "dynasty": "宋",
        "collection_info": null
    },
    {
        "title": "怀剡川故居  其二",
        "author": "释仲皎",
        "content": "断雪流水古岩隈，忆得柴门半扇开。\n雪打子猷船上过，春从灵运屐边来。\n逃禅野榻排芳草，觅句寒崖扫落苔。\n容易三年抛绝去，不胜啼月晓猿哀。",
        "dynasty": "宋",
        "collection_info": null
    },
    {
        "title": "怀剡川故居  其三",
        "author": "释仲皎",
        "content": "病日飞蝇鬓雪干，欲扶吾道愧衰残。\n把他杓柄力何倦，还我镢头心便安。\n待摘菜花添午供，便裁荷叶备春寒。\n不辞高卧烟霞裏，枕上青山最好看。",
        "dynasty": "宋",
        "collection_info": null
    },
    {
        "title": "归鸿阁",
        "author": "释仲皎",
        "content": "精舍傍修岭，道心随眼明。\n山遗僧偃迹，水作剡溪声。\n无雨竹亦润，有风松更清。\n上方真可住，不用触归情。",
        "dynasty": "宋",
        "collection_info": null
    },
    {
        "title": "归云亭",
        "author": "释仲皎",
        "content": "一从飞出岫，舒卷意何长。\n作雨徧天下，乘风归帝乡。\n无心怜洒落，到处自清凉。\n缥缈来空碧，吟边带夕阳。",
        "dynasty": "宋",
        "collection_info": null
    },
    {
        "title": "送僧入三峰",
        "author": "释仲皎",
        "content": "上人瞿昙裔，律身玉无瑕。\n力究毗尼论，汪汪海无涯。\n振锡復何许，三峯隠苍霞。\n堂上大道师，灵芝发根芽。\n相见涌法施，冬冬鼓声挝。\n上人从之游，勿惮岁月遐。\n坐待霜露熟，香风散天葩。",
        "dynasty": "宋",
        "collection_info": null
    },
    {
        "title": "牡丹",
        "author": "释仲皎",
        "content": "玉棱金线晓妆寒，妙入天工不可干。\n老去只知空境界，浅红深紫梦中看。",
        "dynasty": "宋",
        "collection_info": null
    },
    {
        "title": "石岩花",
        "author": "释仲皎",
        "content": "朱英历历烁晴空，过了花间几信风。\n明日画栏供徙倚，却须有句到芳丛。",
        "dynasty": "宋",
        "collection_info": null
    },
    {
        "title": "次韵王性之梅花  其一",
        "author": "释仲皎",
        "content": "白玉丛边碧玉流，见花无復为花羞。\n春风细雨溪山路，洗尽去年今日愁。",
        "dynasty": "宋",
        "collection_info": null
    },
    {
        "title": "次韵王性之梅花  其二",
        "author": "释仲皎",
        "content": "春到寒林雪得知，雪中谁解认芳姿。\n溪山飞上一轮月，香满风前独立时。",
        "dynasty": "宋",
        "collection_info": null
    },
    {
        "title": "静林寺古松",
        "author": "释仲皎",
        "content": "古松古松生古道，枝不生叶皮生草。\n行人不见树栽时，树见行人几回老。",
        "dynasty": "宋",
        "collection_info": null
    },
    {
        "title": "句",
        "author": "释仲皎",
        "content": "未飞三日雪，却报一枝春。",
        "dynasty": "宋",
        "collection_info": null
    }
]