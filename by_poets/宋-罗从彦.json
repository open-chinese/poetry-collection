[
    {
        "uuid": "0bdb1c9bbade3a81e4be95b3184ec0c7",
        "title": "观书有感",
        "author": "罗从彦",
        "content": "静处观心尘不染，闲中稽古意尤深。\n周诚程敬应粗会，奥理休从此外寻。",
        "dynasty": "宋",
        "collection_info": null
    },
    {
        "uuid": "50d5338d9b51086cc3592b94eb84ded0",
        "title": "自警",
        "author": "罗从彦",
        "content": "性地栽培恐易芜，是非理欲谨于初。\n孔颜乐地非难造，好读诚明静定书。",
        "dynasty": "宋",
        "collection_info": null
    },
    {
        "uuid": "9517337e47b4ded64f850591b6d9a930",
        "title": "示书生",
        "author": "罗从彦",
        "content": "知行蹊径固非艰，每在操存养性间。\n此道悟来随寓见，一毫物慾敢相关。",
        "dynasty": "宋",
        "collection_info": null
    },
    {
        "uuid": "f85370921b55bb4d94fc092590f56154",
        "title": "颜乐斋",
        "author": "罗从彦",
        "content": "山染岚光带日黄，潇然茅屋枕池塘。\n自知寡与真堪笑，赖有颜瓢一味长。",
        "dynasty": "宋",
        "collection_info": null
    },
    {
        "uuid": "871310b3f719ba2f3699b947a429a843",
        "title": "邀月台",
        "author": "罗从彦",
        "content": "矮作垣墙小作台，时邀明月写襟怀。\n夜深独有长庚伴，不许庸人取次来。",
        "dynasty": "宋",
        "collection_info": null
    },
    {
        "uuid": "cb83b7f3cbd0d5167860a726a6fe0b82",
        "title": "送南剑王守归  其一",
        "author": "罗从彦",
        "content": "三年政化被生民，甘雨祥风溢剑津。\n解组幡然赋归去，攀辕无计可留恂。",
        "dynasty": "宋",
        "collection_info": null
    },
    {
        "uuid": "035f08d218e0152540908a926be379e9",
        "title": "送南剑王守归  其二",
        "author": "罗从彦",
        "content": "未把阳关三迭吟，且将谬句写离心。\n千寻浩浩镡溪水，别恨不知谁浅深。",
        "dynasty": "宋",
        "collection_info": null
    },
    {
        "uuid": "fb4f812bf533375db26552083f28c5b4",
        "title": "勉李愿中五首  其一",
        "author": "罗从彦",
        "content": "圣道由来自坦夷，休迷佛学惑他岐。\n死灰槁本浑无用，缘置心官不肯思。",
        "dynasty": "宋",
        "collection_info": null
    },
    {
        "uuid": "e1e0642c5ed3f8d1757eb581d7103f3c",
        "title": "勉李愿中五首  其二",
        "author": "罗从彦",
        "content": "不开鸡犬闹桑麻，仁宅安居是我家。\n耕种情田勤礼义，眼前风物任繁华。",
        "dynasty": "宋",
        "collection_info": null
    },
    {
        "uuid": "3b9fb873fe50230aa161f93bdd849892",
        "title": "勉李愿中五首  其三",
        "author": "罗从彦",
        "content": "今古干坤共此身，安身须是且安民。\n临深履薄缘何事，祇恐操心近矢人。",
        "dynasty": "宋",
        "collection_info": null
    },
    {
        "uuid": "be20aa964e3415798545f67a38b042f3",
        "title": "勉李愿中五首  其四",
        "author": "罗从彦",
        "content": "彩笔书空空不染，利刀割水水无痕。\n人心但得如空水，与物自然无怨恩。",
        "dynasty": "宋",
        "collection_info": null
    },
    {
        "uuid": "c841c8004a20e9c5ee4cb05cf0958fda",
        "title": "勉李愿中五首  其五",
        "author": "罗从彦",
        "content": "权门来往绝行踪，一片闲云过九峰。\n不似在家贫亦好，水边林下养疏慵。",
        "dynasty": "宋",
        "collection_info": null
    },
    {
        "uuid": "411c3bcc8fb19c240c9a17747d4d8351",
        "title": "自述",
        "author": "罗从彦",
        "content": "松菊相亲莫厌频，纷纷人世只红尘。\n自怜寡与真堪笑，赖有清风是故人。",
        "dynasty": "宋",
        "collection_info": null
    },
    {
        "uuid": "dbb0c293871260004af1c536e5c067a4",
        "title": "题一钵庵",
        "author": "罗从彦",
        "content": "可怜萱草信无忧，谁谓幽兰解结愁。\n欲得寸田断荆棘，只消长伴赤松游。",
        "dynasty": "宋",
        "collection_info": null
    },
    {
        "uuid": "f12564f8a118316f5614d4e393ce0457",
        "title": "挽吉溪吴助教  其一",
        "author": "罗从彦",
        "content": "室富真儒业，门多长者车。\n明经方教子，得第已荣家。\n性守仍知分，天然不爱奢。\n百年成古昔，行路亦咨嗟。",
        "dynasty": "宋",
        "collection_info": null
    },
    {
        "uuid": "553068d9e209887ac6a2713578c550c2",
        "title": "挽吉溪吴助教  其二",
        "author": "罗从彦",
        "content": "新生夸踯躅，旧德嘆凋零。\n冷带商岩月，光凌处士星。\n布衣难得禄，白首易穷经。\n追想今何在，溪流对洞庭。",
        "dynasty": "宋",
        "collection_info": null
    },
    {
        "uuid": "aba136f1ac88a3df67af10f16b9640ad",
        "title": "颜乐亭用陈默堂韵",
        "author": "罗从彦",
        "content": "平时仰止在高山，要以亭名乐内颜。\n颠倒一生浑是梦，寻思百计不如闲。\n心斋肯与尘污染，陋巷宁容俗往还。\n坚守箪瓢心不改，恐流乞祭向墦间。",
        "dynasty": "宋",
        "collection_info": null
    },
    {
        "uuid": "dc8155b0a85d7a3ba596a4d58df4e9b7",
        "title": "寄傲轩用陈默堂韵",
        "author": "罗从彦",
        "content": "自嗟踽踽復凉凉，糊口安能仰四方。\n目送归鸿心自远，门堪罗雀日偏长。\n家徒四壁樽仍绿，侯户千头橘又黄。\n我醉欲眠卿且去，肯陪俗客语羲皇。",
        "dynasty": "宋",
        "collection_info": null
    },
    {
        "uuid": "4df2f45391bba83fdb3f69b560ff8b21",
        "title": "濯缨亭用陈默堂韵",
        "author": "罗从彦",
        "content": "十载犹缁京洛尘，归欤那復厕朝绅。\n君今谈笑青油幕，我但巍峨乌角巾。\n江汉更从尼父濯，衣冠宁羡屈原新。\n欲赓孺子沧浪咏，会意须还舍瑟人。",
        "dynasty": "宋",
        "collection_info": null
    },
    {
        "uuid": "2e4ff4a90c9b14e953582da2d700ad60",
        "title": "题静亭",
        "author": "罗从彦",
        "content": "鼎创新亭静更幽，四时景象镇长留。\n端如和气裏谈笑，恍若春风中泳游。\n排闼山供蓝色重，凭栏水拥壁光浮。\n我来登赏无穷趣，好把篇诗与唱酬。",
        "dynasty": "宋",
        "collection_info": null
    },
    {
        "uuid": "3192f88789bd9ff44ec8b552421116b9",
        "title": "送延年行",
        "author": "罗从彦",
        "content": "圣言天远海潭潭，独在潜心久泳涵。\n猥念百家非己好，妄将一贯与君谈。\n贤如赐也才知二，学若陈亢只得三。\n此道悮来因自足，却随鹏鸟话图南。",
        "dynasty": "宋",
        "collection_info": null
    },
    {
        "uuid": "b39b414668b86cbcb9cdaaea02b22c92",
        "title": "再用韵送延年",
        "author": "罗从彦",
        "content": "心源寂静映寒潭，每欲操存更养涵。\n顾我日思攀剧论，荷君时与得高谈。\n眼前旧识知多少，物外深交没二三。\n幸久相亲频握手，遽成分别又东南。",
        "dynasty": "宋",
        "collection_info": null
    },
    {
        "uuid": "15033976403d12ca4bd3f5dac82daf72",
        "title": "和延年岩桂",
        "author": "罗从彦",
        "content": "几树芬芳檀与沉，枝枝若占郄家林。\n风摇已认飘残菊，日照浑疑缀散金。\n仙窟移来成美景，东堂分去结清阴。\n我今不愿蟾宫折，待到蟾宫向上吟。",
        "dynasty": "宋",
        "collection_info": null
    },
    {
        "uuid": "e219ed39f0b7bdd7d00a319d5d11cf91",
        "title": "题德士退庵",
        "author": "罗从彦",
        "content": "牛头山顶鏁烟霞，檐月松风即我家。\n筏渡有情新活计，袋空无物旧生涯。\n已将黄叶分双手，却攟白茅占一窊。\n会得懒慵归去路，索然忘鸟更忘花。",
        "dynasty": "宋",
        "collection_info": null
    },
    {
        "uuid": "c56f783745d7b54602cf8bbdb8e1736b",
        "title": "贺田溪张公迁居",
        "author": "罗从彦",
        "content": "华构经营占地灵，浓岚环合数峰青。\n苟完公子方成室，趋训儿孙已过庭。\n岂止一时夸壮丽，定知百世享安宁。\n顾惟善颂非张老，祇贡汤盘往日铭。",
        "dynasty": "宋",
        "collection_info": null
    },
    {
        "uuid": "c89171f15f13f262012f9e7550b0cc0f",
        "title": "和张公叙别古风",
        "author": "罗从彦",
        "content": "良工创新第，潇洒侔洞府。\n经营未毕工，四面方兴渚。\n蛟龙忽夜徙，空中震雷雨。\n亲旧贺于门，主人迎孔户。\n连唤凤儿来，藏书几多部。\n为我张广筵，酬宾酌以旅。\n人谓主公贤，敦朴嗤峻宇。\n规模出心匠，务卑由乃祖。\n欲图久安逸，勿辞暂劳苦。\n忠孝阐门家，诗礼光族绪。\n居室云苟完，谦冲弥自处。\n玉石不分别，鹤鸡谩为侣。\n顾予局促辈，乡评少推许。\n尝游庄岳间，喜作齐人语。\n何幸天相之，幡然交邹鲁。\n早年钦大名，驰书聊以序。\n比来揖清风，谈笑挥玉麈。\n见之名利尽，久侍岂无补。\n素志以深酬，青眼犹相与。\n默念汤盘颂，未为倾肺腑。\n何当惠古风，锦绣施笺楮。\n妙曲诚寡和，取则凭柯斧。",
        "dynasty": "宋",
        "collection_info": null
    },
    {
        "uuid": "6e6a68524f7ca18bd7af563c25e344f3",
        "title": "翠云岩次陈默堂韵",
        "author": "罗从彦",
        "content": "济渡游丹洞，穿林惹翠云。\n迩来多野趣，殊觉少尘纷。\n笑日花迎客，临岩鸟唤羣。\n真机皆自得，此道与平分。",
        "dynasty": "宋",
        "collection_info": null
    }
]