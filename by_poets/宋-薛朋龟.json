[
    {
        "uuid": "1207602f317b70b89ce1a763a26d9c3e",
        "title": "和潘良贵三江亭韵",
        "author": "薛朋龟",
        "content": "爽气寒光四壁侵，青山千仞水千寻。\n远观吾里瀛洲路，怅望谁人魏阙心。\n春到已多鸣佩玉，酒酣应有解貂金。\n紫微太守经营巧，消得时贤次第吟。",
        "dynasty": "宋",
        "collection_info": null
    },
    {
        "uuid": "5e1a747dd696e51d1cfb2ffbb37aa994",
        "title": "岱岳篇雪中送华山人东游",
        "author": "薛朋龟",
        "content": "七十二君已绵邈，干坤只今留岱岳。\n烟书云篆吊秦碑，万圣千灵朝汉朔。\n白日雕旛路相望，夜深仙乐张天上。\n日观天门踊跃登，芒作双鞋藜作杖。\n匹练吴门见几人，向来寂寞空山春。\n溪花谷树忽生色，一朝若为山人新。\n君行正直年华谢，山雪纷纷向君下。\n去看九州玉削成，孤高始信岱岳名。\n若趁长风竟飞举，鹅毛柳絮同身轻。",
        "dynasty": "宋",
        "collection_info": null
    },
    {
        "uuid": "e0d9881f2908822156b269954a405446",
        "title": "江船",
        "author": "薛朋龟",
        "content": "夜色千山白，扁舟独进迟。\n乡心共帆急，世路与波随。\n性野禽鱼习，官寒故旧知。\n江梅如爱客，早放岁寒枝。",
        "dynasty": "宋",
        "collection_info": null
    },
    {
        "uuid": "a561753f1ce7bcf28a7cb3cd9889ce54",
        "title": "露",
        "author": "薛朋龟",
        "content": "乘兴访村家，微微见露华。\n暗滋三径草，晴溅一庭花。\n梦入关河湿，凉生更漏赊。\n清江千万里，何处点蒹葭。",
        "dynasty": "宋",
        "collection_info": null
    },
    {
        "uuid": "4e978fa0167c47f480bcb993be48f136",
        "title": "见雁",
        "author": "薛朋龟",
        "content": "寒衣九月授他乡，遂见征鸿序一行。\n秋色未深先避雪，边声忽到又随霜。\n曾愁天路罹矰缴，只想中原食稻粱。\n汉使不归书不繫，至今塞有客沾裳。",
        "dynasty": "宋",
        "collection_info": null
    },
    {
        "uuid": "e4b1f784a60c89487656c8d33616225a",
        "title": "剡中别吴客",
        "author": "薛朋龟",
        "content": "百道飞流向剡飞，高田不歉下田肥。\n吴人只道吴山好，黄独如拳也救饥。",
        "dynasty": "宋",
        "collection_info": null
    },
    {
        "uuid": "204df520160c455c6f27c13190edf626",
        "title": "咏秋葵",
        "author": "薛朋龟",
        "content": "安肯向春阴，群然发锦林。\n黄存秋后色，赤抱日边心。\n喜附兰阶臭，羞夸菊砌金。\n敢忘涓滴润，雨露不时临。",
        "dynasty": "宋",
        "collection_info": null
    }
]