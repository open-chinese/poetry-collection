[
    {
        "uuid": "7c0715525ca500b5dee4b72c4d5cd702",
        "title": "和运司园亭 西园",
        "author": "孙甫",
        "content": "外台富园池，兹焉甲西南。\n异花间棠梅，良木森楩楠。\n飘飘壶中仙，亹亹物外谈。\n联毫赋诗题，刻石留翠龛。",
        "dynasty": "宋",
        "collection_info": null
    },
    {
        "uuid": "5d64a779b6a5eac0f17335fbb8d2d53e",
        "title": "和运司园亭 玉溪堂",
        "author": "孙甫",
        "content": "华堂殿方池，雅名题玉溪。\n南荣翠樾阴，北望花岛低。\n时闻细泉鸣，间或幽鸟啼。\n深宜世外人，冥坐窥天倪。",
        "dynasty": "宋",
        "collection_info": null
    },
    {
        "uuid": "612d7032928ed541e5329bf6ff6f41ce",
        "title": "和运司园亭 雪峰楼",
        "author": "孙甫",
        "content": "金谷计浩穰，山水志契阔。\n晴空倚危楼，快对西山雪。\n胸中浩气充，物外嚣尘绝。\n无事坐清吟，远岫窗中列。",
        "dynasty": "宋",
        "collection_info": null
    },
    {
        "uuid": "f627a6d2a5a808619c08da6683eeef46",
        "title": "和运司园亭 海棠轩",
        "author": "孙甫",
        "content": "高轩瞰方池，澄波隔琐窗。\n中岛植奇花，鲜逾濯锦江。\n水府集羣仙，红云罩翠幢。\n画图入禁庭，荣耀知无双。",
        "dynasty": "宋",
        "collection_info": null
    },
    {
        "uuid": "b1ea33e2c1d24e221691a324b40e1a93",
        "title": "和运司园亭 月台",
        "author": "孙甫",
        "content": "俗流嗜喧卑，世才务高洁。\n筑台仅踰寻，清夜延明月。\n四垂天幕低，千里蟾光发。\n美人□□才，裁赋何清绝。",
        "dynasty": "宋",
        "collection_info": null
    },
    {
        "uuid": "59073da3e38011b643cdb8bac489fb8d",
        "title": "和运司园亭 翠锦亭",
        "author": "孙甫",
        "content": "森森栋梁材，骈空翥鸾凤。\n危亭构其间，曾不碍梁栋。\n檐阴织翠纹，砌溜谐清弄。\n摊饭宜昼眠，一枕华胥梦。",
        "dynasty": "宋",
        "collection_info": null
    },
    {
        "uuid": "bdc5624ab80500d5921006cdf1168b0c",
        "title": "和运司园亭 潺玉亭",
        "author": "孙甫",
        "content": "回环引细泉，泉声漱檐底。\n美哉知者心，清通乐流水。\n琤琮戛鸣球，淅沥泛绿绮。\n尘虑无由得，何须洗双耳。",
        "dynasty": "宋",
        "collection_info": null
    },
    {
        "uuid": "6161fd859313de0ffe01d708f39324df",
        "title": "和运司园亭 茅庵",
        "author": "孙甫",
        "content": "结茅作禅庵，不卑亦不广。\n地占官府雄，盘基才袤丈。\n几席供燕閒，松筠助萧爽。\n座有逍遥公，虚中息尘想。",
        "dynasty": "宋",
        "collection_info": null
    },
    {
        "uuid": "af44adf054cf3f91d6a20b85876db013",
        "title": "和运司园亭 水阁",
        "author": "孙甫",
        "content": "小阁联雪峰，凭栏憙幽玩。\n红接海棠洲，绿对篔筜岸。\n有时开罇罍，波影侵几案。\n何须架长虹，然后冲霄汉。",
        "dynasty": "宋",
        "collection_info": null
    },
    {
        "uuid": "9e8776a6969b0f6783481d82d629fd7d",
        "title": "和运司园亭 小亭",
        "author": "孙甫",
        "content": "萧森玉溪南，小亭屹相向。\n使华双轺车，禅境二方丈。\n固将物理齐，室隘志自广。\n松竹周四檐，足以备幽赏。",
        "dynasty": "宋",
        "collection_info": null
    },
    {
        "uuid": "7e361939feb21a14adcc5578b0fb1ae7",
        "title": "句",
        "author": "孙甫",
        "content": "衰病自怜无酒趣，尘容犹頼有诗情。",
        "dynasty": "宋",
        "collection_info": null
    }
]