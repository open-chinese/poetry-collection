[
    {
        "title": "小园",
        "author": "戴敏",
        "content": "小园无事日徘徊，频报家人送酒来。\n惜树不磨修月斧，爱花须筑避风台。\n引些渠水添池满，移箇柴门傍竹开。\n多谢有情双白鹭，暂时飞去又飞回。",
        "dynasty": "宋",
        "collection_info": null
    },
    {
        "title": "屏上晚眺",
        "author": "戴敏",
        "content": "不能骑马趁朝班，自跨黄牛扣竹关。\n无德可称徒富贵，有钱难买是清闲。\n人行踯躅红边路，日落秭归啼处山。\n遥望蓬莱在何许，扶桑东畔白云间。",
        "dynasty": "宋",
        "collection_info": null
    },
    {
        "title": "约黄董二亲与桂堂诸侄避暑",
        "author": "戴敏",
        "content": "世间无处避炎蒸，欲叫西风叫不譍。\n恨乏白檀除热恼，心思赤脚踏层冰。\n醉游河朔谁同往，表借明光愧不能。\n闻有山林最深处，清凉境界着高僧。",
        "dynasty": "宋",
        "collection_info": null
    },
    {
        "title": "楼上",
        "author": "戴敏",
        "content": "终朝役役晚来闲，识破浮生一梦间。\n挈榼去沽深巷酒，倚楼贪看夕阳山。\n月临江馆人横笛，风折芦花雁度关。\n堪羡渔翁无检束，扁舟占断白云湾。",
        "dynasty": "宋",
        "collection_info": null
    },
    {
        "title": "西溪陈居士家",
        "author": "戴敏",
        "content": "来访西岩老，家居水竹村。\n紫鳞游镜曲，黄犊卧云根。\n自昔好宾客，相传到子孙。\n不行亭下路，护笋别开门。",
        "dynasty": "宋",
        "collection_info": null
    },
    {
        "title": "后浦园庐",
        "author": "戴敏",
        "content": "卜筑成佳致，幽栖乐圣时。\n何如谢公墅，畧似习家池。\n地暖梅开早，天寒酒熟迟。\n催租人去后，续得夜来诗。",
        "dynasty": "宋",
        "collection_info": null
    },
    {
        "title": "郑公家",
        "author": "戴敏",
        "content": "门墙多古意，耕钓作生涯。\n菽米散鱼子，莲根拔虎牙。\n弄孙时掷果，留客旋煎茶。\n颇动诗人兴，满园荞麦花。",
        "dynasty": "宋",
        "collection_info": null
    },
    {
        "title": "海上",
        "author": "戴敏",
        "content": "万顷鲸波朝日赤，沧洲四望无穷极。\n海山何处是蓬莱，遍问渔翁都不识。",
        "dynasty": "宋",
        "collection_info": null
    },
    {
        "title": "观梅",
        "author": "戴敏",
        "content": "三杯暖寒酒，一榻竹亭前。\n为爱梅花月，终宵不肯眠。",
        "dynasty": "宋",
        "collection_info": null
    },
    {
        "title": "赵十朋夫人挽章",
        "author": "戴敏",
        "content": "缝掖先生游汗漫，夫人高节独青青。\n临行抖擞空书笥，分付诸郎各一经。",
        "dynasty": "宋",
        "collection_info": null
    },
    {
        "title": "存目",
        "author": "戴敏",
        "content": "诗题：初夏游张园首句：乳鸭池塘水浅深。",
        "dynasty": "宋",
        "collection_info": null
    }
]