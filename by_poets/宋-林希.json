[
    {
        "uuid": "21f1f2e5f8fe66cda0a27bd68f3c0244",
        "title": "诏修两朝国史开局日史院赐筵首相吴公席上有作奉和原韵",
        "author": "林希",
        "content": "调元台极贵，颁宴帝恩余。\n昔副名山录，今裁史观书。\n天心忧作者，国论属谁欺。\n寂寞怀铅客，容瞻相府车。",
        "dynasty": "宋",
        "collection_info": null
    },
    {
        "uuid": "5ec5cf8c927fdeeb014b55209855cca4",
        "title": "初至吴门示诸弟兼呈伯原教授",
        "author": "林希",
        "content": "梦寐家山忽五春，君恩乞与守符新。\n便推白傅为前政，更得梁鸿作部民。\n入境喜逢余秉穗，举杯无復嘆鲈莼。\n左司西掖诚非据，尤是诗情愧昔人。",
        "dynasty": "宋",
        "collection_info": null
    },
    {
        "uuid": "095cc60f31e454003d378650b904a182",
        "title": "将之宣城留别吴门效白乐天体",
        "author": "林希",
        "content": "被诏守东吴，夜渡扬子津。\n拭目迎家山，洗我京洛尘。\n此邦多贤豪，况復平生亲。\n初欲循故事，公宴月三旬。\n庶以叙契阔，岂徒乐吾身。\n临州未阅月，吏牍方纷纭。\n避嫌俄得请，主地翻为宾。\n樽酒未重持，行乐知何因。\n物理可胜嘆，俯仰迹已陈。\n趣整震泽帆，遥挹敬亭春。\n五月而报政，速哉彼齐人。\n今我若置邮，何德于吴民。\n举手谢吴民，自笑行役频。\n使君不能诗，烦汝迎送勤。\n来惭白太守，去愧谢宣城。",
        "dynasty": "宋",
        "collection_info": null
    },
    {
        "uuid": "6a03114d66f0ee7db50f30e119b1c264",
        "title": "迭嶂楼有怀吴门朱伯原",
        "author": "林希",
        "content": "虎丘换得敬亭山，句水松陵数舍间。\n天下难如两州好，君恩乞与一身闲。\n渐无牒诉烦敲朴，喜有林泉数往还。\n犹想朋云隐君子，思归时见鬓毛斑。",
        "dynasty": "宋",
        "collection_info": null
    },
    {
        "uuid": "ca7739e7a73ca3ea48e99d6c579b769a",
        "title": "贺滕元发守吴兴",
        "author": "林希",
        "content": "清风楼下两溪春，三十余年一梦新。\n欲识玉皇香案吏，水晶宫主谪僊人。",
        "dynasty": "宋",
        "collection_info": null
    },
    {
        "uuid": "8dd85724cb2777f120cb627d3623117d",
        "title": "吴兴赠贾收二绝句  其一",
        "author": "林希",
        "content": "乐天遗句满吴门，谢朓窻中列岫存。\n试问白苹洲上客，诗人贾岛有曾孙。",
        "dynasty": "宋",
        "collection_info": null
    },
    {
        "uuid": "80f6474f04e8c35260b690ca5445fb65",
        "title": "吴兴赠贾收二绝句  其二",
        "author": "林希",
        "content": "岁中谩说易三麾，风月可尝有别离。\n尽是昔贤吟醉地，惜哉此老不能诗。",
        "dynasty": "宋",
        "collection_info": null
    },
    {
        "uuid": "de1783e491a8afc9a19561bbea4104e4",
        "title": "送程给事知越州",
        "author": "林希",
        "content": "政事纵横绝世才，文章侍从冠邹枚。\n南州节制金城固，东省深严琐闼开。\n笑别道山探禹穴，暂辞玉案下蓬莱。\n贺家湖上中秋月，遥听新诗落酒杯。",
        "dynasty": "宋",
        "collection_info": null
    },
    {
        "uuid": "5a9d89bdb395b456cda529ffcd7bf729",
        "title": "诗一首",
        "author": "林希",
        "content": "山川图写几时休，再过萧山岁已周。\n客枕梦中南又北，此身大似一虚舟。",
        "dynasty": "宋",
        "collection_info": null
    },
    {
        "uuid": "628a56de62ae38241121e1340a6e1de2",
        "title": "吴兴",
        "author": "林希",
        "content": "遶郭芙蕖拍岸平，花深荡桨不闻声。\n万家笑语荷花裏，知是人间极乐城。",
        "dynasty": "宋",
        "collection_info": null
    },
    {
        "uuid": "6013318e122241c11f50733183b429ec",
        "title": "句  其一",
        "author": "林希",
        "content": "壶岭共倾银霅水，墨皇犹展玉楼风。",
        "dynasty": "宋",
        "collection_info": null
    },
    {
        "uuid": "54dc16f2eecd125ab9d94f7aae982e3b",
        "title": "句  其二",
        "author": "林希",
        "content": "伤心父老江津路，犹想当年上冢行。",
        "dynasty": "宋",
        "collection_info": null
    },
    {
        "uuid": "04792155525d1091ed18a7dd15f620d7",
        "title": "句  其三",
        "author": "林希",
        "content": "争觅山林远城市，不知城市有山林。",
        "dynasty": "宋",
        "collection_info": null
    },
    {
        "uuid": "7c60a036cebe08d4bc03fb0f834672cb",
        "title": "句  其四",
        "author": "林希",
        "content": "江声远落西岷外，山色都横北固前。",
        "dynasty": "宋",
        "collection_info": null
    },
    {
        "uuid": "1d13838e8665b06fa5a1cf189f646767",
        "title": "句  其五",
        "author": "林希",
        "content": "雨过淮山格嫩绿，日衔沧海露残红。",
        "dynasty": "宋",
        "collection_info": null
    },
    {
        "uuid": "8dd92dbcba2d58d1db22d8e368ee63fb",
        "title": "句  其六",
        "author": "林希",
        "content": "江入海门吞百粤，楼横铁瓮跨三山。",
        "dynasty": "宋",
        "collection_info": null
    }
]