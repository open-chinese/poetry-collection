[
    {
        "uuid": "d5b744ab17f46b758977230c22a6a695",
        "title": "定风波 把酒花前欲问天",
        "author": "王琪",
        "content": "把酒花前欲问天。\n春来秋去苦茫然。\n风雨满枝花满地。\n何事。\n却教纤草占流年。\n试把钿筝重促柱。\n无绪。\n酒阑清泪滴朱弦。\n赖有玉人相顾好。\n轻笑。\n却疑春色在婵娟。",
        "dynasty": "宋",
        "collection_info": null
    },
    {
        "uuid": "20684aefd24f3e8b17c826b8ae96ab08",
        "title": "祝英台・祝英台近 可堪妒柳羞花",
        "author": "王琪",
        "content": "可堪妒柳羞花，下床都懒，便瘦也教春知道。",
        "dynasty": "宋",
        "collection_info": null
    },
    {
        "uuid": "9266b8d66ae957aea1a4cff9fc09be04",
        "title": "望江南・忆江南 江南柳",
        "author": "王琪",
        "content": "江南柳，烟穗拂人轻。\n愁黛空长描不似，舞腰虽瘦学难成。\n天意与风情。\n攀折处，离恨几时平。\n已纵柔条萦客棹，更飞狂絮扑旗亭。\n三月乱莺声。",
        "dynasty": "宋",
        "collection_info": null
    },
    {
        "uuid": "cc7db39b8a3a6537b58542b0ebfe87e4",
        "title": "望江南・忆江南 江南酒",
        "author": "王琪",
        "content": "江南酒，何处味偏浓。\n醉卧春风深巷里，晓寻香旆小桥东。\n竹叶满金锺。\n檀板醉，人面粉生红。\n青杏黄梅朱阁上，鲥鱼苦笋玉盘中。\n酩酊任愁攻。",
        "dynasty": "宋",
        "collection_info": null
    },
    {
        "uuid": "63b0617d1c4179b0fb2b5fd2b65615d5",
        "title": "望江南・忆江南 江南燕",
        "author": "王琪",
        "content": "江南燕，轻扬绣帘风。\n二月池塘新社过，六朝宫殿旧巢空。\n颉颃恣西东。\n王谢宅，曾入绮堂中。\n烟径掠花飞远远，晓窗惊梦语匆匆。\n偏占杏园红。",
        "dynasty": "宋",
        "collection_info": null
    },
    {
        "uuid": "5b6204d3eac3ab8b070c1e0b4e28c890",
        "title": "望江南・忆江南 江南竹",
        "author": "王琪",
        "content": "江南竹，清润绝纤埃。\n深径欲留双凤宿，后庭偏映小桃开。\n风月影徘徊。\n寒玉瘦，霜霰信相催。\n粉泪空流妆点在，羊车曾傍翠枝来。\n龙笛莫轻裁。",
        "dynasty": "宋",
        "collection_info": null
    },
    {
        "uuid": "396b45a27192a5628cef41ede2d63810",
        "title": "望江南・忆江南 江南草",
        "author": "王琪",
        "content": "江南草，如种复如描。\n深映落花莺舌乱，绿迷南浦客魂消。\n日日斗青袍。\n风欲转，柔态不胜娇。\n远翠天涯经夜雨，冷痕沙上带昏潮。\n谁梦与兰苕。",
        "dynasty": "宋",
        "collection_info": null
    },
    {
        "uuid": "ed51a85b1ff6ff6d6d260d86f8a00d28",
        "title": "望江南・忆江南 江南雨",
        "author": "王琪",
        "content": "江南雨，风送满长川。\n碧瓦烟昏沈柳岸，红绡香润入梅天。\n飘洒正潇然。\n朝与暮，长在楚峰前。\n寒夜愁敧金带枕，暮江深闭木兰船。\n烟浪远相连。",
        "dynasty": "宋",
        "collection_info": null
    },
    {
        "uuid": "e34ea9a747bc7ffa1924d52f114159bc",
        "title": "望江南・忆江南 江南水",
        "author": "王琪",
        "content": "江南水，江路转平沙。\n雨霁高烟收素练，风晴细浪吐寒花。\n迢递送星槎。\n名利客，飘泊未还家。\n西塞山前渔唱远，洞庭波上雁行斜。\n征棹宿天涯。",
        "dynasty": "宋",
        "collection_info": null
    },
    {
        "uuid": "11b75521456f7f90e6ca11a0ed855443",
        "title": "望江南・忆江南 江南岸",
        "author": "王琪",
        "content": "江南岸，云树半晴阴。\n帆去帆来天亦老，潮生潮落日还沈。\n南北别离心。\n兴废事，千古一沾襟。\n山下孤烟渔市晓，柳边疏雨酒家深。\n行客莫登临。",
        "dynasty": "宋",
        "collection_info": null
    },
    {
        "uuid": "4a5d4eb6b8c45183f0b361ed70a0b783",
        "title": "望江南・忆江南 江南月",
        "author": "王琪",
        "content": "江南月，清夜满西楼。\n云落开时冰吐鉴，浪花深处玉沈钩。\n圆缺几时休。\n星汉迥，风露入新秋。\n丹桂不知摇落恨，素娥应信别离愁。\n天上共悠悠。",
        "dynasty": "宋",
        "collection_info": null
    },
    {
        "uuid": "41e331e34931264368d852bcf2ee67ef",
        "title": "望江南・忆江南 江南雪",
        "author": "王琪",
        "content": "江南雪，轻素剪云端。\n琼树忽惊春意早，梅花偏觉晓香寒。\n冷影褫清欢。\n蟾玉迥，清夜好重看。\n谢女联诗衾翠幕，子猷乘兴泛平澜。\n空惜舞英残。",
        "dynasty": "宋",
        "collection_info": null
    },
    {
        "uuid": "5718c407aa0233c3d1eae21aa943584d",
        "title": "失调名 金斗熨秋江",
        "author": "王琪",
        "content": "金斗熨秋江。",
        "dynasty": "宋",
        "collection_info": null
    },
    {
        "uuid": "697bb72c614019c91081f9d6f1d7547d",
        "title": "秋日白鹭亭向夕有感",
        "author": "王琪",
        "content": "白鹭敞西轩，檐宇穷爽垲。\n千峰若连环，翠色不可解。\n是时天宇旷，六幕无纤霭。\n金斗熨秋江，素练横衣带。\n干坤清且敛，气象朝昏改。\n芦花作雪风，飞舞来沧海。\n九霄汀鹭起，万里樯乌快。\n月上三山头，鸟没横塘外。\n苍茫洲渚寥，错落星斗大。\n开尊屏丝竹，披襟向萧籁。\n余生本江湖，偃蹇欣所会。\n清兴虽自废，苦嗜亦吾累。\n鱼龙凭夜涛，四面忽滂湃。\n安得燃犀灯，煌煌发水怪。",
        "dynasty": "宋",
        "collection_info": null
    },
    {
        "uuid": "521f709368f450d12b9a6362802e27fe",
        "title": "咏玉蕊花",
        "author": "王琪",
        "content": "玉蕊生禁林，地崇姿亦贵。\n散漫阴谷中，蓬茨復何异。\n清芬信幽远，素彩非妖丽。\n苍烟蔽山日，琼瑶为之晦。\n岁久自扶疏，岩深愈凝邃。\n请观唐相吟，俗眼无轻视。",
        "dynasty": "宋",
        "collection_info": null
    },
    {
        "uuid": "e661769dfe784e54c89149f0ffb0d8e1",
        "title": "九曲池",
        "author": "王琪",
        "content": "越调隋家曲，当年亦九成。\n哀音已亡国，废诏尚留名。\n仪凤终沉影，鸣蛙祇沸声。\n凄凉不可问，落日背芜城。",
        "dynasty": "宋",
        "collection_info": null
    },
    {
        "uuid": "ab68dc09388cdc515cf8879746caf0d5",
        "title": "金陵赏心亭",
        "author": "王琪",
        "content": "千里秦淮在玉壶，江山清丽壮吴都。\n昔人已化辽天鹤，旧画难寻卧雪图。\n冉冉流年去京国，萧萧华髮老江湖。\n残蝉不会登临意，又噪西风入座隅。",
        "dynasty": "宋",
        "collection_info": null
    },
    {
        "uuid": "27c63bcacd5e83545b146d3c9d485445",
        "title": "吴中晓寒曲",
        "author": "王琪",
        "content": "大泽穹天莽同色，碧瓦阊门晓花白。\n石岩左右断行人，洞庭一夜冰千尺。\n曾持汉节单于垒，北风如刀割人耳。\n知怜冻足苦双摧，一生不向遐方履。\n凭谁赠我紫衣裘，中吴风土清且柔。\n令严气正天地肃，长歌白苎临寒流。\n玉兰酒熟金醅溢，太白连云尚殊□。\n书窗半掩昼始开，几日红梅断消息。",
        "dynasty": "宋",
        "collection_info": null
    },
    {
        "uuid": "0c0995d4f074cb8cde67d4138d6303fc",
        "title": "清辉殿观唐明皇山水石字歌",
        "author": "王琪",
        "content": "皇家四叶恢圣功，天临日烛清华戎。\n汉条静治洽柔教，老心稽古开神聪。\n有唐英主称好文，仙毫洒落驱风云。\n壮哉山水有奇字，焕乎八法存翠珉。\n自从弃置咸阳道，藓驳烟滋委宫草。\n天开神赞会休辰，甄收再作皇居宝。\n如何沦弃三百春，迎逢睿鉴来紫宸。\n奎钩粲粲光华动，羣玉森森气象新。\n丹籞春妍瑞霭深，文梁藻栋结芳林。\n鸿翔凤翥径方丈，杯流泉涌蒙亲临。\n鲰臣荣幸从金舆，钩婉魂惊拭目初。\n多惭揽笔非清藻，唯庆千龄际帝图。",
        "dynasty": "宋",
        "collection_info": null
    },
    {
        "uuid": "45106fb77ecd6f79778efdaf47e14158",
        "title": "无弦琴",
        "author": "王琪",
        "content": "寂寞之淳音，其为乐至深。\n应嫌鼓腹者，独自抚弦琴。",
        "dynasty": "宋",
        "collection_info": null
    },
    {
        "uuid": "318cb9d0cc4c76f49016d4aea12c1a23",
        "title": "答永叔问",
        "author": "王琪",
        "content": "班班疏雨寒无定，皎皎圆蟾望欲阑。\n应在浮云尽深处，更凭丝竹一催看。",
        "dynasty": "宋",
        "collection_info": null
    },
    {
        "uuid": "e7dcb12545feb85224486e1aaed78f22",
        "title": "红梅",
        "author": "王琪",
        "content": "馆娃宫裏旧精神，粉瘦琼寒露蕊新。\n园吏无端偷折去，凤城从此有双身。",
        "dynasty": "宋",
        "collection_info": null
    },
    {
        "uuid": "264055868644938e4e43eaa5a4829c2b",
        "title": "送安公归顶山瑞石庵",
        "author": "王琪",
        "content": "谈空一纪余，重出访岩居。\n身是汾阳嗣，囊惟郭璞书。\n公侯倒屣后，泉石结茆初。\n山顶收榛栗，经秋信莫疏。",
        "dynasty": "宋",
        "collection_info": null
    },
    {
        "uuid": "ea352ce5a01a7460e2dcec21206efb38",
        "title": "垂虹亭",
        "author": "王琪",
        "content": "红桥跨浪二千尺，桥上危亭在水心。\n六月火云烧万里，夜来风细似秋深。",
        "dynasty": "宋",
        "collection_info": null
    },
    {
        "uuid": "319c37e53de9e586887b5461cc4ed5f7",
        "title": "题招隠寺",
        "author": "王琪",
        "content": "苍崖何蟠回，尝为隠君宅。\n孰谓人琴亡，松风正萧瑟。\n花闲雪英舞，鹿去岩泉冽。\n经声草堂迥，天香中夜发。\n月落山气深，清猿啸亦绝。\n如何人外迹，轻为世网别。",
        "dynasty": "宋",
        "collection_info": null
    },
    {
        "uuid": "66f80b3c7ba1472a00b767f52447c8dc",
        "title": "绝句  其一",
        "author": "王琪",
        "content": "香溪春老误寻芳，只有愁云映夕阳。\n今日重来已如此，何须更问海生桑。",
        "dynasty": "宋",
        "collection_info": null
    },
    {
        "uuid": "b9ee010f459433e022923d2aa2b2aa7f",
        "title": "绝句  其二",
        "author": "王琪",
        "content": "正月初弦二月赊，小园春事已如麻。\n强夸力健因移石，不减公忙为种花。",
        "dynasty": "宋",
        "collection_info": null
    },
    {
        "uuid": "bb867314cad05c60a77620ffd63b22e6",
        "title": "暮春游小园",
        "author": "王琪",
        "content": "一丛梅粉褪残妆，涂抹新红上海棠。\n开到荼䕷花事了，丝丝天棘出莓墙。",
        "dynasty": "宋",
        "collection_info": null
    },
    {
        "uuid": "32163773ab71640183c42e694697184d",
        "title": "句  其一",
        "author": "王琪",
        "content": "春风吹孤云。",
        "dynasty": "宋",
        "collection_info": null
    },
    {
        "uuid": "3bd70c9017d967fa4b2a4ed8e42cb3cc",
        "title": "句  其二",
        "author": "王琪",
        "content": "万壑松声山雨过，一川花气水风生。",
        "dynasty": "宋",
        "collection_info": null
    },
    {
        "uuid": "912ebed85031c445744ee0e0e129fad7",
        "title": "句  其三",
        "author": "王琪",
        "content": "烟径掠花飞远远，晓窗惊梦语匆匆。",
        "dynasty": "宋",
        "collection_info": null
    },
    {
        "uuid": "15cfcd1c4f3d6cb03af790530e44d10f",
        "title": "句  其四",
        "author": "王琪",
        "content": "陇雁半惊天在水，征人相顾月如霜。",
        "dynasty": "宋",
        "collection_info": null
    },
    {
        "uuid": "31d22bc3f100e3ff587462d397e097d6",
        "title": "句  其五",
        "author": "王琪",
        "content": "蜀江雪浪来天际，一派泉舂宝钗碎。",
        "dynasty": "宋",
        "collection_info": null
    },
    {
        "uuid": "d95fb7bec1da285e5579b015d79c3cc4",
        "title": "句  其六",
        "author": "王琪",
        "content": "结伴不禁鸳瓦冷，羞明常怯玉鈎斜。",
        "dynasty": "宋",
        "collection_info": null
    },
    {
        "uuid": "907833f9db5740024ebdf08506f85a9c",
        "title": "句  其七",
        "author": "王琪",
        "content": "张亢触墙成八字。",
        "dynasty": "宋",
        "collection_info": null
    },
    {
        "uuid": "86d97e7af282e3694c68459d8b76b6aa",
        "title": "句  其八",
        "author": "王琪",
        "content": "疾风甚雨青春老，瘦马疲牛绿野深。",
        "dynasty": "宋",
        "collection_info": null
    },
    {
        "uuid": "47b8a0a5e219f88c7e76367a1cb3042a",
        "title": "句  其九",
        "author": "王琪",
        "content": "谁将水调歌秋雁，不遣君王待曲终。",
        "dynasty": "宋",
        "collection_info": null
    },
    {
        "uuid": "f825437edecb25ca40ad78ae821b68e2",
        "title": "句  其一○",
        "author": "王琪",
        "content": "蚕寒冰茧瘦，蜂老露房欹。",
        "dynasty": "宋",
        "collection_info": null
    },
    {
        "uuid": "adf5c039411b3ccea108fd52f6c2ac66",
        "title": "句  其一一",
        "author": "王琪",
        "content": "鱼寒不食清池钓，鹭静频惊小阁棋。",
        "dynasty": "宋",
        "collection_info": null
    },
    {
        "uuid": "1aa5bb1ea0fea5c98dc2b8b3a8a33a3b",
        "title": "句  其一二",
        "author": "王琪",
        "content": "露槿东西照，风荷向背愁。",
        "dynasty": "宋",
        "collection_info": null
    },
    {
        "uuid": "9b674590f6e1406fcf4f13760c9d89bf",
        "title": "句  其一三",
        "author": "王琪",
        "content": "凉吹易成团扇恨，夕阳偏结小窗愁。",
        "dynasty": "宋",
        "collection_info": null
    },
    {
        "uuid": "db45867bf7dfed9a8c98397b8e68f8a7",
        "title": "句  其一四",
        "author": "王琪",
        "content": "山花冷隔何堪折，一曲红梅字字香。",
        "dynasty": "宋",
        "collection_info": null
    },
    {
        "uuid": "5fdcf17591e3837df096493909f7c600",
        "title": "句  其一五",
        "author": "王琪",
        "content": "鱼上晚潮沙市合，鸦啼寒树石城昏。",
        "dynasty": "宋",
        "collection_info": null
    },
    {
        "uuid": "744a2e6e40e75628b4f50d028b35acc2",
        "title": "句  其一六",
        "author": "王琪",
        "content": "枫迷楚客伤春野，山晦荆王梦雨天。",
        "dynasty": "宋",
        "collection_info": null
    }
]