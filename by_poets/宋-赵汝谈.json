[
    {
        "uuid": "b7c430a07053ccb76962e0bbfa4c42bd",
        "title": "南湖",
        "author": "赵汝谈",
        "content": "每忆西湖上，青帘卖酒亭。\n柳条鱼颊翠，花片马蹄馨。\n寒食经行路，晴窗入梦屏。\n因循春又晚，风絮搅空冥。",
        "dynasty": "宋",
        "collection_info": null
    },
    {
        "uuid": "ca1601b21ad8a8ca3dc5c3a53ab3f22d",
        "title": "灵谷",
        "author": "赵汝谈",
        "content": "灵谷神仙宅，言归肆目新。\n山光远如画，秋色老于人。\n世事棋争劫，人心海变尘。\n功成思范蠡，湖上一閒身。",
        "dynasty": "宋",
        "collection_info": null
    },
    {
        "uuid": "bd24ad34882cd7b5b9029c5a164f5e05",
        "title": "翠蛟亭和巩丰韵",
        "author": "赵汝谈",
        "content": "幽亭枕苍峡，云窦通曲水。\n百折如建瓴，㶁㶁鸣不止。\n客来一抽钥，白雾噀岩底。\n欻翕千丈蛟，拏空翠涛起。\n天开混沌窍，日洗盘古髓。\n谅匪畜池鳞，多应化雷尾。\n冯陵气易壮，怖荡辞难侈。\n日假金洞光，景逾瑶池泚。\n谁云游方外，巧异缁尘裏。\n坡仙颇年数，觌面犹尺咫。\n采句贵自然，巩言良是已。\n琁题豁灵界，篆出蕃君里。\n物生亦倚数，有形必有靡。\n道人亦多事，浮念何时死。\n余生嗜泉薮，痼习牵研几。\n太息动静机，于何寄真理。\n醉倒和沧浪，烦君更详此。",
        "dynasty": "宋",
        "collection_info": null
    },
    {
        "uuid": "f0a681f12c69f3552b04a83ca173fec9",
        "title": "环锦亭  其一",
        "author": "赵汝谈",
        "content": "与子乡邻信有年，故王遗事到今传。\n爽鸠邑改风烟在，散骑园分水竹偏。\n高架插书供夜读，满堂成綵敌春妍。\n相如可是区区者，戏笔题桥亦偶然。",
        "dynasty": "宋",
        "collection_info": null
    },
    {
        "uuid": "a8f742d8688dde868df4e9fe879277d0",
        "title": "环锦亭  其二",
        "author": "赵汝谈",
        "content": "枌社交阴旧有缘，蹇馿那得到亭前。\n青山谢傅携樽地，白水钱王守冢田。\n尚友诗书厪暇日，养亲豚韭乐丰年。\n异时驷马荣归里，虚左相迎更可贤。",
        "dynasty": "宋",
        "collection_info": null
    },
    {
        "uuid": "fe87455b31ebcee387815a2a27b993d9",
        "title": "题谢一犁春雨图",
        "author": "赵汝谈",
        "content": "久客长安思野人，今年籴贵更愁新。\n江芜漠漠春多少，展卷聊寻梦裏身。",
        "dynasty": "宋",
        "collection_info": null
    },
    {
        "uuid": "6823db960d0810e7cf41e6aeead30dca",
        "title": "洞霄观水",
        "author": "赵汝谈",
        "content": "峡口苍苍放水时，干风吹落面前诗。\n可怜无地遮秋色，流出千山也自奇。",
        "dynasty": "宋",
        "collection_info": null
    },
    {
        "uuid": "344c1ac0b6fde614e52894b4068526f3",
        "title": "寄赵昌父",
        "author": "赵汝谈",
        "content": "杨柳风吹神雨晴，樱桃花发野塘春。\n归来依旧青山好，白髮看山有几人。",
        "dynasty": "宋",
        "collection_info": null
    },
    {
        "uuid": "aa421f478bcca0ec8f35b97200b5c57b",
        "title": "翠蛟亭酬和  其一",
        "author": "赵汝谈",
        "content": "多病思君秋水深，好风忽送雁来音。\n相逢四句山中偈，说尽君心见我心。",
        "dynasty": "宋",
        "collection_info": null
    },
    {
        "uuid": "aa9114357e3d347833a10d4c6828432e",
        "title": "翠蛟亭酬和  其二",
        "author": "赵汝谈",
        "content": "闻道今晨看洞回，老龙眠处宝千堆。\n灵珠已落君侯手，枉着明驼夜半催。",
        "dynasty": "宋",
        "collection_info": null
    },
    {
        "uuid": "148611834973fd25f0da54245f8e81ae",
        "title": "翠蛟亭酬和  其三",
        "author": "赵汝谈",
        "content": "衣上缤翂云欲生，一山果熟看猿登。\n亦闻鰲背通朱关，几拟追寻竟未曾。",
        "dynasty": "宋",
        "collection_info": null
    },
    {
        "uuid": "5f86f2cf3f1c3263d6c70c557b7a4406",
        "title": "次曾景建和谢康乐华子冈诗韵",
        "author": "赵汝谈",
        "content": "君言华子冈，遗迹在兹山。\n阴雾虎啸谷，熙旸乌浴泉。\n划疑易区界，遐集古圣贤。\n丹井砂荡潏，玉林桂葱阡。\n或时吹箫子，来往倏飞烟。\n征谢靡不验，叩玄发奇筌。\n先畴乐斯隠，荒始规后传。\n小子夙慕遁，驰心结绳前。\n仙路邈难期，矫首涕潺湲。\n谒予愿有术，投翰三喟然。",
        "dynasty": "宋",
        "collection_info": null
    },
    {
        "uuid": "4e2d734bdd3af2b360c08046ebb49a69",
        "title": "次曾景建红泉碧涧韵  其一",
        "author": "赵汝谈",
        "content": "诗评明水好，笑我尚逶迤。\n丹穴三千仞，苍藤千万枝。\n谷耕闻好鸟，社饮见庞眉。\n他日烦君指，书堂与佛祠。",
        "dynasty": "宋",
        "collection_info": null
    },
    {
        "uuid": "86d69da6d1297062a2cf50403ff784cf",
        "title": "次曾景建红泉碧涧韵  其二",
        "author": "赵汝谈",
        "content": "石不能言语，云如过去身。\n意求虽彷佛，事往或湮沦。\n洞壑龙离隠，池塘草得春。\n山民忽惊避，吾此岸乌巾。",
        "dynasty": "宋",
        "collection_info": null
    },
    {
        "uuid": "61dd6561c9a7b7746f230e76f2cc0ca9",
        "title": "次曾景建红泉精舍韵",
        "author": "赵汝谈",
        "content": "康乐秀髯长拂巾，伐山走鹿辟车尘。\n才毫并触当时祸，物色分留后代人。\n环涧已为僧去碣，红泉今与子通邻。\n着书万卷精庐裏，成佛生天自致身。",
        "dynasty": "宋",
        "collection_info": null
    }
]