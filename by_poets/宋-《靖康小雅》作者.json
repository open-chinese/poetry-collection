[
    {
        "uuid": "b99daba3bc52bacbe928e8a7875d8934",
        "title": "吏部员外郎傅公",
        "author": "《靖康小雅》作者",
        "content": "强敌寒盟，兵忽踰塞。\n公持汉节，迓客于界。\n控弦欻来，率土震骇。\n外臣桀傲，自矜强大。\n公誓不慴，有死无拜。\n杀身成仁，播美千载。",
        "dynasty": "宋",
        "collection_info": null
    },
    {
        "uuid": "19e299d1ef81652b7964216c929214a7",
        "title": "河东马步军副总管王公",
        "author": "《靖康小雅》作者",
        "content": "矫矫虎臣，捍城于并。\n殚其智力，为国长城。\n攻踰两时，敌不能乘。\n无食无援，百雉乃倾。\n负像赴水，义不苟生。\n大节卓伟，千载光明。",
        "dynasty": "宋",
        "collection_info": null
    },
    {
        "uuid": "5eef7a964dfb57e7001f3afc74321bca",
        "title": "真定府路兵马都钤辖刘公",
        "author": "《靖康小雅》作者",
        "content": "将军死绥，古人所长。\n有如刘公，与城俱亡。\n兵挐常山，公以身当。\n生竭其勇，力挫戎行。\n天未悔祸，敌势益张。\n公虽瞑目，万古传芳。",
        "dynasty": "宋",
        "collection_info": null
    },
    {
        "uuid": "08f9101f897b9102dc88880236325c48",
        "title": "太尉镇洮军节度使同知枢密院事种公",
        "author": "《靖康小雅》作者",
        "content": "壮哉此翁，谋深气劲。\n终始一节，佑我三圣。\n百战之余，所料必胜。\n提师入援，敌詟威令。\n迭尽良策，众莫之听。\n割地增币，强邻益横。\n万里长城，恃为藩屏。\n倏嗟不禄，乱何有定。\n旌旗无光，兵民凄哽。\n余烈昭昭，方求独盛。",
        "dynasty": "宋",
        "collection_info": null
    },
    {
        "uuid": "e2634387d135473e85a797c752d56653",
        "title": "果州团练使何公",
        "author": "《靖康小雅》作者",
        "content": "巍巍京师，帝王之泽。\n临制华夏，宪相紫极。\n边尘涨天，雨坠矢石。\n千雉摧毁，公死于敌。\n欃枪舒芒，万象变色。\n独垂忠烈，以光载籍。",
        "dynasty": "宋",
        "collection_info": null
    },
    {
        "uuid": "d1dc947eb84ff3c6a9e9f4e3561a245f",
        "title": "内使黄公",
        "author": "《靖康小雅》作者",
        "content": "在昔汉唐，亡由阉宦。\n出或用之，鲜不贻患。\n岂期黄公，独禀高见。\n白髮虔心，有闻必谏。\n竭力东城，以身死难。\n揭名不磨，万世炳焕。",
        "dynasty": "宋",
        "collection_info": null
    },
    {
        "uuid": "c8021b5f8479014eafc07fca01fe9b0d",
        "title": "提举京城四壁守御刘公",
        "author": "《靖康小雅》作者",
        "content": "有赫刘公，心在王室。\n气吞强敌，忠贯日月。\n九鼎既沦，四溟荡潏。\n公如山岳，万仞屹屹。\n富贵莫诱，威武莫屈。\n仗节而死，无愧委质。",
        "dynasty": "宋",
        "collection_info": null
    },
    {
        "uuid": "9cd53d0ae3a66a7dd18dc298a795eaaf",
        "title": "太学生徐公",
        "author": "《靖康小雅》作者",
        "content": "欃枪腾光，遂勃太阳。\n六龙不翔，昧昧八荒。\n公欲挟飞，再丽咸桑。\n怒髮烈烈，力镌暴羌。\n白刃亘野，视犹猬芒。\n凛凛之气，虽死不亡。",
        "dynasty": "宋",
        "collection_info": null
    },
    {
        "uuid": "0e85da4afda2a4d166b790cd1a44e692",
        "title": "吏部侍郎李公",
        "author": "《靖康小雅》作者",
        "content": "烈烈李公，实备全德。\n义动幽明，气贯金石。\n扈跸敌营，爰究忠烈。\n杞人之忧，废立大厄。\n公挺不顾，二将面叱。\n勇甚雷霆，天地动色。\n命轻鸿毛，名高斗极。\n燎火之焚，不变蓝璧。\n滔天之溺，砥柱独立。\n死得其所，震耀方册。",
        "dynasty": "宋",
        "collection_info": null
    },
    {
        "uuid": "8a8d3d047f344395c89026356ad3e90a",
        "title": "兵部尚书孙公",
        "author": "《靖康小雅》作者",
        "content": "巍巍孙公，忠烈俱伟。\n受天大任，渊渟山峙。\n谋谟密宥，帝所眷倚。\n付以留钥，又託以子。\n天未悔祸，甘赴万死。\n国家德泽，周及远迩。\n罹兹祸变，孰奋而起。\n公节不渝，独负大美。\n若神人然，众所仰止。\n彼以偷生，徒奄如鬼。",
        "dynasty": "宋",
        "collection_info": null
    },
    {
        "uuid": "71ea7bcbd437461dc8a5505642de7cfb",
        "title": "佥书枢密院事张公",
        "author": "《靖康小雅》作者",
        "content": "金人强悍，一岁再至。\n公提郡兵，疾驱入卫。\n敌将易姓，公秉大义。\n独敢抗言，必復赵氏。\n欲扶日驭，力扫氛翳。\n身拘名张，忠烈振世。",
        "dynasty": "宋",
        "collection_info": null
    },
    {
        "uuid": "f0a920e82bbb84c29640ccddfd278bea",
        "title": "东京留守宗公",
        "author": "《靖康小雅》作者",
        "content": "洪河滔滔，撼野摧山。\n砥柱中立，独当狂澜。\n敌势焰焰，动植俱残。\n公俯视之，若萤燐然。\n知无不为，独殿中原。\n方事北讨，将以身先。\n赤羽若日，朱旗绛天。\n二贼巧沮，行或止还。\n虽醢二贼，奚足偿焉。\n夺之遽矣，中外悲叹。",
        "dynasty": "宋",
        "collection_info": null
    },
    {
        "uuid": "235003aae71930acf61da325c38a109a",
        "title": "河北都转运使王公",
        "author": "《靖康小雅》作者",
        "content": "建炎绍统，锐于中兴。\n乃得贤辅，食蘗饮水。\n责君尧舜，良哉股肱。\n苟用其言，不难丕承。\n时相巨蠹，忌嫉才能。\n群邪翼之，如彼鹯鹰。\n公奋不顾，忠勇日增。\n瞻之维何，垂天之鹏。\n琐琐潜善，陋比蛙蝇。\n贤死奸寿，何戒何惩。",
        "dynasty": "宋",
        "collection_info": null
    },
    {
        "uuid": "8624634b1e4d1f27a71f43ef2c932e45",
        "title": "御史中丞秦公",
        "author": "《靖康小雅》作者",
        "content": "天崩地陷，革我洪图。\n孰敢争之，维时醇儒。\n祈復明辟，义在捐躯。\n猛虎垂涎，遂捋其鬚。\n骊龙不睡，乃探其珠。\n身赴沙漠，名振九区。",
        "dynasty": "宋",
        "collection_info": null
    }
]