[
    {
        "uuid": "4e495122e5d3c80b80e6c688fbfbcb24",
        "title": "季冬立春后有雪呈诸公",
        "author": "白子仪",
        "content": "南亩先曾集素霙，缤纷又拂岁峥嵘。\n得无留滞青春色，况復蔽亏红日明。\n司历不能分昼刻，勾芒何处待时行。\n岂如直近农耕候，万耳听来甘雨声。",
        "dynasty": "宋",
        "collection_info": null
    },
    {
        "uuid": "f8ac1f312f9ba1752fe50a59efb8d062",
        "title": "次韵和抑之寒食  其一",
        "author": "白子仪",
        "content": "良辰今日正寒食，收拾宾槃宜再三。\n落笔唱酬宜不倦，把花醒醉亦何惭。\n客来常满眼无白，人道半痴心所甘。\n幸是禁烟芳节在，接䍦倒载定能堪。",
        "dynasty": "宋",
        "collection_info": null
    },
    {
        "uuid": "b7ed1d6a0507790c1ff4f2e088997738",
        "title": "次韵和抑之寒食  其二",
        "author": "白子仪",
        "content": "余花茂草引醺酣，礼节休言爵止三。\n芳岁现逢虽强笑，少年相对但多惭。\n尚驱俗驾终何适，不闢愁门却未甘。\n难把长绳繫春日，若非觞斝更谁堪。",
        "dynasty": "宋",
        "collection_info": null
    },
    {
        "uuid": "1544bcb417c3e19792467487ab1b4910",
        "title": "立夏后大热偶书",
        "author": "白子仪",
        "content": "朱辂初闻建赤旗，绿杨犹啭旧黄鹂。\n和风骀荡无三月，炎气凭陵又一时。\n飘去余香花衬屐，覆来浓荫叶成帷。\n秋光只在前山裏，不日凉襟却共披。",
        "dynasty": "宋",
        "collection_info": null
    },
    {
        "uuid": "87dc40d2426a32df55e8fb70f0389dff",
        "title": "端午书事",
        "author": "白子仪",
        "content": "火云方炽又风熏，谁柅天边午日轮。\n靖郭所生为贵子，灵均已死作忠臣。\n朝衣耻立鸡争地，宾幄难量狗盗人。\n休语前书忧喜事，浴兰角黍是良辰。",
        "dynasty": "宋",
        "collection_info": null
    },
    {
        "uuid": "8337c696f258ef044efd7e1b52214a1b",
        "title": "暑伏偶书呈端祖抑之",
        "author": "白子仪",
        "content": "岁时三伏每相承，雨汗居人因不胜。\n况是五絃均长养，何须六幕苦炎蒸。\n中干愿沃仙盘露，上赐堪加凌室冰。\n安得天风破烦溽，释然羣动返清澄。",
        "dynasty": "宋",
        "collection_info": null
    },
    {
        "uuid": "b5e926eff9e9a3feac50ac362c51fbc9",
        "title": "初伏后偶书呈抑之",
        "author": "白子仪",
        "content": "炎天三伏经初伏，火烈石焚疑此时。\n鈎带已逢瓜入座，扶疎还爱树成帷。\n良田广宅富家事，万壑千岩逋客期。\n顾念宿心俱未适，但惭种种鬓垂丝。",
        "dynasty": "宋",
        "collection_info": null
    },
    {
        "uuid": "32b24b5c2b03871ece894f8d68c68a3e",
        "title": "西归中秋夜宿三泉寄仙之公南",
        "author": "白子仪",
        "content": "日涉征涂信马前，鸿飞时节几怀贤。\n青山渐向故园近，皓月更临归驿圆。\n四乘光荣惭太子，一箪穷陋本颜渊。\n江皋上客红莲幕，犹荷明恩未弃捐。",
        "dynasty": "宋",
        "collection_info": null
    },
    {
        "uuid": "49f2be2bf68fcb6eb0422edad2d90e72",
        "title": "景孙八月十四日惠酒",
        "author": "白子仪",
        "content": "金瓮兰英见贶时，桂轮犹惜一分亏。\n未知望夜谁同赏，先喜醉乡今有期。\n飞盖正怀曹子建，登楼何待庾元规。\n薄帷长簟忘秋兴，且洗清尘举渌巵。",
        "dynasty": "宋",
        "collection_info": null
    },
    {
        "uuid": "bbe7d300c0addeddb33fddc6c9fab3f2",
        "title": "除夜呈抑之",
        "author": "白子仪",
        "content": "逸景运寒燠，良辰徒送迎。\n冬权讫昏暮，岁籥改黎明。\n华髮任疎飒，宿心无变更。\n唯凭一樽酒，时得慰劳生。",
        "dynasty": "宋",
        "collection_info": null
    }
]