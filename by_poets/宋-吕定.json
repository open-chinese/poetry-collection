[
    {
        "uuid": "b2a8eea9fbd513e498f199a6def244dc",
        "title": "怀古",
        "author": "吕定",
        "content": "我昔游海上，东望三神山。\n风波几万里，苍茫云霭间。\n鱼龙自掀舞，天空日月閒。\n神仙渺无迹，徐福去不还。\n空余蓬莱阁，千载留人寰。",
        "dynasty": "宋",
        "collection_info": null
    },
    {
        "uuid": "62c8288765c6a8e5dd9ff17cdee45f1d",
        "title": "追和苏子瞻游峡山寺韵",
        "author": "吕定",
        "content": "山迥宝华阁，水遶金锁湾。\n尘虑顿焉息，于兹开我颜。\n疎钟日夕动，老僧林下还。\n天风吹白云，悠悠满松关。\n归猿有余悲，月明啸空山。\n仙人自何来，翱翔八极间。\n手把玉芙蓉，吟笑锵佩环。\n歌罢忽飞去，千峰堆翠鬟。",
        "dynasty": "宋",
        "collection_info": null
    },
    {
        "uuid": "9991ae859d6bc33fc5be66dc1def22c2",
        "title": "赴京",
        "author": "吕定",
        "content": "太白楼前雨乍收，画船挝鼓上皇州。\n肯因离别牵愁思，要把勋名事壮游。\n千里关河旗带月，一天星斗剑横秋。\n胸中剩有安边策，此去应当献冕旒。",
        "dynasty": "宋",
        "collection_info": null
    },
    {
        "uuid": "48e4c5d1cf81ea40624bdd3cb0e71afe",
        "title": "奉天门朝贺",
        "author": "吕定",
        "content": "晓日初临万岁山，宝幢华盖列朝班。\n九重天上来仙乐，五色云中识圣颜。\n深殿捲帘香雾袅，近臣传制佩声还。\n嵩呼齐祝恩如海，散作阳和满世间。",
        "dynasty": "宋",
        "collection_info": null
    },
    {
        "uuid": "4cf1a9633a0c93120e4f02b1ffc2f9d5",
        "title": "调兵",
        "author": "吕定",
        "content": "年少谈兵胆气豪，折衝千里岂辞劳。\n旌旗影动秋风瑟，鼓角声回夜月高。\n红锦裁鞍新试马，黄金装带旧悬刀。\n临征自信军容盛，五色团花绣战袍。",
        "dynasty": "宋",
        "collection_info": null
    },
    {
        "uuid": "294c3ab15d3d85a9cad712368b72c3b1",
        "title": "扈驾",
        "author": "吕定",
        "content": "八月秋高战马肥，观兵郊外振天威。\n一声凤吹迎鸾驭，五色龙文杂衮衣。\n剑戟横空金气肃，旌旗映日綵云飞。\n令严星火诸军奋，直斩单于塞上归。",
        "dynasty": "宋",
        "collection_info": null
    },
    {
        "uuid": "843638f8cd6623aca730c8c6c0fb33f8",
        "title": "班师",
        "author": "吕定",
        "content": "紫塞回来雪正晴，王师百万拥连营。\n马嘶大地山河壮，旗捲长空日月明。\n龙虎台高千嶂耸，凤皇城近五云生。\n圣颜有喜天心顺，中外欢闻奏凯声。",
        "dynasty": "宋",
        "collection_info": null
    },
    {
        "uuid": "874a03b5186ebbf7b940dc13ca518ad7",
        "title": "登东岳山",
        "author": "吕定",
        "content": "海内名山孰与齐，清风掖我上丹梯。\n鹏程九万扶摇近，世界三千指顾低。\n瀑挂天门惊霹雳，雨蒸日观出虹霓。\n太平会见东封盛，玉简金书焕紫泥。",
        "dynasty": "宋",
        "collection_info": null
    },
    {
        "uuid": "b3e5273e7570225b8c5f4ffa531d8f73",
        "title": "雪夜",
        "author": "吕定",
        "content": "漠漠同云徧海涯，晓风寒逼绿窗纱。\n飞扬鳞甲三千界，粧点楼台百万家。\n何处妙歌金帐酒，谁人清对玉梅花。\n便应石鼎融冰水，乌帽笼头自煮茶。",
        "dynasty": "宋",
        "collection_info": null
    },
    {
        "uuid": "cfc0a7c98dbe42744fee8240190e3abd",
        "title": "望岱岳",
        "author": "吕定",
        "content": "岱宗东望鬰嵯峨，万丈仙桥鸟外过。\n秦树千年空老大，汉碑终古不消磨。\n天坛夜静乘星斗，石磴春深长薜萝。\n记得旧游曾载酒，颓然峰顶放长歌。",
        "dynasty": "宋",
        "collection_info": null
    },
    {
        "uuid": "443e28091db82ac69165c72f0647fec2",
        "title": "望峄山",
        "author": "吕定",
        "content": "极目东山秀色浓，紫霄千叶醉芙蓉。\n题诗尚记仙人洞，飞佩曾过玉女峰。\n树老孤桐秋露下，碑残古篆暮云封。\n何时再醉天门月，卧听清风万壑松。",
        "dynasty": "宋",
        "collection_info": null
    },
    {
        "uuid": "66bb02d6beaadeff322d96576477763b",
        "title": "登彭城楼",
        "author": "吕定",
        "content": "项王台上白云秋，亚夫坟前草树稠。\n山色不随人事改，水声长近戍城流。\n空余夜月龙神庙，无復春风燕子楼。\n楚汉兴亡俱土壤，不须怀古重夷犹。",
        "dynasty": "宋",
        "collection_info": null
    },
    {
        "uuid": "61634ccc5970671359c68631484ac4f8",
        "title": "戏马台",
        "author": "吕定",
        "content": "据鞍挥指八千兵，昔日中原几战争。\n追鹿已无秦社稷，逝骓方嘆楚歌声。\n英雄事往人何在，寂寞台空草自生。\n回首云山青矗矗，黄流依旧遶彭城。",
        "dynasty": "宋",
        "collection_info": null
    },
    {
        "uuid": "5036b6a943329049b6572a66187cef07",
        "title": "夜宿甓社湖",
        "author": "吕定",
        "content": "湖光如镜迥无山，耿耿银河路可攀。\n万象不移天地外，一尘能到水云间。\n月明孤屿森楼阁，夜静飞仙过佩环。\n借问孟城何处是，微微灯火绿杨湾。",
        "dynasty": "宋",
        "collection_info": null
    },
    {
        "uuid": "61bc5b93e780ec720f6e1c0f60cf9c41",
        "title": "金陵旅夜",
        "author": "吕定",
        "content": "一雨皇都万象明，东风娇啭上林鶑。\n火烟亭馆春多少，钟鼓楼台夜几更。\n枕上故园蝴蝶梦，枝头斜月杜鹃声。\n银笺欲写长相忆，滚滚江流不尽情。",
        "dynasty": "宋",
        "collection_info": null
    },
    {
        "uuid": "4f624dcae89641d504841fd394537835",
        "title": "过小孤山",
        "author": "吕定",
        "content": "八月灵槎溯海门，翠云台上醉芳樽。\n峰头楼閤相高下，水底鱼龙自吐吞。\n万古青天留玉柱，五更红日涌金盆。\n宦游不尽登临兴，欲洗苍苔颂圣恩。",
        "dynasty": "宋",
        "collection_info": null
    },
    {
        "uuid": "024b38e563d763a9d38746aa52332d2b",
        "title": "登翠云台",
        "author": "吕定",
        "content": "一柱中流亦壮哉，分明世上有蓬莱。\n帘开庐阜层层出，船泛岷山滚滚来。\n夜冷神龙蟠水府，天青仙佩下瑶台。\n閒将玉管吹明月，勾引翩翩彩凤迴。",
        "dynasty": "宋",
        "collection_info": null
    },
    {
        "uuid": "3f802e13fe3807b7102bf6fe6fc857fa",
        "title": "游匡庐山",
        "author": "吕定",
        "content": "欲向匡庐观瀑布，便从鼓蠡骤楼船。\n一声长啸来丹壑，千丈飞流下碧天。\n洞裏楼台无岁月，云中鷄犬有神仙。\n凭谁呼起巢松者，醉拥宫袍对酒眠。",
        "dynasty": "宋",
        "collection_info": null
    },
    {
        "uuid": "6367dbff64f9ef96c4ec196f86676816",
        "title": "度大庾岭",
        "author": "吕定",
        "content": "凿破鸿蒙一窍通，至今传说九龄功。\n天垂瘴雨蛮烟外，路入炎荒火树中。\n万里关河瞻北极，两行旌旆过南雄。\n鹧鸪声裏端阳近，榕树青青荔子红。",
        "dynasty": "宋",
        "collection_info": null
    },
    {
        "uuid": "b96469ed12361aa5e29d0ad006b3a9a9",
        "title": "过峡山寺",
        "author": "吕定",
        "content": "峡江江上峡山寺，落日峰峦翠作堆。\n云拥半空楼殿出，天然一幅画图开。\n仙人采药和光洞，释子翻经化乐台。\n顾我红尘车马客，题诗无暇扫苍苔。",
        "dynasty": "宋",
        "collection_info": null
    },
    {
        "uuid": "07bcd3916dd11c27e849a6f4a792a2c4",
        "title": "登越王台",
        "author": "吕定",
        "content": "海上荒台草树平，登临不尽古人情。\n白云万里怀亲舍，红日中天望帝京。\n百粤山川秋历落，山城楼阁晚峥嵘。\n醉来徙倚栏干曲，听彻西风画角声。",
        "dynasty": "宋",
        "collection_info": null
    },
    {
        "uuid": "6976c23a32104b8e3e63150892fc5c04",
        "title": "浴日亭和苏学士韵",
        "author": "吕定",
        "content": "危亭突兀倚青山，坐对扶桑碧海湾。\n紫雾欲生龙伯庙，洪涛先涌虎门关。\n光摇宇宙花生眼，影动阑干酒上颜。\n遥望蓬莱宫阙晓，一轮飞挂碧云间。",
        "dynasty": "宋",
        "collection_info": null
    },
    {
        "uuid": "fafeffc6d51db27f824a40640c2cff52",
        "title": "游海珠寺",
        "author": "吕定",
        "content": "何年神物抱珠游，遗向沧浪第一洲。\n五色化成金世界，六鳌擎出宝香楼。\n光涵蛟室星辰动，影落龙宫日月浮。\n万古团团天地裏，磬声敲出海门秋。",
        "dynasty": "宋",
        "collection_info": null
    },
    {
        "uuid": "4b93926b38cc99c65d85a107599e675d",
        "title": "登广城楼",
        "author": "吕定",
        "content": "三尺龙泉事远游，越王台上望南州。\n一天雨过千山晓，万里风来五月秋。\n江郭楼台蛮客市，海门烟日蜑家舟。\n临戎不有安边策，应愧常何荐马周。",
        "dynasty": "宋",
        "collection_info": null
    },
    {
        "uuid": "35766fbc71c43a8cbe7385fc5bbe79b2",
        "title": "谒金华寺六祖法堂",
        "author": "吕定",
        "content": "坐阅人间几百年，双趺浑似后来禅。\n空空明镜台前地，寂寂红尘境外天。\n风动法林从虎过，云生咒钵解龙眠。\n至今月到层楼上，应共祥光午夜圆。",
        "dynasty": "宋",
        "collection_info": null
    }
]