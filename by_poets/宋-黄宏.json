[
    {
        "uuid": "70798380a8b82f541f052a9f1d52e4f2",
        "title": "湖上",
        "author": "黄宏",
        "content": "山环台榭水环堤，雪月风烟是处宜。\n豢养宴安成鸩毒，西湖只合比西施。",
        "dynasty": "宋",
        "collection_info": null
    },
    {
        "uuid": "77ad21b7a945bf68b4ca1e886b5372f8",
        "title": "过天姥岭",
        "author": "黄宏",
        "content": "天姥连天横，我过如牛脊。\n乃知李谪仙，梦游言过实。\n徐生亦好奇，请问刘阮迹。\n安知古仙人，太平入鬼域。\n妖狐花满头，媚人强求匹。\n流杯饮胡麻，磊块皆沙砾。",
        "dynasty": "宋",
        "collection_info": null
    },
    {
        "uuid": "2a4ee235b26ac2cfc8d0166463bb3039",
        "title": "书叹",
        "author": "黄宏",
        "content": "文章关气运，要与理乱符。\n谁知周赧末，犹胜秦皇初。\n向来五星聚，奎躔遂华敷。\n南北起周召，东西拟欧苏。\n岂惟一时盛，万世垂楷模。\n我虽季世产，闻道端不诬。\n岂有苍精剑，铸自烧叶炉。\n岂有轩辕鼎，散入蛮娘沽。\n久幽世或有，速售理则无。\n夕阳淡茅坞，荒烟正模糊。",
        "dynasty": "宋",
        "collection_info": null
    },
    {
        "uuid": "fe0855ffc905b3ca1a4e5fe7cc3b68bb",
        "title": "呈萧大帅",
        "author": "黄宏",
        "content": "太掖勾陈瑞霭浮，宫花时缀五云裘。\n湛卢光截飞狐月，繁弱风号涿鹿秋。\n虮蝨几曾生介胄，貂蝉又见出兜鍪。\n南来稳作风流帅，日上榑桑瘴雾收。",
        "dynasty": "宋",
        "collection_info": null
    },
    {
        "uuid": "b1abbec1a3e04bb460e51ed8e389f28d",
        "title": "题拟虹桥",
        "author": "黄宏",
        "content": "父老桥边问我公，笑谈能办济水功。\n天光分碧一千顷，晴影飞虹二百弓。\n好与诸公来赏月，曾知此地亦垂虹。\n乘风似有惊人语，压倒沧浪亭上翁。",
        "dynasty": "宋",
        "collection_info": null
    }
]