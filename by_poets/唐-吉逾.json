[
    {
        "title": "题云居上寺（并序）",
        "author": "吉逾",
        "content": "到此花宫裏，观身火宅中。\n有为皆是幻，何事不成空？\n晚籁鸣寒谷，秋山响暮钟。\n欲归林下路，新月上前峯。\n（见《金石萃编》卷一百五。\n）（〖1〗《金石萃编》王昶按：「云居上寺，未详处所。\n据诗前称范阳县丞吉逾同跻攀于此云云，则寺当在范阳矣。\n唐时范阳县属涿州，今捡《日下旧闻》引《名胜志》云：『涿州有智度寺，石城东北隅，剙自唐时，有旧碑刻。\n其后即云居寺，俱有石基浮图。\n』疑即此云居上寺也。\n谓之上寺者，以在智度寺之后也。\n唐时旧碑刻，或即指此碑。\n吉逾诸人之诗，《全唐诗》无一载者，因录之，以见唐人诗千余年来沦于草莽、为人所未见者，盖不胜纪云。\n」〖2〗望按：诗题次行原有「范阳县丞吉逾」六字，诗序辛酉岁云云。\n当是唐德宗建中二年。\n石刻于此诗后出「元和四年四月八是范□□」一行，疑此为刻石年月，而「范□□」疑本是「范某刻」字样，当是刻工题名。\n果尔，则自辛酉赋诗以迄元和四年己丑刻石，其间已历二十九年矣。\n〖吉逾等人诗作于建中二年。\n元和题名，陆增祥《八琼室金石补正》卷六五录作「元和四年八月八日范惟清吕〖以下缺〗」幷云此题名虽书于轩辕伟诗首「同前」二字之下，应别标一题，「《萃编》合为一刻，误矣」。\n〗）。",
        "dynasty": "唐",
        "collection_info": null
    }
]