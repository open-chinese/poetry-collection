[
    {
        "uuid": "52e8f80a75463b31819ed2c972f036e1",
        "title": "临江仙 冬看山林萧疏净",
        "author": "韩世忠",
        "content": "冬看山林萧疏净，春来地润花浓。\n少年衰老与山同。\n世间争名利，富贵与贫穷。\n荣贵非干长生药，清闲是不死门风。\n劝君识取主人公。\n单方只一味，尽在不言中。",
        "dynasty": "宋",
        "collection_info": null
    },
    {
        "uuid": "a21e8f94a14cd7a5c4123905d2bca8e8",
        "title": "南乡子 人有几何般",
        "author": "韩世忠",
        "content": "人有几何般。\n富贵荣华总是闲。\n自古英雄都如梦，为官。\n宝玉妻男宿业缠。\n年迈衰残。\n鬓发苍浪骨髓干。\n不道山林有好处，贪欢。\n只恐痴迷误了贤。",
        "dynasty": "宋",
        "collection_info": null
    },
    {
        "uuid": "48adf4dab3633251c5b7005f07abde5d",
        "title": "奉诏讨范汝为过宁德西陂访阮大成",
        "author": "韩世忠",
        "content": "万顷琉璃到底清，寒光不动海门平。\n鑑开波面一天凈，虹吸潮头万里声。\n吹断海风渔笛远，载归秋月落帆轻。\n芍陂曾上孤舟看，何似今朝双眼明。",
        "dynasty": "宋",
        "collection_info": null
    },
    {
        "uuid": "10001083f843ca1d0e28a8666e334998",
        "title": "题云居壁",
        "author": "韩世忠",
        "content": "芒鞋行杖是生涯，老鬓今年玩物华。\n为爱云居松桧好，不须更看牡丹花。",
        "dynasty": "宋",
        "collection_info": null
    }
]