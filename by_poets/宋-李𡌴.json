[
    {
        "uuid": "53f3279f80e490b277af1cf9ed1fbdd6",
        "title": "白马湖",
        "author": "李𡌴",
        "content": "白马湖光绿染衣，兰舟溶漾綵鸳飞。\n闲愁不到秋风后，听唱蛮歌月下归。",
        "dynasty": "宋",
        "collection_info": null
    },
    {
        "uuid": "d7cb096810838282e8996f16a83befd1",
        "title": "竹斋题事",
        "author": "李𡌴",
        "content": "低斋结空野，小竹移孤林。\n斋闲竹浄好，日媚幽人心。\n南方夏厌暑，独此留残阴。\n戞雨挫促梦，穿风搜凉襟。\n长茵展丽藓，乱歌奏欢禽。\n侍奴裹村服，语客抛尘簪。\n志高成利犇，思爽生诗淫。\n值圣喜盈卷，感古悲入琴。\n山迎稳履远，月劝澄杯深。\n荣名虽未染，幸亦非烟沉。",
        "dynasty": "宋",
        "collection_info": null
    },
    {
        "uuid": "9562f1fddff077a5948bf8724ef65076",
        "title": "四恩岩",
        "author": "李𡌴",
        "content": "疲筇扪石上，大野俯栏窥。\n洞穴通诸顶，泉流接两池。",
        "dynasty": "宋",
        "collection_info": null
    },
    {
        "uuid": "e42f4522a35c6d86ff844c8d0a366293",
        "title": "离巫山晚泊棹石滩下",
        "author": "李𡌴",
        "content": "黄昏风雨阻江滨，翠绾羣峯莫色匀。\n一夜子规啼到晓，孤舟愁杀未归人。",
        "dynasty": "宋",
        "collection_info": null
    },
    {
        "uuid": "49c560b6b7cd9c16a602f41e7f7b4ad1",
        "title": "上巳从史巫山𥘬饮江皋",
        "author": "李𡌴",
        "content": "风沙一夜卷冥冥，晓色曈曚上翠屏。\n薄宦驱人成老大，佳时得酒慰飘零。\n红余晚树迷幽谷，绿涨晴波失远汀。\n却是崇山兼峻岭，看来浑不减兰亭。",
        "dynasty": "宋",
        "collection_info": null
    }
]