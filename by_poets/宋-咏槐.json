[
    {
        "uuid": "4e196dd670a193946c9b98e586716eca",
        "title": "贺新郎 绿长阶蓂九",
        "author": "咏槐",
        "content": "绿长阶蓂九。\n近黄锺、熏晴爱日，渐添宫绣。\n干鹊檐头声声喜，催与东屏祝寿。\n怪一点、星明南斗。\n玉燕当年储瑞气，记垂弧、共醉蓬莱酒。\n无杰语，为觞侑。\n英风耿耿拿云手。\n向青春、蟾宫已步，桂香盈袖。\n却要诗书成曲糵，酝酿锦心绣口。\n待匣里、青萍雷吼。\n今日功名乘机会，笑谈间、首入英雄彀。\n看父子，继蓝绶。",
        "dynasty": "宋",
        "collection_info": null
    }
]