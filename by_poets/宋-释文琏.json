[
    {
        "uuid": "fc6ff6b7f9c1e5bfc547a47351327fd2",
        "title": "偈四首  其一",
        "author": "释文琏",
        "content": "诸方浩浩谈玄，每日撞钟打鼓。\n西禅无法可说，勘破灯笼露柱。\n门前不置下马台，免被傍人来借路。\n若借路，须照顾。\n脚下若参差，邯郸学唐步。",
        "dynasty": "宋",
        "collection_info": null
    },
    {
        "uuid": "a28491ee79509782f1c18eb00232cb9e",
        "title": "偈四首  其二",
        "author": "释文琏",
        "content": "心生种种法生，森罗万象纵横。\n信手拈来便用，日轮午后三更。\n心灭种种法灭，四句百非路好处。\n直饶达磨出头，也是眼中着屑。\n心生心灭是谁，木人携手同归。\n归到故乡田地，犹遭顶上一锤。",
        "dynasty": "宋",
        "collection_info": null
    },
    {
        "uuid": "fc3ccfb2d4109e919ba4cae4e9714163",
        "title": "偈四首  其三",
        "author": "释文琏",
        "content": "正月孟春犹寒，直下言端语端。\n拈起衲僧鼻孔，穿开佛祖心肝。",
        "dynasty": "宋",
        "collection_info": null
    },
    {
        "uuid": "1ace9a1051053a3039988add23413cf3",
        "title": "偈四首  其四",
        "author": "释文琏",
        "content": "昨日与今日，说定说不定。\n寰中天子敕，塞外将军令。\n外道当年入梦乡，直至如今犹未省。",
        "dynasty": "宋",
        "collection_info": null
    }
]