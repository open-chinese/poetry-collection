[
    {
        "uuid": "57332aaa4f98db9b692a9f5106989572",
        "title": "集趣轩",
        "author": "陈聿",
        "content": "宇宙同无穷，景物各有趣。\n心目要领略，未始为细故。\n山僧彻障蔽，便得江山助。\n远迩入盼睐，左右供指顾。\n千容与万态，不约相与遇。\n何须更登眺，便可休杖屦。\n一览既无余，怀抱良以悟。\n欲图无妙笔，欲咏无奇句。\n聊为揭佳名，于焉赏心寓。",
        "dynasty": "宋",
        "collection_info": null
    }
]