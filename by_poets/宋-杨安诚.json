[
    {
        "uuid": "2ebc9395bd2e403666ec548004cfc3d5",
        "title": "白帝庙",
        "author": "杨安诚",
        "content": "蜀江万壑俱东奔，瞿唐喧豗争一门。\n惊涛骇浪建瓴下，颠崖仆谷相吐吞。\n朋妖窟宅恃幽阻，正昼喷薄阴霾昏。\n灵宫奕奕镇地险，众渎禀令川祇尊。\n赤甲后耸黄熊跃，滟滪前峙青猿蹲。\n舳舻衔尾下吴楚，约束蛟鰐如鸡豚。\n旧传鼓角致雨雹，裹篙不触撑舟痕。\n综理脉络尽西徼，帝假之柄攸司存。\n子阳祚国十年近，此地未省东其辕。\n联江列炬铁锁断，戎满奔北无留屯。\n江关回首尽汉帜，遗黎何自知公孙。\n血食汉代定不尔，但有故垒山之樊。\n子美误信齐东语，感慨勇略招英魂。\n山川之灵载望秩，僭僞讵可同时论。\n向来名实久淆溷，荐祼无乃渎俎膰。\n请从郦元为考证，神理昭昭斯可原。",
        "dynasty": "宋",
        "collection_info": null
    },
    {
        "uuid": "b687272331fcf3caef7017dc5682b040",
        "title": "句",
        "author": "杨安诚",
        "content": "扶摇天一握，培塿蜀千山。",
        "dynasty": "宋",
        "collection_info": null
    }
]