[
    {
        "uuid": "d32390c47b9603836f97e84b4a5fd157",
        "title": "偶书",
        "author": "黄庶",
        "content": "此心为地把书耕，若问生涯指六经。\n欲语世人真富贵，胸中珠玉又无形。",
        "dynasty": "宋",
        "collection_info": null
    },
    {
        "uuid": "3d34fa88e6a77dccbc52d8eae14d48ec",
        "title": "读赦书",
        "author": "黄庶",
        "content": "诏书一尺洗寰瀛，舒卷雷霆万物惊。\n天祇无私均雨露，地缘强半是榛荆。\n人间疾苦言堪疗，塞外豺狼腹未盈。\n不是朝廷用桑孔，丁宁浑只念苍生。",
        "dynasty": "宋",
        "collection_info": null
    },
    {
        "uuid": "03c227e4188e2e7929e5a2e831fd167b",
        "title": "遣怀",
        "author": "黄庶",
        "content": "六载红莲客，差池又一年。\n无人和白雪，有意补青天。\n肝胆论兴废，诗书谒圣贤。\n尊中古日月，穷达付陶甄。",
        "dynasty": "宋",
        "collection_info": null
    },
    {
        "uuid": "ded7b9e2b33518a35d5960f3621732b1",
        "title": "山居独酌",
        "author": "黄庶",
        "content": "山寒未放春消息，独把单醪慰寂寥。\n书对圣贤为客主，竹兼风雨似咸韶。\n醉乡城郭灯前到，愁贼戈矛盏底销。\n野菜溪鱼随分有，不堪回首叫箪瓢。",
        "dynasty": "宋",
        "collection_info": null
    },
    {
        "uuid": "493d8e0ea704057a5928b7915c964d8c",
        "title": "春日闲居",
        "author": "黄庶",
        "content": "缰锁身闲似未名，方愚情性被春轻。\n酒教笔砚因花废，路为亭台与草争。\n野客笋邀煨短茁，邻僧茶约煮新萌。\n无时杖屦穿林去，真是寻芳户一丁。",
        "dynasty": "宋",
        "collection_info": null
    },
    {
        "uuid": "5429c685f83e67b9562577e448b104e0",
        "title": "赠山寺僧",
        "author": "黄庶",
        "content": "慵饱浮图世共憎，蓬蒿师独养牛耕。\n田驱白石年常过，林印青薪岁旋生。\n竹似子孙怜笋茁，树添松柏补风声。\n眉头怪得春来喜，雨起蔬苗粒粒成。",
        "dynasty": "宋",
        "collection_info": null
    },
    {
        "uuid": "5ae693f9d6f4b7002be31a5bf5529703",
        "title": "寄子蒙授常宁令",
        "author": "黄庶",
        "content": "疏率君堪爱，无心宦又高。\n身思眠白屋，人勉着青袍。\n号隠疑名福，贪归似姓陶。\n常宁邑虽小，应合得牛刀。",
        "dynasty": "宋",
        "collection_info": null
    },
    {
        "uuid": "5afa2fe1002f587527ef6e771ce60a1b",
        "title": "灵竹",
        "author": "黄庶",
        "content": "绿阴清韵竹萧然，历历当年泣泪痕。\n千古舜妃湘水底，必应憔悴有惭魂。",
        "dynasty": "宋",
        "collection_info": null
    },
    {
        "uuid": "e46d1d724386d7d2d0196941d80a6ae4",
        "title": "山水卧屏",
        "author": "黄庶",
        "content": "林泉生长厌应难，更写方屏几曲间。\n仕宦东西苦无定，此心长似宿家山。",
        "dynasty": "宋",
        "collection_info": null
    },
    {
        "uuid": "1bb002a8e9cdafb7db83bb3c4e1dcbdb",
        "title": "和刘卿材十咏 耕者",
        "author": "黄庶",
        "content": "四海兵今息，耕夫未得知。\n黄粱不敢吃，碗尚半蒿藜。",
        "dynasty": "宋",
        "collection_info": null
    },
    {
        "uuid": "986d1ecfcfb4bddb980077d0feea01b2",
        "title": "和刘卿材十咏 牧竖",
        "author": "黄庶",
        "content": "逐处随青草，生来不识愁。\n旱田干欲死，拍手也须讴。",
        "dynasty": "宋",
        "collection_info": null
    },
    {
        "uuid": "098ee9d4ca3e652e497e038756dc526a",
        "title": "和刘卿材十咏 红树",
        "author": "黄庶",
        "content": "几树浓于茜，斜阳景最幽。\n忽因风雨尽，全减十分秋。",
        "dynasty": "宋",
        "collection_info": null
    },
    {
        "uuid": "f8cf7e07287cf4b93a311fb947d06673",
        "title": "和刘卿材十咏 野庙",
        "author": "黄庶",
        "content": "中国浮图盛，祈禳渐不过。\n吾民非独困，山鬼恨尤多。",
        "dynasty": "宋",
        "collection_info": null
    },
    {
        "uuid": "ade69ea0decd7339e9a0e4077c183153",
        "title": "和刘卿材十咏 堠子",
        "author": "黄庶",
        "content": "一堠居市廛，百堠居林莽。\n土木若有情，山中亦惆怅。",
        "dynasty": "宋",
        "collection_info": null
    },
    {
        "uuid": "e441c17b860628dc27e35ac2414d36a2",
        "title": "和刘卿材十咏 水鸭",
        "author": "黄庶",
        "content": "忆在山中日，溪边把钓鈎。\n相逢恐惊起，招手却回舟。",
        "dynasty": "宋",
        "collection_info": null
    },
    {
        "uuid": "a47235b64999eee41afde08b93853eda",
        "title": "和刘卿材十咏 溪声",
        "author": "黄庶",
        "content": "至音不可收，今人滞形器。\n欲知古乐心，山中此声是。",
        "dynasty": "宋",
        "collection_info": null
    },
    {
        "uuid": "345ba1d4aa46b4b9b6a64559a732bdeb",
        "title": "和刘卿材十咏 草市",
        "author": "黄庶",
        "content": "衝市柴鱼集，应山鷄犬号。\n问知人苦乐，米价不多高。",
        "dynasty": "宋",
        "collection_info": null
    },
    {
        "uuid": "091cfa616b61010461e3a5b0c1bdd874",
        "title": "和刘卿材十咏 龙潭",
        "author": "黄庶",
        "content": "寂寞真龙去，雩坛血不干。\n世情多冷暖，对此鼻辛酸。",
        "dynasty": "宋",
        "collection_info": null
    },
    {
        "uuid": "3eef7baa490807cdde49a82f9d4886ca",
        "title": "和刘卿材十咏 溪桥",
        "author": "黄庶",
        "content": "忆得别离日，乡桥柳脚斜。\n读君诗一转，全似到吾家。",
        "dynasty": "宋",
        "collection_info": null
    },
    {
        "uuid": "f81b033f3c22a7e225c6d146385d9201",
        "title": "观雪",
        "author": "黄庶",
        "content": "疑是天公戏，都倾海作盐。\n松筠知不变，丘壑见无厌。\n清为诗家极，寒因酒户添。\n冬温成俗疫，得此胜针砭。",
        "dynasty": "宋",
        "collection_info": null
    },
    {
        "uuid": "42238bbd7dafd0971c4326298d12bdfc",
        "title": "酒",
        "author": "黄庶",
        "content": "千载醇醲意，长随曲糵新。\n解将今日月，转入古干坤。\n闷至胜良药，愁来敌故人。\n几杯聊酩酊，五斗趣还均。",
        "dynasty": "宋",
        "collection_info": null
    },
    {
        "uuid": "57f857b83f4dacd4866a0e49c4becec1",
        "title": "登郑氏阁",
        "author": "黄庶",
        "content": "林泉无价自由身，缰锁登临趣未真。\n望处好山俱得力，夜应明月不孤人。\n任从心外烦于蚁，长对樽中别有春。\n当日若知风物胜，定移鷄犬过江滨。",
        "dynasty": "宋",
        "collection_info": null
    },
    {
        "uuid": "9aa9739de421a630136df95fd4a9d276",
        "title": "立春",
        "author": "黄庶",
        "content": "此日春方到，春心亚舜尧。\n勾芒如稷契，大蔟似咸韶。\n衡柄三阳把，陶镕万物翘。\n家家助和气，剪綵作花飘。",
        "dynasty": "宋",
        "collection_info": null
    },
    {
        "uuid": "ce53b4a0c5f70c5ebbe81d7e0ede43af",
        "title": "题人移牡丹",
        "author": "黄庶",
        "content": "林上春来恰恰忙，安排颜色与春装。\n栽培欲报应先发，根柢虽移不改芳。\n红药便随心减价，黄蜂偷喜蜜添香。\n凭君剩酿看花酒，待插花枝满首尝。",
        "dynasty": "宋",
        "collection_info": null
    },
    {
        "uuid": "bdd9fd6463477497dfefef98ae161597",
        "title": "探春",
        "author": "黄庶",
        "content": "雪裏犹能醉落梅，好营杯具待春来。\n东风便试新刀尺，万叶千花一手裁。",
        "dynasty": "宋",
        "collection_info": null
    },
    {
        "uuid": "907f49db81b97905293373ce620b31f8",
        "title": "筇竹杖",
        "author": "黄庶",
        "content": "琴鹤为友朋，出入常拂拭。\n生来节便高，故有扶危力。",
        "dynasty": "宋",
        "collection_info": null
    },
    {
        "uuid": "4887f361ac71bc7dcdae542f2e29c8ab",
        "title": "题东寺柱",
        "author": "黄庶",
        "content": "竹风松月牢于锁，关闭人心物外情。\n燕雀闻经俱已惯，归来不怕读书声。",
        "dynasty": "宋",
        "collection_info": null
    },
    {
        "uuid": "8790254ca9e12fe2d0c7724242a1bf8d",
        "title": "教绳权学书偶成",
        "author": "黄庶",
        "content": "文字有缘曾弄墨，见来官小免咨嗟。\n喜将笔砚传生计，不失诗书作世家。\n字识姓名能指点，写因梨栗不倾斜。\n着鞭莫落时人后，三十尘埃监汝爷。",
        "dynasty": "宋",
        "collection_info": null
    },
    {
        "uuid": "22c1730015e722aeb4df1d91fd9f6167",
        "title": "次韵答王甫判官",
        "author": "黄庶",
        "content": "尘埃蹭蹬落麤官，頼有诗书可自安。\n人到圣贤由感激，国施钟鼎为艰难。\n须期燕骨千金价，莫动黄陂万顷澜。\n穷达功名无早晚，好山宜且醉吟看。",
        "dynasty": "宋",
        "collection_info": null
    },
    {
        "uuid": "fa0eca8a116f34c1f2393e0b09254014",
        "title": "致政吴侍郎挽歌词  其一",
        "author": "黄庶",
        "content": "千里资甘旨，凄凉一日遗。\n为臣如广受，生子似皋夔。\n笔砚诸孙哭，讴歌几郡思。\n秦人失太守，翻有怨天辞。",
        "dynasty": "宋",
        "collection_info": null
    },
    {
        "uuid": "6a9f3710c29dfd6866472686731c7294",
        "title": "致政吴侍郎挽歌词  其二",
        "author": "黄庶",
        "content": "荆棘二疏路，几人同敝衣。\n仕涂师白髪，国老欲彤帏。\n遗稿诗书满，行旌雨雪飞。\n陕民应泪落，不见板舆归。",
        "dynasty": "宋",
        "collection_info": null
    },
    {
        "uuid": "8132e459924814ed0501b4e7eb09e457",
        "title": "署中新栽竹",
        "author": "黄庶",
        "content": "移作亭园主，栽培霜雪姿。\n不辞桃李笑，只待凤凰知。\n少已留风住，疏宜待月筛。\n相看时一醉，谁道小官卑。",
        "dynasty": "宋",
        "collection_info": null
    },
    {
        "uuid": "25bf3a018fa470937713b5a429ada65a",
        "title": "和题云台观",
        "author": "黄庶",
        "content": "太华疑挨毕昴回，欲观形胜上云台。\n雪中地把银屏立，雨后天将画轴开。\n景好更宜和月看，客忙常是爱山来。\n我知游者登临意，常恨西轩落日催。",
        "dynasty": "宋",
        "collection_info": null
    },
    {
        "uuid": "fdbf92bc75ed411c133a0a98d4d8367b",
        "title": "都厅诵书偶成",
        "author": "黄庶",
        "content": "主人调鼎手，千里刃迎虚。\n暗使民如堵，能容吏似樗。\n莓苔眠杻械，燕雀听诗书。\n刀笔惭无补，身为白蠹鱼。",
        "dynasty": "宋",
        "collection_info": null
    },
    {
        "uuid": "ab853ea2ef3a3f1c793021215382cf7b",
        "title": "题公美庭前芦",
        "author": "黄庶",
        "content": "长安只说谁花好，君把青芦砌下栽。\n鸣雁也知人好事，几时衔得入关来。",
        "dynasty": "宋",
        "collection_info": null
    },
    {
        "uuid": "8651acd13051317c5c71da4ce5baca14",
        "title": "和公美季点书事",
        "author": "黄庶",
        "content": "知君行县乐，经见饱朝昏。\n禾黍富年户，牛羊落日村。\n趁云看华没，衝雨渡泾浑。\n颇得诗家助，聊应慰旅魂。",
        "dynasty": "宋",
        "collection_info": null
    },
    {
        "uuid": "afa5fbdf4e7c232828c9af1d008dfbcf",
        "title": "送石都官赴阙",
        "author": "黄庶",
        "content": "为郎四十者，堂有二亲稀。\n止仰官为养，行应泪在衣。\n白云偏伫立，黄犬好频归。\n去有山公启，天心正似饥。",
        "dynasty": "宋",
        "collection_info": null
    },
    {
        "uuid": "a7d6b45710026b701a905378f8855ccf",
        "title": "长安贺晏相公生辰",
        "author": "黄庶",
        "content": "衙鼓簪绅动，灵椿荐寿醪。\n吾君合尧舜，此日降伊皋。\n盘诰文章老，丹青事业牢。\n乃朝尊柱石，千里辍钧陶。\n民即讴歌借，霖应梦寐劳。\n秦人下车乐，远迩赋崧高。",
        "dynasty": "宋",
        "collection_info": null
    },
    {
        "uuid": "ceeff643d3e13258db49a2e2ddc00d52",
        "title": "次韵和言怀",
        "author": "黄庶",
        "content": "五常为种耕情性，天意宁分有与无。\n史解戮人惟戮古，地能埋死只埋愚。\n青云易把诗书买，白髪难停日月驱。\n顾我无才背时俗，浮名早晚见归途。",
        "dynasty": "宋",
        "collection_info": null
    },
    {
        "uuid": "77b9e4f2acfd7e90db3514427239c498",
        "title": "和子玉病起游书斋",
        "author": "黄庶",
        "content": "萧斋久不往，筋力试筇初。\n窗户蜗涎锁，尘埃鼠迹书。\n病魔虽已去，诗癖竟难除。\n苔地欣重扫，徘徊意有余。",
        "dynasty": "宋",
        "collection_info": null
    },
    {
        "uuid": "9498ae946a69ddddfef304d0226aef4f",
        "title": "依韵和舞阳杨令九日羊川乡同小饮之作",
        "author": "黄庶",
        "content": "青帘白屋得新醅，坐待村童买果迴。\n旋捻野花为泛菊，更寻山路作登台。\n世途已把灰心死，樽酒聊同笑口开。\n多谢晚禽知客意，歌吟来往劝余杯。",
        "dynasty": "宋",
        "collection_info": null
    },
    {
        "uuid": "eb567b1c537e3b78216df1157ddf70ca",
        "title": "谢赵太傅遗聚米图经珣所作",
        "author": "黄庶",
        "content": "文武生贤子，羌图帝所多。\n始欣知马援，终嘆失廉颇。\n苍鼠巢遗稿，黄埃锁旧戈。\n远人犹偃蹇，掩帙泪滂沱。",
        "dynasty": "宋",
        "collection_info": null
    },
    {
        "uuid": "57fa35c0fa1cd5bfa2583bbd1455b738",
        "title": "哭水丘随州",
        "author": "黄庶",
        "content": "卧理随民欲问安，讣邮俄至废朝餐。\n秦川旧会欢如在，汉水新书墨未干。\n丹旐已归人寂寞，素车徒有泪汍澜。\n时情冷暖尤无味，一臂相知在肺肝。",
        "dynasty": "宋",
        "collection_info": null
    },
    {
        "uuid": "a2f7f17fc9cd3e17efe2950199d23df7",
        "title": "席上送韦中舍归襄阳",
        "author": "黄庶",
        "content": "如君七十少，梨栗有坚牙。\n琴杖新行李，云泉旧世家。\n讲求栽树法，拂拭钓鱼车。\n独美今归去，青衫脱有涯。",
        "dynasty": "宋",
        "collection_info": null
    },
    {
        "uuid": "7da633b5fb339c135448563e67f25758",
        "title": "次韵和真长新春偶书",
        "author": "黄庶",
        "content": "东风寂寞掩柴关，时苦删文笔冻干。\n只把诗情磨世态，更凭酒力御春寒。\n尘埃不必频弹铗，岩石终期共挂冠。\n嘆息焚和名利者，干坤未似斗筲宽。",
        "dynasty": "宋",
        "collection_info": null
    },
    {
        "uuid": "b7e66608152d035501936f165566a131",
        "title": "伊川喜雨",
        "author": "黄庶",
        "content": "尺雨乘春慰望深，家家仓廪一年心。\n伊川父老还知否，此是随车傅说霖。",
        "dynasty": "宋",
        "collection_info": null
    },
    {
        "uuid": "e6dfe5b65207061cbc55edf5f7046f3b",
        "title": "送真长书记知舞阳",
        "author": "黄庶",
        "content": "尘土淹沉客，诗书梦寐身。\n又辞千里幕，去布一同春。\n路想多归户，庭应绝涝民。\n青衫莫嗟嘆，知已在陶钧。",
        "dynasty": "宋",
        "collection_info": null
    },
    {
        "uuid": "af7b4c7491939754d9415f741889134f",
        "title": "和陪丞相听蜀僧琴",
        "author": "黄庶",
        "content": "百年生计一张琴，敝轸枯弦抵万金。\n世上几人曾入耳，樽前此日是知音。\n清风明月虚无境，白雪阳春寂寞心。\n莫讶南熏沉听久，致君基业用功深。",
        "dynasty": "宋",
        "collection_info": null
    },
    {
        "uuid": "8d2076416dc790f7474781d542fa1d4e",
        "title": "饮张承制园亭",
        "author": "黄庶",
        "content": "小园岂是春来晚，四月花飞入酒杯。\n都为主人尤好事，风光留住不教回。",
        "dynasty": "宋",
        "collection_info": null
    },
    {
        "uuid": "6a6d76c38ee7dcb41c5caf6e3bb832e1",
        "title": "八日探菊",
        "author": "黄庶",
        "content": "行遶墙边菊，踌蹰赏物心。\n秋风应有意，明日是知音。\n酒惜浮花醉，诗留把叶吟。\n儿童欣佳节，捻蕊试黄金。",
        "dynasty": "宋",
        "collection_info": null
    },
    {
        "uuid": "51fda7a8b3c352a3fdd51266c3cf39b0",
        "title": "市得笛竹簟因成诗",
        "author": "黄庶",
        "content": "八尺枯冰簟一筒，小轩拂拭趣谁同。\n樽前声负千杯月，窗下光赢一枕风。\n易向曲肱增旧意，诗因仰看有新功。\n蠹书围遶高眠处，梦与尘埃路不通。",
        "dynasty": "宋",
        "collection_info": null
    },
    {
        "uuid": "731a69ef0704ed901ffddee2d0e5fe5a",
        "title": "庐山道中遇黄介夫因寄四十字",
        "author": "黄庶",
        "content": "冷日苍山下，相逢笑又颦。\n文章已脍炙，名位尚埃尘。\n昔见缨尝请，今言雉欲驯。\n腥膻满南郡，忍醉解池春。",
        "dynasty": "宋",
        "collection_info": null
    },
    {
        "uuid": "539bc0ebd473346c0ebce3a1e799bcac",
        "title": "次韵和雪霁游西湖",
        "author": "黄庶",
        "content": "雪会游人意，元朝变物华。\n醉乡银作界，诗客玉为家。\n鱼影纹冰縠，禽踪篆霰沙。\n余英恐销尽，目断夕阳霞。",
        "dynasty": "宋",
        "collection_info": null
    },
    {
        "uuid": "774b02a81b8cd8c40f6f0ccec598bde9",
        "title": "次韵向元伯春晚有作",
        "author": "黄庶",
        "content": "好花未得千场醉，风雨飘零又一春。\n自是劳生无暇日，芳菲何处解孤人。",
        "dynasty": "宋",
        "collection_info": null
    },
    {
        "uuid": "552733cbcbb9a272adb9594235fe43a9",
        "title": "次韵居正暮春感事",
        "author": "黄庶",
        "content": "物报春光去已深，残红满地绿成阴。\n晚花便好吟诗惜，余景应须载酒寻。\n欢意莫教时节挫，穷愁自倚岁寒禁。\n亭园况是登临胜，何必流年动素心。",
        "dynasty": "宋",
        "collection_info": null
    },
    {
        "uuid": "babadac2d7e89dcd6b7a3ca888c4148d",
        "title": "次韵元伯西轩桃李",
        "author": "黄庶",
        "content": "李白桃红气味奢，早须分付醉吟家。\n春风春雨难期信，便是无言做落花。",
        "dynasty": "宋",
        "collection_info": null
    },
    {
        "uuid": "463c7248353110270e3f5eebd661077c",
        "title": "望春偶书",
        "author": "黄庶",
        "content": "信马寻春上古原，天工一幅绣平川。\n花应笑我将诗句，便当游人费万钱。",
        "dynasty": "宋",
        "collection_info": null
    },
    {
        "uuid": "c32220bce8226cedb71741c3aee64156",
        "title": "次韵居正四月牡丹",
        "author": "黄庶",
        "content": "四月残红日日稀，平阳园槛正芳菲。\n春知东馆酣宾客，应是阳和未放归。",
        "dynasty": "宋",
        "collection_info": null
    },
    {
        "uuid": "6d037b37d33d7158db9ae8aa59f58116",
        "title": "和元伯走马看牡丹",
        "author": "黄庶",
        "content": "城中走马趁残春，诗别余花句句新。\n何似园家不吟醉，姚黄魏紫属游人。",
        "dynasty": "宋",
        "collection_info": null
    },
    {
        "uuid": "0853d4d904e91609b1b47bdf085a7255",
        "title": "次韵元伯初夏南洋河即事",
        "author": "黄庶",
        "content": "芳菲已去绝音尘，临水踟蹰景又新。\n应是溪源来最远，落花流水洞中春。",
        "dynasty": "宋",
        "collection_info": null
    },
    {
        "uuid": "63d8a667089951b14edf80d248db79ef",
        "title": "次韵子仪初夏偶作",
        "author": "黄庶",
        "content": "醉红方寂寞，吟绿又装成。\n急雨荷宜听，清风簟可迎。\n燕忙谙物态，花尽见时情。\n独有无言意，不知枯与荣。",
        "dynasty": "宋",
        "collection_info": null
    },
    {
        "uuid": "4aed3817e97c722161ad48fa3bb58dbc",
        "title": "看春牓偶成",
        "author": "黄庶",
        "content": "每看春牓独嗟咨，蹭蹬尘埃已十期。\n韩老有知应笑我，归时无计只痴儿。",
        "dynasty": "宋",
        "collection_info": null
    },
    {
        "uuid": "79027265978db6e1763f382e00907140",
        "title": "陪丞相游石子涧  其一",
        "author": "黄庶",
        "content": "宾吏亲携涧底行，潺湲风递似相迎。\n只应山鬼知公意，乞雨新添瀑布声。",
        "dynasty": "宋",
        "collection_info": null
    },
    {
        "uuid": "5cc1427041a9e6e5ce0f7ede5213c233",
        "title": "陪丞相游石子涧  其二",
        "author": "黄庶",
        "content": "涧下禽鱼识上台，听泉履迹遍苍苔。\n岩边不欲踟蹰久，只恐商王梦远来。",
        "dynasty": "宋",
        "collection_info": null
    },
    {
        "uuid": "aa10f83f774f52c505b9fc8561ab9796",
        "title": "次韵和真长四季牧童  其一",
        "author": "黄庶",
        "content": "怯雨宜晴不识愁，去随青草牧春牛。\n无人古路歌兼笑，归去山花插满头。",
        "dynasty": "宋",
        "collection_info": null
    },
    {
        "uuid": "29135b6c8ab041d9150cce03b47a7a85",
        "title": "次韵和真长四季牧童  其二",
        "author": "黄庶",
        "content": "晓牧侵星大暑天，昼寻芳树绿阴眠。\n惜牛不使衝残日，归带黄昏饮小川。",
        "dynasty": "宋",
        "collection_info": null
    },
    {
        "uuid": "786d9558a0b998373e68d48f9748ea3b",
        "title": "次韵和真长四季牧童  其三",
        "author": "黄庶",
        "content": "角穿黄穗手横笳，不省人间有鬓华。\n落日西风归去路，枯桑黄叶两三家。",
        "dynasty": "宋",
        "collection_info": null
    },
    {
        "uuid": "e3536276dadcf849328e07e9b0aff751",
        "title": "次韵和真长四季牧童  其四",
        "author": "黄庶",
        "content": "枯笛手持无律吕，清风曲调逐时新。\n数竿冬日浑无价，暖靠牛眠不教人。",
        "dynasty": "宋",
        "collection_info": null
    },
    {
        "uuid": "a89cfbedd428edacce880b183cd5f07b",
        "title": "次韵元伯晓出白门",
        "author": "黄庶",
        "content": "山形云染翠屏曲，溪色练铺银汉东。\n楼台一轴古今本，行者往来图画中。",
        "dynasty": "宋",
        "collection_info": null
    },
    {
        "uuid": "4694517acd0fc2c57b0b7e0b55e1a378",
        "title": "栽竹",
        "author": "黄庶",
        "content": "小槛栽培得此君，绿阴疏韵似相亲。\n从来风月为三友，吟社新添客一人。",
        "dynasty": "宋",
        "collection_info": null
    },
    {
        "uuid": "097abcce6050bd43cc72636919256267",
        "title": "嵩山",
        "author": "黄庶",
        "content": "峨峨镇中夏，峻极万寻隮。\n突兀磨天顶，窈窕入地脐。\n中林兴夏雹，半壑卧秋霓。\n泉恐连清汉，峰疑拥碧圭。\n云高四夷见，雨到八方齐。\n渤澥看如带，青冥上是梯。\n醉堪扪日月，吟可摘娄奎。\n翠盖何时动，金为玉检泥。",
        "dynasty": "宋",
        "collection_info": null
    },
    {
        "uuid": "b2623c7146201a3c23f5e02e8fc47605",
        "title": "隠真斋庭多怪石小诗求数株",
        "author": "黄庶",
        "content": "曾经禹贡清泉骨，今是莓苔几世孙。\n知君突兀满庭下，乞我雨中云数根。",
        "dynasty": "宋",
        "collection_info": null
    },
    {
        "uuid": "070eb32aabe4467b3e1fd5217ccea877",
        "title": "和元伯中伏夜雨南洋河水泛",
        "author": "黄庶",
        "content": "雨洗三齐中伏月，乖龙连夜起云门。\n溪声斗似银河落，惊断诗书一梦魂。",
        "dynasty": "宋",
        "collection_info": null
    },
    {
        "uuid": "79a0a8872a86a5d354ea70102a66755f",
        "title": "登郓州溪堂",
        "author": "黄庶",
        "content": "仁智模来物状亲，登临宜入古图身。\n惯看韩老诗中景，树色泉声似故人。",
        "dynasty": "宋",
        "collection_info": null
    },
    {
        "uuid": "08cd7a1ea913b8dd42a98d94f6102040",
        "title": "中秋夜月",
        "author": "黄庶",
        "content": "人间共赏中秋月，酒社诗家意味长。\n天上必应霜露早，桂丛凋尽饱青光。",
        "dynasty": "宋",
        "collection_info": null
    },
    {
        "uuid": "a34d30a7bf9c4dd95dc2709167fc55e2",
        "title": "辇下会里人子蒙饮",
        "author": "黄庶",
        "content": "秋风吹客衣，归思入梦寐。\n相逢在千里，一饮胜百醉。\n果脯随分列，不减到家味。\n平生金石心，颠倒独莫弃。\n何时不搔首，共话医国计。\n恨未得杞梓，欲把斤斧试。\n尘埃鞋履穿，各走车马地。\n唯兹栖栖怀，酒碗可以慰。",
        "dynasty": "宋",
        "collection_info": null
    },
    {
        "uuid": "3b909a90f17f62c54fa71d0384f872f8",
        "title": "探春",
        "author": "黄庶",
        "content": "春色若有价，黄金量山丘。\n几拟把酒吟，浪欲开口酬。\n今朝庭柳枝，拗折丝已柔。\n东风弄五色，渐落草木稠。\n我营赏春资，瓮盎蚁已浮。\n山川天开画，祇拟酩酊游。",
        "dynasty": "宋",
        "collection_info": null
    },
    {
        "uuid": "e31327eb545d1f083cdf88bfdd8165ad",
        "title": "对花",
        "author": "黄庶",
        "content": "诗昔甫白在，造化困刀尺。\n我生几年后，浪自镌顽石。\n对花虽把笔，好句恨莫得。\n耒阳与采石，孤坟没荆棘。\n几欲肉白骨，再插风雅翼。\n海为一杯酒，地为一领席。\n醉坐吟万物，语出埋霹雳。\n干坤髓可掬，鬼神泪可滴。\n人生贵适意，身是天地客。\n糟床不可干，吟纸须强擘。\n花落若解医，有金费千镒。",
        "dynasty": "宋",
        "collection_info": null
    },
    {
        "uuid": "b3a63eca9d82e6c5b2273696d71975f7",
        "title": "和白云庵七首 白云庵",
        "author": "黄庶",
        "content": "白云无种满地生，有时出山为雨露。\n老僧惆怅望云归，尽日庵前自来去。",
        "dynasty": "宋",
        "collection_info": null
    },
    {
        "uuid": "a391d3c53924cbe6df57ffc52d5ac482",
        "title": "和白云庵七首 清风轩",
        "author": "黄庶",
        "content": "老僧拂榻人不知，独与清风事来去。\n朝昏宴坐向轩中，此身便是清风主。",
        "dynasty": "宋",
        "collection_info": null
    },
    {
        "uuid": "430eb35fb7c908e6cc99eaa654534f02",
        "title": "和白云庵七首 宴坐台",
        "author": "黄庶",
        "content": "老僧坐见万物空，往往终日居此台。\n破衣兀坐若枯木，山鸟不怕行莓苔。",
        "dynasty": "宋",
        "collection_info": null
    },
    {
        "uuid": "03685f634fb49ba42cda272eb54eff16",
        "title": "和白云庵七首 醒石",
        "author": "黄庶",
        "content": "老僧拂拭待游者，云骨一片莓苔青。\n尘埃万事心若醉，到此不觉令人醒。",
        "dynasty": "宋",
        "collection_info": null
    },
    {
        "uuid": "988464af5c3267bd560638a9f1d4a2bc",
        "title": "和白云庵七首 磬石",
        "author": "黄庶",
        "content": "古乐破散郑卫起，走入万物不可名。\n山中惆怅莫能到，疑是舜时韶一声。",
        "dynasty": "宋",
        "collection_info": null
    },
    {
        "uuid": "e07f15cfa0a4af4b271e9bc5874c456c",
        "title": "和白云庵七首 明月台",
        "author": "黄庶",
        "content": "老僧山中嫌月窄，夜夜独上高高台。\n四边不肯着闲树，故要满坐清光来。",
        "dynasty": "宋",
        "collection_info": null
    },
    {
        "uuid": "8ef440a4994571af038e64061b7fcdbf",
        "title": "和白云庵七首 白石涧",
        "author": "黄庶",
        "content": "林间旋迭石为路，日日自汲涧底泉。\n老僧意趣似童子，洗手濯足听潺湲。",
        "dynasty": "宋",
        "collection_info": null
    },
    {
        "uuid": "3dbd7e96dc6b735aabd8a717c6be8aa2",
        "title": "登扶风王宗元山亭",
        "author": "黄庶",
        "content": "云收南山头，太白青崔嵬。\n我有泉石梦，坐对怀抱开。\n小池数斛水，涉鸟来毰毸。\n遗翎与行迹，纵横在苍苔。\n忆得钓矶上，到家如一迴。\n蔬畦参差绿，采掇助酒杯。\n痛饮不能去，遶竹犹徘徊。\n主人林岩癖，笑傲苍烟堆。\n心忧百里病，良田正黄埃。\n欲知主人喜，雨抱山脚来。",
        "dynasty": "宋",
        "collection_info": null
    },
    {
        "uuid": "2f8237bfb14b2185c3a702eafbc038eb",
        "title": "赋得退之画像",
        "author": "黄庶",
        "content": "功名已写后世耳，身入人间图画看。\n嘆息浮图满天下，犹疑怒髪尚衝冠。",
        "dynasty": "宋",
        "collection_info": null
    },
    {
        "uuid": "8a3a597982a82062288d560819259085",
        "title": "游石瓮寺",
        "author": "黄庶",
        "content": "飞泉自有迎客意，声到山前入人耳。\n泉声引行不知疲，石路硗确折屐齿。\n长安睫满车马尘，林岩夜夜来梦寐。\n云烟郊原铺古图，心眼开快明如洗。\n渭流屈曲成大篆，书破野色为绿纸。\n丘墟沉吟古兴废，秋风正入红树起。\n折碑断垣卧荆棘，意思纷乱不可理。\n穷幽更下苍崖根，把酒坐听潺湲醉。\n山花似欲劝苦饮，时散清香入人鼻。\n奔走恨不身长游，喜写姓名藏薜荔。",
        "dynasty": "宋",
        "collection_info": null
    },
    {
        "uuid": "e41da670bb149fb6ee430c01174c75d1",
        "title": "喜雪",
        "author": "黄庶",
        "content": "长安雪一尺，朝扉失南山。\n坐喜疾疫消，敢避衣褐单。\n关中西征后，所向饘粥悭。\n去年新钱敝，千里成雕残。\n漫漫丰穰候，风俗开客颜。\n秦人饱稼穑，共望仓廪宽。\n幕府俸薄少，藜藿日满盘。\n明年麦定好，慰喜聊加餐。",
        "dynasty": "宋",
        "collection_info": null
    },
    {
        "uuid": "55115301686ce420b08464f316c12e7d",
        "title": "次韵和松径",
        "author": "黄庶",
        "content": "行人旱亢日，共荫苍烟姿。\n岂识雪霜心，但轻蝼蚁皮。\n中为栋梁用，莫嘆斧斤迟。\n樗柳尽牺象，后凋终不衰。",
        "dynasty": "宋",
        "collection_info": null
    },
    {
        "uuid": "bf8a4ce204572e6642a42011848523be",
        "title": "登大云顶",
        "author": "黄庶",
        "content": "区区霸迹欲知小，试绝大云孤顶看。\n老僧指我日上处，镜面泻出黄金盘。",
        "dynasty": "宋",
        "collection_info": null
    },
    {
        "uuid": "843db2684e039782e59ba96060a7266b",
        "title": "送黄景微西游",
        "author": "黄庶",
        "content": "先生古肝脾，久恨不得识。\n唯闻公卿家，要作门下客。\n千载卞和泪，争磨荐书墨。\n姓名落四海，履杂车马迹。\n尘埃十年衣，几度改颜色。\n纷纷九衢中，拭眼见珪璧。\n敝褐埋众人，胸肺无丈尺。\n从来饥渴心，既见转不释。\n斗酒听语论，今古吐白黑。\n秋入汴柳枝，买马欲西适。\n虏方豺狼骄，似汉子弟国。\n予知弱诸侯，必得主父策。",
        "dynasty": "宋",
        "collection_info": null
    },
    {
        "uuid": "9360a42f0fe314de0d321233c0e9a139",
        "title": "谢刘簿李尉见访",
        "author": "黄庶",
        "content": "诗书卧蓬荜，柴门昼方开。\n邑官刘与李，马蹄破苍苔。\n林居厌蛙黾，喜振敝席埃。\n见此六翮姿，茅荆共徘徊。\n我欲驻车辙，蔬果倾旧醅。\n山花恨未饶，无以助酒杯。\n今古饱夜话，痛饮胜百迴。\n春风旌旆满，匏瓜去难陪。",
        "dynasty": "宋",
        "collection_info": null
    },
    {
        "uuid": "2a3f65ead835c41059abfa10b03b73b3",
        "title": "送郭评事节判磨勘",
        "author": "黄庶",
        "content": "尘埃衣襟改颜色，独洗青衫三十年。\n足迹不入奔走途，来往铨户鞋履穿。\n一时同上青云人，往往裨补造化权。\n朝梳满手见白髪，嘆息不置齿牙间。\n只言归田有几亩，种秫欲酿山中泉。\n腰边即见佩铜墨，我喜百里疮痍痊。",
        "dynasty": "宋",
        "collection_info": null
    },
    {
        "uuid": "2c0f4340abe54270e0ca4628935bb88b",
        "title": "登见山楼",
        "author": "黄庶",
        "content": "太守终南为客主，出入厌倦马与车。\n与山朝夕欲还往，作楼近在室一隅。\n主人去久山寂寞，正值青帝催焦枯。\n我拘簿书甚杻械，摆脱步上提酒壶。\n郊原犹未见春色，似据水墨长安图。\n也知好景天更惜，高峰常是云模糊。\n安得风伯持大篲，扫洒百里如屏铺。\n显昧万状古诗国，收拾可秃千毫书。\n我来愿作风雅户，醉倒坐待明月扶。\n去家若有岩下梦，免復夜夜寻归途。",
        "dynasty": "宋",
        "collection_info": null
    },
    {
        "uuid": "8286985e4d23ebe8ad2765fa02099ceb",
        "title": "和题竹轩",
        "author": "黄庶",
        "content": "小轩移得清风枝，知君公退来忘机。\n山禽自识主人惯，客到有时惊不飞。",
        "dynasty": "宋",
        "collection_info": null
    },
    {
        "uuid": "a11adca8c7ccc9f3c39f33955ccaeb6e",
        "title": "下棋",
        "author": "黄庶",
        "content": "古人欲写得丧形，万事画在方罫内。\n黑白胜负无已时，目送孤鸿出云外。",
        "dynasty": "宋",
        "collection_info": null
    },
    {
        "uuid": "ca164206eae0e8e5e2233c5928ea1883",
        "title": "暑轩夜坐",
        "author": "黄庶",
        "content": "夜气入庭树，小轩坐前檐。\n清风动巨箑，浮云捲重帘。\n月迟待交旧，蚊噪憎谀谗。\n轻凉若可买，金愿量谷岩。",
        "dynasty": "宋",
        "collection_info": null
    },
    {
        "uuid": "9cbb3b692e20ef80720c0ad6f6cb0ce6",
        "title": "闻蛙",
        "author": "黄庶",
        "content": "佞舌儿女柔，异教蜩螗喧。\n岂能听蛙黾，静枕诗书眠。",
        "dynasty": "宋",
        "collection_info": null
    },
    {
        "uuid": "6ffcef762642cd4b5ee30607494f1b21",
        "title": "忆竹亭",
        "author": "黄庶",
        "content": "蓬莱楚山底，傍舍竹四围。\n狂鞭入门户，乱笋争墙篱。\n与竹事还往，相对一束书。\n壮长走世路，驽骀强鞭笞。\n尘埃客灞浐，远梦夜夜归。\n小亭久不理，漏栋生白芝。\n偶放簿书笔，杖屦改旧诗。\n呼童诛蒿莱，扫洒莓苔基。\n谁庭无花卉，憎有儿女姿。\n独移苍烟本，慰我千里思。\n坐生山林趣，亭园有光辉。\n免使清风来，留在桃李枝。\n月明遶竹步，捻挽颐颔髭。\n相向若知己，动摇影参差。\n人间欠药石，稚乳骄羌夷。\n青杉污污垢，寸尺莫可裨。\n忍作仓廪盗，宁老诗书饥。\n养笋为钓竿，早晚耕蒿藜。",
        "dynasty": "宋",
        "collection_info": null
    },
    {
        "uuid": "a13edd148b02007c5be1dfa2ce08e638",
        "title": "和百塔寺四首 四开亭",
        "author": "黄庶",
        "content": "亭前流水醒客耳，亭上白云开客颜。\n老僧有意厚来往，四面更令看好山。",
        "dynasty": "宋",
        "collection_info": null
    },
    {
        "uuid": "5b4e87fe29260b7390e3705f423a6e07",
        "title": "和百塔寺四首 听泉近诏天下收古乐器",
        "author": "黄庶",
        "content": "五音入耳大声散，情性破碎不可完。\n而今虞舜欲仪凤，愿献泉谱为韶源。",
        "dynasty": "宋",
        "collection_info": null
    },
    {
        "uuid": "01a6044a16c21a8c743b4dd94c442566",
        "title": "和百塔寺四首 芳亭",
        "author": "黄庶",
        "content": "峨峨佛屋瘦四海，志士嘆息伤容颜。\n高僧淳拙有深意，独自结茅山水间。",
        "dynasty": "宋",
        "collection_info": null
    },
    {
        "uuid": "51ee36f71b7e09cb292e1fe2492f609f",
        "title": "和百塔寺四首 水阁",
        "author": "黄庶",
        "content": "山僧听泉心不足，凿池汲引为蟾泓。\n自言犹欲洗俗耳，夜静为闻蛙黾声。",
        "dynasty": "宋",
        "collection_info": null
    },
    {
        "uuid": "de46303620fb0e8c96708d8fb662fb52",
        "title": "和暑雨偶书",
        "author": "黄庶",
        "content": "暑如煎烹欲狂走，猛雨似洗沉痾瘳。\n宁知诗书一枕梦，便作桃李三春游。\n蛙蜩叫噪若交旧，蚊蝇痴钝如仇雠。\n今君病起正高卧，庄蝶处处宜相求。",
        "dynasty": "宋",
        "collection_info": null
    },
    {
        "uuid": "180126a3234e93ba3d83d6c5b1eb402a",
        "title": "渔家长安前诗",
        "author": "黄庶",
        "content": "插屋数竿网，穿篱几尺船。\n水乡菱芡足，不着免租钱。",
        "dynasty": "宋",
        "collection_info": null
    },
    {
        "uuid": "5692e8af043756638da5b1934e95a0b0",
        "title": "宿赵屯",
        "author": "黄庶",
        "content": "芦花一股水，弭楫日已暮。\n山间闻鷄犬，无人见烟树。\n行逐羊豕迹，始识入市路。\n菱芡与鱼蟹，居人足来去。\n渔家无乡县，满船载稚乳。\n鞭笞公私急，醉眠听秋雨。",
        "dynasty": "宋",
        "collection_info": null
    },
    {
        "uuid": "6c59d29eaf5033c3b265d5a6e34953d7",
        "title": "宿采石",
        "author": "黄庶",
        "content": "秋风宿兼葭，花落若霜雪。\n江山古兴废，荆棘垒出没。\n水收鳬雁声，夜静寒籁发。\n渔舟自来去，笑语载明月。\n诗形动笔墨，恨乏风雅骨。\n谪仙为黄土，冢平名突兀。\n句编天下口，千载字不灭。\n人间比兴復，泉底魂魄悦。\n坐诵姑熟语，酌酒当枣栗。\n醉梦若可见，好句当须乞。",
        "dynasty": "宋",
        "collection_info": null
    },
    {
        "uuid": "46667bee3a47ee8d402897ed1d56e0a1",
        "title": "拟欧阳舍人古篆",
        "author": "黄庶",
        "content": "隶书满纸籀文废，字法破碎失本根。\n中间阳冰入篆室，下笔日与丞相亲。\n点画各得万物体，科蚪筋骨千载新。\n泉铭学语童子知，大历几字名忽振。\n足知古人自负恃，碑岘巨石垂千春。\n篆字堆积天下宇，晚得纸本如希珍。\n铺舒墙壁动人眼，直木曲铁若可扪。\n人为黄土久寂寞，略不讹缺纔鳞皴。\n我疑山鬼恐漫灭，往往镌凿施斧斤。\n公来醉吟江山国，得之爱嘆何殷勤。\n刻词犹恨纪不足，句句与古风雅邻。\n一旦纸贵文字市，粥诗贾篆声云云。\n苏梅鸾凤相上下，鄙语燕雀何能群。",
        "dynasty": "宋",
        "collection_info": null
    },
    {
        "uuid": "a1a0b74d1638ce20df847ff0d85e7334",
        "title": "大孤山",
        "author": "黄庶",
        "content": "彭蠡百里南国襟，万顷苍烟插孤岑。\n不知天星何时落，春秋不书不可寻。\n石怪木老鬼所附，兹乃与水同浮沉。\n鸣鸱大藤树下庙，祭血不干年世深。\n轴舻千里不敢越，割牲酾酒来献斟。\n我行不忍随人后，许国肝胆神所歆。\n落帆夜宿白鸟岸，睥睨百遶寒藤阴。\n银山大浪独夫险，比干一片崔嵬心。\n宦游远去父母国，心病若有山水淫。\n江南画工今谁在，拂拭东绢倾千金。",
        "dynasty": "宋",
        "collection_info": null
    },
    {
        "uuid": "6f825fa0a6227fcb4a5be90604bf8f8d",
        "title": "汴河",
        "author": "黄庶",
        "content": "汴都峨峨在平地，宋恃其德为金汤。\n先帝始初有深意，不使子孙生怠荒。\n万艘北来食京师，汴水遂作东南吭。\n甲兵百万以为命，千里天下之腑肠。\n人心爱惜此流水，不啻布帛与稻粱。\n汉唐关中数百年，木牛可以腐太仓。\n舟楫利今百于古，奈何益见府库疮。\n天心正欲医造化，人间岂无针石良。\n窟穴但去钱谷蠹，此水何必求桑羊。",
        "dynasty": "宋",
        "collection_info": null
    },
    {
        "uuid": "596aee0d1fa8552121636d69074c36b2",
        "title": "樊侯庙",
        "author": "黄庶",
        "content": "阴森樊侯庙，古木澧水傍。\n兹民畏如生，奔走豕与羊。\n家家奉侯讳，若在父母堂。\n我来憩行役，再拜奠公觞。\n缅思英豪姿，名与此水长。\n风偃众树枝，拟若怒鬣张。\n阴官有兵师，想在贲育行。\n今兹戎虏骄，内为府库疮。\n安得七尺躯，长戟再激昂。\n横行匈奴中，庶以康肺肠。",
        "dynasty": "宋",
        "collection_info": null
    },
    {
        "uuid": "b0de2c92f1fdb61af43617c451dc5173",
        "title": "游石池潭",
        "author": "黄庶",
        "content": "吾家溪潭动百尺，坐见游鱼可倒指。\n月明无风水不动，鈎丝鉴中出朱鲤。\n乘閒具酒席草岸，呼网一举常百尾。\n鲙霜炙玉眠鸱夷，树挂落日醉不起。\n几年手板负青山，趁鱼舷声不入耳。\n凉秋九月役吏事，瘦马奔走黄叶裏。\n有酒不得好景饮，访古或问刍牧子。\n指我石池十里近，苍苔畏崖碧无底。\n楚王北游嘆寂寞，创奇造幽有遗址。\n我来徘徊知是否，废兴尽可付流水。\n彷佛故溪在吾目，濯手漱齿有余思。\n开樽喜与风景遇，芦花入杯劝人醉。\n渔翁有意助酒卮，青竹尽日垂空饵。\n我疑溪灵靳异景，不遣红鳞满人意。\n人生天地未归客，计较贵贱羞犬彘。\n当须醉倒载月归，不信乡梦留不止。",
        "dynasty": "宋",
        "collection_info": null
    },
    {
        "uuid": "9ee46392a79882954f858dbb5363a577",
        "title": "食鲙",
        "author": "黄庶",
        "content": "秋风莼鱼肥，兔罝馋涎落。\n溪友入昼梦，但苦青衫缚。\n落日渡河水，食指相悟觉。\n宿夕治鲙具，共作泛舟约。\n网罟遮青答，老鳟荐丝臛。\n玉软饱下筯，坐视肴果恶。\n酒薄如疲兵，对此得卫霍。\n迴首食五鼎，适意均一乐。\n人间军须后，甑釜有藜藿。\n甘鲜岂敢事，聊此慰寂寞。",
        "dynasty": "宋",
        "collection_info": null
    },
    {
        "uuid": "cc979afcea9cdb0c554ace9bd8ae0773",
        "title": "家僮来持双井芽数数饮之辄成诗以示同舍",
        "author": "黄庶",
        "content": "我疑醇醲千古味，寂寞散在山茶枝。\n双井名入天下耳，建溪春色无光辉。\n吾乡茶友若敌国，粪土尺璧珍刀圭。\n嗟予奔走车马迹，尘埃荆棘生喉颐。\n煮云为腴不可见，青泉绿树应相嗤。\n长鬚前日千里至，百芽包裹林岩姿。\n开缄春风若满手，喜气收拾人恐知。\n江南阳和夜欲试，小斋独与清风期。\n石鼎泉甘火齐得，混沌不死元气肥。\n诗书坐对为客主，一啜已见沆瀣醨。\n通宵安稳睡物外，家梦欲遣不肯归。\n不信试来与君饮，洗出正性还肝脾。",
        "dynasty": "宋",
        "collection_info": null
    },
    {
        "uuid": "bfe8a2f92c49e17b6b79929808358dc1",
        "title": "灵井",
        "author": "黄庶",
        "content": "何年清泉眼，几斛涵苍苔。\n瓮盎日夜至，长满莫可涯。\n天旱不知竭，众流起黄埃。\n淘绠干未定，能使沴气开。\n庙祠失根柢，故老奠酒杯。\n蚕民咒枣栗，千斤意徘徊。\n儿童惯冷暖，预知春秋来。\n临之鉴鬚眉，方鉴无煤炲。\n窟穴若喉吭，我疑吐云雷。\n何当鞭蜃螭，与国驱旱灾。",
        "dynasty": "宋",
        "collection_info": null
    },
    {
        "uuid": "9d84a43c08a4f060c22ae9825274a53c",
        "title": "过建成侯庙",
        "author": "黄庶",
        "content": "鸣鸱古木末，饥鸟啄腐柯。\n下有黄侯宫，清风在藤萝。\n公昔为刺史，俗若闺门和。\n德铭颍人心，千载不可磨。\n至今奉如生，慢侮莫敢过。\n破祠望道路，丹檐独峨峨。\n春秋赛豚肩，里巫日婆娑。\n牛童不知此，来往夕阳歌。",
        "dynasty": "宋",
        "collection_info": null
    },
    {
        "uuid": "4eb304a4c76aa7f885ac3adda38ba0c1",
        "title": "过许由冢",
        "author": "黄庶",
        "content": "稷契宁渴死，不饮箕颍泉。\n先生独洗耳，不听天子言。\n清风饱进退，千载何悠然。\n孤坟没荆棘，高名争青山。\n嗟我迍邅身，一命行十年。\n味薄无辛咸，璞顽废雕镌。\n朝行箕山麓，暮挹颍水源。\n竹帛何处所，搔首熊鱼间。\n白云要闲友，尚苦儿女牵。\n丈夫合勇决，顾计羞面颜。",
        "dynasty": "宋",
        "collection_info": null
    },
    {
        "uuid": "e68d3c6fc5425ab348448419638d5f2a",
        "title": "洛阳道中",
        "author": "黄庶",
        "content": "秋风满巾衣，洛水行饮马。\n山川气象老，身若在古画。\n嵩云知客心，峰色如扫洒。\n荒草遍丘墟，沉吟动舒泻。",
        "dynasty": "宋",
        "collection_info": null
    },
    {
        "uuid": "9ae274132b5daed39dad36ef8f746946",
        "title": "过少姨庙",
        "author": "黄庶",
        "content": "阴森老柏少姨庙，炉烟蓬勃疑行云。\n祭盘狼籍山鸟饱，巫祝生涯来往人。",
        "dynasty": "宋",
        "collection_info": null
    },
    {
        "uuid": "919c1621ee2b0396cc3391d89bd810d1",
        "title": "竹轩",
        "author": "黄庶",
        "content": "小轩与竹事还往，庭下寂寂无客尘。\n开书读对圣贤语，一亩清风为主人。",
        "dynasty": "宋",
        "collection_info": null
    },
    {
        "uuid": "fa6ae0bd320e15a76795c1b30acc40e0",
        "title": "赋闻角",
        "author": "黄庶",
        "content": "角本金鼓俦，独主昏晓色。\n日收云气黄，月斜霜露白。\n征夫朝夕闻，泪落甲铠黑。\n时平腐橐鞬，白首眼不识。\n严城重启闭，不废角人职。\n老农鼓腹听，安识天子德。",
        "dynasty": "宋",
        "collection_info": null
    },
    {
        "uuid": "370b5eddc0406c7a75d6d068400f7af2",
        "title": "赋小桐",
        "author": "黄庶",
        "content": "小桐纔几尺，气压百岁樗。\n雨露意未饱，风月韵已孤。\n凤凰肯寂寞，燕雀空踟蹰。\n天地有和气，想为桐之腴。\n我愿刳作琴，献上九重居。\n坐使熏风还，虽死骨不枯。",
        "dynasty": "宋",
        "collection_info": null
    },
    {
        "uuid": "9b09548fe71585784c83b47dee21d362",
        "title": "赋辘轳",
        "author": "黄庶",
        "content": "火云旱风苗欲死，曲木直绠寒泉深。\n耕夫泪湿原上土，老圃顾盼轻黄金。",
        "dynasty": "宋",
        "collection_info": null
    },
    {
        "uuid": "70bc514196f9b6cd4ec420ac05fae12d",
        "title": "赋古佛",
        "author": "黄庶",
        "content": "树老枝半死，碑断壁底眠。\n古屋颜色改，有佛独岿然。\n苍首上雨足，坏臂蔓草缠。\n野老每再拜，往往报丰年。\n孔祠照四方，制度丹雘妍。\n朝夕过其下，孰肯为恭虔。\n土木兹仅分，吾民信益坚。\n佛法入人心，谁与斸其根。\n苍苍不可问，用意或者偏。\n木蠹罪岂大，付与啄木权。\n胡不啄佛徒，使蠹民之天。",
        "dynasty": "宋",
        "collection_info": null
    },
    {
        "uuid": "2f5f724837398386c8730da3c4bf1c98",
        "title": "赋古碑",
        "author": "黄庶",
        "content": "古寺得断碣，偃卧败壁阴。\n莓苔入破字，欲读不易寻。\n姓字驳难辨，展转风雨侵。\n尘穴夏蛙宿，草盛秋虫吟。\n田夫煅可砺，老妇寒可砧。\n伊非浮图家，岁月徒骎骎。\n予闻岐阳鼓，篆法抵万金。\n存者十止九，太息涕泗霪。",
        "dynasty": "宋",
        "collection_info": null
    },
    {
        "uuid": "588b4ceaf10934acae8f2c6c46f7c705",
        "title": "次韵和中伏坐夜",
        "author": "黄庶",
        "content": "万兵昏雨过，暑斗插云倾。\n老佞溪蛙静，真交海月生。\n游氛褰幕帟，远籁起茎英。\n清洗尘埃虑，幽通造化情。\n酸咸时味薄，寂寞古途亨。\n去象筌真意，无形写天声。\n诗疑窥杜子，文欲造盘庚。\n身在清风国，神游白玉城。\n希夷乘浩气，沆瀣饮元精。\n坐久忘昏寐，迴头有启明。",
        "dynasty": "宋",
        "collection_info": null
    },
    {
        "uuid": "e4bf4c1b6a99ba49facf15d0bd235eb6",
        "title": "灸赘疣",
        "author": "黄庶",
        "content": "赘疣在予手，累久至三四。\n初视君外物，于意不能置。\n居闲或灸灼，已没出復继。\n赘出与赘没，曾莫生死异。\n天地赘一气，万物赘天地。\n赘復赘于人，小大而已矣。\n人之于为赘，作为有大盩。\n至理本无事，破真以为僞。\n善恶乱大性，赏罚乱大治。\n宫征乱大声，青黄乱大贲。\n寸尺乱大刑，酸咸乱大味。\n大朴如疮疽，空虚无完理。\n天地不尔仇，尔独赘之计。\n耻指不若人，孟子其有谓。\n志小略其大，殆非达者意。\n弃火復投艾，两忘吾赘赘。",
        "dynasty": "宋",
        "collection_info": null
    },
    {
        "uuid": "d024ec79990e5dadc507f0d3317d06f5",
        "title": "赋八月竹",
        "author": "黄庶",
        "content": "我养一轩竹，秋来成绿阴。\n万物有衰意，独怀霜雪心。\n西风嵇叔醉，明月白公吟。\n迴首看桃李，何尝费百金。",
        "dynasty": "宋",
        "collection_info": null
    },
    {
        "uuid": "fc7c082dd2dd45a48730003820666741",
        "title": "游云门山",
        "author": "黄庶",
        "content": "南山州之屏，四时改颜色。\n日夕太守宴，供帐减缯帛。\n更求秉烛饮，图写在四壁。\n烟云时藏埋，景好疑爱惜。\n我官府中尘，喜与山相识。\n泉石未还往，愧负苦逋责。\n秋风復杖屦，持酒穷胜僻。\n莓苔转苍崖，郡国在几席。\n废兴赋飞鸟，牛羊自朝夕。\n风物摹大句，才薄徒噤嘿。\n唯作酩酊归，山月吐半璧。\n沉吟又慰喜，三友添饮客。",
        "dynasty": "宋",
        "collection_info": null
    },
    {
        "uuid": "48c36ea73d833fa55eafe80beabb8882",
        "title": "携家游倭松",
        "author": "黄庶",
        "content": "倭松名载四海耳，百怪老笔不可传。\n左妻右儿醉树下，安得白首巢其巅。",
        "dynasty": "宋",
        "collection_info": null
    },
    {
        "uuid": "974535bda579769d2c6b356c6ad74084",
        "title": "庭树联句枝字为韵",
        "author": "黄庶",
        "content": "婆娑庭中树，老大千年枝。\n百弓蔽赫日，四座生凉飔。\n影怪疑龙蛇，声和认埙篪。\n未被斧斤赏，敢辞尘埃欺。\n轮囷壮士嘆，冷淡童子嗤。\n盘根得地固，挺材本天资。\n枌榆谩百尺，杞柳徒一围。\n节坚费刻画，莫讶绳墨迟。\n枝狂跃蛟虬，瘿怪蹲熊罴。\n有时相摩击，往往霹雳飞。\n筛月碎玉散，障日翠幄垂。\n腹空懒龙卧，实少饥禽悲。\n败叶童仆憎，清阴儿女嬉。\n堂萱小人态，阶药老婢姿。\n春禽似竽笙，夏蜩若羹糜。\n提孩不出户，知时如耆龟。\n得成孤高状，敢忘毫末时。\n身遭藤萝蔽，心与松柏期。\n晨烟拂杪起，落日侵梢齐。\n老蠹病其中，啄木为良医。\n公输不在世，志士空嗟咨。\n止知楩柟高，苦厌樗栎卑。\n大屋必欲构，老匠宁终遗。\n栋梁如采收，散材安足知。",
        "dynasty": "宋",
        "collection_info": null
    },
    {
        "uuid": "9419981af1e4e8128e12e9cf7d01104c",
        "title": "斑石枕联句",
        "author": "黄庶",
        "content": "斸得西山骨，磨砻露斑驳。\n凝结一何怪，形模万难学。\n直疑彩云根，又讶紫珉璞。\n中瘦皱蛟腹，外文灼龟殻。\n冷剖清泉肝，𥡥搘老鰲脚。\n坚方君子性，清纯圣人朴。\n有气当补天，无瑕应并瑴。\n定渍盘古苔，想漏神农药。\n堪作梦寐宝，尤是炎蒸託。\n眠月病头愈，横风酲肺濯。\n珊瑚侈可唾，陶甄脆堪扑。\n夜深魇鬼惊，昼冷诗魔愕。\n首惬无俗梦，心清去烦恶。\n蕲簟方敢友，蜀筇良可攫。\n何必檄愈风，何必文驱疟。\n质任儿女嗤，顽宜僮仆谑。\n枕流固迂诞，籍糟徒落魄。\n润生审将雨，辉发疑有珏。\n髑髅庄生狂，虎魄宋武薄。\n欲镵中郎铭，文章体犹弱。\n欲秘淮南书，神仙志非乐。\n我疑混沌矿，谁与砻窍凿。\n可作甘寝舆，华胥诣冥寞。\n子道足施为，我拙困婴缚。\n已谋其巾履，行当老蒿藿。\n子其乞我归，终焉卧云壑。\n嗜好我已癖，须求子虽悫。\n毡旧王固惜，瓢陋颜不博。\n异时一经子，便当千金橐。\n客退独摩拂，卧送山月落。",
        "dynasty": "宋",
        "collection_info": null
    },
    {
        "uuid": "9f9095f187281a4a993db95db6104de1",
        "title": "送苏田司理",
        "author": "黄庶",
        "content": "秦人勇斗暴，狱讼号难理。\n锱铢较罪法，阙责莫可避。\n苏生决曹掾，以明缚奸吏。\n我见狱户囚，出入有平气。\n章章三年课，已在山公启。\n六月暑湿衣，出汗若炊燹。\n俸微迫朝夕，衝热事行李。\n一身不能赒，送子肠腑沸。",
        "dynasty": "宋",
        "collection_info": null
    },
    {
        "uuid": "965247ae8aecae9930fe13c364c12107",
        "title": "送李室长庆州宁觐",
        "author": "黄庶",
        "content": "我爱孟坚文学饱，持笔去作将军客。\n铺张大汉征北功，手携直上燕然刻。\n千载事挂单于眼，至今犹若擒白黑。\n几年羌夷疮一方，窟穴未扫壮士瘠。\n我生南方长诗书，爱国区区肺如炙。\n欲于塞外勒姓名，往往夜梦贺兰石。\n一来长安事刀笔，驽骀不展刍粟力。\n峨峨李公邦之梓，声载百郡理霹雳。\n今年权佩庆州印，上马威至吞秋色。\n羌夷奔走若奴婢，剺面童子嗔可掴。\n白头庆民能记数，前时太守有阴德。\n试求园中手栽树，边人应作甘棠惜。\n老幼事公如父兄，妥帖不敢相干极。\n子来别我省塞上，霜风渐着边树赤。\n尘埃恨绊不得往，安得钻肩生羽翼。\n子今才华笔端富，山川去入风雅国。\n黄云白草牛羊肥，区落鷄犬晴历历。\n将诗写作聚米图，归来为我一指画。",
        "dynasty": "宋",
        "collection_info": null
    },
    {
        "uuid": "5e07a55981d5abfeede44d534127cd15",
        "title": "和柳子玉官舍十首 心适堂",
        "author": "黄庶",
        "content": "一屏一榻无俗尘，左置枯琴右开易。\n重门不闭谁往还，明月清风是相识。",
        "dynasty": "宋",
        "collection_info": null
    },
    {
        "uuid": "6f2a66e34642aad73d7bffc14bc452e8",
        "title": "和柳子玉官舍十首 思山斋",
        "author": "黄庶",
        "content": "吴儿心着吴山深，终南满目不自慰。\n有时蝉蜕书几边，梦到五湖千里外。",
        "dynasty": "宋",
        "collection_info": null
    },
    {
        "uuid": "83b519947d2e386827159815916cba3a",
        "title": "和柳子玉官舍十首 小池",
        "author": "黄庶",
        "content": "清泉数斛关幽事，坐见镜中鱼往来。\n浮萍蚀尽秋月面，霜为一磨如匣开。",
        "dynasty": "宋",
        "collection_info": null
    },
    {
        "uuid": "12026dc2222b04bdb80c3822e1bfbc24",
        "title": "和柳子玉官舍十首 新泉",
        "author": "黄庶",
        "content": "墙根新冽寒泉眼，风廊一股来泠泠。\n灯花夜半知我喜，恰是旧山穿石声。",
        "dynasty": "宋",
        "collection_info": null
    },
    {
        "uuid": "7e76c9a57a85fa537b0a0692cfdd30d5",
        "title": "和柳子玉官舍十首 竹坞",
        "author": "黄庶",
        "content": "笋随人意疏处生，清风如归自来去。\n虽然不与俗子期，阴过邻家亦销暑。",
        "dynasty": "宋",
        "collection_info": null
    },
    {
        "uuid": "dec28ee49d536d81fe83af23d8a882f1",
        "title": "和柳子玉官舍十首 土榻",
        "author": "黄庶",
        "content": "床前一尺二尺泉，床后三枝五枝树。\n眠闲图似在家山，梦魂不使东南去。",
        "dynasty": "宋",
        "collection_info": null
    },
    {
        "uuid": "35015f0a208d70c7aab8e402642592fd",
        "title": "和柳子玉官舍十首 怪石",
        "author": "黄庶",
        "content": "山阿有人着薜荔，廷下缚虎眠莓苔。\n手磨心语知许事，曾见汉唐池馆来。",
        "dynasty": "宋",
        "collection_info": null
    },
    {
        "uuid": "7d18cfbbcccfec8956092fcd5449f979",
        "title": "和柳子玉官舍十首 怪石",
        "author": "黄庶",
        "content": "山嵬水怪着薜荔，天禄辟邪眠莓苔。\n鈎帘坐对心语口，曾见汉唐池馆来。",
        "dynasty": "宋",
        "collection_info": null
    },
    {
        "uuid": "e83631dbb44f0d3547f406f3f8d47de5",
        "title": "和柳子玉官舍十首 茴香",
        "author": "黄庶",
        "content": "邻家争插红紫归，诗人独行嗅芳草。\n丛边幽蠹更不凡，蝴蝶纷纷逐花老。",
        "dynasty": "宋",
        "collection_info": null
    },
    {
        "uuid": "7a71b6c5a3913ed72c8b4f9feb9ee9ef",
        "title": "和柳子玉官舍十首 蜜蜂",
        "author": "黄庶",
        "content": "秋成想见香租入，菊露枫胶蜜几脾。\n日日山僮扫红叶，蜂衙知是主人归。",
        "dynasty": "宋",
        "collection_info": null
    },
    {
        "uuid": "5849d79c30996390b62d8ffdbe0f56d9",
        "title": "和柳子玉官舍十首 芭蕉",
        "author": "黄庶",
        "content": "有底春风能好事，解将刀尺翦青天。\n知君新得草书法，旋卷碧云供小笺。",
        "dynasty": "宋",
        "collection_info": null
    },
    {
        "uuid": "708cc121648a90a2b5f740966eb5c41d",
        "title": "送杨侍读自长安之蜀",
        "author": "黄庶",
        "content": "西征七年四方病，关中所向尤疮痍。\n欲令福星及憔悴，千里特辍廊庙姿。\n公如手持天子德，家至户到人人施。\n秦俗斗暴号难理，列郡京兆犹鼎糜。\n公来宽假讼诉少，杻械颠倒生菌芝。\n神疑公惠入人浅，六月岩谷囚雨师。\n雩坛滴酒土未干，霶霈已洗旌旗归。\n老农笑呼刺史雨，菽粟茂好公所携。\n几年军须俗枯槁，老幼不足蒿与藜。\n薄田今亦夏秋稔，窦窖饱满鷄猪肥。\n公之去思甚明白，众口已写德政辞。\n镌镵不要路傍石，人心自是长安碑。\n今年夷马饮泸水，苴土新佩黄金龟。\n相如才高去谕蜀，弩矢故事重光辉。\n雍人欲把寇恂借，益部已嘆廉公迟。\n傅岩今属九折外，帝梦即往西南涯。",
        "dynasty": "宋",
        "collection_info": null
    },
    {
        "uuid": "76e56d61ce9ee454da802ed1d7fe7237",
        "title": "答王甫判官示游兴庆池之作",
        "author": "黄庶",
        "content": "东池十里近，遭匝风物饱。\n南山若户屏，登临四时好。\n我初来长安，脚拟朝夕到。\n缠绵簿书间，拘窘若囚盗。\n一岁无几至，荏苒成吏考。\n夜夜千顷月，只供钓鱼老。\n平生林泉心，探奇欲倾倒。\n咫尺乃尚尔，满意宁可保。\n君官苦近市，危坐若林槁。\n偷闲呶呶中，跃马志{高交}暴。\n登览足意思，满腹若瑰宝。\n归来成新诗，使我愧怀抱。",
        "dynasty": "宋",
        "collection_info": null
    },
    {
        "uuid": "84f592c2be3fa81c62918632940f4713",
        "title": "依韵和酬雷太简见贻之什",
        "author": "黄庶",
        "content": "生长诗与书，不信世道难。\n出处愧古人，章句得一官。\n舌强不肯柔，开口谁欣欢。\n十年走尘土，蹭蹬苦地寒。\n纡朱非良贵，宁较厚与单。\n古心自突兀，胸中鬰万端。\n昔常玩于水，今乃知其澜。\n身世心已灰，人事鼻可酸。\n病卧得君诗，喜试昏膜看。\n意远辞淡泊，稠重欲相宽。\n以言药我病，吴鲈佐秦餐。\n大句牵勉酬，韵高语难安。",
        "dynasty": "宋",
        "collection_info": null
    },
    {
        "uuid": "8fc3ab171e7584ba0a7b75183e751725",
        "title": "谢崔象之示诗稿",
        "author": "黄庶",
        "content": "古乐治情性，故使风俗完。\n郑卫入人耳，雅正声日殚。\n教化走薄恶，靡靡如转丸。\n全音不可见，来往寂寞间。\n我疑至和意，独落诗人肝。\n或以鸣道德，或以伤忧患。\n存者三百篇，兴寄青与丹。\n至今如清风，留在乔木端。\n敦厚久衰落，坐见王泽干。\n后世其得者，或谒道之门。\n失者抱大羹，竞下咸与酸。\n最晚李杜出，遂将风雅坛。\n内以康心脾，睥睨万物根。\n予早酷爱慕，强把屈瓠钻。\n当食对藜藿，诵之若熊蹯。\n崔子我同好，韵宇嗟璞浑。\n其诗长于适，意趣犹捭豚。\n巨轴逾百篇，抵我轻玙璠。\n得之忘睡眠，夜拭瞳膜昏。\n若游金貂市，时见太古冠。\n淡泊路久茀，共约锄榛菅。\n当结明月期，与君酌醇源。",
        "dynasty": "宋",
        "collection_info": null
    },
    {
        "uuid": "3713c650c8749c04d4f5afd490a8061c",
        "title": "次韵和真长幕中偶书",
        "author": "黄庶",
        "content": "人情岁时登，乡县自无讼。\n公庭破莓苔，日苦黥徒送。\n幕府隠诗书，黄堂卧梁栋。\n几字署纸尾，朝夕宁倥偬。\n尘土安止足，性情适吟讽。\n收心观无始，静卧悯群动。\n劳生懵出处，欲把清风鞚。\n青山自无价，夜夜有归梦。\n但知陶潜卑，宁识贾生恸。\n夜雨诵君诗，一杯齐费用。",
        "dynasty": "宋",
        "collection_info": null
    },
    {
        "uuid": "b6a7ad66aa45ce1cb9ca06a9d5aea6f4",
        "title": "次韵和酬真长对雪之作",
        "author": "黄庶",
        "content": "西湖主人久未至，雪云我为开吟天。\n偷闲把酒罗脍鲤，鱼冻难趁烦鸣舷。\n旋求野果向山市，僮仆觅路占平川。\n恍然白玉为饮国，寒威醉思相翩翾。\n顾盼万景来笔端，濡染欲写毫已坚。\n初疑万国会盟散，断珪破璧盈枯田。\n禽巢一一鹤上下，冰殿扫洒迎群仙。\n又疑水官爱雪柳，故把众庶为飞绵。\n我思江淮有流民，往往匍匐僵道边。\n朱门意气与寒竞，上马酒面红欲燃。\n天将景与富贵买，不知一费几万钱。\n诗家把笔争造化，对此自恨才悭偏。\n徘徊嗅嚼醉还醒，来往但见鞋履穿。\n归来庭树玉花落，稚子狂走皆华颠。\n拥炉搔首有余意，喜与麰麦为丰年。\n夜阑更欲和月看，坐久讽诵琼瑶篇。\n调高白雪古难和，思短强被诗魔牵。\n卒章我欲涕泪下，连茹固已知君贤。",
        "dynasty": "宋",
        "collection_info": null
    },
    {
        "uuid": "c67d436d77461e2187476cdd829e67fe",
        "title": "喜雨上文相公",
        "author": "黄庶",
        "content": "火神侵官弄胸臆，青帝欲满勾芒慵。\n骄阳暴苗不得秀，风俗相顾无颜容。\n我公裨补造化手，乞许暂息平奸骢。\n西湖景好天子借，讼简朝夕临青铜。\n忽窥庭民有旱色，辍寝废饭忘巾筇。\n访求雩法得古本，若可舒卷阴阳功。\n除坛规土锸未动，精意已与神耳通。\n雷官风师不敢息，先时奔走鞭群龙。\n稚苗霶霈饱哺乳，一夕换得千里丰。\n老幼欢呼相公雨，喜气醖酿为和风。\n一封朝缄万室意，慰减焦思宽九重。\n选牲祀龙益倾倒，大宅不满犹忡忡。\n朴愚幕吏解公意，期雨霑足环海中。\n不以一郡喜为喜，喜忧天下公之公。",
        "dynasty": "宋",
        "collection_info": null
    },
    {
        "uuid": "f5f2e402438ff67d2c0fd4c6ffb048c0",
        "title": "次韵和象之夏夜作",
        "author": "黄庶",
        "content": "大暑暴虐如恶酒，意思颓困不可醒。\n日官我疑借炎热，昊轮出火星荧荧。\n霈然一雨翳晚景，庭树洗出蜩螗声。\n微云扫洒供夜坐，造化似解通人情。\n清风明月作三友，趣君可买轻连城。\n恍然身在冲泊域，目空万状遗骸形。\n此特象之入诗国，句句锻炼炉锤精。\n穷微心到混沌侧，高处意气扪日星。\n诘朝携诗示我读，饥肠馋口逢珍烹。\n义幽语险索究解，如手捕虎不敢停。\n归来牵勉拾余思，鱼目愧傍蟾蜍明。",
        "dynasty": "宋",
        "collection_info": null
    },
    {
        "uuid": "82f6dd3cb57ba2400c363a6212ffd7cb",
        "title": "和象之雨后望少室山白云",
        "author": "黄庶",
        "content": "尘埃奔趋插手板，十年已卖山中闲。\n相逢少室若交旧，白云与我开容颜。\n风驱烟气去敝幕，天覆碧玉无瑕瘢。\n我疑岳神宴天上，扫洒伊洛为图看。\n又疑山鬼有寒税，纩絮万迭输阴官。\n色如可餐无厌饱，颇梨为甑炊琅玕。\n去去还观不能已，一里迴首百据鞍。\n长安许生以画名，闲暇拂拭新素纨。\n能求山高水深趣，常恐造化在笔端。\n每观云泉得意处，拟写男女家其间。\n今对异景惭首鼠，愚若犬彘编槽栏。\n君诗託我有深意，明月一杯心往还。",
        "dynasty": "宋",
        "collection_info": null
    },
    {
        "uuid": "a116b322c85c4d87f28b4b66f8821192",
        "title": "席上赋别南宫希元",
        "author": "黄庶",
        "content": "十年瞇车尘，思归入梦寐。\n晨兴见家山，两目如去翳。\n故人又过我，相对有余意。\n当樽话旧游，强笑復吁欷。\n君名在乡书，捧檄不肯愧。\n高堂去白髪，有泪落鞭辔。\n里人献吉梦，四壁众所义。\n我喜先子言，在耳若龟筮。\n人生老聚散，酒薄满莫避。\n相见意最长，强饮不能醉。",
        "dynasty": "宋",
        "collection_info": null
    },
    {
        "uuid": "2bb218745019dbde6f19c02d92bc8de2",
        "title": "次韵和刘卿材见寄之什",
        "author": "黄庶",
        "content": "风波一相失，倒指岁月耗。\n交情见千里，文字每教告。\n胸中饱耘锄，勉我穫以道。\n踟蹰竹帛间，相期古人到。\n十年走尘土，心不勇于躁。\n乃知镌磨益，不必砚席好。\n君屈百里官，卓趋而鲁蹈。\n不使鞭朴教，人情自倾倒。\n讼稀禾黍登，醺若饮醇醪。\n使者席未暖，姓名达珪瑁。\n麒麟踊跃起，志远无近报。\n粪土龊龊者，锱铢较称号。\n青冥脚可插，泥途迹将扫。\n宁知西山民，归车恐君膏。\n我行省版舆，假途期问劳。\n理声如壁邻，嘆息不可造。\n遥知诗书宰，优游漆园傲。\n极目西飞云，徒使瞳子眊。\n敢期枉佳作，绸缪肺襟奥。\n大句驱老意，木古风雨暴。\n惊味无厌已，败者豆笾犒。\n我辄牵勉和，徒手大阿冒。\n酌酒持君诗，吟哦舌根燥。",
        "dynasty": "宋",
        "collection_info": null
    },
    {
        "uuid": "959ab0a3c84b01fa9443ec9a7e010a8a",
        "title": "和西湖雪中泛舟之作",
        "author": "黄庶",
        "content": "冬旱种不入，颍人无颜色。\n上辍霖雨姿，福此千里窄。\n公来视民忧，身若抱病癖。\n霖雨变飞雪，万室如药石。\n幕府环邹枚，共喜妖沴释。\n欲有琼树春，选地得胜僻。\n刺舟敲湖冰，坐泛白玉国。\n持酒与寒竞，醉倒无顾惜。\n余霙入杯斝，似解劝饮客。\n而我坐席末，斗筲宽一石。\n景值风雅匠，万状困刀尺。\n鸣凤相上下，独愧如蝼蝈。",
        "dynasty": "宋",
        "collection_info": null
    },
    {
        "uuid": "44e860d13e4ed1709a0dcd25cbaf86ef",
        "title": "送同年张明远之兴州掾",
        "author": "黄庶",
        "content": "赤髭苦颜貌，我怪意气扬。\n人曰黜文登，兹事可降霜。\n归来卧诗书，藜藿甘肉粱。\n乃知吾同升，喜此刚肺肠。\n甘脆迫朝夕，拂衣莫安遑。\n兴山在何处，蜀道难且长。\n妻孥客蓬荜，板舆独彷徨。\n朱门腐鼎俎，天理何茫茫。",
        "dynasty": "宋",
        "collection_info": null
    },
    {
        "uuid": "09d25ef0c8215337d2b7c2de84dd4772",
        "title": "皇佑五年三月乙巳齐大风海水暴上寿光千乘两县民数百家被其灾而死者几半丞相平阳公以同年李君子仪往赈之以诗见寄因而和酬",
        "author": "黄庶",
        "content": "盐民没利家海隅，奔走末业田园芜。\n天意似遣阳侯驱，卷水沃杀煎海炉。\n怒涛百尺不及逋，老幼十五其为鱼。\n耕夫蚕妇来踌躇，百金不易箔与锄。\n我公偃息哀其愚，埋掩尸骼赒惸孤。\n吾党子仪驰赤驹，口赍公惠人人嘘。\n日走百里嫌昳晡，不饮不食颜色癯。\n去时万树如束枯，回首绿暗红紫疏。\n寄诗百言举其粗，我愧安饱心如苴。",
        "dynasty": "宋",
        "collection_info": null
    },
    {
        "uuid": "a9e823488c87b1b51e3cde4ed9ecdfba",
        "title": "元伯示清水泊之什因和酬",
        "author": "黄庶",
        "content": "十年不踏故溪上，有时梦去千里游。\n每思鱼行鉴中见，青衫手板如仇雠。\n秋风鲈肥美无价，莫怪张翰不可留。\n前日诵君清水吟，胸中突起百尺愁。\n儿牵女婴走尘土，百年一半如弃投。\n清风明月无界畔，白首愿作山中侯。\n君诗写出渔者意，老景一片在目眸。\n清泉钓舟未入手，聊可观诵忘吾忧。",
        "dynasty": "宋",
        "collection_info": null
    },
    {
        "uuid": "445946206e89f14772d83bf91173a1ce",
        "title": "次韵和酬隠直忆花见寄之作",
        "author": "黄庶",
        "content": "春工不拣势厚薄，染成庭内花梢红。\n反拘簿书似机械，不得醉倒眠绿丛。\n君时马首正南走，假有樽酒何由同。\n馨香蜂蝶似相让，颜色开落输东风。\n公余徘徊独遶树，空有嘆恨不可穷。\n君虽不见红紫落，亦有惆怅环胸中。\n作诗寄我忆花意，句老与古争彊雄。\n其间摸写景如画，烂熳一片春颜容。\n乃知诗家有刀尺，裁翦自夺阴阳功。\n诵诗酌酒无厌已，韵险强续惭非工。",
        "dynasty": "宋",
        "collection_info": null
    },
    {
        "uuid": "7707f32c4308759caded1ab8179632c2",
        "title": "送刘孟卿游天台雁荡二山",
        "author": "黄庶",
        "content": "治源先生高七十，山水病僻不可瘳。\n竈无炊烟不顾计，穷幽极怪如仇雠。\n有时清风明月对好景，霹雳拔却大树不迴头。\n四方泉石朝入耳，杖屦百里夕已投。\n大笑箕山不敢出，走避轩冕岂自由。\n天台雁荡泼上心，暑焦毛髪不肯留。\n萦纡长淮下平席，倒指计日观怒涛。\n君诗功刻造化骨，吴越气象当先愁。\n古今吟力未到处，好句愿备幽人收。\n此行诗是图画画山笔，归日借我目一游。",
        "dynasty": "宋",
        "collection_info": null
    },
    {
        "uuid": "6fbc547383d29512457fb14b202379f1",
        "title": "次韵和元伯南楼避暑遇雨之作",
        "author": "黄庶",
        "content": "城头归乌喘搨翼，夕阳栏干手可炙。\n长虹如篆报雨来，云脚插下千里赤。\n南山端正太古屏，飞廉扫云为拨墨。\n安得老笔描写住，白头许生死堪忆。",
        "dynasty": "宋",
        "collection_info": null
    },
    {
        "uuid": "0ca3f4443e676fe2dbad1af620aba203",
        "title": "次韵和子仪闻蝉",
        "author": "黄庶",
        "content": "落日挂树间，长我庭下阴。\n园林动秋意，高蝉忽微吟。\n清风转余声，杳若下远岑。\n微物感时节，铿鍧吐商金。\n古乐久破碎，兹虫抱全音。\n荒忽尚偃蹇，激起壮士心。\n愿为秋蝉操，被之朱丝琴。",
        "dynasty": "宋",
        "collection_info": null
    },
    {
        "uuid": "8182497f25abf5a45b6ebdee10901ff3",
        "title": "和子仪巡捕蝗",
        "author": "黄庶",
        "content": "天子辍霖雨，兹来泽东民。\n威声先公至，暴攘客四邻。\n下车坐无事，惩劝裨秋春。\n物价以日减，囷仓饱新陈。\n俗愚其何知，蝗来遏公仁。\n所至不为灾，群飞乱烟云。\n公虑种吾土，且为沴气根。\n计丁立捕法，官行劳其勤。\n老幼千里眉，朝蹙夕已伸。\n我知公之德，由此碑齐人。",
        "dynasty": "宋",
        "collection_info": null
    },
    {
        "uuid": "83f118adbf05436b5d94d7192e675bb2",
        "title": "求郭侍禁水墨树石",
        "author": "黄庶",
        "content": "尘埃典却林泉闲，家梦夜夜归云端。\n知君弄笔欺造化，乞我几株松石看。",
        "dynasty": "宋",
        "collection_info": null
    },
    {
        "uuid": "dab16671aabe60790ac0ce37dd0078c7",
        "title": "送元伯西归",
        "author": "黄庶",
        "content": "饮者为量无大小，要于醉焉而已矣。\n乃知一饮一石徒，醉乡欲到无几尔。\n我幸俸薄饮不多，酩酊造次有余味。\n有时酒伯投客辖，斗筲往往众所鄙。\n近得元伯东海滨，饮少好吟性相似。\n山青月白得意时，相对觞咏不能已。\n直到千古醉者心，名利莫可污其埃。\n乘兴弄笔窥造化，混沌窍凿可倒指。\n须臾椽杵成巨轴，更唱迭和若宫征。\n今公官满舍我去，独有姓名碑百里。\n踟蹰预恐春风来，青草坐见饮地起。\n诗须数寄续百篇，无使尘埃昏纸尾。",
        "dynasty": "宋",
        "collection_info": null
    },
    {
        "uuid": "a9128fe7db5ff233082a3b5d3be47a25",
        "title": "读君谟黼扆箴",
        "author": "黄庶",
        "content": "常读贾谊书，爱其极理乱。\n言入笔未干，绛灌舌如钻。\n文帝不肯为，万世为扼腕。\n汉道竟龌龊，席莫一日暖。\n今读君谟箴，句句到伊旦。\n窥国见肺肝，欲取以手浣。\n何啻可痛哭，一一中世患。\n设施有隆理，如肉以丳贯。\n可作天下药，其应疾和缓。\n非独起国痿，虏颈坐可绊。\n圣贤方相逢，辨别绛与灌。\n万不使斯言，以为后世恨。",
        "dynasty": "宋",
        "collection_info": null
    },
    {
        "uuid": "546863f54f1b43b89bf4b6bba9edb3ac",
        "title": "过朱亥墓",
        "author": "黄庶",
        "content": "枯林寒草墓丘墟，等是当年一丈夫。\n地下若知应笑死，衣冠今日有屠沽。",
        "dynasty": "宋",
        "collection_info": null
    }
]