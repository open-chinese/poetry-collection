[
    {
        "uuid": "a5461efbbe20f2ef35a9b516f533526e",
        "title": "村老",
        "author": "马存",
        "content": "肉死皮干垂鬓丝，寻暄扶杖向东篱。\n文王没后无人问，直至而今大半饥。",
        "dynasty": "宋",
        "collection_info": null
    },
    {
        "uuid": "4849243481be5bc7251f85012e4953a3",
        "title": "长淮谣为徐先生咏",
        "author": "马存",
        "content": "长淮之水青如苔，行人但觉心眼开。\n湘江岂无水，鱼腹忠魂埋，但见愁云结雨猿声哀。\n浙江岂无水，鸱革漂胥骸，但见潮头怒气如山来。\n孤臣词客到江上，何以宽心怀。\n长淮之水遶楚流，先生家住淮上头。\n黄金万斛浴明月，碧玉一片含清秋。\n酒花入面歌一曲，淮上百物无闲愁。",
        "dynasty": "宋",
        "collection_info": null
    },
    {
        "uuid": "7c6d2ddf4e2ad99e4393039ee3d82668",
        "title": "题钓台",
        "author": "马存",
        "content": "子陵台下山层层，奇峰壮气横云生。\n处士溪边水泚泚，碧波明月涵天清。\n老松偃蹇傲世态，绿竹萧洒吟风声。\n潮头百仞出海门，飘吴击越如毛轻。\n飞来滩下不敢过，变作平浪归沧溟。",
        "dynasty": "宋",
        "collection_info": null
    },
    {
        "uuid": "acb1795fd9a739bacc11c0e42d7f2886",
        "title": "题梅仙观",
        "author": "马存",
        "content": "汉纲解宏纽，国命移权臣。\n太阿有神锋，颠倒柄在人。\n公卿虽满前，有语各自吞。\n张禹为帝师，此是祸乱根。\n天子辟左右，决机在一言。\n不为社稷计，祇乞儿女恩。\n上方斩马剑，当时负朱云。\n谷永对直言，天庭策灾氛。\n阴谋助元恶，归咎昭阳嫔。\n豺狼自此纵，白昼当路蹲。\n先生当是时，上书叩帝阍。\n耿耿祸福语，皎皎星与辰。\n天门锁九重，一门万夫屯。\n小臣江湖心，何由达至尊。\n贼莽果盗国，忠烈遭烹焚。\n先生变名姓，为卒吴市门。\n浮云去无踪，世人以为仙。\n蓬山在何处，此事且勿论。\n但爱清风高，凛凛久益新。\n我来拜遗像，旧宅荒基存。\n元丰发新诏，玉牒对寿春。\n老松益劲色，岁饱霜雪痕。\n直上绝顶坛，天风吹衣巾。\n细读壁间书，颇喜罗隐文。\n恨嘆有鲠语，使我气益振。\n回视饱食徒，茫茫如埃尘。",
        "dynasty": "宋",
        "collection_info": null
    },
    {
        "uuid": "108767532beaddcda3c78df601476ab9",
        "title": "邀月亭",
        "author": "马存",
        "content": "亭上十分绿醑酒，盘中一筯黄金鸡。\n沧溟东角邀姮娥，水轮碾上青琉璃。\n天风洒扫浮云没，千岩万壑琼瑶窟。\n桂花飞影入盏来，倾下胸中照清骨。\n玉兔捣药与谁餐，且与豪客留朱颜。\n朱颜如可留，恩重如丘山。\n为君杀却虾蟆精，腰间老剑光芒寒。\n举酒劝明月，听我歌声发。\n照见古人多少愁，更与今人照离别。\n我曹自是高阳徒，肯学羣儿嘆圆缺。",
        "dynasty": "宋",
        "collection_info": null
    },
    {
        "uuid": "bb96af18ee844d287a3c9e792b35ea26",
        "title": "燕思亭",
        "author": "马存",
        "content": "李白骑鲸飞上天，江南风月闲多年。\n纵有高亭与美酒，何人一斗诗百篇。\n主人定是金龟老，未到亭中名已好。\n紫蟹肥时晚稻香，黄鸡啄处秋风早。\n我忆金銮殿上人，醉着宫锦乌角巾。\n巨灵摩山洪河竭，长鲸吸海万壑贫。\n如倾元气入胸腹，须臾百媚生阳春。\n读书不必破万卷，笔下自有鬼与神。\n我曹本是狂吟客，寄语溪山莫相忆。\n他年须使襄阳儿，再唱铜鞮满街陌。",
        "dynasty": "宋",
        "collection_info": null
    },
    {
        "uuid": "5fd3891225df7243763498733ce7ee87",
        "title": "寄范安道",
        "author": "马存",
        "content": "西山石脚盘如城，芙蓉峰插龙泉精。\n有客高卧青云层，孤吟自作太古声。\n古声无味淡如水，今人有耳甜如饧。\n君不见登高山，泛流水，子期已没不復生。\n几世几年无此耳。\n恨君不到苍岩阴，不见此客摇头吟。\n千崖万壑羣动息，相知唯有清泉音。\n春风捲野浓如波，着人如醉将奈何。\n几时见我铜鞮陌，为唱襄阳拍手歌。",
        "dynasty": "宋",
        "collection_info": null
    },
    {
        "uuid": "6d25e084f3a5f01dfa43dc7e3f3b43aa",
        "title": "浩浩歌",
        "author": "马存",
        "content": "浩浩歌，天地万物如吾何。\n用之解带食太仓，不用拂枕归山阿。\n君不见渭川渔父一竿竹，莘野耕叟数亩禾。\n喜来起作商家霖，怒后便把周王戈。\n又不见子陵横足加帝腹，帝不敢动岂敢诃。\n皇天为忙逼，星辰相繫摩。\n可怜相府痴，邀请先经过。\n浩浩歌，天地万物如吾何。\n屈原枉死汩罗水，夷齐空卧西山坡。\n丈夫荦荦不可羁，有身何用自灭磨。\n吾观圣贤心，自乐岂有他。\n苍生如命穷，吾道成蹉跎。\n直须为吊天下人，何必嫌恨伤邱阿。\n浩浩歌，天地万物如吾何。\n玉堂金马在何处，云山石室高嵯峨。\n低头欲耕地虽少，仰面长笑天何多。\n请君醉我一斗酒，红光一面春风和。",
        "dynasty": "宋",
        "collection_info": null
    },
    {
        "uuid": "9b572c7bf726a7dc5c9fbf197e9ce620",
        "title": "句",
        "author": "马存",
        "content": "可怜一觉登天梦，不梦商岩梦邓郎。",
        "dynasty": "宋",
        "collection_info": null
    }
]