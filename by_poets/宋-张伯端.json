[
    {
        "uuid": "1bd2f2699fa89cde2c8d49e0e14ba0af",
        "title": "西江月 内药还同外药",
        "author": "张伯端",
        "content": "内药还同外药，内通外亦须通。\n丹头和合类相同。\n温养两般作用。\n内有天然真火，炉中赫赫长红。\n外炉增减要勤功。\n妙绝无过真种。",
        "dynasty": "宋",
        "collection_info": null
    },
    {
        "uuid": "ab772c34fc71df5dded089f60830ae97",
        "title": "西江月 此道至神至圣",
        "author": "张伯端",
        "content": "此道至神至圣，忧君分薄难消。\n调和铅汞不终朝。\n早睹玄珠形兆。\n志士若能修炼，何妨在市居朝。\n工夫容易药非遥。\n说破人须失笑。",
        "dynasty": "宋",
        "collection_info": null
    },
    {
        "uuid": "642134666c2a3ec46c3395ae9245c08c",
        "title": "西江月 白虎首经至宝",
        "author": "张伯端",
        "content": "白虎首经至宝，华池神水真金。\n故知上善利源深。\n不比寻常药品。\n若要修成九转，先须炼己持心。\n依时采取定浮沈。\n进火须防危甚。",
        "dynasty": "宋",
        "collection_info": null
    },
    {
        "uuid": "0932acb2eeebe7d1ede2557cc440900d",
        "title": "西江月 若要真铅留汞",
        "author": "张伯端",
        "content": "若要真铅留汞，亲中不离家臣。\n木金间隔会无因。\n须仗媒人勾引。\n本性爱金顺义，金情恋木慈仁。\n相吞相陷却相亲。\n始觉男儿有孕。",
        "dynasty": "宋",
        "collection_info": null
    },
    {
        "uuid": "98f459e20318ff4d9ad7b534cf137f4d",
        "title": "西江月 二八谁家姹女",
        "author": "张伯端",
        "content": "二八谁家姹女，九三何处郎君。\n自称木液与金精。\n遇土却成三性。\n更假丁公煅炼，夫妻始结欢情。\n河车不敢暂留停。\n运入昆仑峰顶。",
        "dynasty": "宋",
        "collection_info": null
    },
    {
        "uuid": "11258a309f78bc8e6f92a6a196919291",
        "title": "西江月 七返朱砂反本",
        "author": "张伯端",
        "content": "七返朱砂反本，九还金液还真。\n休将寅子数坤申。\n但要五行成准。\n本是水银一味，周流遍历诸辰。\n阴阳数足自通神。\n出入岂离玄牝。",
        "dynasty": "宋",
        "collection_info": null
    },
    {
        "uuid": "23082172c89d8ea0345c3d38a7f4385a",
        "title": "西江月 雄里内含雌质",
        "author": "张伯端",
        "content": "雄里内含雌质，负阴抱却阳精。\n两般和合药方成。\n点化魄纤魂胜。\n信道金丹一粒，蛇吞立变龙形。\n鸡餐亦乃化鸾鹏。\n飞入真阳清境。",
        "dynasty": "宋",
        "collection_info": null
    },
    {
        "uuid": "d08ad33df8c2c408cd3a71a1ee6f8a6f",
        "title": "西江月 天地才经否泰",
        "author": "张伯端",
        "content": "天地才经否泰，朝昏好识屯蒙。\n辐来辏毂水朝宗。\n妙在抽添运用。\n得一万般皆毕，休分南北西东。\n损之又损慎前功。\n命宝不宜轻弄。",
        "dynasty": "宋",
        "collection_info": null
    },
    {
        "uuid": "38ebc777789c288acce63a8d0c54b78e",
        "title": "西江月 冬至一阳来服",
        "author": "张伯端",
        "content": "冬至一阳来服，三旬增一阳爻。\n月中复卦溯晨潮。\n望罢干终姤兆。\n日又别为寒暑，阳生复起中宵。\n午时姤象一阴朝。\n炼药须知昏晓。",
        "dynasty": "宋",
        "collection_info": null
    },
    {
        "uuid": "0991e73592ecb2f7bfcd5fea8134e344",
        "title": "西江月 不辨五行四象",
        "author": "张伯端",
        "content": "不辨五行四象，那分朱汞铅银。\n修丹火候未曾闻。\n早便称呼居隐。\n不背自思己错，更将错路教人。\n误他永劫在迷津。\n似恁欺心安忍。",
        "dynasty": "宋",
        "collection_info": null
    },
    {
        "uuid": "b3399a58df232e0985d60dff237a0662",
        "title": "西江月 德行修逾八百",
        "author": "张伯端",
        "content": "德行修逾八百，阴功积满三千。\n均齐物我与亲冤。\n始合神仙本愿。\n虎兕刀兵不害，无常火宅难牵。\n宝符降后去朝天。\n稳驾鸾车凤辇。",
        "dynasty": "宋",
        "collection_info": null
    },
    {
        "uuid": "ab0b9fe7a386253bec4e1f5e869d76d0",
        "title": "西江月 牛女情缘道合",
        "author": "张伯端",
        "content": "牛女情缘道合，龟蛇类秉天然。\n蟾乌遇朔合婵娟。\n二气相资运转。\n本是干坤妙用，谁能达此深渊。\n阳阴否隔却成愆。\n怎得天长地远。",
        "dynasty": "宋",
        "collection_info": null
    },
    {
        "uuid": "2c9e22e5476d27a956fc919be8d26d14",
        "title": "西江月 丹是色身至宝",
        "author": "张伯端",
        "content": "丹是色身至宝，炼成变化无穷。\n更于性上究真宗。\n决了死生妙用。\n不待他身后世，现前获福神通。\n自从龙虎着斯功。\n尔后谁能继踵。",
        "dynasty": "宋",
        "collection_info": null
    },
    {
        "uuid": "afc9b3567e27a946a44e020c96aea12d",
        "title": "西江月 妄想不须强灭",
        "author": "张伯端",
        "content": "妄想不须强灭，真如何必希求。\n本源自性佛齐修。\n迷悟岂拘先后。\n悟则刹那成佛。\n迷则万劫沦流。\n若能一念契真修。\n灭尽恒沙罪垢。",
        "dynasty": "宋",
        "collection_info": null
    },
    {
        "uuid": "2136703270b6d9621781a1505ce6bd09",
        "title": "西江月 本自无生无灭",
        "author": "张伯端",
        "content": "本自无生无灭，强将生灭区分。\n只如罪福亦何根。\n妙体何曾增损。\n我有一轮明镜，从来只为蒙分。\n今朝磨莹照干坤。\n万象超然难隐。",
        "dynasty": "宋",
        "collection_info": null
    },
    {
        "uuid": "01694c1847c66e8ff9f4b1be13557890",
        "title": "西江月 我性入诸佛性",
        "author": "张伯端",
        "content": "我性入诸佛性，诸方佛性皆然。\n亭亭蟾影照寒泉。\n一月千潭普现。\n小则毫分莫识，大时遍满三千。\n高低不约信方圆。\n说甚短长深浅。",
        "dynasty": "宋",
        "collection_info": null
    },
    {
        "uuid": "179dd4c1ddfd1653c97168316fd47a60",
        "title": "西江月 法法法元无法",
        "author": "张伯端",
        "content": "法法法元无法，空空空亦非空。\n静喧语默本来同。\n梦里何曾说梦。\n有用用中无用，无功功里施功。\n还如果熟自然红。\n莫问如何修种。",
        "dynasty": "宋",
        "collection_info": null
    },
    {
        "uuid": "bc4c0dc5e0ac34bf30368e7fa9140eab",
        "title": "西江月 善恶一时妄念",
        "author": "张伯端",
        "content": "善恶一时妄念，荣枯都不关心。\n晦明隐显任浮沈。\n随分肌餐渴饮。\n神静湛然常寂，不妨坐卧歌吟。\n一池秋水碧仍深。\n风动鱼惊尽任。",
        "dynasty": "宋",
        "collection_info": null
    },
    {
        "uuid": "5629603e3da0b7cf251667cdbeb1b917",
        "title": "西江月 对镜不须强灭",
        "author": "张伯端",
        "content": "对镜不须强灭，假名权立菩提。\n色空明暗本来齐。\n真妄体分两种。\n悟则便名静土，更无天竺曹溪。\n谁言极乐在天西。\n了则弥陀出世。",
        "dynasty": "宋",
        "collection_info": null
    },
    {
        "uuid": "91f1e2ffa438511e107c4d6a4bd127af",
        "title": "西江月 人我众生寿者",
        "author": "张伯端",
        "content": "人我众生寿者，宁分彼此高低。\n法身通照没吾伊。\n念念体分同异。\n见是何曾是是，闻非未必非非。\n往来诸用不相知。\n生死谁能碍你。",
        "dynasty": "宋",
        "collection_info": null
    },
    {
        "uuid": "aff0b857e5aa1d0a8be6d70df5e65306",
        "title": "西江月 住想修行布施",
        "author": "张伯端",
        "content": "住想修行布施，果报不离天人。\n恰如仰箭射浮云。\n坠落祗缘力尽。\n争似无为实相，还须返朴归淳。\n境忘情性任天真。\n以证无生法忍。",
        "dynasty": "宋",
        "collection_info": null
    },
    {
        "uuid": "dfc0a94d9ce39d3690d659b7279e9797",
        "title": "西江月 鱼兔若还入手",
        "author": "张伯端",
        "content": "鱼兔若还入手，自然忘却筌蹄。\n渡河筏子上天梯。\n到彼悉皆遗弃。\n未悟须凭言说，悟来言说皆非。\n虽然四句属无为。\n此等何须脱离。",
        "dynasty": "宋",
        "collection_info": null
    },
    {
        "uuid": "08d850024deb7755cbd92831ecf2c98c",
        "title": "西江月 悟了莫求寂灭",
        "author": "张伯端",
        "content": "悟了莫求寂灭，随缘只接群迷。\n寻常邪见及提携。\n方便指归实际。\n五眼三身四智，六度万行修齐。\n圆光一颗好摩尼。\n利物兼能自利。",
        "dynasty": "宋",
        "collection_info": null
    },
    {
        "uuid": "74137c66d5aaf6cee6184aaa7f503351",
        "title": "西江月 我见时人说性",
        "author": "张伯端",
        "content": "我见时人说性，只夸口急酬机。\n及逢境界转痴迷。\n又与愚人何异。\n说得便须行得，方名言行无亏。\n能将慧剑斩魔魑。\n此号如来正智。",
        "dynasty": "宋",
        "collection_info": null
    },
    {
        "uuid": "45bb885c38f279e301fa055acea65599",
        "title": "西江月 欲了无生妙道",
        "author": "张伯端",
        "content": "欲了无生妙道，莫如自见真心。\n真心无相亦无音。\n清净法身只恁。\n此道非无外有，非中亦莫求寻。\n二边俱遣弃中心。\n见了名为上品。",
        "dynasty": "宋",
        "collection_info": null
    },
    {
        "uuid": "482a2fe9811967551c1c3a28b492fb11",
        "title": "满庭芳 真铁牛儿",
        "author": "张伯端",
        "content": "真铁牛儿，形容丑恶，性刚偏好争驰。\n人人皆有，那角解牵骑。\n种就黄芽满院，更须用、神水浇之。\n宫里，若无此兽，安得似婴儿。\n干坤真动静，生成家活，总赖于伊。\n饥餐虎髓，渴饮水银池。\n夜半牵车进火，霞光迸、海底腾辉。\n牧童笑，华池宴罢，乘个月明归。",
        "dynasty": "宋",
        "collection_info": null
    },
    {
        "uuid": "eb6cf3fd776df8ac1e1ad4680f2db945",
        "title": "解佩令 修行之士",
        "author": "张伯端",
        "content": "修行之士，功勤不小。\n识五行、逆顺颠倒。\n妙理玄玄，玉炉中、龙蟠虎踞，金鼎内、炼成至宝。\n阳神雕体，杳杳冥冥，刹那间、游遍三岛。\n出入纯熟，按捺住、别寻玄妙。\n合真空，太虚是了。",
        "dynasty": "宋",
        "collection_info": null
    },
    {
        "uuid": "cb7991502e558207a61f5b354c123554",
        "title": "挨排四象生真土诗",
        "author": "张伯端",
        "content": "东方青龙西白虎，南面朱雀北玄武。\n四兽狰狞不可当，定计将军能作主。\n两手擒来合战时，正见中秋月当午。\n杀气惊天动鬼神，用尽周星震区宇。\n须臾战罢兵器收，产颗明珠号真土。",
        "dynasty": "宋",
        "collection_info": null
    },
    {
        "uuid": "5533e77cd43d0531743e913f3303aae8",
        "title": "炼铅火候",
        "author": "张伯端",
        "content": "三十文爻七十武，二百六十分明数。\n首尾须教用武烹，中间文火温温煮。\n鑪中炼出五彩光，赫赫一粒大如黍。\n将来掌上和殻吞，逍遥永作真仙侣。",
        "dynasty": "宋",
        "collection_info": null
    },
    {
        "uuid": "3012c7c3413da6080b8ed07d5163fbe1",
        "title": "火记六百篇",
        "author": "张伯端",
        "content": "火记六百篇，十月如转毂。\n朝昏各一卦，屯蒙相趁逐。\n子时发阳火，二百一十六。\n午时起阴爻，十八八箇足。\n铅消汞自干，熏蒸丹已熟。\n阴尽变纯阳，体貌如琼玉。",
        "dynasty": "宋",
        "collection_info": null
    },
    {
        "uuid": "c06c8cbc3d94bec1716529dc11e6cc36",
        "title": "沐浴",
        "author": "张伯端",
        "content": "刑德同生杀，加临二八门。\n丹砂宜沐浴，神水灌灵根。\n闭兑留金汞，禁关养魄魂。\n不须行火候，鑪裏自温温。",
        "dynasty": "宋",
        "collection_info": null
    },
    {
        "uuid": "be269aaa0ff42cb10437a04dbb9aec65",
        "title": "抱一",
        "author": "张伯端",
        "content": "国富民安后，修成体属干。\n凝神归妙道，抱一守丹田。\n去住浑无碍，昇腾任自然。\n九年功满日，独步大罗仙。",
        "dynasty": "宋",
        "collection_info": null
    },
    {
        "uuid": "86b0867bffc215f2da2580cc093937a2",
        "title": "七言四韵十六首  其一",
        "author": "张伯端",
        "content": "不求大道出迷涂，纵负贤才岂丈夫。\n百岁光阴石火烁，一生身世水泡浮。\n只贪利禄求荣显，不顾形容暗悴枯。\n试问堆金等山岳，无常买得不来无。",
        "dynasty": "宋",
        "collection_info": null
    },
    {
        "uuid": "4e087042290905a9abef72d63e8dbbd7",
        "title": "七言四韵十六首  其二",
        "author": "张伯端",
        "content": "人生虽有百年期，寿夭穷通莫预知。\n昨日街头犹走马，今朝棺内已眠尸。\n妻财遗下非君有，罪业将行难自欺。\n大药不求争得遇，遇之不炼是愚痴。",
        "dynasty": "宋",
        "collection_info": null
    },
    {
        "uuid": "79b90b1ab5f68939ca0f7a3f2983fd01",
        "title": "七言四韵十六首  其三",
        "author": "张伯端",
        "content": "学仙须是学天仙，惟有金丹最的端。\n二物会时情性合，五行全处虎龙蟠。\n本因戊己为媒聘，遂使夫妻镇合欢。\n只候功成朝北阙，九霞光裏驾祥鸾。",
        "dynasty": "宋",
        "collection_info": null
    },
    {
        "uuid": "a5391bca1ade75f03c398a80e4e2e81c",
        "title": "七言四韵十六首  其四",
        "author": "张伯端",
        "content": "此法真中妙更真，都缘我独异于人。\n自知颠倒由离坎，谁识浮沉定主宾。\n金鼎欲留朱裏汞，玉池先下水中银。\n神功运火非终夕，现出深潭日一轮。",
        "dynasty": "宋",
        "collection_info": null
    },
    {
        "uuid": "1cc935c4ec54692589f8d3b8cc5dbe01",
        "title": "七言四韵十六首  其五",
        "author": "张伯端",
        "content": "虎跃龙腾风浪粗，中央正位产玄珠。\n果生枝上终期熟，子在胞中岂有殊。\n南北宗源翻卦象，晨昏火候合天枢。\n须知大隠居鄽市，何必深山守静孤。",
        "dynasty": "宋",
        "collection_info": null
    },
    {
        "uuid": "37b93b713e644fd4f1abb21cad2190e3",
        "title": "七言四韵十六首  其六",
        "author": "张伯端",
        "content": "人人尽有长生药，自是愚迷枉摆抛。\n甘露降时天地合，黄芽生处坎离交。\n井蛙应谓无龙窟，篱鶠争知有凤巢。\n丹熟自然金满屋，何须寻草学烧茅。",
        "dynasty": "宋",
        "collection_info": null
    },
    {
        "uuid": "3f239a2becdeff1be05e5356ecc3348f",
        "title": "七言四韵十六首  其七",
        "author": "张伯端",
        "content": "要知产药川源处，只在西南是本乡。\n铅遇癸生须急采，金逢望远不堪尝。\n送归土釜牢封闭，次入流珠厮配当。\n药重一斤须二八，调停火候托阴阳。",
        "dynasty": "宋",
        "collection_info": null
    },
    {
        "uuid": "431caca3ef03803aeefa1e0f9ed8bd48",
        "title": "七言四韵十六首  其八",
        "author": "张伯端",
        "content": "休炼三黄及四神，若寻众药便非真。\n阴阳得类归交感，二八相当自合亲。\n潭底日红阴怪灭，山头月白药苗新。\n时人要识真铅汞，不是凡砂及水银。",
        "dynasty": "宋",
        "collection_info": null
    },
    {
        "uuid": "716044559377891154976010224796a2",
        "title": "七言四韵十六首  其九",
        "author": "张伯端",
        "content": "莫把孤阴为有阳，独修一物转羸尪。\n劳形按引皆非道，炼气餐霞总是狂。\n毕世谩求铅汞伏，何时得见虎龙降。\n劝君穷取生身处，返本还元是药王。",
        "dynasty": "宋",
        "collection_info": null
    },
    {
        "uuid": "a04178d924b35c59d468e4527719d748",
        "title": "七言四韵十六首  其一○",
        "author": "张伯端",
        "content": "好把真铅着意寻，莫教容易度光阴。\n但将地魄擒朱汞，自有天魂制水金。\n可谓道高龙虎伏，堪言德重鬼神钦。\n已知永寿齐天地，烦恼无由更上心。",
        "dynasty": "宋",
        "collection_info": null
    },
    {
        "uuid": "bf2dddd31e74fd6a49b86743cf3167a9",
        "title": "七言四韵十六首  其一一",
        "author": "张伯端",
        "content": "黄芽白雪不难寻，达者须凭德行深。\n四象五行全藉土，三元八卦岂离壬。\n炼成灵质人难识，消尽阴魔鬼莫侵。\n欲向人间留秘诀，未闻一箇是知音。",
        "dynasty": "宋",
        "collection_info": null
    },
    {
        "uuid": "de7f994a2804cb257983d16ba52901c9",
        "title": "七言四韵十六首  其一二",
        "author": "张伯端",
        "content": "草木阴阳亦两齐，若还缺一不芳菲。\n初开绿叶阳先唱，次发红花阴后随。\n常道只斯为日用，真源返覆有谁知。\n报言学道诸君子，不识阴阳莫强嗤。",
        "dynasty": "宋",
        "collection_info": null
    },
    {
        "uuid": "d4e1362eab541e14a8cb977a72ec62c3",
        "title": "七言四韵十六首  其一三",
        "author": "张伯端",
        "content": "不识玄中颠倒颠，争知火裏好栽莲。\n牵将白虎归家养，产箇明珠似月圆。\n谩守药鑪看火候，但看神息任天然。\n群阴剥尽丹成熟，跳出凡笼寿万年。",
        "dynasty": "宋",
        "collection_info": null
    },
    {
        "uuid": "999bbec96aab77c531d9d3ba639252ed",
        "title": "七言四韵十六首  其一四",
        "author": "张伯端",
        "content": "三五一都三箇字，古今明者实然稀。\n东三南二同成五，北一西方四共之。\n戊己自居生数五，三家相见结婴儿。\n婴儿是一含真炁，十月胎圆入圣基。",
        "dynasty": "宋",
        "collection_info": null
    },
    {
        "uuid": "d4151857a0f0f508c9fc53ecef0e1283",
        "title": "七言四韵十六首  其一五",
        "author": "张伯端",
        "content": "不识真铅正祖宗，万般作用枉施功。\n休妻谩遣阴阳隔，绝粒徒教肠胃空。\n草木金银皆滓质，云霞日月属朦胧。\n更饶吐纳并存想，总与金丹事不同。",
        "dynasty": "宋",
        "collection_info": null
    },
    {
        "uuid": "f2a48f2fa7bedc2d1e7447e7dd5a6181",
        "title": "七言四韵十六首  其一六",
        "author": "张伯端",
        "content": "万卷仙经话总同，金丹只此是根宗。\n依他坤位生成体，种向干家交感宫。\n莫怪天机俱漏尽，都缘学者尽迷蒙。\n若人了得诗中意，立见三清太上翁。",
        "dynasty": "宋",
        "collection_info": null
    },
    {
        "uuid": "c12a3c7825924ccb7892756aa199bf5e",
        "title": "绝句六十四首  其一",
        "author": "张伯端",
        "content": "先把干坤为鼎器，次抟乌兔药来烹。\n既驱二物归黄道，争得金丹不解生。",
        "dynasty": "宋",
        "collection_info": null
    },
    {
        "uuid": "2cd2706821119457cb0444c63a478ef2",
        "title": "绝句六十四首  其二",
        "author": "张伯端",
        "content": "安鑪立鼎法干坤，锻炼精华制魄魂。\n聚散氤氲为变化，敢将玄妙等闲论。",
        "dynasty": "宋",
        "collection_info": null
    },
    {
        "uuid": "4aeea234bd61d67a572bcc8a5b96f7a3",
        "title": "绝句六十四首  其三",
        "author": "张伯端",
        "content": "休泥丹竈费工夫，炼药须寻偃月鑪。\n自有天然真火用，不须柴炭及吹嘘。",
        "dynasty": "宋",
        "collection_info": null
    },
    {
        "uuid": "4240b68d10d9b7aff04884d49bb268a2",
        "title": "绝句六十四首  其四",
        "author": "张伯端",
        "content": "偃月鑪中玉蕊生，朱砂鼎内水银平。\n只因火力调和后，种得黄芽渐长成。",
        "dynasty": "宋",
        "collection_info": null
    },
    {
        "uuid": "e3348d1a62b1363a97882185caa34374",
        "title": "绝句六十四首  其五",
        "author": "张伯端",
        "content": "嚥津纳气是人行，有药方能造化生。\n鼎内若无真种子，犹将水火煮空铛。",
        "dynasty": "宋",
        "collection_info": null
    },
    {
        "uuid": "5dd3fa1216a67fc117921816d1a3c673",
        "title": "绝句六十四首  其六",
        "author": "张伯端",
        "content": "调和铅汞要成丹，大小无伤两国全。\n若问真铅是何物，蟾光终日照西川。",
        "dynasty": "宋",
        "collection_info": null
    },
    {
        "uuid": "952b8d84a6f7d9eb6d72323b7c770a73",
        "title": "绝句六十四首  其七",
        "author": "张伯端",
        "content": "未炼还丹莫入山，山中内外尽非铅。\n此般至宝家家有，自是愚人识不全。",
        "dynasty": "宋",
        "collection_info": null
    },
    {
        "uuid": "4c52c657d74f741f04ee02c85fa1c434",
        "title": "绝句六十四首  其八",
        "author": "张伯端",
        "content": "竹破须将竹补苴，覆雏当用子为之。\n万般非类徒劳力，争似真铅合圣机。",
        "dynasty": "宋",
        "collection_info": null
    },
    {
        "uuid": "976e276a6401aadfe85af01695749234",
        "title": "绝句六十四首  其九",
        "author": "张伯端",
        "content": "用铅不得用凡铅，用了真铅也弃捐。\n此是用铅真妙诀，用铅不用是诚言。",
        "dynasty": "宋",
        "collection_info": null
    },
    {
        "uuid": "4213fc9649b0734737c5b1813d4b2a14",
        "title": "绝句六十四首  其一○",
        "author": "张伯端",
        "content": "虚心实腹义俱深，只为虚心要识心。\n莫若炼铅先实腹，且教守取满堂金。",
        "dynasty": "宋",
        "collection_info": null
    },
    {
        "uuid": "8c7ac9491adefbaf988ba6c41118329f",
        "title": "绝句六十四首  其一一",
        "author": "张伯端",
        "content": "梦谒西华到九天，真人授我指玄篇。\n其中简易无多语，只是教人炼汞铅。",
        "dynasty": "宋",
        "collection_info": null
    },
    {
        "uuid": "16ad3f5d2ceadea41359ba6b25f0df04",
        "title": "绝句六十四首  其一二",
        "author": "张伯端",
        "content": "道自虚无生一炁，便从一炁产阴阳。\n阴阳再合生三体，三体重生万物昌。",
        "dynasty": "宋",
        "collection_info": null
    },
    {
        "uuid": "add0767caf6ba314a09c890227d4db7e",
        "title": "绝句六十四首  其一三",
        "author": "张伯端",
        "content": "坎电烹轰金水方，火发昆崙阴与阳。\n二物若还和合了，自然丹熟遍身香。",
        "dynasty": "宋",
        "collection_info": null
    },
    {
        "uuid": "5a03177fe131732b935633163cc00b65",
        "title": "绝句六十四首  其一四",
        "author": "张伯端",
        "content": "离坎若还无戊己，虽舍四象不成丹。\n只缘彼此怀真土，遂使金丹有返还。",
        "dynasty": "宋",
        "collection_info": null
    },
    {
        "uuid": "f81e7ca2f40fc8badf71d83bff4f8b27",
        "title": "绝句六十四首  其一五",
        "author": "张伯端",
        "content": "日居离位翻为女，坎配蟾宫却是男。\n不会箇中颠倒意，休将管见事高谈。",
        "dynasty": "宋",
        "collection_info": null
    },
    {
        "uuid": "91d6ffe355af45acf4cbc60aa5b3f86a",
        "title": "绝句六十四首  其一六",
        "author": "张伯端",
        "content": "取将坎位中心实，点化离宫腹裏阴。\n从此变成干健体，潜藏飞跃尽由心。",
        "dynasty": "宋",
        "collection_info": null
    },
    {
        "uuid": "feb9e57c9f12cc97f875d55c1fa15278",
        "title": "绝句六十四首  其一七",
        "author": "张伯端",
        "content": "震龙汞自出离乡，兑虎铅生在坎方。\n二物总因儿产母，五行全要入中央。",
        "dynasty": "宋",
        "collection_info": null
    },
    {
        "uuid": "832c12aaf4368886f3586a97eb7105af",
        "title": "绝句六十四首  其一八",
        "author": "张伯端",
        "content": "赤龙黑虎各西东，四象交加戊己中。\n復姤自兹能运用，金丹谁道不成功。",
        "dynasty": "宋",
        "collection_info": null
    },
    {
        "uuid": "fd5e5392e17d01b953b376d2ad33d4f5",
        "title": "绝句六十四首  其一九",
        "author": "张伯端",
        "content": "西山白虎正猖狂，东海青龙不可当。\n两兽捉来令死斗，炼成一块紫金霜。",
        "dynasty": "宋",
        "collection_info": null
    },
    {
        "uuid": "fd36f6b3463664c42654126fe8858a25",
        "title": "绝句六十四首  其二○",
        "author": "张伯端",
        "content": "华岳山头雄虎啸，扶桑海底牝龙吟。\n黄婆自解相媒合，遣作夫妻共一心。",
        "dynasty": "宋",
        "collection_info": null
    },
    {
        "uuid": "02a8489f0476d78c03c39eb616963af3",
        "title": "绝句六十四首  其二一",
        "author": "张伯端",
        "content": "月纔天际半轮明，早有龙吟虎啸声。\n便好用心修二八，一时辰内管丹成。",
        "dynasty": "宋",
        "collection_info": null
    },
    {
        "uuid": "63403063b1c2a13c9ba30379339806a8",
        "title": "绝句六十四首  其二二",
        "author": "张伯端",
        "content": "先且观天明五贼，次须察地以安民。\n民安国富方求战，战罢方能见圣君。",
        "dynasty": "宋",
        "collection_info": null
    },
    {
        "uuid": "7798f3e413506d14a2168d6067d95acc",
        "title": "绝句六十四首  其二三",
        "author": "张伯端",
        "content": "用将须分左右军，饶他为主我为宾。\n大凡临阵休轻敌，恐丧吾家无价珍。",
        "dynasty": "宋",
        "collection_info": null
    },
    {
        "uuid": "bb02d992fd67ad16f980ea8f6be45264",
        "title": "绝句六十四首  其二四",
        "author": "张伯端",
        "content": "火生于木本藏锋，不会钻研莫强攻。\n祸发只因斯害己，要须制伏觅金翁。",
        "dynasty": "宋",
        "collection_info": null
    },
    {
        "uuid": "cfdac6fea29362d248a3e4ffdbdd73e3",
        "title": "绝句六十四首  其二五",
        "author": "张伯端",
        "content": "金翁本是东家子，送向西邻寄体生。\n认得唤来归舍养，配将姹女作亲情。",
        "dynasty": "宋",
        "collection_info": null
    },
    {
        "uuid": "f27bdc1ab2aef8c3d43d053b3182e332",
        "title": "绝句六十四首  其二六",
        "author": "张伯端",
        "content": "姹女游从自有方，前行须短退须长。\n归来却入黄婆舍，嫁箇金翁作老郎。",
        "dynasty": "宋",
        "collection_info": null
    },
    {
        "uuid": "1af04abdff2cba70619751337dde3a83",
        "title": "绝句六十四首  其二七",
        "author": "张伯端",
        "content": "纵识朱砂及黑铅，不知火候也如闲。\n大都全藉维持力，毫髮差殊不作丹。",
        "dynasty": "宋",
        "collection_info": null
    },
    {
        "uuid": "0bce5eee7ab41e973c04e44fd9a4244b",
        "title": "绝句六十四首  其二八",
        "author": "张伯端",
        "content": "契论经歌讲至真，不将火候着于文。\n要知口诀通玄处，须共神仙子细论。",
        "dynasty": "宋",
        "collection_info": null
    },
    {
        "uuid": "f1da82f7679624b44c7d204bc84bec1c",
        "title": "绝句六十四首  其二九",
        "author": "张伯端",
        "content": "八月十五翫蟾辉，正是金精壮盛时。\n若到一阳来起復，便堪进火莫延迟。",
        "dynasty": "宋",
        "collection_info": null
    },
    {
        "uuid": "7a1447221a2dae33eef8b1c422151074",
        "title": "绝句六十四首  其三○",
        "author": "张伯端",
        "content": "一阳纔动作丹时，铅鼎温温照幌帷。\n受气之初容易识，抽添运用且防危。",
        "dynasty": "宋",
        "collection_info": null
    },
    {
        "uuid": "67f0837d4ca80321567a28bca4efd817",
        "title": "绝句六十四首  其三一",
        "author": "张伯端",
        "content": "玄珠有象逐阳生，阳极阴消渐剥形。\n十月霜飞丹始熟，恁时神鬼也须惊。",
        "dynasty": "宋",
        "collection_info": null
    },
    {
        "uuid": "229beb49f0c80d0eb5a11ad058682130",
        "title": "绝句六十四首  其三二",
        "author": "张伯端",
        "content": "前弦之后后弦前，药味平平气象全。\n采得归来鑪裏锻，锻成温养似烹鲜。",
        "dynasty": "宋",
        "collection_info": null
    },
    {
        "uuid": "387c6d88ec853dcbbe3f29483ea4265c",
        "title": "绝句六十四首  其三三",
        "author": "张伯端",
        "content": "长男乍饮西方水，少女初开北地花。\n若使青娥相见后，一时关锁住黄家。",
        "dynasty": "宋",
        "collection_info": null
    },
    {
        "uuid": "1be96e86fe6ba6d2dccb356f9efe36d7",
        "title": "绝句六十四首  其三四",
        "author": "张伯端",
        "content": "兔鸡之月及其时，刑德临门药象之。\n到此金砂须沐浴，若还加火必倾危。",
        "dynasty": "宋",
        "collection_info": null
    },
    {
        "uuid": "d4dffb191fab83aa045993678ae0d994",
        "title": "绝句六十四首  其三五",
        "author": "张伯端",
        "content": "日月三旬一遇逢，以时易日法神功。\n守城野战知凶吉，增得灵砂满鼎红。\n否泰纔交万物盈，屯蒙二卦受生成。\n箇中得意休求象，若究群爻谩役情。",
        "dynasty": "宋",
        "collection_info": null
    },
    {
        "uuid": "c2fd96ac584b70e9f6527c0d78a49ac0",
        "title": "绝句六十四首  其三六",
        "author": "张伯端",
        "content": "卦中设象本仪形，得象忘言意自明。\n后世迷徒惟泥象，却行卦炁望飞昇。",
        "dynasty": "宋",
        "collection_info": null
    },
    {
        "uuid": "a5e98eccf403e3bbcffba3d3bd2ca01b",
        "title": "绝句六十四首  其三七",
        "author": "张伯端",
        "content": "天地盈虚自有时，审观消息始知机。\n由来庚甲申明令，杀尽三尸道可期。",
        "dynasty": "宋",
        "collection_info": null
    },
    {
        "uuid": "7bbb076fbced90578695722b114cea5b",
        "title": "绝句六十四首  其三八",
        "author": "张伯端",
        "content": "要得谷神长不死，须凭玄牝立根基。\n真精既返黄金室，一颗灵光永不离。",
        "dynasty": "宋",
        "collection_info": null
    },
    {
        "uuid": "f6e3c3e84871fdb9513e4e3a9f1680fa",
        "title": "绝句六十四首  其三九",
        "author": "张伯端",
        "content": "玄牝之门世罕知，休将口鼻妄施为。\n饶君吐纳经千载，争得金乌搦兔儿。",
        "dynasty": "宋",
        "collection_info": null
    },
    {
        "uuid": "e00a5a06ad3bc7dce51b813c6430436a",
        "title": "绝句六十四首  其四○",
        "author": "张伯端",
        "content": "异名同出少人知，两者玄玄是要机。\n保命全形明损益，紫金丹药最灵奇。",
        "dynasty": "宋",
        "collection_info": null
    },
    {
        "uuid": "5f2eb5f316a8351cd4484f5b51bc25b4",
        "title": "绝句六十四首  其四一",
        "author": "张伯端",
        "content": "始之有作无人见，及至无为众始知。\n但见无为为要道，岂知有作是根基。",
        "dynasty": "宋",
        "collection_info": null
    },
    {
        "uuid": "0812b905b2187061fc9974e1f5af8ed8",
        "title": "绝句六十四首  其四二",
        "author": "张伯端",
        "content": "黑中有白为丹母，雄裏藏雌是圣胎。\n太一在鑪宜守慎，三田聚宝应三台。",
        "dynasty": "宋",
        "collection_info": null
    },
    {
        "uuid": "2d5694ce1317aea72b87490f2266359d",
        "title": "绝句六十四首  其四三",
        "author": "张伯端",
        "content": "恍惚之中寻有象，杳冥之内觅真精。\n有无从此自相入，未见如何想得成。",
        "dynasty": "宋",
        "collection_info": null
    },
    {
        "uuid": "940753939d872b3afabbb0705e18c0d9",
        "title": "绝句六十四首  其四四",
        "author": "张伯端",
        "content": "四象会时玄体就，五行全处紫金明。\n脱胎入口通身圣，无限龙神尽失惊。",
        "dynasty": "宋",
        "collection_info": null
    },
    {
        "uuid": "0b568aaf368de722d2b8ef2445019a52",
        "title": "绝句六十四首  其四五",
        "author": "张伯端",
        "content": "华池饮罢月凝辉，跨箇金龙访紫微。\n从此众仙相识后，海潮陵谷任迁移。",
        "dynasty": "宋",
        "collection_info": null
    },
    {
        "uuid": "c364b833f0e78237f808962885b9b387",
        "title": "绝句六十四首  其四六",
        "author": "张伯端",
        "content": "要知金液还丹法，须向家园下种栽。\n不假吹嘘并着力，自然丹熟脱真胎。",
        "dynasty": "宋",
        "collection_info": null
    },
    {
        "uuid": "74730a4a6e0f79fb79fe2d3a7703eeb9",
        "title": "绝句六十四首  其四七",
        "author": "张伯端",
        "content": "徒施巧僞为功力，认取他家不死方。\n壶内旋添留命酒，鼎中收取返魂浆。",
        "dynasty": "宋",
        "collection_info": null
    },
    {
        "uuid": "475480186be630b39ccf6a3fc2d82cbe",
        "title": "绝句六十四首  其四八",
        "author": "张伯端",
        "content": "雪山一味好醍醐，倾入东阳造化鑪。\n若过昆崙西北去，张骞方得见麻姑。",
        "dynasty": "宋",
        "collection_info": null
    },
    {
        "uuid": "a4fe8fd0491f7675f2742f1d9c827e24",
        "title": "绝句六十四首  其四九",
        "author": "张伯端",
        "content": "不识阳精及主宾，知他那箇是疏亲。\n房中空闭尾闾穴，悞杀阎浮多少人。",
        "dynasty": "宋",
        "collection_info": null
    },
    {
        "uuid": "ad8d8412fa24098e8b9f00b32cfd3994",
        "title": "绝句六十四首  其五○",
        "author": "张伯端",
        "content": "万物芸芸各返根，返根復命即长存。\n知常返本人难会，妄作招凶众所闻。",
        "dynasty": "宋",
        "collection_info": null
    },
    {
        "uuid": "b7d568233f042372f67b1137f610f02e",
        "title": "绝句六十四首  其五一",
        "author": "张伯端",
        "content": "欧冶亲传铸剑方，莫耶金水配柔刚。\n炼成便会知人意，万里诛妖一电光。",
        "dynasty": "宋",
        "collection_info": null
    },
    {
        "uuid": "227b21725a2c9809fdc66f769d3941ac",
        "title": "绝句六十四首  其五二",
        "author": "张伯端",
        "content": "敲竹唤龟吞玉芝，鼓琴招凤饮刀圭。\n近来透体金光现，不与常人话此规。",
        "dynasty": "宋",
        "collection_info": null
    },
    {
        "uuid": "d0e2c9d46c20752d6cac2cf703874f5f",
        "title": "绝句六十四首  其五三",
        "author": "张伯端",
        "content": "药逢气类方成象，道合希夷即自然。\n一粒金丹吞入腹，始知我命不由天。",
        "dynasty": "宋",
        "collection_info": null
    },
    {
        "uuid": "a9afc12f3b56cd84eecc0f12fd1bd019",
        "title": "绝句六十四首  其五四",
        "author": "张伯端",
        "content": "赫赤金丹一日成，古仙垂语实堪听。\n若言九载三年者，尽是推延款日程。",
        "dynasty": "宋",
        "collection_info": null
    },
    {
        "uuid": "2c144380abfee422927677e243b288f7",
        "title": "绝句六十四首  其五五",
        "author": "张伯端",
        "content": "大药修之有易难，也知由我亦由天。\n若非积行施功德，动有群魔作障缘。",
        "dynasty": "宋",
        "collection_info": null
    },
    {
        "uuid": "ca9597bcd730636da6ba3e0a5764ce39",
        "title": "绝句六十四首  其五六",
        "author": "张伯端",
        "content": "三才相盗食其时，此是神仙道德机。\n万化既安诸虑息，百骸俱理证无为。",
        "dynasty": "宋",
        "collection_info": null
    },
    {
        "uuid": "ddd1011bd3e6424f8041fe325f083a89",
        "title": "绝句六十四首  其五七",
        "author": "张伯端",
        "content": "阴符宝字逾三百，道德灵文止五千。\n今古上仙无限数，尽于此处达真诠。",
        "dynasty": "宋",
        "collection_info": null
    },
    {
        "uuid": "ab4153e173679b766ae93eaf10d82a8e",
        "title": "绝句六十四首  其五八",
        "author": "张伯端",
        "content": "饶君聪慧过颜闵，不遇师传莫强猜。\n只为丹经无口诀，教君何处结灵胎。",
        "dynasty": "宋",
        "collection_info": null
    },
    {
        "uuid": "0ea38ce7b68295263695b9eb0c3933aa",
        "title": "绝句六十四首  其五九",
        "author": "张伯端",
        "content": "了了心猿方寸机，三千功行与天齐。\n自然有鼎烹龙虎，何必担家恋子妻。",
        "dynasty": "宋",
        "collection_info": null
    },
    {
        "uuid": "1e3ebfa8a5dd7458ed4bf7b338972ed6",
        "title": "绝句六十四首  其六○",
        "author": "张伯端",
        "content": "未炼还丹须急炼，炼了还须知止足。\n若也持盈未已心，不免一朝遭殆辱。",
        "dynasty": "宋",
        "collection_info": null
    },
    {
        "uuid": "10e0ccaed5d466f112560b016c4e7f4d",
        "title": "绝句六十四首  其六一",
        "author": "张伯端",
        "content": "须将死户为生户，莫执生门号死门。\n若会杀机明返覆，始知害裏却生恩。",
        "dynasty": "宋",
        "collection_info": null
    },
    {
        "uuid": "0be8ab29b414f18a99b1695093cf3b24",
        "title": "绝句六十四首  其六二",
        "author": "张伯端",
        "content": "祸福由来互倚伏，还如影响相随逐。\n若能转此生杀机，返掌之间灾变福。",
        "dynasty": "宋",
        "collection_info": null
    },
    {
        "uuid": "b3e49f6529f86ca577853b1ab00a60f6",
        "title": "绝句六十四首  其六三",
        "author": "张伯端",
        "content": "修行混俗且和光，圆即圆兮方即方。\n显晦逆从人莫测，教人争得见行藏。",
        "dynasty": "宋",
        "collection_info": null
    },
    {
        "uuid": "b2bb3591ef38ff70b8200f2b4a1459bb",
        "title": "绝句  其一",
        "author": "张伯端",
        "content": "饶君了悟真如性，未免抛身却入身。\n何似更兼修大药，顿超无漏作真人。",
        "dynasty": "宋",
        "collection_info": null
    },
    {
        "uuid": "de13847e3147c2508d3c0aafd5a8bc12",
        "title": "绝句  其二",
        "author": "张伯端",
        "content": "投胎夺舍及移居，旧住名为四果徒。\n若解降龙并伏虎，真金起屋几时枯。",
        "dynasty": "宋",
        "collection_info": null
    },
    {
        "uuid": "7aa7a256b5e17f1bcbc599d4dccfb621",
        "title": "绝句  其三",
        "author": "张伯端",
        "content": "鑑形闭气思神法，初出艰难后坦途。\n倏忽虽能游万国，奈何弃旧却移居。",
        "dynasty": "宋",
        "collection_info": null
    },
    {
        "uuid": "a583dad61b92d66a33573929064750ca",
        "title": "绝句  其四",
        "author": "张伯端",
        "content": "释氏教人修极乐，亦缘极乐是金方。\n大都色相惟兹实，余二非真谩度量。",
        "dynasty": "宋",
        "collection_info": null
    },
    {
        "uuid": "12787ac5c9379f3a1c1d15474ab6e476",
        "title": "绝句  其五",
        "author": "张伯端",
        "content": "俗语常言合圣道，宜向其中细寻讨。\n能将日用颠倒求，天地尘沙尽成宝。",
        "dynasty": "宋",
        "collection_info": null
    },
    {
        "uuid": "344edb9289c1102ffc098854fb3586a4",
        "title": "五言",
        "author": "张伯端",
        "content": "女子着青衣，郎君披素练。\n见之不可用，用之不可见。\n恍惚裏相逢，杳冥中有变。\n一霎火焰飞，真人自出现。",
        "dynasty": "宋",
        "collection_info": null
    },
    {
        "uuid": "191c6ef390a5302274b70ccf786865c3",
        "title": "性地颂  其一",
        "author": "张伯端",
        "content": "佛性非同异，千灯共一光。\n增之宁解溢，减着且无伤。\n取舍皆为过，焚漂总不妨。\n见闻知觉法，无一可猜量。",
        "dynasty": "宋",
        "collection_info": null
    },
    {
        "uuid": "0ee65c1c6f7d4367c0cd7513890b1cc8",
        "title": "性地颂  其二",
        "author": "张伯端",
        "content": "如来妙体遍河沙，万象森罗无障遮。\n会得圆通真法眼，始知三界是吾家。",
        "dynasty": "宋",
        "collection_info": null
    },
    {
        "uuid": "ea573260634ec83a10a80d7c4dc9314b",
        "title": "性地颂  其三",
        "author": "张伯端",
        "content": "视之不可见其形，及至呼之又却应。\n莫道此声如谷响，若还无谷有何声。",
        "dynasty": "宋",
        "collection_info": null
    },
    {
        "uuid": "4fba43109cad998c0770648578a3c482",
        "title": "性地颂  其四",
        "author": "张伯端",
        "content": "一物含闻见觉知，盖诸尘境显其机。\n灵常一物尚非有，四者凭何作所依。",
        "dynasty": "宋",
        "collection_info": null
    },
    {
        "uuid": "4ca3b768df511617490fde935982168f",
        "title": "性地颂  其五",
        "author": "张伯端",
        "content": "不移一步到西天，端坐诸方在目前。\n项后有光犹是幻，云生足下未为仙。",
        "dynasty": "宋",
        "collection_info": null
    },
    {
        "uuid": "545ca1b98889419e004e98ef875c05c4",
        "title": "性地颂  其六",
        "author": "张伯端",
        "content": "求生本自无生，畏灭何曾暂灭。\n眼见不如耳见，口说争如鼻说。",
        "dynasty": "宋",
        "collection_info": null
    },
    {
        "uuid": "49f9e898a994931374afafd2f1b0508d",
        "title": "无罪福",
        "author": "张伯端",
        "content": "终日行不曾行，终日坐何曾坐。\n修善不成功德，造恶元无罪过。\n时人若未明心，莫执此言乱做。\n死后须见阎王，难免镬汤碓磨。",
        "dynasty": "宋",
        "collection_info": null
    },
    {
        "uuid": "552f386e86e4e2bb8e831a635c81d643",
        "title": "三界惟心",
        "author": "张伯端",
        "content": "三界惟心妙理，万物非此非彼。\n无一物非我心，无一物是我己。",
        "dynasty": "宋",
        "collection_info": null
    },
    {
        "uuid": "4e932d13db82e2d89d77a11cab123729",
        "title": "见物便见心",
        "author": "张伯端",
        "content": "见物便见心，无物心不现。\n十方通塞中，真心无不遍。\n若生知识解，却成颠倒见。\n睹境能无心，始见菩提面。",
        "dynasty": "宋",
        "collection_info": null
    },
    {
        "uuid": "758d013d8c25eebf496d0f7f718725b6",
        "title": "圆通",
        "author": "张伯端",
        "content": "见了真空空不空，圆明何处不圆通。\n根尘心法都无物，妙用方知与物同。",
        "dynasty": "宋",
        "collection_info": null
    },
    {
        "uuid": "7d3a6b4a4136f2acabea29bc6d43e5b5",
        "title": "随他",
        "author": "张伯端",
        "content": "万物纵横在目前，随他动静任譁欢。\n圆明定慧终无染，似水生莲莲自干。",
        "dynasty": "宋",
        "collection_info": null
    },
    {
        "uuid": "dc1e64f6dc53d77a68970cf17f125604",
        "title": "宝月",
        "author": "张伯端",
        "content": "一轮明月当虚空，万国清光无障碍。\n收之不聚拨不开，前之不进后不退。\n彼非远兮此非近，表非外兮裏非内。\n同中有异异中同，问你傀儡会不会。",
        "dynasty": "宋",
        "collection_info": null
    },
    {
        "uuid": "93e00c63fb254d203c5e610d759512e7",
        "title": "心经颂",
        "author": "张伯端",
        "content": "藴谛根尘空色，都无一法堪言。\n颠倒之见已尽，寂静之体翛然。",
        "dynasty": "宋",
        "collection_info": null
    },
    {
        "uuid": "2ee3daf0d3d9a180ffb332fb2e80c297",
        "title": "人我",
        "author": "张伯端",
        "content": "我不异人，人心自异。\n人有亲疏，我无彼此。\n水陆飞行，等观一体。\n贵贱尊卑，首足同己。\n我尚非我，何尝有你。\n彼此俱无，众泡归水。",
        "dynasty": "宋",
        "collection_info": null
    },
    {
        "uuid": "92e004108d948b6210f467193343c28b",
        "title": "读雪窦禅师祖英集",
        "author": "张伯端",
        "content": "曹溪一水分千派，照古澄今无滞碍。\n近来学者不穷源，妄指蹄漥为大海。\n雪窦老师达真趣，大震雷音椎法鼓。\n狮王哮吼出窟来，百兽千邪皆恐惧。\n或歌诗，或语句，丁宁指引迷人路。\n言辞磊落义高深，击玉敲金响千古。\n争奈迷人逐境留，却将言相寻名数。\n真如实相本无言，无下无高无有边。\n非色非空非二体，十方尘剎一轮圆。\n正定何曾分语默，取不得兮舍不得。\n但于诸相不留心，即是如来真轨则。\n为除妄相将真对，妄若不生真亦晦。\n能知真妄两俱非，方得真心无罣碍。\n无罣碍兮能自在，一悟顿消穷劫罪。\n不施功力证菩提，从此永离生死海。\n吾师近而言语畅，留在世间为榜样。\n昨宵被我唤将来，把鼻孔穿放杖上。\n问他第一义如何，却道有言皆是谤。",
        "dynasty": "宋",
        "collection_info": null
    },
    {
        "uuid": "57f63e53b1a50fec1e7160b41eecf9ac",
        "title": "即心是佛颂",
        "author": "张伯端",
        "content": "佛即心兮心即佛，心佛从来皆妄物。\n若知无佛復无心，始是真如法身佛。\n法身佛，没模样，一颗圆光含万象。\n无体之体即真体，无相之相即实相。\n非色非空非不空，不动不静不来往。\n无异无同无有无，难取难舍难听望。\n内外圆通到处通，一佛国在一沙中。\n一粒沙含大千界，一箇身心万箇同。\n知之须会无心法，不染不滞为浄业。\n善恶千端无所为，便是南无及迦叶。",
        "dynasty": "宋",
        "collection_info": null
    },
    {
        "uuid": "d1630c114fb47df2342bad4512102a72",
        "title": "采珠歌",
        "author": "张伯端",
        "content": "贫儿衣中珠，本自圆明好。\n不会自寻求，却数他人宝。\n数他宝，终无益，只是教君空费力。\n争如认取自家珍，价值黄金千万亿。\n此宝珠，光最大，遍照三千大千界。\n从来不解少分毫，刚被浮云为障碍。\n自从认得此摩尼，泡体空花谁更爱。\n佛珠还与我珠同，我性即归佛性海。\n珠非珠，海非海，坦然心量包法界。\n任你尘嚣满眼前，定慧圆明常自在。\n不是空，不是色，内外皎然无壅塞。\n六通神慧妙无穷，自利利他宁解极。\n见即了，万事毕，绝学无为度终日。\n怕兮如未兆婴儿，动止随缘无固必。\n不断妄，不修真，真妄之心总属尘。\n从来万法皆无相，无相之中有法身。\n法身即是天真佛，亦非人兮亦非物。\n浩然充塞天地间，只是希夷并恍惚。\n垢不染，光自明，无法不从心裏生。\n心若不生法自灭，即知罪福本无形。\n无佛修，无法说，丈夫智见自然别。\n出言便作狮子鸣，不似野牛论生灭。",
        "dynasty": "宋",
        "collection_info": null
    },
    {
        "uuid": "ea3cd578ffd3330aa013c898afa25874",
        "title": "禅定指迷歌",
        "author": "张伯端",
        "content": "如来禅性如水，体静风波自止。\n兴居湛湛常清，不独坐时方是。\n今人静坐取证，不道全在见性。\n性于见裏若明，见向性中自定。\n定成慧用无穷，是名诸佛神通。\n几欲究其体用，但见十方虚空。\n空中杳无一物，亦无希夷恍惚。\n希恍既不可寻，寻之却成乖失。\n只此乖失两字，不可执为凭据。\n本心尚乃如空，岂有得失能所。\n但将万法遣除，遣令浄尽无余。\n豁然圆明自现，便与诸佛无殊。\n色身为我桎梏，且恁和光混俗。\n举动一切无心，争甚是非荣辱。\n生身只是寄居，逆旅主号毗卢。\n毗卢不来不去，乃知生灭无余。\n或问毗卢何似，只为有相不是。\n眼前叶叶尘尘，尘叶非同非异。\n况此尘尘叶叶，箇箇释迦迦叶。\n异则万籁皆鸣，同则一风都摄。\n若要认得摩尼，莫道得法方知。\n有病用他药疗，病差药更何施。\n心迷须假法照，心悟法更不要。\n又如昏镜得磨，痕垢自然灭了。\n本为心法皆妄，故令难尽诸相。\n诸相离了何如，是名至真无上。\n若欲庄严佛土，平等行慈救苦。\n菩提本愿虽深，切莫相中有取。\n此为福慧双圆，当来授记居先。\n断常纤尘有染，却于诸佛无缘。\n翻念凡夫迷执，尽被情爱染习。\n只为贪着情多，常生胎卵化湿。\n学道须教猛烈，无情心刚似铁。\n直饶父母妻儿，又与他人何别。\n常守一颗圆光，不见可欲思量。\n万法一时无着，说甚地狱天堂。\n然后我命在我，空中无升无堕。\n出没诸佛土中，不离菩提本坐。\n观音三十二应，我当亦从中证。\n化现不可思议，尽出逍遥之性。\n我是无心禅客，凡事不会拣择。\n昔时一箇黑牛，今日浑身总白。\n有时自歌自笑，傍人道我神少。\n争知被褐之形，内怀无价之宝。\n更若见我谈空，恰似囫囵吞枣。\n此法唯佛能知，凡愚岂解相表。\n兼有修禅上人，只学斗口合唇。\n夸我问答敏急，却元不识主人。\n盖是寻枝摘叶，不解穷究本根。\n得根枝叶自茂，无根枝叶难存。\n便逞已握灵珠，转于人我难除。\n与我灵源妙觉，远隔千里之殊。\n此辈可伤可笑，空说积年学道。\n心高不肯问人，枉使一生虚老。\n乃是愚迷钝根，邪见业重为因。\n若向此生不悟，后世争免沉沦。",
        "dynasty": "宋",
        "collection_info": null
    },
    {
        "uuid": "cd19eb26aca66070a6eb46d70c824d7c",
        "title": "无心颂",
        "author": "张伯端",
        "content": "堪笑我心，如顽如鄙。\n兀兀腾腾，任物安委。\n不解修行，亦不造罪。\n不曾利人，亦不私己。\n不持戒律，不徇忌讳。\n不知礼乐，不行仁义。\n人间所能，百无一会。\n饥来吃饭，渴来饮水。\n困则打睡，觉则行履。\n热则单衣，寒则盖被。\n无思无量，何忧何喜。\n不悔不谋，无念无意。\n凡生荣辱，逆旅而已。\n林木栖鸟，亦可为比。\n来且不禁，去亦不止。\n不避不来，无讚无毁。\n不厌丑恶，不羡善美。\n不趣静室，不远闹市。\n不说人非，不夸己是。\n不厚尊崇，不薄贱稚。\n亲爱冤仇，大小内外。\n哀乐得丧，钦侮险易。\n心无两睹，坦然一揆。\n不为福先，不为祸始。\n感而后应，迫而后起。\n不畏锋刀，焉怕虎兕。\n随物称呼，岂拘名字。\n眼不就色，声不来耳。\n凡所有相，皆属妄僞。\n男女形声，悉非定体。\n体相无心，不染不碍。\n自在逍遥，物莫能累。\n妙觉光圆，映彻表裏。\n包裹六极，无有遐迩。\n光兮非光，如月在水。\n取舍既难，復何比拟。\n了兹妙用，迥然超彼。\n或问所宗，此而已矣。",
        "dynasty": "宋",
        "collection_info": null
    },
    {
        "uuid": "0706f8a1842cdf2848e66800a154273e",
        "title": "赠白龙洞刘道人歌  其一",
        "author": "张伯端",
        "content": "玉走金飞两曜忙，始闻花发又秋霜。\n徒夸籛寿千来岁，也似云中一电光。\n一电光，何太速，百年都来三万日。\n其间寒暑互煎熬，不觉童颜暗中失。",
        "dynasty": "宋",
        "collection_info": null
    },
    {
        "uuid": "1ec4736d926241d0fd185dd664f622a1",
        "title": "赠白龙洞刘道人歌  其二",
        "author": "张伯端",
        "content": "却成恩爱转牵缠。\n及乎精竭身枯朽，谁解教君暂驻延。\n暂驻延，既无计，不免将身归水逝。\n但看古往圣贤人，几箇解留身在世。\n身在世，也有方，祗为时人没度量。\n竞向山中寻草木，伏铅制汞点丹阳。\n点丹阳，事迥别，须向坎中求赤血。\n捉来离位制阴精，配合调和有时节。\n时节正，用媒人，金公姹女结亲姻。\n金公偏好骑白虎，姹女常驾赤龙身。\n虎来静坐秋山裏，龙向碧潭奋身起。\n两兽相逢战一场，波浪奔腾如鼎沸。\n黄婆丁老助威灵，撼动干坤走神鬼。\n须臾战罢云雨收，种箇玄珠在泥底。\n从此根芽渐长成，随时灌溉抱真精。\n十月脱胎吞入口，不觉凡身已有灵。\n此箇事，世间稀，不是等閒人得知。\n夙世若无仙骨分，容易如何得遇之。\n得遇之，宜便炼，都缘光景急如箭。\n要取鱼时须结罾，莫待临渊空叹羡。\n闻君知药已多年，何不收心炼汞铅。\n休教烛被风吹灭，六道轮迴莫怨天。\n近来世上人多诈，尽着布衣称道者。\n问他金木是何般，噤口无言如害哑。\n却去伏气与休粮，别有门庭道路长。\n君不见破迷歌裏说，太乙含真法最良。\n莫怪言辞多狂劣，只教时人难鉴别。\n惟君心与我心同，方敢倾怀向君说。",
        "dynasty": "宋",
        "collection_info": null
    },
    {
        "uuid": "6b81cc000eabe90d24f40b2ddb84d293",
        "title": "石桥歌",
        "author": "张伯端",
        "content": "吾家本住石桥北，山镇水关森古木。\n桥下涧水彻昆崙，山下有泉香馥郁。\n吾居山内实堪夸，遍地均栽不谢花。\n山北穴中藏猛虎，出窟哮吼生风霞。\n山南潭底隠蛟龙，腾云降雨山蒙蒙。\n二兽相逢斗一场，玄味隠伏皆真祥。\n景堪美，吾暗喜，自斟自酌醺醺醉。\n醉弹一曲无弦琴，琴裏声声教仔细。\n可煞醉后没人知，昏昏默默恰如痴。\n仰观造化工夫妙，日还西出月东归。\n天是地，地是天，反覆阴阳合自然。\n识得五行颠倒处，指日升霞归洞天。\n黄金屋，白玉椽，玉女金童日侍前。\n南辰北斗分明布，森罗万象现无边。\n无昼夜，要绵绵，聚散周天火候全。\n若问金丹端的处，寻师指破水中铅。\n木生火，金生水，水火须分前后队。\n要辨浮沉识主宾，铅银砂汞方交会。\n有刚柔，莫逸意，知足常足归本位。\n万神齐贺太平年，恁时国富民欢喜。\n此个事，好推理，同道之人知此义。\n后来一辈学修真，只说存养并行气。\n在眼前，甚容易，得服之人妙难比。\n先且去病更延年，用火烹煎变阳体。\n学道人，去思已，休问旁门小法制。\n只知目下哄得人，不觉自身暗憔悴。\n劝后学，须猛絷，莫徒抛家住他地。\n妙道不离自家身，岂在千山并万水。\n莫因循，自贪鄙，火急寻师觅玄旨。\n在生若不学修行，未必来生甚胎裏。\n既有心，要终始，人生大事惟生死。\n皇天若负道心人，令我三涂为下鬼。",
        "dynasty": "宋",
        "collection_info": null
    }
]