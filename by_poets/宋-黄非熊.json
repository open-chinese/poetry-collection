[
    {
        "uuid": "94899805207fc2678f349e4321d3c6ab",
        "title": "玉泉洞",
        "author": "黄非熊",
        "content": "百尺寒泉潄玉鸣，洞门斜入石廊横。\n烟霞不改古今色，山水无閒朝暮声。\n窥洞野猿悬树立，惊人呦鹿上岩行。\n有时写尽琴中趣，风定千林月正明。",
        "dynasty": "宋",
        "collection_info": null
    },
    {
        "uuid": "76294fbe2a904ec7ab5763cef1ca50b5",
        "title": "瑞松坞",
        "author": "黄非熊",
        "content": "谁种灵松近佛家，根盘深坞斗狞蛇。\n风吹碧落双龙动，月照黄昏两盖斜。\n千里雨声喧洞壑，半空清影浸云霞。\n山僧长日频来赏，只恐春来起爪牙。",
        "dynasty": "宋",
        "collection_info": null
    },
    {
        "uuid": "ad4a46cc7f383dede3eec37d6ce25e0f",
        "title": "望仙台",
        "author": "黄非熊",
        "content": "台前高岳宅神仙，迭石诛茅对碧巅。\n云雾不分人去路，管絃长动雨来天。\n彩鸾呼侣归残照，野鹤□□下紫烟。\n谁识蟠桃最深处，刘郎风骨已双全。",
        "dynasty": "宋",
        "collection_info": null
    },
    {
        "uuid": "856039c01494596530cd9dd8cf0c97a5",
        "title": "龙树岩",
        "author": "黄非熊",
        "content": "碧岩孤立啸□峯，高状藤萝十里松。\n三面石山横迭嶂，一株松树倒蟠龙。\n风雷聒地涛声烈，日月摩空翠影重。\n凭仗高僧好珍重，看他雷雨化灵踪。",
        "dynasty": "宋",
        "collection_info": null
    },
    {
        "uuid": "5c944e0e3c96567232ce8ae073fb1a51",
        "title": "龙尾泉",
        "author": "黄非熊",
        "content": "龙头何在尾犹存，定向天中饮汉源。\n且注灵泉清洞府，未呵甘雨活干坤。\n半空飞下珠千颗，平地澄来玉一盆。\n寂寞云山非我宅，九霄高处是吾门。",
        "dynasty": "宋",
        "collection_info": null
    },
    {
        "uuid": "c0765ec587e5c6389639a637ba02ca44",
        "title": "钟磬石",
        "author": "黄非熊",
        "content": "一双钟磬本天成，垂在云中左右屏。\n平地望来分大小，上方敲处震雷霆。\n名从得后声还异，景欲彰时物自灵。\n几度夜深催月落，满林妖怪立泉扃。",
        "dynasty": "宋",
        "collection_info": null
    },
    {
        "uuid": "1bb4b43094597a83d76c95ea3ceffada",
        "title": "听泉岩",
        "author": "黄非熊",
        "content": "万濑澄空天地秋，清音不断下悠悠。\n山前一片月留影，石上几番僧白头。\n未必素琴方理性，何须芳草始忘忧。\n堪嗤朝市区区者，祗听笙歌醉则休。",
        "dynasty": "宋",
        "collection_info": null
    },
    {
        "uuid": "fed8e579a0725849df557b8803a67914",
        "title": "灵羊窟",
        "author": "黄非熊",
        "content": "灵羊别去几何春，尚有悬岩旧窟存。\n左右莫知归穴路，高低惟见去蹄痕。\n千寻飞瀑垂峯顶，一洞寒云锁石门。\n好是月明羣籁寂，几声閒答树头猿。",
        "dynasty": "宋",
        "collection_info": null
    },
    {
        "uuid": "67eabe7a5ba87797f2d16aa8c27c9731",
        "title": "清音洞",
        "author": "黄非熊",
        "content": "羣山如削水如渑，一洞清音气味凝。\n风送松声归远壑，日移猿影下垂藤。\n林僧倚杖看泉脉，野客横琴坐石棱。\n回首碧岩钟动处，云台犹在最高层。",
        "dynasty": "宋",
        "collection_info": null
    },
    {
        "uuid": "e8008536c0189efa2f5d49df12c44f8b",
        "title": "瀑布泉",
        "author": "黄非熊",
        "content": "万丈岩头瀑布垂，玉泉拖地雪霏霏。\n听来如讶青天漏，望去还惊白练飞。\n一洞清音喧碧落，千岩寒色逗斜晖。\n终归大海成波浪，权借山僧濯布衣。",
        "dynasty": "宋",
        "collection_info": null
    }
]