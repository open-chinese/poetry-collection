[
    {
        "uuid": "6fa6796ea4512c44029076137813ffc0",
        "title": "大还丹口诀",
        "author": "崔玄真",
        "content": "岷山宝室九仙居，日月萦迴洞底虚。\n为有真人常镇此，玉留盘结气长舒。\n曾游海峤昆丘客，远控龙骈亦探赜。\n炼得精华九转成，中有白银相韫积。\n月中玉兔坎中阳，外柔形容内有刚。\n二象雄雌同一体，还如金向水中藏。\n金水相合是魂魄，三才变异诚难测。\n倐然龙虎两交幷，化得龙儿在杳冥。\n状似凝酥黄芽雪，亦如玄圃玉华结。\n本非世上起机心，元是真人留秘诀。\n留秘诀，不参差，晃山石室有丹砂。\n至道之人依此法，飞取青龙作一家。\n季魂周天成气质，重与水银相固密。\n似子还婚小女儿，苏张下说情难失。\n相传此物是黄芽，重重金鼎贮金华，制成雄黄偃药砂。\n六一缄封须秘密，莫教神室有纤瑕。\n火候初从一阳起，干坤两卦成终始。\n文经武纬启灵机，一法先王传秘旨。\n蟾蜍天上尽还生，丹鼎开时见道情。\n每度恢奇别起象，璘㻞红紫状难名。\n却取金合雄作匮，世光流尽赤龙飞。\n烧金学道岷山子，亲得真人受玄旨。\n玄旨唯论汞与铅，修得黄芽身不死。\n炼丹炼志兼炼神，不营名利显清芬。\n逃名远去尘埃外，栖託空闲契上真。\n莫学人寰嚣薄士，役役终身爱名利。\n虽然有意慕椿年，未免将身在朝市。\n（后蜀无名氏着《大还丹照鉴》）。",
        "dynasty": "唐",
        "collection_info": null
    }
]