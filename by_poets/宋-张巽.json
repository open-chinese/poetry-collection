[
    {
        "title": "游洞霄宫  其一",
        "author": "张巽",
        "content": "掣开九锁谒琳宫，物色真仙剑履踪。\n一朵云根生老涧，千寻天柱压群峰。\n功名秘略求黄石，呼吸微言斅赤松。\n我是康庐倦游客，朅来犹爱翠云重。",
        "dynasty": "宋",
        "collection_info": null
    },
    {
        "title": "游洞霄宫  其二",
        "author": "张巽",
        "content": "新晴草木翠光流，麦陇清和四月秋。\n巽二风来山髪冷，阿香雷过馨声幽。\n杜鹃鬨枕催归去，丁鹤攀辕欲借留。\n半夜忽闻岩壑响，小诗调戏鬼神愁。",
        "dynasty": "宋",
        "collection_info": null
    },
    {
        "title": "游洞霄宫  其三",
        "author": "张巽",
        "content": "曜相偏羸足力强，不辞复岭与重岗。\n未穷仙隠千年迹，先炷宸游一瓣香。\n诗得好题难驻笔，酒逢佳趣便飞觞。\n梦回彷佛前身事，却认金庭是故乡。",
        "dynasty": "宋",
        "collection_info": null
    }
]