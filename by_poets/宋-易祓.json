[
    {
        "uuid": "14dfdb41bd3a4a9f50e299f4af5547be",
        "title": "蓦山溪 海棠枝上",
        "author": "易祓",
        "content": "海棠枝上，留得娇莺语。\n双燕几时来，并飞入、东风院宇。\n梦回芳草，绿遍旧池塘，梨花雪，桃花雨。\n毕竟春谁主。\n东郊拾翠，襟袖沾飞絮。\n宝马趁雕轮，乱红中、香尘满路。\n十千斗酒，相与买春闲，吴姬唱，秦娥舞。\n拼醉青楼暮。",
        "dynasty": "宋",
        "collection_info": null
    },
    {
        "uuid": "16e00bcf0d7693f66508761fdeffd8b9",
        "title": "喜迁莺 帝城春昼",
        "author": "易祓",
        "content": "帝城春昼。\n见杏脸桃腮，胭脂微透。\n一霎儿晴，一霎儿雨，正是催花时候。\n淡烟细柳如画，雅称踏青携手。\n怎知道、那人人，独倚阑干消瘦。\n别后。\n音信断，应是泪珠，滴遍香罗袖。\n记得年时，胆瓶儿畔，曾把牡丹同嗅。\n故乡水遥山远，怎得新欢如旧。\n强消遣，把闲愁推入，花前杯酒。",
        "dynasty": "宋",
        "collection_info": null
    },
    {
        "uuid": "e9a5b2b92abac101d70f84e6c9403af4",
        "title": "水调歌头 自古清胜地",
        "author": "易祓",
        "content": "自古清胜地，江带与山篸。\n夸娥擘此石鐪，不独岭之南。\n初见仙岩第一，再见砻岩第二，今见淡岩三。\n邱壑皆有分，品第不须谈。\n望前驱，陪后乘，破晴岚。\n出城一舍而近，峭壁与天参。\n不使尘埃涴脚，忽觉烟云对面，鹤驭可同骖。\n杖屦从归去，此乐湘潭。",
        "dynasty": "宋",
        "collection_info": null
    },
    {
        "uuid": "6bb547df87e1b27b8d230e96116cd939",
        "title": "和太白感秋诗韵",
        "author": "易祓",
        "content": "我无适俗韵，滥剖江成竹。\n惟有南山云，对之若可掬。\n秋堂风露清，岂不念羁独。\n行年四十九，亦復此栖宿。\n二子亦有契，兹期定前卜。\n泛观穹壤间，物剥继以復。\n消息固常然，天地非反覆。\n姑置勿復言，新篘已清熟。",
        "dynasty": "宋",
        "collection_info": null
    },
    {
        "uuid": "b329e9b2cfae71e69cd08e459ae12a86",
        "title": "和黄山谷龟殻诗韵二首  其一",
        "author": "易祓",
        "content": "一枝自足鹪鹩巢，一居犹胜蜗牛屋。\n道人身外本无求，况有龟轩可栖宿。",
        "dynasty": "宋",
        "collection_info": null
    },
    {
        "uuid": "5f0dfb0743c7b586753b73afecd9831c",
        "title": "和黄山谷龟殻诗韵二首  其二",
        "author": "易祓",
        "content": "支床纳息三百年，也胜刳赐贮金屋。\n问子多智亦多穷，何如莲叶安巢宿。",
        "dynasty": "宋",
        "collection_info": null
    },
    {
        "uuid": "28c8d8253ada9d9aa6b62736cef3e5f1",
        "title": "和黄山谷琼芝诗韵",
        "author": "易祓",
        "content": "千岁蟾蜍犹得仙，百年枸杞足延命。\n也须点铁自成金，未信磨砖能作镜。",
        "dynasty": "宋",
        "collection_info": null
    },
    {
        "uuid": "2cd8c6b864d6aba8b1c1b0d1779a00d8",
        "title": "浯溪中兴颂",
        "author": "易祓",
        "content": "湘江东西直浯溪，上有十丈中兴碑。\n谁凿丰碑镇山曲，溪边美人美如玉。\n想当歌颂大业时，胸蟠星斗光陆离。\n蚕须虿尾更清劲，凛凛襟怀冰雪莹。\n水部之文鲁公书，两翁寥寥千载余。\n后来更有黄太史，健笔题诗起翁死。\n一派溪流彻底清，溪边镜石坚而明。\n我思古人不可见，水石犹作琼瑰声。\n朅来名山访遗蹟，烟雨凄迷山路湿。\n野叟蒙头看打碑，君其问诸水边石。",
        "dynasty": "宋",
        "collection_info": null
    },
    {
        "uuid": "a8c5e6863475db9c8b214f97c2fbefed",
        "title": "读唐中兴颂",
        "author": "易祓",
        "content": "唐家基业重于山，宁许胡雏据九关。\n当日人心旋□堵，异时世变却循环。\n壤分旄钺谁能制，政出貂珰不復还。\n千古高崖锁苍藓，空留遗蹟蹈元颜。",
        "dynasty": "宋",
        "collection_info": null
    },
    {
        "uuid": "fecf5ca3d42b875247dda3034b9b7c60",
        "title": "寄御史节判陶岑",
        "author": "易祓",
        "content": "我醉欲眠君罢休，谁能倚杖听江流。\n蕉花当户不知午，梧叶满庭疑是秋。\n吾道从来无物累，此心何处不天游。\n鸿边幸有音书至，春在江南云梦洲。",
        "dynasty": "宋",
        "collection_info": null
    },
    {
        "uuid": "0fda7a4fe089aa9acd070735bb826664",
        "title": "悬钟石",
        "author": "易祓",
        "content": "不今不古不朝昏，只与南山伴白云。\n我既无声亦无臭，众生当以不闻闻。",
        "dynasty": "宋",
        "collection_info": null
    },
    {
        "uuid": "a6ca0087b764e16b658ff24824eef3be",
        "title": "示从侄茂",
        "author": "易祓",
        "content": "万事皆从忙处错，寂然不动乃能通。\n君看开济规模事，却属南阳高卧翁。",
        "dynasty": "宋",
        "collection_info": null
    },
    {
        "uuid": "412226fa71bc505a490c7df5f67b7fc2",
        "title": "题识山楼",
        "author": "易祓",
        "content": "山外如何便识山，白云出岫鸟知还。\n更看面目知端的，却在先生几格閒。",
        "dynasty": "宋",
        "collection_info": null
    },
    {
        "uuid": "4a4b84d3125217db08b8af3effeb7cea",
        "title": "安灵龙潭",
        "author": "易祓",
        "content": "流水淼无际，其源徧坤舆。\n压之以山麓，壅淤谁与疏。\n神物夜相宅，风雷发欷歔。\n擘开苍玉峡，泻作清泠渠。\n安得探其穴，扁舟武陵渔。\n吾闻覆载閒，不过一身如。\n九窍互开閤，血肤乃张舒。\n其閒或积滞，气鬰成痈疽。\n山泽本通气，自然厥中虚。\n明河转地轴，乔岳并郊墟。\n脉络无不寓，地行乃其余。\n请观千丈瀑，高出康谷庐。",
        "dynasty": "宋",
        "collection_info": null
    }
]