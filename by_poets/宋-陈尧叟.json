[
    {
        "uuid": "29a74ffe185dd404db41faa90a858013",
        "title": "送张无梦归天台",
        "author": "陈尧叟",
        "content": "山人之所隠，临海赤城閒。\n天台峰峨峨，剡水声潺潺。\n绝顶一室非尘寰，忘形终日同云閒。\n仙軿每戾止，人迹绝跻攀。\n沆瀣挹朝味，冰雪留童颜。\n手持百首还元诗，诗成自谓人不知。\n世人得之蹈，希夷自此游。\n朝市皆争识形仪，承祯以道遇明主。\n子训卖药归会稽，张君今能尽继之。\n冥冥孤鸿东南飞，邈然不负烟霞期。",
        "dynasty": "宋",
        "collection_info": null
    },
    {
        "uuid": "1df82137f101206ad6c21dbbd940e150",
        "title": "送崇教大师南归",
        "author": "陈尧叟",
        "content": "能名浄行达理闱，振锡携瓶出翠微。\n恩重冕旒曾召对，情高云鹤却同归。\n会思莲社寰中结，杯泛潮风海上飞。\n不是清时未陈力，便堪随去扫岩扉。",
        "dynasty": "宋",
        "collection_info": null
    },
    {
        "uuid": "9046ef67101f3f13eda04e79195dc1d0",
        "title": "果实",
        "author": "陈尧叟",
        "content": "甜于糖蜜软于酥，阆苑山头拥万株。\n叶底深藏红玳瑁，枝边低缀碧珊瑚。",
        "dynasty": "宋",
        "collection_info": null
    },
    {
        "uuid": "6acff91311b1e9ce894a485cf19109d7",
        "title": "洞霄宫",
        "author": "陈尧叟",
        "content": "迴合烟光迭翠屏，东南山水此为灵。\n鶑花春学蓬瀛境，楼阁夜干牛斗星。\n古桧森罗烧药竈，彩云飘洒聚仙亭。\n辽天俯近归期鹤，澥谷旁连骇巨溟。\n紫陌红尘无一点，绿毛仙骨有千龄。\n当时听法谈玄者，环佩锵锵拱上清。",
        "dynasty": "宋",
        "collection_info": null
    },
    {
        "uuid": "cfbbf8e2aeaa07c5501dd6a09899ab05",
        "title": "披云亭",
        "author": "陈尧叟",
        "content": "秦关百二山河固，陕服城闉控此中。\n别构栋梁成爽垲，俯观竹树立青葱。\n虚檐豁敞迎朝日，曲槛萦回带晚风。\n登眺自欣襟带地，万方辙迹坦然同。",
        "dynasty": "宋",
        "collection_info": null
    },
    {
        "uuid": "768490bfb969070fd59b6347baeb7893",
        "title": "妙智洞",
        "author": "陈尧叟",
        "content": "追忆经行三十年，漫山桃李竞争妍。\n于今棠棣花成萼，我已童颜射酒舡。",
        "dynasty": "宋",
        "collection_info": null
    },
    {
        "uuid": "a32fe8c731d46515e594d6e18669634a",
        "title": "题义门胡氏华林书院",
        "author": "陈尧叟",
        "content": "旌阙书亭焕水乡，四时烟景似沧浪。\n玉浆寒色连莎砌，金障秋阴覆草堂。\n田里从来应逊畔，儿孙游戏亦成行。\n吾君孝理风天下，谁识讴歌缀乐章。",
        "dynasty": "宋",
        "collection_info": null
    },
    {
        "uuid": "188633949396d8cc9fd6f519bf4a5dac",
        "title": "赓上赐病归韵",
        "author": "陈尧叟",
        "content": "寅会丁昌运，吁谟愧琐才。\n微功酬帝造，迈级处公台。\n辞位囊封上，逾涯宠数来。\n维藩分圣寄，涕泗远丹台。\n旌仰宸章降，隆弥睿眷回。\n载赓诚寡和，望阙几徘徊。",
        "dynasty": "宋",
        "collection_info": null
    },
    {
        "uuid": "4a1397d03034f61b72f85a4b4b8b4a07",
        "title": "诗一首",
        "author": "陈尧叟",
        "content": "一榻琴书双门寺，片心泉石两林山。\n江楼把酒云供望，秋院支筇鹤对閒。",
        "dynasty": "宋",
        "collection_info": null
    }
]