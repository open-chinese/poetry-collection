[
    {
        "title": "菩萨蛮 淡黄斜日留汀草",
        "author": "曾原一",
        "content": "淡黄斜日留汀草。\n檐低半露遥岑小。\n病眼不禁愁。\n阑干无数秋。\n雁声何处落。\n旧梦还惊觉。\n风重葛衣单。\n深山吹笛寒。",
        "dynasty": "宋",
        "collection_info": null
    },
    {
        "title": "小重山 薄雪初消银月单",
        "author": "曾原一",
        "content": "薄雪初消银月单。\n疏疏浮竹影、矮红阑。\n梅花梦事落孤山。\n禁人处，霜重鼓声寒。\n留取晓来看。\n斑帘低小阁、烛花残。\n一帆明月去沧湾。\n空相忆，雪浪月痕翻。",
        "dynasty": "宋",
        "collection_info": null
    },
    {
        "title": "谒金门 梅粉褪",
        "author": "曾原一",
        "content": "梅粉褪。\n点点雨声春恨。\n半吐桃花芳意嫩。\n草痕青寸寸。\n把酒花边低问。\n莫解寒深红损。\n等待春风晴得稳。\n琵琶重整顿。",
        "dynasty": "宋",
        "collection_info": null
    },
    {
        "title": "赋杨妃袜",
        "author": "曾原一",
        "content": "万骑西行驻马嵬，凌波曾此堕尘埃。\n谁知一掬香罗小，踏转开元宇宙来。",
        "dynasty": "宋",
        "collection_info": null
    },
    {
        "title": "同戴石屏十人重游分韵得凿字即席赋",
        "author": "曾原一",
        "content": "綫径盘邅回，老壁出参错。\n洞深路欲无，且进还悸愕。\n太虚堕滓液，有此奇伟作。\n芮也劳斧斤，此语失之凿。\n斗崖湿生云，泉杂云影落。\n殿头何时仙，怡然骑木鹤。",
        "dynasty": "宋",
        "collection_info": null
    },
    {
        "title": "金精歌",
        "author": "曾原一",
        "content": "玄龙捲雨翻东溟，万华变灭如轻尘。\n雹拳破瓦万甲疾，祇恐天地今无春。\n东来一马当轩下，云叶眵剥天痕青。\n云开衡岳韩子到，此事恍惚今难凭。\n桃源有路不可入，桃花影绝那得寻。\n喳喳鹊鸣拔鸟起，岂子伟语曰沧溟。\n联骑瘦蹇踏脆绿，见者谓我椒庭人。\n瑶琴飞响暗雪瀑，杰句泣画逃山精。\n胸蟠玉虹世李白，笔舞铁锁今颜卿。\n飞仙遗章出天韵，引觞清酌球琳鸣。\n泉淙淙兮灵鼓，山崇崇兮太古。\n神明有舍炳万象，何处人间非紫府。\n灵根晔晔贯元气，瞬睫蓬莱无弱水。\n云褷褷，露泚泚。\n米珠簸兮方秤，橘社同兮舟里。",
        "dynasty": "宋",
        "collection_info": null
    },
    {
        "title": "金精山",
        "author": "曾原一",
        "content": "散策深寻紫翠边，雨余林密意苍然。\n玄崖拥路奇千迭，邃洞扃抽自一天。\n殿古尚存唐岁月，地灵疑带汉风烟。\n斜阳欲趁归樵路，倚杖更听云外泉。",
        "dynasty": "宋",
        "collection_info": null
    },
    {
        "title": "东华山",
        "author": "曾原一",
        "content": "行尽青山路，楼居傍石安。\n环云疑世隔，弯沼倒涵山。\n瀑近晴如雨，岩深暑亦寒。\n道人弄刀镊，怪我鬓毛斑。",
        "dynasty": "宋",
        "collection_info": null
    },
    {
        "title": "作歌咏苏云卿",
        "author": "曾原一",
        "content": "东湖湖面波渺瀰，东湖岸上春土肥。\n先生鉏云明月晓，种来蔬甲今成畦。\n把茅萧萧环四壁，此身不愿人间识。\n干坤清夷那復知，寸心杳渺黄尘隔。\n故人子房今九云，交情不断江湖滨。\n江西使漕却驺骑，故作敲门问字人。\n黄金百镒笺一幅，多谢春风到茅屋。\n君为使者吾邦民，见君容我更樵服。\n故人与我情重哉，君且归矣明当来。\n明朝启扉人不见，黄金不动书不开。\n使者持书三太息，封书径上黄扉侧。\n翩翩鹤驭云冥冥，空向湖山访行迹。\n向来桐江严子陵，曾得故人双眼青。\n芒鞋却踏京华路，太史惊夸说客星。\n先生得书掉头去，并此湖光不回顾。\n梦夫孀妇截髻鬟，亦有老大闺中女。",
        "dynasty": "宋",
        "collection_info": null
    },
    {
        "title": "题贤女祠",
        "author": "曾原一",
        "content": "翻手作云覆手雨，刘翁乃尔女如许。\n飘飘上下随春风，妾身肯似章台絮。\n门前江水深更深，沈沈此水明妾心。\n后来志士为感慨，过此往事成悲吟。\n嗟嗟许蔡復许吴，女吴绝蔡成二夫。\n此时哀泪苦几谏，翁意或可还其初。\n吴家箱币罗堂前，女兮脉脉胡不言。\n后来吴郎傥不死，清祠未必能江边。\n女今贤明照天宇，翁也反覆闻千古。\n许吴之日回此天，女贤翁否俱无传。",
        "dynasty": "宋",
        "collection_info": null
    },
    {
        "title": "题瘦马歌",
        "author": "曾原一",
        "content": "少尽其力老弃之，可怜骨立行步迟。\n何心更惜干障泥，病夫醉兀枯行枝。\n主家刍豆岂不饱，吾宁忍死不愿肥。\n肥时无奈人争骑，骑时鞭打无休时。",
        "dynasty": "宋",
        "collection_info": null
    },
    {
        "title": "寺中侨居",
        "author": "曾原一",
        "content": "懒出前山去，得闲唯访僧。\n窗寒依瘦石，屋老络枯藤。\n赴饭听堂鼓，看书傍佛灯。\n西南有孤塔，扶杖亦时登。",
        "dynasty": "宋",
        "collection_info": null
    },
    {
        "title": "句",
        "author": "曾原一",
        "content": "少陵忘却浑闲事，更有离骚忘却梅。",
        "dynasty": "宋",
        "collection_info": null
    }
]