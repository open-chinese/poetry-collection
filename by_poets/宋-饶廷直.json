[
    {
        "title": "夜游黄鹤楼遇道人",
        "author": "饶廷直",
        "content": "黄鹤楼前秋月寒，楼前江阔烟漫漫。\n夜深人散万籁息，独对清影凭阑干。\n一声长啸肃天宇，知是餐霞御风侣。\n多生曾结香火缘，邂逅相逢竟相语。\n翛然洗尽朝市忙，直疑身在无何乡。\n回看往事一破甑，下视举世俱亡羊。\n嗟予局促犹轩冕，知是卢敖游未远。\n他年有约愿追随，共看蓬莱水清浅。",
        "dynasty": "宋",
        "collection_info": null
    }
]