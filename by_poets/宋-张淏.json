[
    {
        "uuid": "da9b45e43f90a95f5f56f7ea36c92bb7",
        "title": "为侍郎徐公邦宪赋",
        "author": "张淏",
        "content": "五花麟驹籋飞云，鸣珂敲月曙色分。\n晨光炯炯照玉勒，华风熠熠生衡门。\n磊磊落落万人英，气射斗牛贯九精。\n笔扛龙文百斛鼎，鲸呿鳌掷风雨惊。\n英辞琳琅润金石，寒芒正色如明星。\n淫哇乱雅快一扫，英茎韶濩重铿鍧。\n质高器大声必广，古来才士岂虚名。\n我嗟壮岁困五穷，终年龊龊文字中。\n绝编坏简徒自苦，炊沙镂水初何功。\n志高意广材不足，奴辈岂特笑孔融。\n龙潜蚖肆亦物理，草庐未必非英雄。\n天生我材必有用，谁能便与朽腐同。\n愿得侧翅附鸿鹄，追风掣电凌太空。",
        "dynasty": "宋",
        "collection_info": null
    },
    {
        "uuid": "331aeb2f6d95b5a58336125413ef721e",
        "title": "句",
        "author": "张淏",
        "content": "今朝执手难言处，此去倾怀更有谁。",
        "dynasty": "宋",
        "collection_info": null
    }
]