[
    {
        "uuid": "54bb92cb2c8fae362c0388bd879b9c3a",
        "title": "自咏",
        "author": "蔡格",
        "content": "富贵良非愿，林泉毕此生。\n酒因随量饮，诗或偶然成。\n秋水和烟钓，春田带雨耕。\n颓然无缝塔，且不费经营。",
        "dynasty": "宋",
        "collection_info": null
    },
    {
        "uuid": "9aa15a75e8729f6a4cd159f0066615a8",
        "title": "山居  其一",
        "author": "蔡格",
        "content": "一雨秋凉爽气新，秋声栗栗转伤神。\n根株半载培多少，倏忽流光不待人。",
        "dynasty": "宋",
        "collection_info": null
    },
    {
        "uuid": "57deff4d7fb1ae8294b525ca47bcce9c",
        "title": "山居  其二",
        "author": "蔡格",
        "content": "刊删理障觅天根，心体昭昭会一原。\n岁暮更宜深燕养，莫埋书册动风旛。",
        "dynasty": "宋",
        "collection_info": null
    },
    {
        "uuid": "9a8296d5bf5129ebf70c4cadeeb961eb",
        "title": "山居  其三",
        "author": "蔡格",
        "content": "观云听雨逐番新，清昼绿荫更可人。\n满眼箇中无限趣，当窗憩久乐天真。",
        "dynasty": "宋",
        "collection_info": null
    },
    {
        "uuid": "3289c6014a25570724151909073ba252",
        "title": "山居  其四",
        "author": "蔡格",
        "content": "心远不妨车马过，地偏渐听月风来。\n参差竹木皆清景，唯有梅枝手自栽。",
        "dynasty": "宋",
        "collection_info": null
    },
    {
        "uuid": "7cf7d23a1946fe930b676888479583b5",
        "title": "山居  其五",
        "author": "蔡格",
        "content": "大禹圣人惜寸阴，嗟我悠悠老已侵。\n七年病蓄三年艾，犹胜龙钟转陆沉。",
        "dynasty": "宋",
        "collection_info": null
    },
    {
        "uuid": "c9e8cc7ed04665f9f799562295372122",
        "title": "山居  其六",
        "author": "蔡格",
        "content": "硬着脊梁休放肩，肩挑重负路漫延。\n生前气力无停歇，一息奄奄尚向前。",
        "dynasty": "宋",
        "collection_info": null
    },
    {
        "uuid": "51d012b63210963e49806ba631a554fb",
        "title": "山居  其七",
        "author": "蔡格",
        "content": "寤寐前修相感深，一巾衣钵此传心。\n叮咛莫问如来界，本体工夫在此寻。",
        "dynasty": "宋",
        "collection_info": null
    },
    {
        "uuid": "36cee54a07f12c59b0538ebd334839cc",
        "title": "山居  其八",
        "author": "蔡格",
        "content": "天下无如闻道乐，人间惟有养心高。\n烟花过眼须臾灭，明德馨香万古牢。",
        "dynasty": "宋",
        "collection_info": null
    },
    {
        "uuid": "bda9f1022245c7d717d4e92f629414ef",
        "title": "山居  其九",
        "author": "蔡格",
        "content": "逆境须同顺境宽，熟仁坚志这中观。\n英雄何限经坷坎，一片精光本自完。",
        "dynasty": "宋",
        "collection_info": null
    },
    {
        "uuid": "4a73c80a0b97dd7c5c2403a650600122",
        "title": "山居  其一○",
        "author": "蔡格",
        "content": "老年随分做工夫，黄卷静披世味无。\n倦整池边春睡足，凭栏遥看鸟相呼。",
        "dynasty": "宋",
        "collection_info": null
    },
    {
        "uuid": "9e8ce2fa98eacb45dbc1eaa83b4b5cb2",
        "title": "山居  其一一",
        "author": "蔡格",
        "content": "此身终老太平年，何事修真颠倒颠。\n但得开颜随日赏，醉眠花下也神仙。",
        "dynasty": "宋",
        "collection_info": null
    },
    {
        "uuid": "b08d752761a48fa850bb712da81af6fa",
        "title": "山居  其一二",
        "author": "蔡格",
        "content": "野花幽草满庭除，生意绵绵接太虚。\n独坐空斋无一事，呼童三径乐教锄。",
        "dynasty": "宋",
        "collection_info": null
    },
    {
        "uuid": "4b3dbb595b7ab93d14f896094a648f4b",
        "title": "山居  其一三",
        "author": "蔡格",
        "content": "何思何虑只寂然，由来习静类修禅。\n一去无多路□□，直启玄关叩洞天。",
        "dynasty": "宋",
        "collection_info": null
    }
]