[
    {
        "uuid": "74d1674d9e6fe9e7ffab8885a8a6fb8e",
        "title": "雪中遇直",
        "author": "窦群",
        "content": "寒光凝雪彩，限直居粉闱。\n恍疑白云上，乍觉金印非。\n树色霭虚空，琴声谐素徽。\n明晨阻通籍，独卧挂朝衣。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "5320aa15bf9d0cb90b93228f4ae696b0",
        "title": "题剑",
        "author": "窦群",
        "content": "丈夫得宝剑，束发曾书绅。\n嗟吁一朝遇，愿言千载邻。\n心许留家树，辞直断佞臣。\n焉能为绕指，拂拭试时人。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "db48c48232a3cd0d5cb35e5db6c0ca28",
        "title": "北地",
        "author": "窦群",
        "content": "何事到容州，临池照白头。\n兴随年已往，愁与水长流。\n黾勉思逋客，辛勤悔饭牛。\n诗人亦何意，树草欲忘忧。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "1738010b5bf85bd930bf400a24cf65d8",
        "title": "经潼关赠宇文十",
        "author": "窦群",
        "content": "古有弓旌礼，今征草泽臣。\n方同白衣见，不是弃繻人。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "53eb828c86c897ec56bc04762618b38b",
        "title": "观画鹤",
        "author": "窦群",
        "content": "华亭不相识，卫国复谁知。\n怅望冲天羽，甘心任画师。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "d1122cccc52e4e84dd738d78c4032d3a",
        "title": "春雨",
        "author": "窦群",
        "content": "昨日偷閒看花了，今朝多雨奈人何。\n人间尽似逢花雨，莫爱芳菲湿绮罗。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "a37aa3f810fb4499c666ff786410bdf9",
        "title": "送内弟袁德师",
        "author": "窦群",
        "content": "南渡登舟即水仙，西垣有客思悠然。\n因君相问为官意，不卖毗陵负郭田。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "57aef792993aaff37ec1061d491a5647",
        "title": "假日寻花",
        "author": "窦群",
        "content": "武陵缘源不可到，河阳带县讵堪夸。\n枝枝如雪南关外，一日休閒尽属花。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    }
]