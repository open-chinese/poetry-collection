[
    {
        "uuid": "e2a0b81015310f20cf75ea536845c1f0",
        "title": "雪中遇直",
        "author": "窦群",
        "content": "寒光凝雪彩，限直居粉闱。\n恍疑白云上，乍觉金印非。\n树色霭虚空，琴声谐素徽。\n明晨阻通籍，独卧挂朝衣。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "b5ea550b465041f7402e19071d21692f",
        "title": "东山月下怀友人",
        "author": "窦群",
        "content": "东山多乔木，月午始苍苍。\n虽殊碧海状，爱此青苔光。\n高下灭华烛，参差启洞房。\n佳人梦余思，宝瑟愁应商。\n皎洁殊未已，沈吟限一方。\n宦情哂鸡口，世路倦羊肠。\n彼美金石分，眷言兰桂芳。\n清晖讵同夕，耿耿但相望。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "e5a76673cbefbd978b5b1c54007d4662",
        "title": "时兴",
        "author": "窦群",
        "content": "夙心旷何许，日暮依林薄。\n流水不待人，孤云时映鹤。\n蒙蒙千万花，曷为神仙药。\n不遇烂柯叟，报非旧城郭。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "22563ec6d7d28fcad391a6bf89e96dad",
        "title": "题剑",
        "author": "窦群",
        "content": "丈夫得宝剑，束发曾书绅。\n嗟吁一朝遇，愿言千载邻。\n心许留家树，辞直断佞臣。\n焉能为绕指，拂拭试时人。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "0bf07e2d6386c5406d4ae6eb81123ab2",
        "title": "黔中书事",
        "author": "窦群",
        "content": "万事非京国，千山拥丽谯。\n佩刀看日晒，赐马傍江调。\n言语多重译，壶觞每独谣。\n沿流如着翅，不敢问归桡。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "c050d619589c92354fd935cf70efc366",
        "title": "冬日晓思寄杨二十七炼师",
        "author": "窦群",
        "content": "雨霜地如雪，松桂青参差。\n鹤警晨光上，步出南轩时。\n所遇各有适，我怀亦自怡。\n愿言缄素封，昨夜梦琼枝。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "02ac7247e9906cf69b7797e7c453698a",
        "title": "贞元末东院尝接事今西川武相公于兹三周谬领中宪徘徊厅宇多获文篇夏日即事因寄四韵",
        "author": "窦群",
        "content": "重轩深似谷，列柏镇含烟。\n境绝苍蝇到，风生白雪前。\n弹冠惊迹近，专席感恩偏。\n霄汉朝来下，油幢路几千。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "f31e4cdea1573b86f36641f2c150c19d",
        "title": "北地",
        "author": "窦群",
        "content": "何事到容州，临池照白头。\n兴随年已往，愁与水长流。\n黾勉思逋客，辛勤悔饭牛。\n诗人亦何意，树草欲忘忧。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "1726c2280419cadcf47344079ae3ba61",
        "title": "雨后月下寄怀羊二十七资州",
        "author": "窦群",
        "content": "夕霁凉飙至，翛然心赏谐。\n清光松上月，虚白郡中斋。\n置酒平生在，开衿愿见乖。\n殷勤寄双鲤，梦想入君怀。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "06f8195557a8f9bcf37c3d253a22475a",
        "title": "奉酬西川武相公晨兴赠友见示之作",
        "author": "窦群",
        "content": "碧树分晓色，宿雨弄清光。\n犹闻子规啼，独念一声长。\n眷眷轸芳思，依依寄远方。\n情同如兰臭，惠比返魂香。\n新什惊变雅，古瑟代沈湘。\n殷勤见知己，掩抑绕中肠。\n隙驷不我待，路人易相忘。\n孤老空许国，幽报期苍苍。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "933b4d2cd5e3af8ea248ed4ce488cc9c",
        "title": "晨游昌师院",
        "author": "窦群",
        "content": "深庭芳草浓，晓井山泉溢。\n林馥乱沈烟，石润侵经室。\n幽岩鸟飞静，晴岭云归密。\n壁藓凝苍华，竹阴满晴日。\n生期半宵梦，忧绪仍非一。\n若无高世心，安能此终毕。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "31ed41835243be9deaaa8abfe57b75b9",
        "title": "同王晦伯朱遐景宿慧山寺",
        "author": "窦群",
        "content": "共访青山寺，曾隐南朝人。\n问古松桂老，开襟言笑新。\n步移月亦出，水映石磷磷。\n予洗肠中酒，君濯缨上尘。\n皓彩入幽抱，清气逼苍旻。\n信此澹忘归，淹留冰玉邻。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "406f4a1cdebdb1ef35cac800ed000e93",
        "title": "草堂夜坐",
        "author": "窦群",
        "content": "匣中三尺剑，天上少微星。\n勿谓相去远，壮心曾不停。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "038f362a3d5c2adee0c5e3b0ae5802aa",
        "title": "经潼关赠宇文十",
        "author": "窦群",
        "content": "古有弓旌礼，今征草泽臣。\n方同白衣见，不是弃繻人。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "c8d55d07cad88ca7d4235b7354489853",
        "title": "观画鹤",
        "author": "窦群",
        "content": "华亭不相识，卫国复谁知。\n怅望冲天羽，甘心任画师。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "e67439c416f5f2b3dac5e84e605da80c",
        "title": "晚自台中归永宁裏南望山色怅然有怀呈上右司十一兄",
        "author": "窦群",
        "content": "白髮侵侵生有涯，青襟曾爱紫河车。\n自怜悟主难归去，马上看山恐到家。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "5e082c3a7af338aa65fc3d5c72a126f7",
        "title": "中牟县经鲁公庙",
        "author": "窦群",
        "content": "青史编名在箧中，故林遗庙揖仁风。\n还将文字如颜色，暂下蒲车为鲁公。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "d8b43dd890f5cae907a58dfac48d6777",
        "title": "初入谏司喜家室至",
        "author": "窦群",
        "content": "一旦悲欢见孟光，十年辛苦伴沧浪。\n不知笔砚缘封事，犹问佣书日几行。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "cd94ca01ef0edd27baa3e31232847749",
        "title": "春雨",
        "author": "窦群",
        "content": "昨日偷閒看花了，今朝多雨奈人何。\n人间尽似逢花雨，莫爱芳菲湿绮罗。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "80f7fbaac65fbb1f6674262b459fc388",
        "title": "送内弟袁德师",
        "author": "窦群",
        "content": "南渡登舟即水仙，西垣有客思悠然。\n因君相问为官意，不卖毗陵负郭田。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "a814f0bd5236bf32407ff7b8391b52f0",
        "title": "赠刘大兄院长",
        "author": "窦群",
        "content": "万年枝下昔同趋，三事行中半已无。\n路自长沙忽相见，共惊双鬓别来殊。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "c626e46adc5470b307bb837f24a07a10",
        "title": "假日寻花",
        "author": "窦群",
        "content": "武陵缘源不可到，河阳带县讵堪夸。\n枝枝如雪南关外，一日休閒尽属花。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    },
    {
        "uuid": "d1aa18ea505e3aada6ddc0bbd0f61f86",
        "title": "自京将赴黔南",
        "author": "窦群",
        "content": "风雨荆州二月天，问人初雇峡中船。\n西南一望云和水，犹道黔南有四千。",
        "dynasty": "唐",
        "collection_info": {
            "collection": "御定全唐诗",
            "volume": "卷二百七十一"
        }
    }
]