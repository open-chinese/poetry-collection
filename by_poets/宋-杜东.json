[
    {
        "title": "喜迁莺 生申华席",
        "author": "杜东",
        "content": "生申华席。\n便占却新春，前头五日。\n椒颂梅英，金幡彩缕，好个早春天色。\n使君以仁得寿，和气融春无极。\n人总道，是阳春有脚，恩浮南国。\n应看，丹诏下，昨夜天边，初报春消息。\n日转黄麾，风生绛伞，春殿龙颜咫尺。\n共庆一堂嘉会，万宇同沾春泽。\n祝眉寿，便从今细数，好春千亿。",
        "dynasty": "宋",
        "collection_info": null
    },
    {
        "title": "山行",
        "author": "杜东",
        "content": "远岫依依落照，平林隠隠疏钟。\n独跨蹇馿归去，梅花一笑相逢。",
        "dynasty": "宋",
        "collection_info": null
    },
    {
        "title": "绿珠",
        "author": "杜东",
        "content": "以色危身岂不知，甘心死别不生离。\n楼前甲士纷如雪，正是花飞玉碎时。",
        "dynasty": "宋",
        "collection_info": null
    },
    {
        "title": "平山堂",
        "author": "杜东",
        "content": "平山堂下水云重，孤笛凄凉淡月中。\n不见龙蛇飞素壁，只余狐兔戍离宫。\n仙翁已逐风流尽，世事俱随梦幻空。\n广武无人同此意，慨然止有泪临风。",
        "dynasty": "宋",
        "collection_info": null
    }
]