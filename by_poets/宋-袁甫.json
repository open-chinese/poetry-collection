[
    {
        "uuid": "38457ca5dfb7a457609af7ac4c732543",
        "title": "述易述雅二章与赵清臣制帅  其一",
        "author": "袁甫",
        "content": "六十四卦，惟谦纯吉。\n九四大臣，居位以德。\n满则易敧，盈兮斯食。\n惟谦下人，不违天则。\n此则伊何，元无损益。\n澄然太空，秉心惟一。\n明哲保身，神所辅翊。\n持此撝谦，与宋无极。",
        "dynasty": "宋",
        "collection_info": null
    },
    {
        "uuid": "7cb08a0e5e3dc23fa8c547d987765f3e",
        "title": "述易述雅二章与赵清臣制帅  其二",
        "author": "袁甫",
        "content": "大雅不作，吁谟音希。\n公既奏功，衮衣盍归。\n归矢尔谟，琅琅厥辞。\n用添帝聪，烛于几微。\n天位孔艰，夙夜弼违。\n逆耳为忠，隠情乃欺。\n择乎二者，上帝监兹。\n煌煌祖业，忠臣念之。",
        "dynasty": "宋",
        "collection_info": null
    },
    {
        "uuid": "7b1b896cfe29f7254af21ac0b459ab2b",
        "title": "三衢效周雅作鹿鸣宴诗三章  其一",
        "author": "袁甫",
        "content": "鹿鸣鹿鸣，呦呦之声。\n我有嘉宾，柯山之英。\n来燕公堂，天府是升。\n同我乡老，遹观厥成。",
        "dynasty": "宋",
        "collection_info": null
    },
    {
        "uuid": "fa1c24dbf0224391b919f9dbfa6461ad",
        "title": "三衢效周雅作鹿鸣宴诗三章  其二",
        "author": "袁甫",
        "content": "鹿鸣鹿鸣，食苹与蒿。\n我有嘉宾，柯山之翘。\n岁逢丑矣，喜见斗杓。\n我有旨酒，嘉宾是招是邀。",
        "dynasty": "宋",
        "collection_info": null
    },
    {
        "uuid": "fe5878925c4a9bbb56563a38f85d695e",
        "title": "三衢效周雅作鹿鸣宴诗三章  其三",
        "author": "袁甫",
        "content": "鹿鸣鹿鸣，惠我好音。\n我有嘉宾，言献其琛。\n虽则轩裳，不改山林。\n我有十箴，以淑我嘉宾之心。",
        "dynasty": "宋",
        "collection_info": null
    },
    {
        "uuid": "116379335b5c00c30cbd2e058fc0d151",
        "title": "朝阳三章  其一",
        "author": "袁甫",
        "content": "日之出矣，于彼扶桑。\n凤之鸣矣，于彼高冈。\n匪高冈则鸣，朝阳之光。\n君子如凤，爱此朝阳。\n纯德孔明，闻于四方。",
        "dynasty": "宋",
        "collection_info": null
    },
    {
        "uuid": "9bd8a5c8c946a29b6e54d0f71654abb3",
        "title": "朝阳三章  其二",
        "author": "袁甫",
        "content": "日之出矣，其光融融。\n凤之鸣矣，其声雝雝。\n鸣于何所，于彼梧桐。\n凤兮凤兮，和乐冲冲。\n匪凤匪桐，在君子之躬。",
        "dynasty": "宋",
        "collection_info": null
    },
    {
        "uuid": "45058803a486ac5286f222f2fe72954a",
        "title": "朝阳三章  其三",
        "author": "袁甫",
        "content": "日之出矣，万象光明。\n凤之仪矣，箫韶之音。\n观彼仪凤，以观我生。\n生生不息，匪亏匪盈。\n面此朝阳，默养和平。",
        "dynasty": "宋",
        "collection_info": null
    },
    {
        "uuid": "333fe0711714dd058f10b1a8f1cc83cb",
        "title": "和韩履善韵",
        "author": "袁甫",
        "content": "雨雪霏霏，青山华巅。\n能令山老，曷不老泉。\n雪高高山，雪深深渊。\n山自寂寂，泉自涓涓。\n我爱嶙峋，亦爱漪涟。\n雪兮入水，我观其澜。\n雪也在山，我取而餐。\n入水不见，依旧灵源。\n在山见雪，不见苍然。\n苍然虽改，岿然则存。\n见与不见，神光浑全。\n悟此雪词，龟龙参前。\n一止一流，谁合谁分。\n忘言为赘，言本无言。",
        "dynasty": "宋",
        "collection_info": null
    },
    {
        "uuid": "6bb2a7d340790d8b674989a97591c3c5",
        "title": "和晋斋兄韵",
        "author": "袁甫",
        "content": "斟酌元气，斗为帝车。\n四时迭运，其信也且。\n天道不言，莫非教欤。\n日之升矣，云翳扫除。\n本无体质，湛然太虚。\n历山舜耕，雷泽舜渔。\n天德首出，兹焉权舆。\n晋斋作诗，诲语勤劬。\n我处山樊，饮水饭蔬。\n一雨苏旱，民气欢如。\n东邻杀牛，西邻刲猪。\n市贾不售，始到吾庐。\n买来烹之，每食无余。\n凉哉枕簟，凄其葛綀。\n忽念世涂，滔滔沦胥。\n自昔兴亡，具载诗书。\n蛊弊极矣，谁与爬梳。\n已而谛思，惊饵如鱼。\n谁谓王门，可轻曳裾。\n观诗末章，荷兄警予。\n老冉冉至，虚度望舒。\n学贵密察，勿事恢疏。\n一念微差，恶草必锄。\n真刚大勇，那可踌躇。\n未济濡尾，既济濡袽。\n元自昭晰，无惑可祛。\n拜兄忠告，其敢忘诸。\n且此养疴，谁毁谁誉。",
        "dynasty": "宋",
        "collection_info": null
    },
    {
        "uuid": "a40c809ca6b027e137de81bf3ab5d53c",
        "title": "和惠宰修县学韵",
        "author": "袁甫",
        "content": "人爵非贵，天爵惟尊。\n贤哉惠侯，兴学祁门。\n祁门之士，夙号有文。\n兑习久废，索居离羣。\n自侯来思，锐志兴復。\n士脱旧穴，迁于乔木。\n人性本善，混混源泉。\n四端素具，若火始然。\n谁其启之，君子德风。\n既修学宫，藏修其中。\n内养克充，外养亦备。\n尔不吾负，吾宁尔弃。\n坛名舞雩，乐道无欲。\n梁跨幽涧，潺潺潄玉。\n面此清致，皆学之助。\n本心融明，庶几寡过。\n滔滔世途，人而匪天。\n儿童之戏，殆类纸鸢。",
        "dynasty": "宋",
        "collection_info": null
    },
    {
        "uuid": "c5bf4b8be4458250d4347e41f7cb7da7",
        "title": "番阳喜晴赠幕僚",
        "author": "袁甫",
        "content": "大江以东，岁屡弗康。\n民病未苏，正兹忧惶。\n一雨六旬，巨浸汤汤。\n我告上帝，是祈是禳。\n我来宿斋，室名朝阳。\n顾瞻斯名，与我心当。\n天告我兆，厥应果彰。\n朝阳一升，阴沴伏藏。\n众水归壑，殃转为祥。\n民奠攸居，岁保金穰。\n耄倪载咏，喜气洋洋。\n匪我颛蒙，能动上苍。\n頼我诸友，罔或怠荒。\n斋事孔明，纯诚是将。\n上帝昭格，随此瓣香。\n我勉诸友，秉德日彊。\n朝阳在我，自然发光。\n阳復之始，养而勿伤。\n常如对帝，中正斋庄。\n乃保终吉，以活吾氓。\n稍或安肆，罔念作狂。\n政刑弗谨，号令弗臧。\n天非可恃，祥覆为殃。\n敬之敬之，斯须勿忘。\n既以告友，抑以自防。",
        "dynasty": "宋",
        "collection_info": null
    },
    {
        "uuid": "788c9b3e09de31b331789bcb1fc3fb3b",
        "title": "赠韩拙堂",
        "author": "袁甫",
        "content": "世所谓巧，请为翁说。\n巧于利口，佞辞河决。\n何如吉人，其言吶吶。\n巧于附势，炙手可热。\n何如节士，刚肠若铁。\n巧于营生，百计渔夺。\n何如儒家，冷淡生活。\n拙反为巧，巧乃大拙。\n蓦然猛省，比论未彻。\n本无巧拙，奚较优劣。\n大道融融，旷兮太空。\n恶不待攻，善与人同。\n客访拙翁，携酒相从。\n客去西东，翁数飞鸿。\n春日烘烘，适兴携筇。\n兴尽呼童，燕坐堂中。\n一门雍雍，兰玉玲珑。\n客贺拙翁，笑倚长松。",
        "dynasty": "宋",
        "collection_info": null
    },
    {
        "uuid": "e74f67b4e5bd8868b5e9f4d74489fab8",
        "title": "题梅四首  其一",
        "author": "袁甫",
        "content": "占断春光，水边横枝。\n欲识生意，未着花时。",
        "dynasty": "宋",
        "collection_info": null
    },
    {
        "uuid": "3aeb47a5284f4dd5404000a8fa99e7a0",
        "title": "题梅四首  其二",
        "author": "袁甫",
        "content": "雪欺梅耶，抑梅欺雪。\n孤高之操，凛凛清绝。",
        "dynasty": "宋",
        "collection_info": null
    },
    {
        "uuid": "12117edf459fcf405148c2e0e0eb53ba",
        "title": "题梅四首  其三",
        "author": "袁甫",
        "content": "花勿尽开，尽开香歇。\n勿待月圆，纔圆即缺。",
        "dynasty": "宋",
        "collection_info": null
    },
    {
        "uuid": "373ff141c44aff4127e49f29e6b4bd73",
        "title": "题梅四首  其四",
        "author": "袁甫",
        "content": "竹外一枝，啸傲东风。\n许多真趣，在有无中。",
        "dynasty": "宋",
        "collection_info": null
    },
    {
        "uuid": "439d30ca9e81fb2fd53d8bcc54f1edbd",
        "title": "石松子",
        "author": "袁甫",
        "content": "殻坚于石，色白于雪。\n仁在其中，香味清绝。\n况之松子，格韵度越。\n庭前柏树，视此亦劣。\n松柏着土，其子乃结。\n此仁无根，更何所着。\n松柏有种，有枯有活。\n此仁无种，生生不灭。\n天不能灾，人不能伐。\n吾欲令此仁普徧广博，吾欲令此仁取之不竭。\n家家具足，可采可撷。\n人人圆成，可咀可嚼。\n初无奥旨，亦无秘诀。\n不假思量，何劳论说。\n箇中浑全，了无分别。\n仰见高山兮，石洞之穴。\n俯此清泉兮，万古不涸。",
        "dynasty": "宋",
        "collection_info": null
    },
    {
        "uuid": "d4274d10dd7574ca3485b0864d0697c3",
        "title": "江东巡部纪行",
        "author": "袁甫",
        "content": "春过三之一，轻车走阡陌。\n平坂抹池阳，迤逦山路埆。\n风颠吹人面，雪滑皲人足。\n忽然铜钲挂，九华醒两目。\n自经千万劫，寒翠光堪摘。\n半霄非人间，大江横其侧。\n行行逼宣州，麻姑正面矗。\n且上敬亭山，感慨怀李白。\n听说三洞天，渴见恨无翮。\n岩幽鬼神哭，罅开星月烛。\n金沙烂吾前，祖师灯未没。\n赓酬二三子，不觉诗笔秃。\n歙州我旧游，迎笑儿童簇。\n本无棠荫芾，漫云恩波沐。\n黄山怅无缘，不得搜仙窟。\n祁门山何如，险与石埭埒。\n山花溪边明，时有新鳬浴。\n古木龙吟啸，巨石虎蹲伏。\n伟哉岳鄂王，提兵旧盘礴。\n像设俨遗祠，光芒射斗宿。\n凌晨拜祠下，忧思心恻恻。\n无心惜落花，惟愁民捐瘠。\n浮梁与乐安，五十笑步百。\n幸瞻慈湖祠，风声尚堪忆。\n钟君我所敬，能续慈湖脉。\n乍合又倏离，人事渺无极。\n别友情无奈，看山意无足。\n山围如城郭，渐逼鸣山麓。\n父老阑道叫，一路藉神福。\n问尔所欲何，作庙新奕奕。\n我来为尔民，尔欲我筹度。\n越宿至芗溪，三山森在列。\n顾我一瓣香，端为象翁设。\n象翁百世师，此道揭日月。\n书堂卜筑成，屋与人俱杰。\n深夜济济容，学子纷四集。\n前廊问伊谁，同门旧知识。\n新知有二郑，操行端矩矱。\n此学其兴乎，欲去令人惜。\n大字书磨崖，字径二三尺。\n匆匆过安仁，交友相追逐。\n汤董最可人，吉德侔金玉。\n干越今称贤，闾阎声籍籍。\n此声买无价，民彝知未灭。\n我行三千里，六十零四日。\n明当抵番江，秉烛写胸臆。\n若夫咨诹事，多頼诸贤力。\n云何略不书，此是使者职。",
        "dynasty": "宋",
        "collection_info": null
    },
    {
        "uuid": "7487f64aba70389684784bab1eaed96d",
        "title": "和高应朝",
        "author": "袁甫",
        "content": "明越两相望，别久忘岁月。\n今秋对标榘，喜见冰玉洁。\n实材信有用，至刚元不折。\n青青岁寒松，不畏霜与雪。\n世道有夷险，人心难泯灭。\n烦公作津梁，勿使微言绝。",
        "dynasty": "宋",
        "collection_info": null
    },
    {
        "uuid": "27b11cff8ceed5807414b2899ae2cdae",
        "title": "赠单判官秩满言归",
        "author": "袁甫",
        "content": "达士如弦直，直乃根性天。\n平易无他事，大道本自然。\n吁嗟机巧人，屈曲而拘挛。\n不求心境静，但取世俗妍。\n我来官柯山，同僚单君贤。\n赞画得佽助，直道无盘旋。\n廉介味已熟，恬退性所便。\n两载且追随，使我无大愆。\n临行重惜别，赠君可忘言。\n所愿松柏操，岁寒毋变迁。",
        "dynasty": "宋",
        "collection_info": null
    },
    {
        "uuid": "c05fe82dfc714925758c80d0f65c8e8f",
        "title": "寄题夏时甫晓山亭诗",
        "author": "袁甫",
        "content": "夏君人中英，讷斋天下士。\n襟期修篁友，节操孤松比。\n大书晓山扁，山色来棐几。\n爱此朝气爽，未明揽衣起。\n讷斋我妇翁，颇曾窥涯涘。\n结交折辈行，逢人说夏子。\n因读晓山吟，令我慨生死。\n人世亦何为，仕宦聊尔尔。\n孰知死不朽，香名垂千祀。\n此人不復得，此诗谁能似。\n时甫盍刻石，方山可对峙。",
        "dynasty": "宋",
        "collection_info": null
    },
    {
        "uuid": "7ccec8cffb7d218a3d048edc3bb0f4f5",
        "title": "分题得莫氏荷池",
        "author": "袁甫",
        "content": "我老贫无居，借宅横水北。\n轩窗五月凉，四面绕修竹。\n方塘贮清泉，绿浄荫湖目。\n初疑青钱小，稍展圆盖绿。\n红妆出菡萏，敛萼似羞缩。\n清晨露华滋，掩苒耀容服。\n风来香十里，雨过珠百斛。\n全家在清凉，衾枕有余馥。\n吾师老瞿昙，六入渐驱逐。\n尘嚣化五浊，热恼变三伏。\n食实餐其根，对案何用肉。",
        "dynasty": "宋",
        "collection_info": null
    },
    {
        "uuid": "a752bd111219e8bd33df448af611ee6c",
        "title": "螳蜋捕蝉诗",
        "author": "袁甫",
        "content": "鸣蜩善择木，木美叶敷腴。\n国于美荫中，自庆无他虞。\n螳蜋伺其便，欲进復趦趄。\n怒臂俄一施，捕取如囚拘。\n委身膏利吻，性命纔须臾。\n均之细微物，一何强弱殊。\n蜩乎汝无识，自知其过欤。\n物在宇宙间，谨默乃安居。\n今汝独聒聒，昼夜长喧呼。\n汝闹力不足，彼静智有余。\n胜负从此决，谁谓汝非辜。\n螳蜋既得意，自谓真良图。\n那知仅一饱，燕鹊已窥觎。\n出尔反乎尔，胡能独全躯。\n乃知祸与福，不系巧与愚。\n哓哓固不免，默默復何如。\n置之不足道，燕坐观厥初。",
        "dynasty": "宋",
        "collection_info": null
    },
    {
        "uuid": "18924f693bf9ad82578b9d1a1dea1659",
        "title": "忠孝诗",
        "author": "袁甫",
        "content": "曾子立言诏后世，战陈无勇非孝也。\n战死犹留千古名，大夫赤心为宗社。\n而况判死乃得生，父母遗体非轻舍。\n忠孝从来只一原，此道于今识者寡。\n慈湖老师遗墨在，光燄万丈追风雅。\n发挥天经与地义，为怜世人多聋哑。\n跋语流传壮矣哉，忠由孝出非外假。\n厥今边庭尚绎骚，其势飙欻陵诸夏。\n孤忠步步踏实地，纸上陈言付土苴。\n报国即是报亲恩，忠孝断断非二者。\n两阃对峙贵通情，胸怀如水常善下。\n不见天高并地阔，要令物物归化冶。\n雍容谭笑凈边尘，直把兵氛都汛洒。\n名垂竹帛增亲荣，入觐至尊醉金斚。\n到此纯孝通神明，冥冥之中锡纯嘏。\n病夫山中何所能，功成请将椽笔写。",
        "dynasty": "宋",
        "collection_info": null
    },
    {
        "uuid": "8c1c98e379188c42f7b438e633980b3e",
        "title": "辛亥寒食清明之交杜陵先生暂归省谒与诸生食罢游后园独坐萧然戏作长句示诸儿",
        "author": "袁甫",
        "content": "春风吹花次第芳，桃红李白蔷薇黄。\n榆钱柳絮飞欲狂，酴醾引蔓草木香。\n老人燕坐窥虞唐，目览千载游八荒。\n羣儿奔趋如羣羊，走过东阡復西厢。\n归来汗喘无可将，何如明窗治墨庄。\n读诵经史声琅琅，音节閒美非笙簧。\n有如农夫勤理秧，秋来乃有千斯仓。\n先生既至心不忙，背念衮衮倾三湘。\n一语蹇吃涕泗滂，老大空腹徒悲伤。\n圣明天子坐未央，收拾俊杰罗文章。\n褎然举首充贤良，仲舒轼辙俱轩昂。\n吾家有子雏凤凰，声价一日驰帝乡。\n随羣逐队恣颉颃，终抱粪壤如蜣蜋。",
        "dynasty": "宋",
        "collection_info": null
    },
    {
        "uuid": "d4b2173b13547a10c636be13ffaaa827",
        "title": "和陆伯微韵",
        "author": "袁甫",
        "content": "皇都喜见天宇晴，好风拂掠条不鸣。\n幽人领袖二三子，适意涌金门外行。\n云岫重重仍翼翼，举头不愧林间翮。\n赏心乐事浩无涯，独念黎元生理窄。\n胸中宿昔富兵机，气压贲育走且疲。\n卯年会见佛貍死，天数一定端可推。\n九重求士忘食息，三聘躬耕在昕夕。\n愿君努力应时须，宇宙垂名长的皪。",
        "dynasty": "宋",
        "collection_info": null
    },
    {
        "uuid": "baf401961d1de3efe41a649ca1df31e7",
        "title": "和杨秀甫韵",
        "author": "袁甫",
        "content": "天下大物山与泉，山泉为蒙义皎然。\n坐对岩岩听潺潺，以兹名斋日周旋。\n杨君作诗老更妍，解把山泉写天全。\n山谷松梅咏坡仙，到今笔语带芳鲜。\n松梅双清固堪怜，孰似山泉浩无边。\n顾我蒙养钻弥坚，要参圣处力加鞭。\n杨君一见出佳篇，古淡端如朱丝絃。\n絃中传雅奏，难共俗人言。\n我欲和君一两联，山泉入梦且高眠。",
        "dynasty": "宋",
        "collection_info": null
    },
    {
        "uuid": "ad455f486aa0b0e6476fbdbf081c1fd7",
        "title": "见牡丹呈诸友",
        "author": "袁甫",
        "content": "从来洛花天下最，姚黄魏紫尤奇异。\n坐令百花失颜色，唤作国香谁是对。\n十年之前来新安，阅尽妖娆兴欲兰。\n晚得一枝睡露蝉，分明好似画中看。\n人世匆匆驹过隙，重游正值春三月。\n园丁折得数般来，旋买甆瓶谩成列。\n殷红照日更嫣然，轻素含风玉色鲜。\n中有杨妃曾一捻，咄哉尤物累天全。\n我今褰帷问疾苦，皇华那受妖花污。\n掷置道旁何足惜，亦如佞人吾所恶。\n顿使心胸和且平，况闻麦陇香气腾。\n处处一犁春雨足，家家合掌庆丰登。",
        "dynasty": "宋",
        "collection_info": null
    },
    {
        "uuid": "0d932f38d6485434b8cd9259eb0279ec",
        "title": "湖月赠朱几仲",
        "author": "袁甫",
        "content": "天上月，三五盈兮三五缺。\n湖中月，无缺无圆无生灭。\n天上月，虾蟇妖精敢作孽。\n湖中月，能使痴蟇踪影没。\n岂是蟾兔不如龙，不知龙有何秘诀。\n甓社湖中看明月，湖中天上双皎洁。\n湛卢令我书大字，老来百事懒且拙。\n惟有作字气如虹，写罢森森清彻骨。\n神龙见之应骧首，共伴寒光千古揭。\n夜夜明月照我字，我字照湖两相埒。\n更得湛卢着佳句，便与盂城成三绝。",
        "dynasty": "宋",
        "collection_info": null
    },
    {
        "uuid": "e5f6eedd708467b13f861d3c77b0f8a6",
        "title": "咏丹桂赠周纯甫冯德厚  其一",
        "author": "袁甫",
        "content": "一种自然色，如吾方寸丹。\n天教传信到，人莫作花看。\n骨气超凡俗，声名彻广寒。\n留君良为此，忆别鼻休酸。",
        "dynasty": "宋",
        "collection_info": null
    },
    {
        "uuid": "506148302c2b6280c96496b2b2d064bd",
        "title": "咏丹桂赠周纯甫冯德厚  其二",
        "author": "袁甫",
        "content": "孤却团圆月，今朝桂子丹。\n莫教疏雨打，留向晚秋看。\n色借幽岩秀，香通古壑寒。\n痴儿被花笑，世味只辛酸。",
        "dynasty": "宋",
        "collection_info": null
    },
    {
        "uuid": "fde9a49670b536b132f7b1e40ca26425",
        "title": "和韩履善韵",
        "author": "袁甫",
        "content": "谈经说史谩支离，大道宁容小智窥。\n山峙川流俱是妙，鸢飞鱼跃两忘机。\n识天乃乐天之乐，非我安知我不知。\n细读新诗消息好，桃花见后更无疑。",
        "dynasty": "宋",
        "collection_info": null
    },
    {
        "uuid": "b08b14ec37c93a1915a8374557cc847f",
        "title": "和王伯友韵",
        "author": "袁甫",
        "content": "三春强半麦青青，是处田家只望晴。\n雪压霜欺愁正极，日融云浄眼增明。\n纷纷民瘼关吾念，得得天公相此行。\n更问老农官与吏，几人贪浊几人清。",
        "dynasty": "宋",
        "collection_info": null
    },
    {
        "uuid": "0831b74a5d52f2bc27c4ca24d616c7b3",
        "title": "和毛中书劝农韵三首  其一",
        "author": "袁甫",
        "content": "曲奏梅花促晓更，更声方断又鸣钲。\n篮舆咿轧亲巡野，枥马喧填看勉耕。\n酒酌田翁添醉色，泽均牧叟助欢声。\n天公也欲催佳句，特放晴光分外明。",
        "dynasty": "宋",
        "collection_info": null
    },
    {
        "uuid": "de8c0554488a0f34951511027bb414ab",
        "title": "和毛中书劝农韵三首  其二",
        "author": "袁甫",
        "content": "历遍田畴问我农，都言杼柚久虚空。\n吏胥祇是工椎剥，仓廪何曾识腐红。\n愿得家家歌乐岁，直须日日扇和风。\n如今拙手徒餐粟，惭见天民四者穷。",
        "dynasty": "宋",
        "collection_info": null
    },
    {
        "uuid": "656aac8494e29bf053ce365fbc27f417",
        "title": "和毛中书劝农韵三首  其三",
        "author": "袁甫",
        "content": "劳农因得步河桥，仰视前贤隔九霄。\n凡骨难仙安素履，腐儒学吏守邦条。\n荷公美意鞭驽质，惠我名篇胜翠翘。\n痛饮春醪那可强，胸中磊块把诗浇。",
        "dynasty": "宋",
        "collection_info": null
    },
    {
        "uuid": "fba395aa0ba5ac5696d23bca582e7360",
        "title": "和越帅汪仲宗韵",
        "author": "袁甫",
        "content": "稽山窟宅尽神仙，多少棠阴属鉅贤。\n万壑千岩长似旧，一翁二季美无前。\n风流自昔遗芳在，衣钵于今盛事传。\n行见直声追轨躅，岂徒庆礼侈宾筵。",
        "dynasty": "宋",
        "collection_info": null
    },
    {
        "uuid": "48a7153a67d1e3cbbdbafdd624924088",
        "title": "和南康守韵",
        "author": "袁甫",
        "content": "结亭故事重拈出，领略匡庐高更高。\n身在山中迷面目，心游局外见分毫。\n平湖雪意漫天急，古木风声捲地号。\n此地徐徐鼛鼓节，知公一念在民劳。",
        "dynasty": "宋",
        "collection_info": null
    },
    {
        "uuid": "a75dffa02728714a30a1f5a4877d3fbf",
        "title": "和履善游三洞天韵",
        "author": "袁甫",
        "content": "长空万里普光明，此地缘何独着灵。\n不是天晴窥白日，爱他月黑满疏星。\n石松有子能呈巧，金囤无沙似遁形。\n蓦地回头千万点，谛观顿使我心醒。",
        "dynasty": "宋",
        "collection_info": null
    },
    {
        "uuid": "862914d27a9feaf5116f4b36b9a53563",
        "title": "和令君岁寒亭韵",
        "author": "袁甫",
        "content": "老干森森当翠屏，壁间诗句有留名。\n昔逢利口挤之死，今伴苍髯凛若生。\n雪压枝擎犹有力，月高林静更双清。\n抚松似共黄门语，况听萧萧枕上声。",
        "dynasty": "宋",
        "collection_info": null
    },
    {
        "uuid": "9acacf9443999fa681fb7cacf491c233",
        "title": "蒙程伯寓知府给事以仆生祠妙唱见寄辄次韵奉酬",
        "author": "袁甫",
        "content": "闻道邦人尚去思，栽松植竹遶丛祠。\n要知独立无言处，正似危邦援绝时。\n平世功名付图画，暮年活计在钩丝。\n谢公旌旆巡山后，千里慇懃寄好词。",
        "dynasty": "宋",
        "collection_info": null
    },
    {
        "uuid": "8b53409b8de149b80c9a04d6aba55e79",
        "title": "新安乡会",
        "author": "袁甫",
        "content": "紫阳自是神仙窟，谁泛仙槎竞问津。\n二妙先传联璧喜，九人齐着赐袍新。\n自怜十载龙门客，来领三科燕席宾。\n酌颂年家无浪语，黄山高节两嶙峋。",
        "dynasty": "宋",
        "collection_info": null
    },
    {
        "uuid": "7af68fa83df7ede864e7045d5a8eb3be",
        "title": "送池阳张倅奉祠归清江二首  其一",
        "author": "袁甫",
        "content": "题舆名满大江东，忽忆家山閤皂中。\n孤棹赋归犹带雪，深衣养浩直摩空。\n从教风月分多少，独抱春秋究始终。\n籍湜近来知叛否，只君不负紫阳翁。",
        "dynasty": "宋",
        "collection_info": null
    },
    {
        "uuid": "d1f9be4f881262ac616ecb428335c850",
        "title": "送池阳张倅奉祠归清江二首  其二",
        "author": "袁甫",
        "content": "自怜凡骨未能仙，每对仙都辄爽然。\n序齿十年兄弟行，论交一日友朋缘。\n干戈满地心忧国，事业弥天世急贤。\n已把封章排紫闼，未容问舍与求田。",
        "dynasty": "宋",
        "collection_info": null
    },
    {
        "uuid": "bcb33e8c9c843213079ca9b937a1d9e4",
        "title": "魏鸿禧叙别二首  其一",
        "author": "袁甫",
        "content": "世间万事尽筌蹄，尘外工夫好者希。\n大道精通元自在，旁门浅陋谩多岐。\n六年铁冶劳经画，九转金丹默受持。\n归去小溪溪上坐，要求消息在婴儿。",
        "dynasty": "宋",
        "collection_info": null
    },
    {
        "uuid": "0fa2888ff15d0ebe3b52c10aa1dc8a68",
        "title": "魏鸿禧叙别二首  其二",
        "author": "袁甫",
        "content": "别有金丹简且真，不烦火候不劳神。\n自知自信融融乐，无虑无营盎盎春。\n天地游心元广大，风云入句更精神。\n我将归去偿兹愿，溪上相逢只幅巾。",
        "dynasty": "宋",
        "collection_info": null
    },
    {
        "uuid": "b57df0702b69d1040e1255d37bd34e6b",
        "title": "钓台",
        "author": "袁甫",
        "content": "朔风吹我到严滩，拥被掀篷一破颜。\n寒色侵凌欺白髮，雪花撩乱失青山。\n未消据案千尘积，且爱哦诗一饷閒。\n惭愧钓台风韵在，他年归隠许跻攀。",
        "dynasty": "宋",
        "collection_info": null
    },
    {
        "uuid": "f27baf36b75e9ffec7a9cc23610a043c",
        "title": "晦庵文公祠堂用令君韵",
        "author": "袁甫",
        "content": "当年独抱伯牙名，身后祠堂列佩衾。\n官职平生安义命，诗书终老惜光阴。\n一椽古歙溪山窟，千古长松风月林。\n彭令经营真有趣，箇中应契老师心。",
        "dynasty": "宋",
        "collection_info": null
    },
    {
        "uuid": "af218957f0fe9e8776c6add98a5429d1",
        "title": "岳忠武祠三首  其一",
        "author": "袁甫",
        "content": "当年老桧肆欺谩，忠武哀哉抱寸丹。\n頼有皇天为吐气，岂无青史更诛姦。\n字留陈迹何年泯，烟锁空山尽日閒。\n世事关心眠不得，今朝下涕为潸潸。",
        "dynasty": "宋",
        "collection_info": null
    },
    {
        "uuid": "d378b64a8a86e098721ec90e33bb9dd6",
        "title": "岳忠武祠三首  其二",
        "author": "袁甫",
        "content": "儿时曾住练江头，长老频频说岳侯。\n手握天戈能决胜，心轻人爵祇寻幽。\n堪嗟爝火当时灭，谁信长川万古流。\n机会莫言今到手，却愁无饭饱貔貅。",
        "dynasty": "宋",
        "collection_info": null
    },
    {
        "uuid": "47b7f41ae10e66d61c64675cdddd6489",
        "title": "岳忠武祠三首  其三",
        "author": "袁甫",
        "content": "背嵬军马战无俦，压尽当年几列侯。\n先辈有闻多散轶，后生谁识发潜幽。\n伤心咄咄权臣事，满眼滔滔债帅流。\n槌剥到今浑似鬼，向人休说是貔貅。",
        "dynasty": "宋",
        "collection_info": null
    },
    {
        "uuid": "514290c635ce300a0f1965faa83433f4",
        "title": "咏东松庵",
        "author": "袁甫",
        "content": "作意东松访旧闻，山岩窟裏梵宫存。\n矮楼蛙井身如蛰，峭壁鱼鳞手可扪。\n草草反成多景致，悭悭别是一干坤。\n输他饱饭安眠处，朝暮烟霞看吐吞。",
        "dynasty": "宋",
        "collection_info": null
    },
    {
        "uuid": "ba470f59389f29ac3732852f56c0e21d",
        "title": "褒三汤孝行",
        "author": "袁甫",
        "content": "谁道田家不读书，一门孝行与人殊。\n直将自已通天地，岂是无心惜体肤。\n人愿生儿皆似此，神如佑善肯忘吾。\n勉哉一念勤推广，已办嘉名里巷呼。",
        "dynasty": "宋",
        "collection_info": null
    },
    {
        "uuid": "1d25c604b90292360249f7d120cd69fc",
        "title": "读朱冠之诗有作三首  其一",
        "author": "袁甫",
        "content": "孔孟宗师心中的，回由评品手持衡。\n至刚大勇本来有，由义居仁熟处行。\n说到孤忠推自孝，辄拚一死肯偷生。\n此篇此语令人醒，夜半青灯看到明。",
        "dynasty": "宋",
        "collection_info": null
    },
    {
        "uuid": "29c8ce2f214c0b5d09a7ff16a857e021",
        "title": "读朱冠之诗有作三首  其二",
        "author": "袁甫",
        "content": "浮云擘破月华明，怎得浮云不再生。\n几度月明云几擘，全无云翳月全清。\n后生欲解凭谁问，先觉虽知肯尽明。\n苦硬工夫须彻底，秋云漠漠一轮横。",
        "dynasty": "宋",
        "collection_info": null
    },
    {
        "uuid": "2881d49b2d03e28956ae3e22935ca0b5",
        "title": "读朱冠之诗有作三首  其三",
        "author": "袁甫",
        "content": "多言外好中何有，有德之言春意融。\n惟一性天真洞彻，许多事理尽流通。\n句新悦耳源先涸，思苦雕肝味易穷。\n自古才人皆患此，就中崛强是扬雄。",
        "dynasty": "宋",
        "collection_info": null
    },
    {
        "uuid": "f0a3487c783299845f8752b18b52f1e2",
        "title": "题赵氏连理木图",
        "author": "袁甫",
        "content": "连理呈祥炳寸丹，巽斋高致拂云端。\n须知念念通冥漠，不见声声说急难。\n义槩莫如生死际，家风要使子孙看。\n城南我祖嘉名似，从此心期共不刊。",
        "dynasty": "宋",
        "collection_info": null
    },
    {
        "uuid": "31956e3faae233483c374f0c1d48785c",
        "title": "留无邪字",
        "author": "袁甫",
        "content": "此骏产渥洼，神奇莫浪夸。\n相期千里志，赠子字无邪。",
        "dynasty": "宋",
        "collection_info": null
    },
    {
        "uuid": "aa93268c0c488adf8c04fe80266a605c",
        "title": "游敬亭山用谪仙韵二首  其一",
        "author": "袁甫",
        "content": "黄檗道场古，裴公心事閒。\n白诗三绝併，那似敬亭山。",
        "dynasty": "宋",
        "collection_info": null
    },
    {
        "uuid": "0abf76953017f277f94a66638a9264c0",
        "title": "游敬亭山用谪仙韵二首  其二",
        "author": "袁甫",
        "content": "事从尘世去，心共白云閒。\n不作游山计，朝朝饱看山。",
        "dynasty": "宋",
        "collection_info": null
    },
    {
        "uuid": "80b5a773991cffcc465c3716d6cd493d",
        "title": "衢学讲堂更名时习和贰车韵五首  其一",
        "author": "袁甫",
        "content": "道心无坏亦无成，只怕微云点太清。\n重坎之亨人不识，一轮素月本来明。",
        "dynasty": "宋",
        "collection_info": null
    },
    {
        "uuid": "1e6fddd2e04839b25e1ba1b9fff3b3c4",
        "title": "衢学讲堂更名时习和贰车韵五首  其二",
        "author": "袁甫",
        "content": "意味澄然未动初，纲常大道本同趋。\n直须丽泽工夫熟，便是当年咏舞雩。",
        "dynasty": "宋",
        "collection_info": null
    },
    {
        "uuid": "9ffbe541e88940211cac683203006c3e",
        "title": "衢学讲堂更名时习和贰车韵五首  其三",
        "author": "袁甫",
        "content": "终身不察是凡人，一日三回省此身。\n参也亲传端的处，品题宜亚不违仁。",
        "dynasty": "宋",
        "collection_info": null
    },
    {
        "uuid": "9c34bcdffbdb63101dc606b5b86f151e",
        "title": "衢学讲堂更名时习和贰车韵五首  其四",
        "author": "袁甫",
        "content": "缅怀周道意悠长，事业姬公念不忘。\n宗庙百官谁识者，仲由也只许升堂。",
        "dynasty": "宋",
        "collection_info": null
    },
    {
        "uuid": "88846b525bf5c189f619b7825b5ee5fd",
        "title": "衢学讲堂更名时习和贰车韵五首  其五",
        "author": "袁甫",
        "content": "莫道今人不古如，分明气象鲁之洙。\n坤爻六二知何义，试叩胶庠学易徒。",
        "dynasty": "宋",
        "collection_info": null
    },
    {
        "uuid": "f3d464e6cdd7631f984153145f046142",
        "title": "再用前韵  其一",
        "author": "袁甫",
        "content": "瑚琏区区只小成，休言果艺与忠清。\n圣师忘食兼忘老，地久天长日月明。",
        "dynasty": "宋",
        "collection_info": null
    },
    {
        "uuid": "151147cfc7453e9682ebf56014658d83",
        "title": "再用前韵  其二",
        "author": "袁甫",
        "content": "修慝之余德復初，更须辨白舍并趋。\n善哉三语当年问，直到于今想从雩。",
        "dynasty": "宋",
        "collection_info": null
    },
    {
        "uuid": "941f5801f5073d13e6db9387528fc0fc",
        "title": "再用前韵  其三",
        "author": "袁甫",
        "content": "两地参天命曰人，灵龟端合取诸身。\n笑渠到处閒寻觅，直信人言井有仁。",
        "dynasty": "宋",
        "collection_info": null
    },
    {
        "uuid": "f97af491d99111f7491ed03447e770b7",
        "title": "再用前韵  其四",
        "author": "袁甫",
        "content": "逝者如斯昼夜长，会心能使百忧忘。\n生前身后浑如此，丝竹之音孔子堂。",
        "dynasty": "宋",
        "collection_info": null
    },
    {
        "uuid": "c812de456e5cf5ad8fffd25270185db7",
        "title": "再用前韵  其五",
        "author": "袁甫",
        "content": "小时所学老何如，自诧西河不记洙。\n曾子斯言讥背本，祇今犹足警吾徒。",
        "dynasty": "宋",
        "collection_info": null
    },
    {
        "uuid": "773a58463bb017c042163b3e7c4d7e4a",
        "title": "再用前韵  其一",
        "author": "袁甫",
        "content": "逾年政化一无成，敢道民和狱讼清。\n不以旁人评得失，箇中一点自知明。",
        "dynasty": "宋",
        "collection_info": null
    },
    {
        "uuid": "59243047d1148ff90c3573a1534c1c51",
        "title": "再用前韵  其二",
        "author": "袁甫",
        "content": "心事如何忍负初，官居每忆过庭趋。\n勤勤抚字今微验，雨足春畴不待雩。",
        "dynasty": "宋",
        "collection_info": null
    },
    {
        "uuid": "636daebd2095784992038ecc8a685350",
        "title": "再用前韵  其三",
        "author": "袁甫",
        "content": "诚心谕俗淑斯人，莫宝金珠宝此身。\n昨日偶拈乡记看，几家孝养渐兴仁。",
        "dynasty": "宋",
        "collection_info": null
    },
    {
        "uuid": "a960ab0e7d70cc3f43fc07358898e3f9",
        "title": "再用前韵  其四",
        "author": "袁甫",
        "content": "吾儒政事话头长，步步诗书可蹔忘。\n齐相未知真不扰，无端逊与盖公堂。",
        "dynasty": "宋",
        "collection_info": null
    },
    {
        "uuid": "961571ae5b98bd8a38640cb6f4b5830b",
        "title": "再用前韵  其五",
        "author": "袁甫",
        "content": "蒲卢喻政意何如，此语源流亦自洙。\n若愿小民皆类我，须知类我始生徒。",
        "dynasty": "宋",
        "collection_info": null
    },
    {
        "uuid": "fbf2b63293f4e8a9c6e90eb7a54708ac",
        "title": "时习堂记言五典也载赓前韵以歌之  其一",
        "author": "袁甫",
        "content": "事亲尽孝自天成，鑑本无尘水本清。\n相彼禽兮犹学习，灵乌反哺更分明。",
        "dynasty": "宋",
        "collection_info": null
    },
    {
        "uuid": "f3d889e77f9f4dedac9071e408bab8f4",
        "title": "时习堂记言五典也载赓前韵以歌之  其二",
        "author": "袁甫",
        "content": "习容斋戒适朝初，佩玉锵鸣谨进趋。\n大分凛然冠屦判，一诚不散若郊雩。",
        "dynasty": "宋",
        "collection_info": null
    },
    {
        "uuid": "84a5b0961c06ceb5aaf48a23ae25ae92",
        "title": "时习堂记言五典也载赓前韵以歌之  其三",
        "author": "袁甫",
        "content": "齐家断勿责他人，须信仪型只在身。\n习习谷风讥义薄，交相爱也是为仁。",
        "dynasty": "宋",
        "collection_info": null
    },
    {
        "uuid": "b428476c79b7f4afb4c0e2ec7776f3e8",
        "title": "时习堂记言五典也载赓前韵以歌之  其四",
        "author": "袁甫",
        "content": "徐行后长味深长，此道谁能笃不忘。\n我欲讲行乡饮酒，大明上齿习斯堂。",
        "dynasty": "宋",
        "collection_info": null
    },
    {
        "uuid": "441cd1b043ccf8c0a8699ce026c6c9d0",
        "title": "时习堂记言五典也载赓前韵以歌之  其五",
        "author": "袁甫",
        "content": "切偲取义思怡如，兑习工夫忆泗洙。\n泮水朋来方衮衮，三千攀附圣门徒。",
        "dynasty": "宋",
        "collection_info": null
    },
    {
        "uuid": "32c4eda0d74ef0f590170cc8cefb32ea",
        "title": "再和时习五章章取礼记一句 王制习乡上齿",
        "author": "袁甫",
        "content": "復礼工夫本易成，此心对越只寅清。\n居乡上齿家常饭，此道于今晦不明。",
        "dynasty": "宋",
        "collection_info": null
    },
    {
        "uuid": "3dab2f61a712b9191ef75786fc9754ff",
        "title": "再和时习五章章取礼记一句 射义习射于泽",
        "author": "袁甫",
        "content": "蓬矢桑弧男子初，泽宫试事翼如趋。\n采蘩盈耳皆音节，盛乐何消待大雩。",
        "dynasty": "宋",
        "collection_info": null
    },
    {
        "uuid": "4199c0ec87527ccefb0b52e93f6e7e83",
        "title": "再和时习五章章取礼记一句 月令鹰乃学习",
        "author": "袁甫",
        "content": "鹰犹知学况于人，羽翮冲霄具此身。\n须信数飞方解熟，熟之又熟即为仁。",
        "dynasty": "宋",
        "collection_info": null
    },
    {
        "uuid": "2913e7a75a49a691495ec4bba2871eaf",
        "title": "再和时习五章章取礼记一句 玉藻习容观玉声",
        "author": "袁甫",
        "content": "佩玉之声清越长，此身无故讵容忘。\n挈渠方屦圜冠士，登我光风霁月堂。",
        "dynasty": "宋",
        "collection_info": null
    },
    {
        "uuid": "22e1f1fc7d9ed8b414c31eacf52a8b59",
        "title": "再和时习五章章取礼记一句 月令上丁习舞释菜",
        "author": "袁甫",
        "content": "圣道洋洋沧海如，不流天下只流洙。\n上丁释菜今非古，唤起遗风属我徒。",
        "dynasty": "宋",
        "collection_info": null
    },
    {
        "uuid": "bb458ac0ebaaf6dd833e5fca22746803",
        "title": "寿赵处仁母夫人",
        "author": "袁甫",
        "content": "有子见知真西山，有孙又把桂枝攀。\n堂前萱草年年绿，庆事天公定不悭。",
        "dynasty": "宋",
        "collection_info": null
    },
    {
        "uuid": "44cef53b7413d5dee33a8de6ada1bbd0",
        "title": "寿张亨之祖母夫人",
        "author": "袁甫",
        "content": "为问蟠桃熟几番，见儿髮白着衣斑。\n孙枝又作红蕖客，更愿云礽捧寿山。",
        "dynasty": "宋",
        "collection_info": null
    },
    {
        "uuid": "05259048c35c8b5a6c741e3cbdb5375f",
        "title": "寿冯德厚三首  其一",
        "author": "袁甫",
        "content": "人生汩汩逐风波，祝子长年要若何。\n一日洞然无障碍，元来佛法也无多。",
        "dynasty": "宋",
        "collection_info": null
    },
    {
        "uuid": "2c0b812ec650e95b3122cf014d96bc9c",
        "title": "寿冯德厚三首  其二",
        "author": "袁甫",
        "content": "麟经咀嚼造深微，攀取秋风第一枝。\n便把斯言为子寿，崧高不用更吟诗。",
        "dynasty": "宋",
        "collection_info": null
    },
    {
        "uuid": "db873427167f5598a7cc6e71d9af315f",
        "title": "寿冯德厚三首  其三",
        "author": "袁甫",
        "content": "朱絃疏越澹徽音，身在尘中只古心。\n祝子长年仍健饭，好书读到夜沈沈。",
        "dynasty": "宋",
        "collection_info": null
    },
    {
        "uuid": "8b903b1efe38e6e8fcfefa6bca60a4f6",
        "title": "赓周纯甫求归三首  其一",
        "author": "袁甫",
        "content": "秋风一夜簸清波，我自思亲奈客何。\n远地少书消息好，书多愁闷转添多。",
        "dynasty": "宋",
        "collection_info": null
    },
    {
        "uuid": "0f1ed83d09b807b9d7bff3b737916a5c",
        "title": "赓周纯甫求归三首  其二",
        "author": "袁甫",
        "content": "苦过重阳赋式微，黄花剩插两三枝。\n对花酬酒坚盟约，依旧黄山唱和诗。",
        "dynasty": "宋",
        "collection_info": null
    },
    {
        "uuid": "f1b01c1eff766146bbd5a8bc273e30eb",
        "title": "赓周纯甫求归三首  其三",
        "author": "袁甫",
        "content": "人生何处是知音，契合端由一片心。\n瞥见先生清苦貌，吾儿且喜不埋沈。",
        "dynasty": "宋",
        "collection_info": null
    },
    {
        "uuid": "3224b0d13053a65d286162e9124e39b2",
        "title": "再用前韵  其一",
        "author": "袁甫",
        "content": "山未烟云水未波，试参妙处定如何。\n黄花未见应难会，见了黄花会意多。",
        "dynasty": "宋",
        "collection_info": null
    },
    {
        "uuid": "0507b84a7fbfcad13d0b6b450e74452a",
        "title": "再用前韵  其二",
        "author": "袁甫",
        "content": "本是尘中诗兴微，秋风偶折最高枝。\n诗坛方筑那言去，为我留连百首诗。",
        "dynasty": "宋",
        "collection_info": null
    },
    {
        "uuid": "a982483ab6b0380195ee693b180fac0a",
        "title": "再用前韵  其三",
        "author": "袁甫",
        "content": "百首诗成遇赏音，云何容易动归心。\n少陵不肯为轻薄，笑杀王杨井底沈。",
        "dynasty": "宋",
        "collection_info": null
    },
    {
        "uuid": "08c069216a577788196e8c19c6e26e0c",
        "title": "送别再用前韵  其一",
        "author": "袁甫",
        "content": "歙江归艇棹晴波，同去同来日几何。\n不怕黄花负人约，只愁人意负花多。",
        "dynasty": "宋",
        "collection_info": null
    },
    {
        "uuid": "cf987e2778703e3c55a2d4a431665900",
        "title": "送别再用前韵  其二",
        "author": "袁甫",
        "content": "凤凰翔集肯卑微，独向梧桐拣一枝。\n乍别故栖知未忍，临行更赋白圭诗。",
        "dynasty": "宋",
        "collection_info": null
    },
    {
        "uuid": "fac8605bc1fffebbff20dd260c1598c1",
        "title": "送别再用前韵  其三",
        "author": "袁甫",
        "content": "慇懃寄信胜邮音，合把君心印我心。\n老老及人仁者事，祝君毋得任浮沈。",
        "dynasty": "宋",
        "collection_info": null
    },
    {
        "uuid": "b4e4e07aad67623f1f47469339b02470",
        "title": "和晋斋兄韵三首  其一",
        "author": "袁甫",
        "content": "不爱金章紫绶纡，欣然玉局自安居。\n近来作计谁云拙，六六之年创一庐。",
        "dynasty": "宋",
        "collection_info": null
    },
    {
        "uuid": "c4c1069826ee39c856ef9c6f7014e068",
        "title": "和晋斋兄韵三首  其二",
        "author": "袁甫",
        "content": "不羡勋名逐日新，课孙种绩及青春。\n试将圆镜当空照，始识庐山面目真。",
        "dynasty": "宋",
        "collection_info": null
    },
    {
        "uuid": "5f416d7fa18a08636e96056b140f654f",
        "title": "和晋斋兄韵三首  其三",
        "author": "袁甫",
        "content": "家塾提纲属晋斋，絜斋气脉远乎哉。\n何时升讲开聋聩，衿佩跄跄济济来。",
        "dynasty": "宋",
        "collection_info": null
    },
    {
        "uuid": "27e3781c3bb04d8ae650878f076b86ff",
        "title": "送番阳程令出乡行古问百年礼",
        "author": "袁甫",
        "content": "黄栢冈前百岁翁，婆娑终日酒杯中。\n此行得得烦君问，荒政如今惬老农。",
        "dynasty": "宋",
        "collection_info": null
    },
    {
        "uuid": "008f4664bd8228e2ae98dab17ad92bfa",
        "title": "题半霄亭",
        "author": "袁甫",
        "content": "今朝带月上山头，面面晴岚翠欲流。\n此处青霄纔是半，半霄以上许登不。",
        "dynasty": "宋",
        "collection_info": null
    },
    {
        "uuid": "31ede1e2a1320492e765c74b6b23e1fe",
        "title": "龙女泉",
        "author": "袁甫",
        "content": "灵泉何事迸幽岩，龙女分从万丈潭。\n一勺之多龙在否，烦君试向此中参。",
        "dynasty": "宋",
        "collection_info": null
    },
    {
        "uuid": "8d919db77cd8f1de59999e1ec307ee0a",
        "title": "崇圣寺瀑布泉二首  其一",
        "author": "袁甫",
        "content": "古来翠瀑仅涓涓，戛玉新亭却沛然。\n世事废兴皆若此，醉眠何用问青天。",
        "dynasty": "宋",
        "collection_info": null
    },
    {
        "uuid": "3de8411fdb6eb01fbf517afdbced4bc3",
        "title": "崇圣寺瀑布泉二首  其二",
        "author": "袁甫",
        "content": "半山飞瀑元如雪，况是今朝雪裏来。\n界破青山休谩诧，神光妙用亦奇哉。",
        "dynasty": "宋",
        "collection_info": null
    },
    {
        "uuid": "c5a16ee97642fb11a74f07e27dcf5a9e",
        "title": "九华山",
        "author": "袁甫",
        "content": "天河秀出九芙蓉，白也诗词信是工。\n我欲依然名九子，人情山意两融融。",
        "dynasty": "宋",
        "collection_info": null
    },
    {
        "uuid": "03ffe853f596b4ce0e4e1d92c4193165",
        "title": "和赵克家三洞天二首  其一",
        "author": "袁甫",
        "content": "洞外老天非不大，洞中天小却奇哉。\n此奇端的由天造，不枉携朋得得来。",
        "dynasty": "宋",
        "collection_info": null
    },
    {
        "uuid": "094c43fec93a86396277f28e4ee98ae5",
        "title": "和赵克家三洞天二首  其二",
        "author": "袁甫",
        "content": "自昔尧汤水旱年，祇缘先备国无捐。\n我今皭火区区甚，惭见容光照洞天。",
        "dynasty": "宋",
        "collection_info": null
    },
    {
        "uuid": "64069f94a616fb82a4a1615e0cce9914",
        "title": "九芙蓉峰",
        "author": "袁甫",
        "content": "眼底山光半有无，芙蓉面目定何如。\n忽然皓月当空挂，始信山灵不负予。",
        "dynasty": "宋",
        "collection_info": null
    },
    {
        "uuid": "6dc8e708403d1947ab6454635a15ac8e",
        "title": "莫能名庵二首  其一",
        "author": "袁甫",
        "content": "说道空空元不空，太空何物不能容。\n世人枉被虚名幻，到底还须识正宗。",
        "dynasty": "宋",
        "collection_info": null
    },
    {
        "uuid": "bac02db396fcba00dbb85e4e62653f87",
        "title": "莫能名庵二首  其二",
        "author": "袁甫",
        "content": "青山突兀倚长空，不作人间儿女容。\n几载无名茅处士，一朝识破有林宗。",
        "dynasty": "宋",
        "collection_info": null
    },
    {
        "uuid": "63835a067354f64ec052d5e01abe3185",
        "title": "东松庵",
        "author": "袁甫",
        "content": "六月山泉定易枯，枕流洗耳事何如。\n幽人高卧浑无恼，好把灵源日日疏。",
        "dynasty": "宋",
        "collection_info": null
    },
    {
        "uuid": "e9b62849898798d06eb003edc3f7db68",
        "title": "咏裴休舍宅为寺",
        "author": "袁甫",
        "content": "我怜裴相爱参禅，石上莲花几刻镌。\n舍宅何如休起宅，酇侯师俭是名言。",
        "dynasty": "宋",
        "collection_info": null
    },
    {
        "uuid": "de27adaef565cefabdf9e4254461669e",
        "title": "题象山先生帖",
        "author": "袁甫",
        "content": "谊重姻联语甚真，典型满纸墨犹新。\n中间多少箴规意，须信亲亲即是仁。",
        "dynasty": "宋",
        "collection_info": null
    },
    {
        "uuid": "e78018e5c0918d71586e401e46ef2195",
        "title": "索新进诗",
        "author": "袁甫",
        "content": "君传秘诀解观人，瞥见双眸识破真。\n收拾后生知几许，为予唤取傥相亲。",
        "dynasty": "宋",
        "collection_info": null
    },
    {
        "uuid": "72be86eab8ffc807ee95b87ae84b1490",
        "title": "趣诸友观牡丹",
        "author": "袁甫",
        "content": "天工不管国香奇，流落民家识者希。\n特地邀宾宾不至，国香也是少人知。",
        "dynasty": "宋",
        "collection_info": null
    },
    {
        "uuid": "79c0ebc176f8c481b4ba48bcc7c8349a",
        "title": "和魏都大牡丹二首  其一",
        "author": "袁甫",
        "content": "初放姚黄一两枝，旋看魏紫格尤奇。\n天公似欲留连住，伴我酴醾满架时。",
        "dynasty": "宋",
        "collection_info": null
    },
    {
        "uuid": "a732c164531b6f01a09457b85447a694",
        "title": "和魏都大牡丹二首  其二",
        "author": "袁甫",
        "content": "费尽工夫始盛开，一时赏玩四时培。\n东君摧折飘零后，犹带天香溪上来。",
        "dynasty": "宋",
        "collection_info": null
    },
    {
        "uuid": "41c197d6334bf425caddddc80de5a311",
        "title": "映山红",
        "author": "袁甫",
        "content": "山花无数笑春风，临水精神迥不同。\n唤作映山风味短，看来恰似映溪红。",
        "dynasty": "宋",
        "collection_info": null
    },
    {
        "uuid": "36e7e3ca1093e0208cd773e0e1ec4916",
        "title": "蟠梅二首  其一",
        "author": "袁甫",
        "content": "篱外横斜只任真，无端束缚损花神。\n孤标自是为人妒，一笑春风不用嗔。",
        "dynasty": "宋",
        "collection_info": null
    },
    {
        "uuid": "99ba7909f579629ac3656c14341ad1a4",
        "title": "蟠梅二首  其二",
        "author": "袁甫",
        "content": "幸自尘埃不许侵，千盘万结戏相寻。\n只缘漏泄春消息，惹动旁人机巧心。",
        "dynasty": "宋",
        "collection_info": null
    },
    {
        "uuid": "4450aeaf91a639935cff7d5a7a32f45d",
        "title": "见梅",
        "author": "袁甫",
        "content": "半月山行不识梅，近城纔见一枝开。\n呼童截竹敲冰水，盛取数枝随轿来。",
        "dynasty": "宋",
        "collection_info": null
    },
    {
        "uuid": "a99dc4e7581d43ee4d4e6a316d5af692",
        "title": "元夕留城外",
        "author": "袁甫",
        "content": "三市香尘隘绮罗，游人无奈月明何。\n吾侬分得宽閒处，地阔天高得月多。",
        "dynasty": "宋",
        "collection_info": null
    },
    {
        "uuid": "126c4e1a01352f4358b32022411499af",
        "title": "憩折山市",
        "author": "袁甫",
        "content": "折山山下簇人烟，一似吴儿笑语喧。\n始信臙脂溪水媚，木瓜分得也嫣然。",
        "dynasty": "宋",
        "collection_info": null
    },
    {
        "uuid": "8d000e26150f3353baf37d6180be3e40",
        "title": "耕乐诗四首  其一",
        "author": "袁甫",
        "content": "优游无事只耕田，顾我归耕子已先。\n可但千仓良足乐，不收一粒亦欣然。",
        "dynasty": "宋",
        "collection_info": null
    },
    {
        "uuid": "aecdd61bd6a535f3f80bd13afd534758",
        "title": "耕乐诗四首  其二",
        "author": "袁甫",
        "content": "一犁春雨趁农耕，歌咏康衢了此生。\n若有可忧方有乐，本无亏处亦无成。",
        "dynasty": "宋",
        "collection_info": null
    },
    {
        "uuid": "b39ae5d8fe56467c2e88fccb37d5f803",
        "title": "耕乐诗四首  其三",
        "author": "袁甫",
        "content": "一片灵明自有田，当仁那肯逊儒先。\n归来不说溪山好，只说癯仙气浩然。",
        "dynasty": "宋",
        "collection_info": null
    },
    {
        "uuid": "4d1d5f572841003dd5e98cecb3efeaab",
        "title": "耕乐诗四首  其四",
        "author": "袁甫",
        "content": "少时操笔代躬耕，老鹤如今太瘦生。\n已识箇中真乐地，谁云骨相费生成。",
        "dynasty": "宋",
        "collection_info": null
    },
    {
        "uuid": "5d463c0df37221c9103ab1507305290d",
        "title": "题英烈庙",
        "author": "袁甫",
        "content": "二难千载牛山事，压尽当年虎帐功。\n始屈终伸天赫赫，皇家特地侈真封。",
        "dynasty": "宋",
        "collection_info": null
    },
    {
        "uuid": "1c3ff4c15cdebf8f6fdf15609d65eb5d",
        "title": "题慈云阁",
        "author": "袁甫",
        "content": "不见慈湖二十年，忧心如醉復如颠。\n我来忽见慈云阁，恍若慈湖现我前。",
        "dynasty": "宋",
        "collection_info": null
    },
    {
        "uuid": "ab23b58f5984d76d584bff044fb67f3a",
        "title": "题陈和仲观聚堂",
        "author": "袁甫",
        "content": "习庵筑室，扁曰观聚。\n堂前何有，万象可覩。\n山如郛郭，烟云吞吐。\n草木沃若，春光媚妩。\n修篁漫山，不知隆暑。\n何况秋空，呼日入户。\n朔风吹雪，松声如怒。\n上天下地，四方曰宇。\n物生其间，何可胜数。\n我于是观，乐哉斯土。\n随意作室，不华不窳。\n买山旋添，稍葺园圃。\n得趣幽闲，不入城府。\n良朋偶来，倾倒肺腑。\n不及时事，惟谈邹鲁。\n朋去何为，周易一部。\n消息盈虚，穷今亘古。\n观乃自观，寂无一语。",
        "dynasty": "宋",
        "collection_info": null
    },
    {
        "uuid": "2b2123264036b19a6fdd3069db86e0f8",
        "title": "题陈和仲尊明亭",
        "author": "袁甫",
        "content": "非德不尊，非道不明。\n爰取斯义，以名吾亭。\n亭在山巅，气象巍然。\n山从何来，蜿蜿蜒蜒。\n我坐亭上，极目一望。\n群峯毕朝，尊无与抗。\n我抚亭下，万状难写。\n一一分明，入我盏斝。\n有时携筇，偕二三朋。\n莫知我心，独抚孤松。",
        "dynasty": "宋",
        "collection_info": null
    }
]