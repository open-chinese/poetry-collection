[
    {
        "uuid": "95803ae3c9183b9bf34c59fae7efae45",
        "title": "杂兴三首  其一",
        "author": "鲜于侁",
        "content": "幽居观物变，天道固盈虗。\n炎取日方炽，微阴一已生。\n凉风动野草，桃李先飘零。\n蜩螗集高柳，络纬响空庭。\n愁心独耿耿，宵梦竟难成。",
        "dynasty": "宋",
        "collection_info": null
    },
    {
        "uuid": "c4d3ca478598571dfa729aca0e92d336",
        "title": "杂兴三首  其二",
        "author": "鲜于侁",
        "content": "一气斡元造，为功未尝烦。\n羣生自委化，天地亦何言。\n鳬胫不可增，楮叶不可镌。\n欲益固为损，劳心非自然。\n不见平阳侯，醇酒聊终年。",
        "dynasty": "宋",
        "collection_info": null
    },
    {
        "uuid": "3661059c843f7deb2a8d75befb5b666b",
        "title": "杂兴三首  其三",
        "author": "鲜于侁",
        "content": "三王贵养老，取重在乞言。\n酒醴副佳餚，黄髪斯皤然。\n朝廷本忠厚，风俗亦变迁。\n岂意汉道微，侍中惟少年。\n耆旧无备问，李公所以难。",
        "dynasty": "宋",
        "collection_info": null
    },
    {
        "uuid": "379ef6fbcb2e0a4b26051a8e18680855",
        "title": "新堂夜坐月色皎然由连理亭信步庭中徘徊久之因为五言一首",
        "author": "鲜于侁",
        "content": "秋风动微凉，天雨新霁后。\n閒斋独隐几，明月在高柳。\n振衣步庭下，颢气入襟袖。\n天空云汉明，隐约辨列宿。\n苍苍松桧上，零露飞欲流。\n脱叶满閒园，繁华迨衰朽。\n清宵望蟾彩，宜付一杯酒。\n多病谢樽罍，城头转寒漏。",
        "dynasty": "宋",
        "collection_info": null
    },
    {
        "uuid": "397e1ccb5e3ffb789a7a7c608b1cdbd1",
        "title": "九诵 尧祠",
        "author": "鲜于侁",
        "content": "车辚辚兮庙堧，鼓坎坎兮祠下。\n竽琴兮并奏，洁时修兮虔祠事。\n瑶华为馔兮沆瀣为浆，象笾玉豆兮金鼎辉煌。\n海珍野蔌兮杂错而致诚。\n神之来兮风雨萧萧，前驱于毕兮上有招摇。\n羽林为卫兮虹霓为旗，鳯凰左右兮扰伏蛟螭。\n神之降兮金舆，灵欣欣兮肸蠁。\n德难名兮覆焘，千万年兮不忘。",
        "dynasty": "宋",
        "collection_info": null
    },
    {
        "uuid": "6e6abad7d1ffd94ab14e83b433b3359b",
        "title": "九诵 舜祠",
        "author": "鲜于侁",
        "content": "道历山兮逶蛇，思古人兮感叹。\n并储胥兮肃止，仰曾云兮晻暧。\n兽何鸣兮林中，鸟何悲兮山上。\n木何为兮不剪，草何为兮茂畅。\n帝之神兮在天，帝之德兮在人。\n物具兮四海，心精兮一纯。\n采秀实兮山间，摘其毛兮涧底。\n玉醴湛兮琼茅，希修杂兮兰茝。\n乐备兮九奏，鳯舞兮仪韶。\n人骏奔兮如在，君卒享兮神交。",
        "dynasty": "宋",
        "collection_info": null
    },
    {
        "uuid": "a1b0764c296fa28e244157edbeaae2ff",
        "title": "九诵 周公",
        "author": "鲜于侁",
        "content": "噫嗟兮文公，岿然兮秘宇。\n怅王室兮多难，独勤劳兮左右。\n四国流言兮冲人不知，东征问罪兮慆慆不归。\n大电以风兮天威震惊，弁启金縢兮衮衣有光。\n公之心兮大成文武，公之子兮建侯启土。\n山川兮附庸，奄鳬绎兮龟蒙。\n万子孙兮承祀，亿兆人兮仰止。\n惟天子之叹嗟兮不復见于寤寐。\n何莽新之假摄兮文奸言而欺一世，造作诡故而戕刘兮亦亟殄宗而绝嗣。\n公之圣而德协天兮何妄人之辄自拟，俾其颠而不终兮天实表公衷而警后。\n肃进拜于庙堂兮宜奉时之牲酒。\n鼓钟兮在宫，琴瑟兮在堂。\n神之格兮乐享，民欣欣兮不忘。",
        "dynasty": "宋",
        "collection_info": null
    },
    {
        "uuid": "533ce6ad539bd1c261667914791dd7ea",
        "title": "九诵 孔子",
        "author": "鲜于侁",
        "content": "曲阜兮遗墟，先师兮阙里。\n神彷佛兮如在，涕潺湲兮不已。\n穷天地兮一人，掲日月而照临。\n生无万乘之位兮三千之徒心服而四来。\n嗟愚陋之不明兮乃商赐之为疑，羌纷纷其妄作兮悖道违义而弗自知。\n顾六艺之折衷兮取舍纵横而协于道，后世苟轻肆于胸臆兮必遽贻于诟病。\n三纲立而五教明兮实治世之宏矩，履厚地而戴高天兮胡一日之可舍，宜万龄之庙貌兮春秋不乏其时祀。\n合仁义以为冠兮结忠信而为佩，集道德以为裳兮服文章而为带。\n列笾豆为左右兮苹藻牲牢而洁肥，酌玉醴以为酒兮错琼瑶而为粢。\n升堂而北面兮望冕旒之巍巍，惟神明之降鉴兮洞精神其来歆。",
        "dynasty": "宋",
        "collection_info": null
    },
    {
        "uuid": "876225a7964b61dc13e5c87e240a14c6",
        "title": "九诵 岳神",
        "author": "鲜于侁",
        "content": "云蓊蔚兮山之巓，瞻岳灵兮望青天。\n崭岩崷崪兮磅礴无垠，巄嵸嵂勃兮宁一以为仁。\n草木杂而罗生兮人不可名，鸟兽蕃而走集兮虞不能知。\n因高错事兮道此跻陛，登岱勒成兮胡为而七十二君。\n齐余心兮不外，高余冠兮甚伟。\n撷芳杜兮为衣，掇紫芝兮作佩。\n柏实兮松华，石髓兮兰英。\n蕙肴陈兮玉案，明水湛兮清尊。\n诚拳拳兮不解，寐接神兮怳若有言。\n嵩高峻极兮生甫与申，周道将明兮宣以中兴。\n水旱不常兮虫螟以灾，稼穑卒荒兮民生流离。\n劳来安集兮之子之功，佑此下民兮宁遗神羞。",
        "dynasty": "宋",
        "collection_info": null
    },
    {
        "uuid": "fb162d9650caec7f1573a14a61be51c1",
        "title": "九诵 河伯",
        "author": "鲜于侁",
        "content": "清秋方初兮霪雨降而无时，旧坊弗治兮河水泛滥而为灾。\n潏汨沸渭兮澎湃奔波而霈来，崩腾覆溺兮夫岂河伯之不仁。\n汗漫千里兮荡然室闾，耄稚惊号兮丘冢为家。\n蛟螭愤怒兮鱼鼈纵横，鼋鼍驰骛兮鳬鹜飞翔。\n皇天无亲兮视听以民，五序参差兮咎极以滋。\n圣惟唐尧兮固遭横流，臣有舜禹兮舆心所依。\n御灾拯溺兮九叙可歌，四凶遂去兮二人以升。\n天地平成兮海隅蒙福，白马玉璧兮非神之欲。",
        "dynasty": "宋",
        "collection_info": null
    },
    {
        "uuid": "5f3dbd65f67fdfbe9bea1ce9ca0da773",
        "title": "九诵 箕子",
        "author": "鲜于侁",
        "content": "伟夫子之正谅兮适遭世以离尤，悼祖宗之累积兮大命颠而逢忧。\n忠良屏远兮谗谀寖昌，神龟在涂兮虺蟒升堂。\n紫鸾笯置兮鸩羽飞扬，驺虞潜遯兮豺虎纵横。\n江篱鉏割兮鈎吻日滋，芳荃不御兮蔓草难图。\n比干剖心兮天子佯狂，蒙以正兮大明其伤。\n灵修不察兮国以云亡，旧邦维新兮武功以成。\n囚奴释辱兮作宾于王，九畴演绎兮大法以彰。\n五事钦明兮君道日隆，彝伦攸叙兮庻政其凝。\n朝鲜分封兮夷貊化行，传国中山兮蕃子以孙。\n庙貎有严兮祀典攸存，岁时奉事兮斯千万年。",
        "dynasty": "宋",
        "collection_info": null
    },
    {
        "uuid": "227a3d51939cf1ec15e164b712184339",
        "title": "九诵 微子",
        "author": "鲜于侁",
        "content": "肇公孙之璇源兮玄鸟降而生商，并禹稷之圣贤兮实惟桓拨之王。\n历妫姒之世数兮道日跻于武汤，始伐罪于仇饷兮人怨咨而徯来。\n顾寛仁之宜民兮天俾式于九围，谅除残而代虐兮犹云德之有惭。\n赖燕翼于孙谋兮治克举于三宗，老成不怨于不以兮隐处不伤于厄穷。\n世四十有六而下衰兮岂天命之将隳，寔遭家之不嗣兮顾丽色之惟微。\n念社稷之颠倾兮七庙无所凭依，帝眷在于有周兮抱祭器而焉归。\n虽白马之见庙兮聊血食于商丘，伟夫子一言兮诚有取于三仁。",
        "dynasty": "宋",
        "collection_info": null
    },
    {
        "uuid": "eb35288671646516df8b49d97aa7376a",
        "title": "九诵 双庙",
        "author": "鲜于侁",
        "content": "旄头光芒兮戎马驰，海水沸荡兮鲸鲵飞。\n烟尘蔽日兮杀气昏，金鼓轰天兮山岳奔。\n小国不守兮大国颠倾，王侯戮辱兮虵豕肆行。\n二公仗义兮捍贼睢阳，析骸易子兮併力小城。\n势穷力殚兮外无救兵，亡身徇国兮宁屈虎狼。\n仰天视日兮气以扬扬，衣缨不绝兮貌如平生。\n旅游驰驱兮历此旧都，致词双庙兮涕泗不收。\n惟忠与孝兮死义为尤，遭世扰扰兮适履其忧。\n吁谋颠置兮边将怙功，尾大权移兮三镇握兵。\n忠贤在野兮谗邪肆意，女谒内用兮戚臣外圯。\n纪纲日紊兮典刑日弛，胎祸阶乱兮谁执其咎。\n义士没身兮沈冤莫置，猗欤二公兮行人歔欷。",
        "dynasty": "宋",
        "collection_info": null
    },
    {
        "uuid": "e9a249b81a43a2131119404288b4feb6",
        "title": "涪江风月",
        "author": "鲜于侁",
        "content": "涪江风月为谁清，莫向涪翁问姓名。\n万古涪江流不尽，渔矶月似旧时明。",
        "dynasty": "宋",
        "collection_info": null
    },
    {
        "uuid": "f4237fd4ccbae616332482b7a766654c",
        "title": "赋新繁周表权如诏亭",
        "author": "鲜于侁",
        "content": "楹宇当年谁教育，榜题今日侈恩章。\n诗书有道传家法，纶綍无私及义方。\n肯构新基人共羡，万趍子舍自生光。\n喧阗里闬容千骑，尽看承颜拜寿觞。",
        "dynasty": "宋",
        "collection_info": null
    },
    {
        "uuid": "87f7e45c12f648984cff0d80fd38f4c2",
        "title": "扬州",
        "author": "鲜于侁",
        "content": "金山一拳石，出髻如溟涨。\n天外辨两潮，江南分列嶂。",
        "dynasty": "宋",
        "collection_info": null
    },
    {
        "uuid": "819595fdef9900c35aa23fe2aee84534",
        "title": "宝峰亭",
        "author": "鲜于侁",
        "content": "舟航日上下，车马不少闲。\n近邑凑商贾，远峰自云烟。",
        "dynasty": "宋",
        "collection_info": null
    },
    {
        "uuid": "33e7a2e970ed815b7d16cdc5aaacf9cf",
        "title": "会景堂",
        "author": "鲜于侁",
        "content": "金城环雉堞，云屋瞰阛阓。\n双林耸江右，九陇觇天外。",
        "dynasty": "宋",
        "collection_info": null
    },
    {
        "uuid": "68c4f23cdcfdcdeb80452d791d546e49",
        "title": "巴江",
        "author": "鲜于侁",
        "content": "三川会合遶城下，巴字体势何盘盘。\n却疑天工勅水帝，戏写鸟迹倾波澜。",
        "dynasty": "宋",
        "collection_info": null
    },
    {
        "uuid": "6d6ff8cf7b6030890c0b4cad25fc3b07",
        "title": "和司马君实安之以诗二绝见招作真率会光以无从者不及赴依韵和呈",
        "author": "鲜于侁",
        "content": "羹藜寂寞天随子，换酒风流贺季真。\n淡水论交自忘味，道腴充实不知贫。\n万钱纵侈轻豪贵，三寿优游萃燕宾。\n奔走每怜饶俗状，谪官犹作会中人。",
        "dynasty": "宋",
        "collection_info": null
    },
    {
        "uuid": "2b66bb8e481f492a6efbde6022d0e1a3",
        "title": "游金山",
        "author": "鲜于侁",
        "content": "蓬莱三神山，横绝巨鰲背。\n鰲倾海水动，一峰失所在。\n飞大江中，盘礡几千载。\n化为金山居，龙象错朱贝。\n夙昔爱山水，江湖不暂忘。\n君前或剖竹，匏繫古维扬。\n隐然绝胜地，旦旦遥相望。\n不意二君子，招携一苇航。\n高攀蹑云梯，阔视皦溟涨。\n潮来隐天地，万里捲白浪。\n波清云汉凈，澄澈迷下上。\n更深月正中，山影杳无象。\n蛟鼍四面穴，形势三洲壮。\n融结既难穷，丹青殊莫状。\n苏侯韵高远，邵子雅趋尚。\n奇观极无边，幽等端未放。\n浮生阅流水，清晨造方丈。\n毕景趣言归，侵星摇两桨。",
        "dynasty": "宋",
        "collection_info": null
    },
    {
        "uuid": "62d1c6e322c3d13a97aa7607a8124b75",
        "title": "扬州后土祠琼花",
        "author": "鲜于侁",
        "content": "百蘤天下多，琼花天上稀。\n结根託灵祠，地着不可移。\n八蓓冠羣芳，一株攒万枝。\n孤生淮海上，晚秀清和时。\n携赏偶佳辰，暗香盈酒卮。\n倾都走庙下，爱玩如调饥。\n皦月正交光，熏风正离披。\n惟应神仙人，收拾繁英归。",
        "dynasty": "宋",
        "collection_info": null
    },
    {
        "uuid": "270809ad5cec4ce94e3c4bc111704799",
        "title": "锦屏山",
        "author": "鲜于侁",
        "content": "分命叮咛诏旨宽，昼归聊憩锦屏山。\n寺门一路烟霞外，邑屋千家紫翠间。\n城山鼓鼙催日暮，雨桃李报春还。\n江流此去朝宗急，远迹何时遂赐环。",
        "dynasty": "宋",
        "collection_info": null
    },
    {
        "uuid": "421569fd0c16c2867d7335d41fb959db",
        "title": "大剑山",
        "author": "鲜于侁",
        "content": "武侯渭水屯兵日，司马秦中闲垒时。\n远业自能兴汉室，重门何事守坤维。\n刘吴遡峡终摧敌，钟邓缘崖亦济师。\n自古存亡关付託，谁言双剑繫安危。",
        "dynasty": "宋",
        "collection_info": null
    },
    {
        "uuid": "3828dbb63c764ac71c533e8b925eb27d",
        "title": "题灵岩",
        "author": "鲜于侁",
        "content": "马烦棰策车驰毂，终岁尘劳常碌碌。\n喜闻岩寺在山中，路转清溪入幽谷。\n乍行山口疑洞天，穷深一上翻平田。\n千层台殿隐林木，四面石壁生云烟。\n山僧迎门笑相揖，为立场祖师存德迹。\n屈指于今八百年，已在西来达摩前。\n鹤鸣飞止黄金地，锡杖涌起清凉泉。\n境称尚绝名天下，天台石桥乃其亚。\n千峰不改岁寒时，一水最怜秋月夜。\n半生游学颇艰辛，且向空山老此身。\n也知方丈安禅处，解笑东西南北人。",
        "dynasty": "宋",
        "collection_info": null
    },
    {
        "uuid": "06650f074e9f244d8ca3e5a18a8aab5b",
        "title": "游灵岩",
        "author": "鲜于侁",
        "content": "千峰环郡宇，二水遶城堞。\n每怜山水佳，况復开岩穴。\n川流数里近，放棹攀巀嵲。\n灵岩骇神化，环阴数亩阔。\n何人营佛祠，栋宇殆天设。\n前轩瞰溪山，眺听心耳豁。\n径穿巨石下，碧玉耸高节。\n涓流泻石谼，玉乳甘且洁。\n其东乃小岩，洞户敞深彻。\n嵌岩见石柱，任重立精铁。\n昔人遇真仙，相携观金阙。\n川平听鸡犬，始觉人世别。\n屈曲沿清溪，桃花正开发。\n尘缘念乡县，归思若弦涉。\n寤寐瞬息间，岩扉已严鐍。\n时迁等陵谷，事胜存图牒。\n独有苍江流，清霄鉴明月。\n予来秋之季，气象颇凄切。\n草木自变衰，山花常復活。\n青晖沃赏适，异境差胜绝。\n薄暮上归艎，依然望林樾。",
        "dynasty": "宋",
        "collection_info": null
    },
    {
        "uuid": "57ec0c5695cb2e2cdd370491de06b809",
        "title": "洋州三十景 冰池",
        "author": "鲜于侁",
        "content": "东西横塘裏，积迭昆岭玉。\n潜鳞知几何，还待春风触。",
        "dynasty": "宋",
        "collection_info": null
    },
    {
        "uuid": "fefc9caa99e9331f6c0768e420d761ec",
        "title": "洋州三十景 书轩",
        "author": "鲜于侁",
        "content": "朱门谢俗客，幽斋叙友人。\n澄澜鉴止水，高节看丛筠。",
        "dynasty": "宋",
        "collection_info": null
    },
    {
        "uuid": "92ab505bf02b7d5bd45e204cc49e8ea7",
        "title": "洋州三十景 披锦亭",
        "author": "鲜于侁",
        "content": "春归阆风家，功入天匠手。\n能将五色云，点缀当户牖。",
        "dynasty": "宋",
        "collection_info": null
    },
    {
        "uuid": "d66758f5607c6edf8846a7a3e471fccc",
        "title": "洋州三十景 横湖",
        "author": "鲜于侁",
        "content": "三冬修竹色，六月芙蕖风。\n轩窗復起处，尽入菱花中。",
        "dynasty": "宋",
        "collection_info": null
    },
    {
        "uuid": "8d27fa626e3e4c36221ea32cd19eb1b1",
        "title": "洋州三十景 湖桥",
        "author": "鲜于侁",
        "content": "千峰起华阳，一水连天汉。\n初月正沉鈎，隐然飞两岸。",
        "dynasty": "宋",
        "collection_info": null
    },
    {
        "uuid": "a299f85a4990dedad02587d79f335c70",
        "title": "洋州三十景 望云楼",
        "author": "鲜于侁",
        "content": "云山日在眼，飞观復看云。\n愿似崇朝雨，飘扬静世氛。",
        "dynasty": "宋",
        "collection_info": null
    },
    {
        "uuid": "f4a5d7a5273c00a8f698408c651f0b10",
        "title": "洋州三十景 待月台",
        "author": "鲜于侁",
        "content": "台高上霄汉，人远绝嚣纷。\n秋中午夜静，万里无纤云。",
        "dynasty": "宋",
        "collection_info": null
    },
    {
        "uuid": "420dcf6cde965c944cfbb971d1481929",
        "title": "洋州三十景 二乐榭",
        "author": "鲜于侁",
        "content": "琴跻积翠外，絺结穹隆间。\n轩槛最佳处，四顾惟江山。",
        "dynasty": "宋",
        "collection_info": null
    },
    {
        "uuid": "cf4b8c9d674690f92d09cf2787b1410d",
        "title": "洋州三十景 灙泉亭",
        "author": "鲜于侁",
        "content": "泉声日琮琤，泉水深浩渺。\n可爱主人心，亭中狎鸥鸟。",
        "dynasty": "宋",
        "collection_info": null
    },
    {
        "uuid": "710e3f0ab7131df39ca75e48b9a53007",
        "title": "洋州三十景 吏隐亭",
        "author": "鲜于侁",
        "content": "心休忘物我，道胜一轩静。\n隐几度朝晡，可嗟人畏影。",
        "dynasty": "宋",
        "collection_info": null
    },
    {
        "uuid": "19664bb5b5ab5e2942dd9d7e9fe7074b",
        "title": "洋州三十景 霜筠亭",
        "author": "鲜于侁",
        "content": "亭出竹更密，林幽人不知。\n能教三伏景，变作九秋时。",
        "dynasty": "宋",
        "collection_info": null
    },
    {
        "uuid": "02e47a3ea146e4e7c2f8d6116c1c10e0",
        "title": "洋州三十景 无言亭",
        "author": "鲜于侁",
        "content": "物来言有应，事去言自忘。\n翛然一榻上，聊可傲羲皇。",
        "dynasty": "宋",
        "collection_info": null
    },
    {
        "uuid": "ddf0041dd564da8d57b0d600959cc028",
        "title": "洋州三十景 霜香亭",
        "author": "鲜于侁",
        "content": "叶上花露泣，轩前红日长。\n游风復为谁，时送席间香。",
        "dynasty": "宋",
        "collection_info": null
    },
    {
        "uuid": "44b4532529cb4ff890b827edebf27ebb",
        "title": "洋州三十景 涵虚亭",
        "author": "鲜于侁",
        "content": "危栏试睡听，空翠如何把。\n悄悄忧世心，临风一倾泻。",
        "dynasty": "宋",
        "collection_info": null
    },
    {
        "uuid": "c5a3f05eb38ddd9f3a0c9932cfb13258",
        "title": "洋州三十景 过溪亭",
        "author": "鲜于侁",
        "content": "溪桥入庭下，杖履可忘忧。\n谁识钓璜翁，有时抛直鈎。",
        "dynasty": "宋",
        "collection_info": null
    },
    {
        "uuid": "8190e4e02142bbc01acf63c3c1463e63",
        "title": "洋州三十景 禊亭",
        "author": "鲜于侁",
        "content": "流水弯还来，羽觞酬酢竞。\n应有兰亭篇，邦人起歌咏。",
        "dynasty": "宋",
        "collection_info": null
    },
    {
        "uuid": "8f28f7e81041d4b2b20186ede6a4a891",
        "title": "洋州三十景 菡萏亭",
        "author": "鲜于侁",
        "content": "夏绿分照水，秋香仍满地。\n吴宫谁教战，一一尽妖媚。",
        "dynasty": "宋",
        "collection_info": null
    },
    {
        "uuid": "498e952f4eecf3e9e0639cbdbcec326e",
        "title": "洋州三十景 野人庐",
        "author": "鲜于侁",
        "content": "深深惟使君，草草学田舍。\n持此归与心，随时自潇洒。",
        "dynasty": "宋",
        "collection_info": null
    },
    {
        "uuid": "f65f89a391ca5a1f6d320d682c7b4faa",
        "title": "洋州三十景 此君庵",
        "author": "鲜于侁",
        "content": "结庵已忘情，植竹更端操。\n迢遥月上床，习静谁能造。",
        "dynasty": "宋",
        "collection_info": null
    },
    {
        "uuid": "dbad9d2118e8c845116f4e1e0310902b",
        "title": "洋州三十景 金橙径",
        "author": "鲜于侁",
        "content": "远分穰下美，移植使君园。\n何人为修贡，佳味上雕盘。",
        "dynasty": "宋",
        "collection_info": null
    },
    {
        "uuid": "818689ad2cf014c5b7ba7e75bd08d6e1",
        "title": "洋州三十景 荼蘼洞",
        "author": "鲜于侁",
        "content": "天香分外清，玉色无奈白。\n谁向瑶池游，依稀太真宅。",
        "dynasty": "宋",
        "collection_info": null
    },
    {
        "uuid": "d81a462c07ff89866c21167d7822aa93",
        "title": "洋州三十景 南园",
        "author": "鲜于侁",
        "content": "城上望南园，园深知几许。\n啼鸟闻间关，游人不知处。",
        "dynasty": "宋",
        "collection_info": null
    },
    {
        "uuid": "69ecafe3c3d3328e49299a114864bd20",
        "title": "洋州三十景 北园",
        "author": "鲜于侁",
        "content": "朝阳动湖水，春色上入名园。\n邑人千万户，日日望朱幡。",
        "dynasty": "宋",
        "collection_info": null
    },
    {
        "uuid": "6e0342519954edf588e1e25d38992875",
        "title": "洋州三十景 竹坞",
        "author": "鲜于侁",
        "content": "幽溪入疏篁，翠色连远坞。\n清夜天风来，不隔鸾凤语。",
        "dynasty": "宋",
        "collection_info": null
    },
    {
        "uuid": "8080a8582cd1a934bf6217df4eaf924c",
        "title": "洋州三十景 荻浦",
        "author": "鲜于侁",
        "content": "凝霜压寒芦，白月铺凈练。\n谁起落梅声，愁人泪如霰。",
        "dynasty": "宋",
        "collection_info": null
    },
    {
        "uuid": "1b632e9e4737d80d34e6f83868a35d81",
        "title": "洋州三十景 蓼屿",
        "author": "鲜于侁",
        "content": "盈枝红欲滴，照水色更好。\n朝暮几回新，何用催秋老。",
        "dynasty": "宋",
        "collection_info": null
    },
    {
        "uuid": "f67c63b93589e3e583b5ffc742a055e0",
        "title": "洋州三十景 寒芦港",
        "author": "鲜于侁",
        "content": "蒹葭何纷披，湖水还诘曲。\n谁言江渚间，亦有双鹭宿。",
        "dynasty": "宋",
        "collection_info": null
    },
    {
        "uuid": "511805e94be79af7b03ba151b9fb5ed8",
        "title": "洋州三十景 天汉台",
        "author": "鲜于侁",
        "content": "台外遶佳山，台中垂暇日。\n龊龊绛守居，徒劳夸绍述。",
        "dynasty": "宋",
        "collection_info": null
    },
    {
        "uuid": "89b01fdd9a97d81989d34a8062515291",
        "title": "洋州三十景 溪花亭",
        "author": "鲜于侁",
        "content": "湖源深可酾，溪水清能照。\n坐见落花来，不知春色老。",
        "dynasty": "宋",
        "collection_info": null
    },
    {
        "uuid": "3b8b86d04e37a4121d5ee306cc335e50",
        "title": "洋州三十景 篔筜谷",
        "author": "鲜于侁",
        "content": "晖晖蓝田山，山下多绿玉。\n安得结茅茨，林间许容足。",
        "dynasty": "宋",
        "collection_info": null
    },
    {
        "uuid": "fba4de3e72428b52fe47b38015916ad8",
        "title": "送确公长老住灵岩",
        "author": "鲜于侁",
        "content": "瓶钵飘然别帝乡，法音从此振东方。\n黄龙山下传心印，白鹤泉边起道场。\n甘露无时皆一味，旃檀何处不清香。\n烦师更唱宗门曲，兔角龟毛任展张。",
        "dynasty": "宋",
        "collection_info": null
    },
    {
        "uuid": "03de7d05ccbb383ed19ca7916f125954",
        "title": "望江楼",
        "author": "鲜于侁",
        "content": "使君分符在唐季，游刃巴西有余地。\n构楼下瞰大江头，醉眼日观巴水字。\n唐人诗句自名家，当年登览境何赊。\n遗碣空存苔藓剥，高楼一望重伤嗟。",
        "dynasty": "宋",
        "collection_info": null
    },
    {
        "uuid": "499725b92bee864c07941a0c4dce77a9",
        "title": "句  其一",
        "author": "鲜于侁",
        "content": "人寻载酒地，雨破看花期。",
        "dynasty": "宋",
        "collection_info": null
    },
    {
        "uuid": "7b8393da2b63fb7b666e49de838db3d7",
        "title": "句  其二",
        "author": "鲜于侁",
        "content": "感公行乐处，蚤莫得相思。",
        "dynasty": "宋",
        "collection_info": null
    },
    {
        "uuid": "8984414497fef1de02cedc2cd8745181",
        "title": "句  其三",
        "author": "鲜于侁",
        "content": "龙却难寻百潭水，地灵长对五峰山。",
        "dynasty": "宋",
        "collection_info": null
    },
    {
        "uuid": "9caf00c2a0283f02bef538a01c6f33c3",
        "title": "句  其四",
        "author": "鲜于侁",
        "content": "乡关素号贤天子，事论今推圣长官。",
        "dynasty": "宋",
        "collection_info": null
    }
]