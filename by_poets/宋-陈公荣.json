[
    {
        "uuid": "e9e9b9c3fdf457f3e236ad326e47b730",
        "title": "挽族子老成",
        "author": "陈公荣",
        "content": "边城将星落，浩荡烟尘黄。\n我亦在行阵，生死未可量。\n涕滂感永诀，激烈摧肝肠。\n昔尔仗雄剑，志在清八荒。\n神武埒颇牧，奇计如平良。\n遇贼奋英果，逐杀何其强。\n气数乖人事，竟向锋刃僵。\n忠魂薄日月，耿耿万古光。\n虽云获死所，国耻犹未忘。\n便应作厉鬼，虏酋罄杀伤。",
        "dynasty": "宋",
        "collection_info": null
    }
]