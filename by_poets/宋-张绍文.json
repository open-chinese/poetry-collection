[
    {
        "uuid": "ab4ce6b6fc0cd6e835278e3595b310a0",
        "title": "酹江月・念奴娇 举杯呼月",
        "author": "张绍文",
        "content": "举杯呼月，问神京何在，淮山隐隐。\n抚剑频看勋业事，惟有孤忠挺挺。\n宫阙腥膻，衣冠沦没，天地凭谁整。\n一枰棋坏，救时着数宜紧。\n虽是幕府文书，玉关烽火，暂送平安信。\n满地干戈犹未戢，毕竟中原谁定。\n便欲凌空，飘然直上，拂拭山河影。\n倚风长啸，夜深霜露凄冷。",
        "dynasty": "宋",
        "collection_info": null
    },
    {
        "uuid": "f64fb5be67ae59110f31ca3d9c5cef69",
        "title": "水龙吟 日迟风软花香",
        "author": "张绍文",
        "content": "日迟风软花香，困人天气情怀懒。\n牡丹谢了，酴醿开后，红稀绿暗。\n慵下妆楼，倦吟莺镜，粉轻脂淡。\n叹韶华迤逦，将春归去，沉思处、空肠断。\n长是愁蛾不展。\n话春心、只凭双燕。\n良辰美景，可堪虚负，登临心眼。\n雁杳鱼沉，信音难托，水遥山远。\n但无言，倚遍阑干十二，对芳天晚。",
        "dynasty": "宋",
        "collection_info": null
    },
    {
        "uuid": "293a32576dbe28bf40cfb68a3608829f",
        "title": "壶中天・念奴娇 丹台仙伯",
        "author": "张绍文",
        "content": "丹台仙伯，记踪迹当年、琼楼金阙。\n底事来游人世界，为爱风云水月。\n结屋南园，境随人胜，不是溪山别。\n今朝初度，碧莲千顷齐发。\n况是鸳侣新偕，凤雏才长，占人间欢悦，且尽壶天终夕醉，听取妙歌千阙。\n待得西风，鹗书飞上，更复青毡物。\n功成名遂，赤松还伴高洁。",
        "dynasty": "宋",
        "collection_info": null
    },
    {
        "uuid": "1dcf3b73a91ae2cc62ba4fcc4837db22",
        "title": "沁园春 数遍时贤",
        "author": "张绍文",
        "content": "数遍时贤，谁似云溪，未老得闲。\n自抽身州县，归休旧隐，灰心名利，跳出尘寰。\n卸却朝衣，笑拈拄杖，日在花阴竹径间。\n身轻健，任高眠晏起，渴饮饥餐。\n垂弧猛省当年。\n且约住春风开寿筵。\n况园亭池馆，新奇佳丽，弟兄子侄，歌笑团栾。\n绿鬓朱颜，纶巾羽扇，做个人间长寿仙。\n霞觞举，愿年年今日，长对南山。",
        "dynasty": "宋",
        "collection_info": null
    },
    {
        "uuid": "5d19a01fc8fa0258692445149306cc14",
        "title": "云溪叔父赐饮大梅花下以疏影横斜暗香浮动分韵得动字",
        "author": "张绍文",
        "content": "清沟泂寒波，怪石乱扶拥。\n轻风捲浓云，天际孤月涌。\n主人宴亲宾，会合意弥重。\n列炬照寒梅，繁星粲修陇。\n清香逼诗魂，吟兴欲飞动。\n酩酊归去来，严城角三弄。",
        "dynasty": "宋",
        "collection_info": null
    },
    {
        "uuid": "dd7c2c7758a78b1a150e030239191278",
        "title": "钟山路间",
        "author": "张绍文",
        "content": "立马钟山路，斜阳锁乱峰。\n断碑生绿藓，古道立青松。\n春事梅边觉，乡愁酒后浓。\n兴亡多感慨，我辈復情钟。",
        "dynasty": "宋",
        "collection_info": null
    },
    {
        "uuid": "64bed0aee29ee888495b5396d16386a4",
        "title": "自维扬辞亲暂归里中登楼有作",
        "author": "张绍文",
        "content": "烂漫家山景物妍，西风收拾下蛮笺。\n半分寒事梅花裏，一段幽怀夕照边。\n渔唱凄凉招野色，雁行缥缈带晴烟。\n淮山只在栏干北，目送飞云重黯然。",
        "dynasty": "宋",
        "collection_info": null
    },
    {
        "uuid": "cd49b1463b8e1e0644ea277d3ebaa69d",
        "title": "自淮阳还里中抵舍一夕即为通川之行",
        "author": "张绍文",
        "content": "喜得归来席未安，又携书剑上江干。\n莫陪亲戚话情愫，空指溪山说肺肝。\n客路几程来杳杳，天涯一棹去漫漫。\n故乡又被江云隔，写得诗成欲寄难。",
        "dynasty": "宋",
        "collection_info": null
    },
    {
        "uuid": "c558dd976004d534e7873675e4489fb1",
        "title": "小院",
        "author": "张绍文",
        "content": "小院春寒闭寂寥，东风吹雪未全消。\n山茶谢了梅花落，移得诗情上柳条。",
        "dynasty": "宋",
        "collection_info": null
    },
    {
        "uuid": "ebb75b23e114148f4f67ad4ff74a91e5",
        "title": "醉乡",
        "author": "张绍文",
        "content": "醉乡诗笔是生涯，短短蛮笺字字斜。\n沉水一株烟未断，半窗寒月上梅花。",
        "dynasty": "宋",
        "collection_info": null
    },
    {
        "uuid": "8c41cf592d2b0965b1334fbcff27e3a9",
        "title": "山庵夜宿呈深居先生",
        "author": "张绍文",
        "content": "松径转幽密，一程深一程。\n涛声在平地，月色正三更。\n僧定欲唤起，鹤眠频梦惊。\n晓来真富贵，露叶缀珠璎。",
        "dynasty": "宋",
        "collection_info": null
    },
    {
        "uuid": "9b353d448ab338d59e4e4e979b3d528a",
        "title": "送梁中砥入道从三茅许松溪",
        "author": "张绍文",
        "content": "无意觅封侯，来从长史游。\n辞章唐韵度，人物晋风流。\n花影天坛午，松声月涧秋。\n登临尽诗境，分我半山不。",
        "dynasty": "宋",
        "collection_info": null
    },
    {
        "uuid": "12a8b02561acbc9ed5da54da8ca5f8cf",
        "title": "即事  其一",
        "author": "张绍文",
        "content": "电挟雷声迅，风将雨脚多。\n须臾寂无有，造化果如何。\n饥鼠撼帏竹，哀蛩语径莎。\n披衣起中夜，有感寄长歌。",
        "dynasty": "宋",
        "collection_info": null
    },
    {
        "uuid": "292182f183525ec4683bfd05906f9bb4",
        "title": "即事  其二",
        "author": "张绍文",
        "content": "地迥秋声远，山空野兴多。\n宦游聊尔耳，疏懒奈吾何。\n摇落惊黄叶，推敲步绿莎。\n新凉大自在，对酒且高歌。",
        "dynasty": "宋",
        "collection_info": null
    },
    {
        "uuid": "714c55c7f3cb21d7c6cece0c55e1b7b8",
        "title": "春闺怨效唐才调集体",
        "author": "张绍文",
        "content": "杨柳和烟翠不分，东风吹雨上离樽。\n茝絃调急难藏恨，燕子楼高易断魂。\n锦字书成春梦远，玉壶泪满夜灯昏。\n马蹄想过长亭路，细与萧郎认去痕。",
        "dynasty": "宋",
        "collection_info": null
    },
    {
        "uuid": "9d6a33df7b3c5eb159ad9664281a54d3",
        "title": "江亭晚眺",
        "author": "张绍文",
        "content": "登高便可豁双明，吟外还能见物情。\n南北盛衰关大数，英雄得失总虚名。\n莫云千里乡心远，寒雁一声秋意清。\n江上白鸥应笑我，等闲虚负水边盟。",
        "dynasty": "宋",
        "collection_info": null
    },
    {
        "uuid": "8f244856e6b563399a9f6a972fd01b0e",
        "title": "定林",
        "author": "张绍文",
        "content": "三间书屋年年在，一点禅灯夜夜明。\n门外青苗浑不见，半山松竹自秋声。",
        "dynasty": "宋",
        "collection_info": null
    },
    {
        "uuid": "5b28e82229768d22afcba431d57a1d1f",
        "title": "金陵道中晚宿",
        "author": "张绍文",
        "content": "卸却征衣卧客窗，移床切莫近寒螀。\n空阶一雨凄凉甚，不怨梧桐怨夜长。",
        "dynasty": "宋",
        "collection_info": null
    },
    {
        "uuid": "fe9e7483bf5f91b3816626d44d5bb49f",
        "title": "夜坐",
        "author": "张绍文",
        "content": "金鸭香残酒半醒，夜深寒月过西櫺。\n可怜心事无人识，诗眼与灯相对青。",
        "dynasty": "宋",
        "collection_info": null
    },
    {
        "uuid": "2b2a118a2288b0c3d9d1e0813d8c9795",
        "title": "绝句二首  其一",
        "author": "张绍文",
        "content": "晓云扶日上高梧，一枕春酲困未苏。\n山鸟不知如许事，隔窗犹自劝提壶。",
        "dynasty": "宋",
        "collection_info": null
    },
    {
        "uuid": "53b007b299994f55f683e2628e605dd0",
        "title": "绝句二首  其二",
        "author": "张绍文",
        "content": "雨过盘池起绿波，夜来添得几圆荷。\n单衣不奈春寒恶，却美杨枝挟纩多。",
        "dynasty": "宋",
        "collection_info": null
    }
]