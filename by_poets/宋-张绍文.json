[
    {
        "uuid": "5ab7e1c3766f1c8680c65ca66b470dd2",
        "title": "酹江月・念奴娇 举杯呼月",
        "author": "张绍文",
        "content": "举杯呼月，问神京何在，淮山隐隐。\n抚剑频看勋业事，惟有孤忠挺挺。\n宫阙腥膻，衣冠沦没，天地凭谁整。\n一枰棋坏，救时着数宜紧。\n虽是幕府文书，玉关烽火，暂送平安信。\n满地干戈犹未戢，毕竟中原谁定。\n便欲凌空，飘然直上，拂拭山河影。\n倚风长啸，夜深霜露凄冷。",
        "dynasty": "宋",
        "collection_info": null
    },
    {
        "uuid": "7a735dfdbd6fede1b61fd84f1d2e3019",
        "title": "水龙吟 日迟风软花香",
        "author": "张绍文",
        "content": "日迟风软花香，困人天气情怀懒。\n牡丹谢了，酴醿开后，红稀绿暗。\n慵下妆楼，倦吟莺镜，粉轻脂淡。\n叹韶华迤逦，将春归去，沉思处、空肠断。\n长是愁蛾不展。\n话春心、只凭双燕。\n良辰美景，可堪虚负，登临心眼。\n雁杳鱼沉，信音难托，水遥山远。\n但无言，倚遍阑干十二，对芳天晚。",
        "dynasty": "宋",
        "collection_info": null
    },
    {
        "uuid": "3111fdd7bfb444040d865917e58f11d3",
        "title": "壶中天・念奴娇 丹台仙伯",
        "author": "张绍文",
        "content": "丹台仙伯，记踪迹当年、琼楼金阙。\n底事来游人世界，为爱风云水月。\n结屋南园，境随人胜，不是溪山别。\n今朝初度，碧莲千顷齐发。\n况是鸳侣新偕，凤雏才长，占人间欢悦，且尽壶天终夕醉，听取妙歌千阙。\n待得西风，鹗书飞上，更复青毡物。\n功成名遂，赤松还伴高洁。",
        "dynasty": "宋",
        "collection_info": null
    },
    {
        "uuid": "a2d5d11d0bd201a208fac3fbb2d89ef3",
        "title": "沁园春 数遍时贤",
        "author": "张绍文",
        "content": "数遍时贤，谁似云溪，未老得闲。\n自抽身州县，归休旧隐，灰心名利，跳出尘寰。\n卸却朝衣，笑拈拄杖，日在花阴竹径间。\n身轻健，任高眠晏起，渴饮饥餐。\n垂弧猛省当年。\n且约住春风开寿筵。\n况园亭池馆，新奇佳丽，弟兄子侄，歌笑团栾。\n绿鬓朱颜，纶巾羽扇，做个人间长寿仙。\n霞觞举，愿年年今日，长对南山。",
        "dynasty": "宋",
        "collection_info": null
    },
    {
        "uuid": "4592200146d79ef8b066458f809323a7",
        "title": "云溪叔父赐饮大梅花下以疏影横斜暗香浮动分韵得动字",
        "author": "张绍文",
        "content": "清沟泂寒波，怪石乱扶拥。\n轻风捲浓云，天际孤月涌。\n主人宴亲宾，会合意弥重。\n列炬照寒梅，繁星粲修陇。\n清香逼诗魂，吟兴欲飞动。\n酩酊归去来，严城角三弄。",
        "dynasty": "宋",
        "collection_info": null
    },
    {
        "uuid": "cfe5ac6757c75d9fe56e435585a03308",
        "title": "钟山路间",
        "author": "张绍文",
        "content": "立马钟山路，斜阳锁乱峰。\n断碑生绿藓，古道立青松。\n春事梅边觉，乡愁酒后浓。\n兴亡多感慨，我辈復情钟。",
        "dynasty": "宋",
        "collection_info": null
    },
    {
        "uuid": "1185fd5662e6ba4f6776987ef1ac6505",
        "title": "自维扬辞亲暂归里中登楼有作",
        "author": "张绍文",
        "content": "烂漫家山景物妍，西风收拾下蛮笺。\n半分寒事梅花裏，一段幽怀夕照边。\n渔唱凄凉招野色，雁行缥缈带晴烟。\n淮山只在栏干北，目送飞云重黯然。",
        "dynasty": "宋",
        "collection_info": null
    },
    {
        "uuid": "ca9a1e093d3258c03e049ae40c3e26d2",
        "title": "自淮阳还里中抵舍一夕即为通川之行",
        "author": "张绍文",
        "content": "喜得归来席未安，又携书剑上江干。\n莫陪亲戚话情愫，空指溪山说肺肝。\n客路几程来杳杳，天涯一棹去漫漫。\n故乡又被江云隔，写得诗成欲寄难。",
        "dynasty": "宋",
        "collection_info": null
    },
    {
        "uuid": "24840f1c714d1b738bec3ae5ffe77bcf",
        "title": "小院",
        "author": "张绍文",
        "content": "小院春寒闭寂寥，东风吹雪未全消。\n山茶谢了梅花落，移得诗情上柳条。",
        "dynasty": "宋",
        "collection_info": null
    },
    {
        "uuid": "b4e3f1bb58b6fe47787441b1bfbcdef5",
        "title": "醉乡",
        "author": "张绍文",
        "content": "醉乡诗笔是生涯，短短蛮笺字字斜。\n沉水一株烟未断，半窗寒月上梅花。",
        "dynasty": "宋",
        "collection_info": null
    },
    {
        "uuid": "b8037168dff987bd38c27f81fcdcd6e2",
        "title": "山庵夜宿呈深居先生",
        "author": "张绍文",
        "content": "松径转幽密，一程深一程。\n涛声在平地，月色正三更。\n僧定欲唤起，鹤眠频梦惊。\n晓来真富贵，露叶缀珠璎。",
        "dynasty": "宋",
        "collection_info": null
    },
    {
        "uuid": "80d8330f3b1be5ddd675ce9e205d8b8a",
        "title": "送梁中砥入道从三茅许松溪",
        "author": "张绍文",
        "content": "无意觅封侯，来从长史游。\n辞章唐韵度，人物晋风流。\n花影天坛午，松声月涧秋。\n登临尽诗境，分我半山不。",
        "dynasty": "宋",
        "collection_info": null
    },
    {
        "uuid": "079aa6b5e5045b97b0fed8a36f5b8660",
        "title": "即事  其一",
        "author": "张绍文",
        "content": "电挟雷声迅，风将雨脚多。\n须臾寂无有，造化果如何。\n饥鼠撼帏竹，哀蛩语径莎。\n披衣起中夜，有感寄长歌。",
        "dynasty": "宋",
        "collection_info": null
    },
    {
        "uuid": "807fc0860a4fdc47f55f36cee1a68e86",
        "title": "即事  其二",
        "author": "张绍文",
        "content": "地迥秋声远，山空野兴多。\n宦游聊尔耳，疏懒奈吾何。\n摇落惊黄叶，推敲步绿莎。\n新凉大自在，对酒且高歌。",
        "dynasty": "宋",
        "collection_info": null
    },
    {
        "uuid": "1dd6b2f31825c0d84aa1ffe2106d6415",
        "title": "春闺怨效唐才调集体",
        "author": "张绍文",
        "content": "杨柳和烟翠不分，东风吹雨上离樽。\n茝絃调急难藏恨，燕子楼高易断魂。\n锦字书成春梦远，玉壶泪满夜灯昏。\n马蹄想过长亭路，细与萧郎认去痕。",
        "dynasty": "宋",
        "collection_info": null
    },
    {
        "uuid": "875f13cede713f9301947fcd034d7e36",
        "title": "江亭晚眺",
        "author": "张绍文",
        "content": "登高便可豁双明，吟外还能见物情。\n南北盛衰关大数，英雄得失总虚名。\n莫云千里乡心远，寒雁一声秋意清。\n江上白鸥应笑我，等闲虚负水边盟。",
        "dynasty": "宋",
        "collection_info": null
    },
    {
        "uuid": "0c1dde82da9a76872fe0c0b5699787e2",
        "title": "定林",
        "author": "张绍文",
        "content": "三间书屋年年在，一点禅灯夜夜明。\n门外青苗浑不见，半山松竹自秋声。",
        "dynasty": "宋",
        "collection_info": null
    },
    {
        "uuid": "0674384501e9849f17c8a6d6ece15b0c",
        "title": "金陵道中晚宿",
        "author": "张绍文",
        "content": "卸却征衣卧客窗，移床切莫近寒螀。\n空阶一雨凄凉甚，不怨梧桐怨夜长。",
        "dynasty": "宋",
        "collection_info": null
    },
    {
        "uuid": "d31788cd9539051051f2f236e87ae036",
        "title": "夜坐",
        "author": "张绍文",
        "content": "金鸭香残酒半醒，夜深寒月过西櫺。\n可怜心事无人识，诗眼与灯相对青。",
        "dynasty": "宋",
        "collection_info": null
    },
    {
        "uuid": "b78ec5519eabe380798716ec01e245ec",
        "title": "绝句二首  其一",
        "author": "张绍文",
        "content": "晓云扶日上高梧，一枕春酲困未苏。\n山鸟不知如许事，隔窗犹自劝提壶。",
        "dynasty": "宋",
        "collection_info": null
    },
    {
        "uuid": "8a49e7cc1e9dcac0a459baecdf0872ae",
        "title": "绝句二首  其二",
        "author": "张绍文",
        "content": "雨过盘池起绿波，夜来添得几圆荷。\n单衣不奈春寒恶，却美杨枝挟纩多。",
        "dynasty": "宋",
        "collection_info": null
    }
]