[
    {
        "uuid": "703432ec9bf2d7c576e443c64e603caf",
        "title": "七日发岳麓道中寻梅不获至十日遇雪赋此",
        "author": "林用中",
        "content": "昨日来时万里林，长江雪厚侵犹深。\n苍茫不见梅花意，重对晴天豁晚襟。",
        "dynasty": "宋",
        "collection_info": null
    },
    {
        "uuid": "915900092732160d1b52840bb85c716e",
        "title": "十三晨起雪晴前言果验用定王台韵赋诗",
        "author": "林用中",
        "content": "今朝风日好，抱病起登台。\n山色愁无尽，江波去不回。\n客怀无老草，节物又疎梅。\n且莫催归骑，凭栏更一杯。",
        "dynasty": "宋",
        "collection_info": null
    },
    {
        "uuid": "aabfd8b5156a09ed213699316ee5e26d",
        "title": "敬夫用定王台韵赋诗因復次韵",
        "author": "林用中",
        "content": "寂寞番君后，光华帝子来。\n千年遗故国，万事只空台。\n日月东西见，湖山表裏开。\n从知爽鸠乐，莫做雍门哀。",
        "dynasty": "宋",
        "collection_info": null
    },
    {
        "uuid": "da5820e25d75008f890b00830e6e5fa1",
        "title": "至上封",
        "author": "林用中",
        "content": "岳背三冬雪，真同不夜城。\n野烟何晃荡，涧水助空明。\n行橐多新句，青山有旧盟。\n堂堂身世事，渠漫说三生。",
        "dynasty": "宋",
        "collection_info": null
    },
    {
        "uuid": "ed4e65e2d62fcbc9d93441a0a0bf8ac3",
        "title": "后洞山口晚赋",
        "author": "林用中",
        "content": "西岭更西路，云岚最窈深。\n水流千涧底，树合四时阴。\n更得寻幽侣，何妨拥鼻吟。\n笑看云出岫，谁似此无心。",
        "dynasty": "宋",
        "collection_info": null
    },
    {
        "uuid": "861a6afebb0f4395943d8afcb8eb2646",
        "title": "马上口占次敬夫韵",
        "author": "林用中",
        "content": "寒雪飘飘白昼昏，征骢晓发向孤村。\n途中风物来时异，吟罢新诗击酒尊。",
        "dynasty": "宋",
        "collection_info": null
    },
    {
        "uuid": "0655e54d61bdee8d2fa311354fcd0dfa",
        "title": "马上举韩退之话口占",
        "author": "林用中",
        "content": "天寒愁思正茫茫，匹马周行野树苍。\n遥想韩公昔年事，声名留得后来香。",
        "dynasty": "宋",
        "collection_info": null
    },
    {
        "uuid": "20494cfa2eeb42bd9615aba09f4cf73d",
        "title": "雪消溪涨见山色可喜口占",
        "author": "林用中",
        "content": "雪消山色自青青，水涨溪流拍小汀。\n行客悠悠心目快，漫题新句在空屏。",
        "dynasty": "宋",
        "collection_info": null
    },
    {
        "uuid": "38388696550a36a8afc6d92563798fea",
        "title": "登山有作次敬夫韵",
        "author": "林用中",
        "content": "壁立崔嵬不计寻，千峰罗列献奇深。\n等闲伫立遥观徧，流水高山万古心。",
        "dynasty": "宋",
        "collection_info": null
    },
    {
        "uuid": "5079243c9f63b5fda30bed9a1fbe1284",
        "title": "马迹桥",
        "author": "林用中",
        "content": "此日驱车马迹桥，远从师友步青霄。\n登临不用还歧想，为爱山翁喜见招。",
        "dynasty": "宋",
        "collection_info": null
    },
    {
        "uuid": "76d6e31343d8be00e60db53df935680b",
        "title": "方广道中半岭少憩次敬夫韵",
        "author": "林用中",
        "content": "岭峻山高且息肩，芒鞋踏破野云烟。\n须臾直入上方去，又是干坤一洞天。",
        "dynasty": "宋",
        "collection_info": null
    },
    {
        "uuid": "f7922054844a7f4bcafe5c8eb0635c37",
        "title": "道中景物甚胜吟赏不暇敬夫有诗因次其韵",
        "author": "林用中",
        "content": "天外云端磬有声，道中景物信增新。\n徘徊吟赏天将暮，好向平原问主人。",
        "dynasty": "宋",
        "collection_info": null
    },
    {
        "uuid": "5858b9e64d604d4bf723eec446ba1b3a",
        "title": "崖边积雪取食清甚次敬夫韵",
        "author": "林用中",
        "content": "崖边琼玖吐清光，偶到山间得味尝。\n一段奇香今已会，冰牙冷齿裂人肠。",
        "dynasty": "宋",
        "collection_info": null
    },
    {
        "uuid": "fc0bd9bffc4521bcacbca52bf5d12bc7",
        "title": "后洞雪压竹枝横道",
        "author": "林用中",
        "content": "山中景物自新奇，乘兴幽人写小诗。\n洞里竹枝遭雪压，何人扶起向明时。",
        "dynasty": "宋",
        "collection_info": null
    },
    {
        "uuid": "29b3432269bb76ccd1d111a9254a1830",
        "title": "方广圣灯次敬夫韵",
        "author": "林用中",
        "content": "灯长三世火长明，千里遗踪子细寻。\n自是神光能永夜，不妨金偈更降心。",
        "dynasty": "宋",
        "collection_info": null
    },
    {
        "uuid": "e2d4e02be64b9db91a5eb943ef09c0e9",
        "title": "壁间古画精绝未闻有赏音者赋此",
        "author": "林用中",
        "content": "老树参横傍古阴，浓烟淡月试追寻。\n自来无会丹青意，可惜良工苦片心。",
        "dynasty": "宋",
        "collection_info": null
    },
    {
        "uuid": "4475ec53c89b50dff57eb0d888d3c8eb",
        "title": "方广奉怀定叟",
        "author": "林用中",
        "content": "相从偶到招提寺，独对西风忆羽人。\n澹泊烟霞深处卧，百年衣钵此生身。",
        "dynasty": "宋",
        "collection_info": null
    },
    {
        "uuid": "7a6048d5645d1c1e7a59a3b55186601b",
        "title": "赋罗汉果",
        "author": "林用中",
        "content": "团团硕果自流黄，罗汉芳名托上方。\n寄语山僧留待客，多些滋味煮成汤。",
        "dynasty": "宋",
        "collection_info": null
    },
    {
        "uuid": "0e42f7b38a959c7c2a92fcea20c07aac",
        "title": "方广版屋",
        "author": "林用中",
        "content": "上方古栋宇，年久自参差。\n动我行人想，相看各赋诗。",
        "dynasty": "宋",
        "collection_info": null
    },
    {
        "uuid": "afdc3092dd4ea1f61edbede4ccb4a47c",
        "title": "泉声",
        "author": "林用中",
        "content": "穿云络日苦悲吟，涧底潺潺觅好音。\n絃管笙簧寒碎玉，源头深处细追寻。",
        "dynasty": "宋",
        "collection_info": null
    },
    {
        "uuid": "227433a8d0be2b9522957fc1a433f31b",
        "title": "霜月",
        "author": "林用中",
        "content": "雪霁云收月满天，冰轮碾转浄无烟。\n几迴寒色侵人冷，底信清光永夜娟。",
        "dynasty": "宋",
        "collection_info": null
    },
    {
        "uuid": "edf8b31e34c904f8d14736a76ace4794",
        "title": "枯木",
        "author": "林用中",
        "content": "数年抱叶不萌芽，终岁淹淹绝藓花。\n廊庙大材工舍用，何须把节向人夸。",
        "dynasty": "宋",
        "collection_info": null
    },
    {
        "uuid": "f1d4267e9ccbcf3696845b7716691222",
        "title": "夜宿方广闻长老守荣化去敬夫感而赋诗次韵",
        "author": "林用中",
        "content": "上方长老已寻真，禅室空存锡杖新。\n自是屋梁留夜月，可怜飘泊系留身。",
        "dynasty": "宋",
        "collection_info": null
    },
    {
        "uuid": "498b10db7a541d18f302162af0ece951",
        "title": "莲花峰次敬夫韵",
        "author": "林用中",
        "content": "十丈花开自白莲，峰头花色更鲜妍。\n分明会得濂溪趣，强作新诗续古篇。",
        "dynasty": "宋",
        "collection_info": null
    },
    {
        "uuid": "4adb85b11d858fc2b3ac76d97d2d6cea",
        "title": "残雪未消",
        "author": "林用中",
        "content": "冻压林巢欲堕鸦，素花飘落结烟霞。\n阴风惨淡青山老，不辨梅花与雪花。",
        "dynasty": "宋",
        "collection_info": null
    },
    {
        "uuid": "6dd62b572c9820543f8734f4e7c7d4aa",
        "title": "行林间几三十里寒甚道旁有残火温酒举白方觉有暖意次敬夫韵",
        "author": "林用中",
        "content": "高山绝顶雪千堆，凛裂冰肤这几回。\n行到林间得残火，借它燃烬暖寒杯。",
        "dynasty": "宋",
        "collection_info": null
    },
    {
        "uuid": "13ec1fac7eab9948e16e2083faa6f517",
        "title": "福岩寺回望岳市",
        "author": "林用中",
        "content": "福岩宝地几千年，宫殿朦胧锁暮烟。\n游客回头怀想望，自知身在寂寥天。",
        "dynasty": "宋",
        "collection_info": null
    },
    {
        "uuid": "b2b83d7c87a9943902e232be35956564",
        "title": "福岩寺读张南湖旧诗",
        "author": "林用中",
        "content": "名公有意着新书，翰墨精神碧玉姿。\n今日山中纔读罢，经行已续少陵诗。",
        "dynasty": "宋",
        "collection_info": null
    },
    {
        "uuid": "57b2ad01067fa1d89e124652388ffff6",
        "title": "登祝融口占",
        "author": "林用中",
        "content": "托身天际外，寄足在云端。\n俯仰心犹壮，登临眼尽宽。\n干坤真景界，风雪倍朝寒。\n忽起烟霞想，相从结大还。",
        "dynasty": "宋",
        "collection_info": null
    },
    {
        "uuid": "35748c09b87b2d23f25ab38ab9bfc525",
        "title": "晚霞",
        "author": "林用中",
        "content": "晚霞掩映祝融峰，衡岳高低烂熳红。\n愿学陵阳修炼术，朝餐一片趁天风。",
        "dynasty": "宋",
        "collection_info": null
    },
    {
        "uuid": "f8450a5bff4db401b5e18e51707c7a64",
        "title": "赠上封诸老",
        "author": "林用中",
        "content": "上封台观静，夕霁景偏清。\n月下闻禅语，风中有磬声。\n龙池留古蹟，雁塔寄余情。\n借问房前树，东窗忽偃生。",
        "dynasty": "宋",
        "collection_info": null
    },
    {
        "uuid": "3de37d1cf88daae769389a1979e3e518",
        "title": "醉下祝融峰",
        "author": "林用中",
        "content": "祝融高处怯寒风，浩荡飘凌震我胸。\n今日与君同饮罢，愿狂酩酊下遥峰。",
        "dynasty": "宋",
        "collection_info": null
    },
    {
        "uuid": "985361b56986aa84fb1d3de6d0e422cd",
        "title": "林间残雪时落锵然有声赋此",
        "author": "林用中",
        "content": "天花乱落类琼瑶，游赏行人觉路遥。\n林畔残枝犹被压，数声佩玉遍青霄。",
        "dynasty": "宋",
        "collection_info": null
    },
    {
        "uuid": "644b4ae52604854eb18a0307704cd939",
        "title": "石廪峰次敬夫韵",
        "author": "林用中",
        "content": "石廪峰高直插天，芳名耿耿旧流传。\n好推佳惠敷寰宇，始信人间大有年。",
        "dynasty": "宋",
        "collection_info": null
    },
    {
        "uuid": "687c4e92822f2bec99e02a49951457a7",
        "title": "自西园登山宿方广寺",
        "author": "林用中",
        "content": "登山极目望，梵宇自鲜明。\n风度闲花落，云低野树清。\n夜长人不寐，地僻月初生。\n明发又归去，何能已此情。",
        "dynasty": "宋",
        "collection_info": null
    },
    {
        "uuid": "fdeadeae92791b245c5a45eff85e98f7",
        "title": "十五日再登祝融峰用台字韵",
        "author": "林用中",
        "content": "惆怅独徘徊，晴岚遶古台。\n日从东海上，人自北山回。\n峰老曾经雪，天寒不放梅。\n野僧怜我倦，相观酒盈杯。",
        "dynasty": "宋",
        "collection_info": null
    },
    {
        "uuid": "ff501706dda7b73a30d2fc1e31046d6f",
        "title": "方广寺睡觉次敬夫韵",
        "author": "林用中",
        "content": "寒溜山房太惨情，夜长枕畔听泉声。\n起来独自浑无语，牢落凄凉澹泊清。",
        "dynasty": "宋",
        "collection_info": null
    },
    {
        "uuid": "6f8c0a42866aa1adaac949bc8b9810ce",
        "title": "渡兴乐江望祝融",
        "author": "林用中",
        "content": "今日溪云迷小槎，层层锦浪映晴霞。\n须臾直至前村去，遥望羣峰真可夸。",
        "dynasty": "宋",
        "collection_info": null
    },
    {
        "uuid": "94c63c474c18d3c56c5e19de7334c557",
        "title": "岳后步月",
        "author": "林用中",
        "content": "转缺霜轮出海边，故人千里共婵娟。\n山阴此夜明如练，月白风清人未眠。",
        "dynasty": "宋",
        "collection_info": null
    },
    {
        "uuid": "8218942eb378396aee776a07eb8a786c",
        "title": "过高台获信老诗集",
        "author": "林用中",
        "content": "今朝移步野云端，幸得新诗读夜阑。\n识破中间真隠诀，月明风雪道休寒。",
        "dynasty": "宋",
        "collection_info": null
    },
    {
        "uuid": "6ce52382d097a90242f49d4d94f4d96f",
        "title": "自上封下福岩道旁访李邺侯书堂山路榛合不可往矣遂赋此",
        "author": "林用中",
        "content": "百年古路已成荒，今日人称相国堂。\n麟凤已归天上去，空留遗像在斜阳。",
        "dynasty": "宋",
        "collection_info": null
    },
    {
        "uuid": "6626dd565002cfb73603100a5a089e62",
        "title": "夜得岳后庵僧家园新茶甚不多辄分数碗奉伯承",
        "author": "林用中",
        "content": "芽吐金英风味长，我于僧舍得先尝。\n饮时各尽卢仝量，去腻除繁有远香。",
        "dynasty": "宋",
        "collection_info": null
    },
    {
        "uuid": "ab498427b39f2852edecd37b65d884da",
        "title": "自方广过高台赋此",
        "author": "林用中",
        "content": "山云迷古寺，曙色照孤城。\n禅境风偏好，空门眼倍明。\n逢僧叙旧话，对客结新盟。\n□□□□□，□□□□生。",
        "dynasty": "宋",
        "collection_info": null
    },
    {
        "uuid": "916817e2666b10cb89ac46cf8757afad",
        "title": "胡文广仲与范伯崇自岳市来同登绝顶举酒极谈得闻比日讲论之乐",
        "author": "林用中",
        "content": "自得中峰住，怜君冒雪来。\n共登福岩寺，齐上古层台。\n斗酒酬佳兴，诗怀喜独开。\n飘然尘世隔，谈论转堪哀。",
        "dynasty": "宋",
        "collection_info": null
    },
    {
        "uuid": "8fa5e31796bf3e5d17e5bbc4c2c702dd",
        "title": "题福岩寺",
        "author": "林用中",
        "content": "久慕云间寺，相从此日来。\n山僧留客坐，野老把松栽。\n地拱千寻险，天遮四面开。\n殷勤方外望，尘事不胜哀。",
        "dynasty": "宋",
        "collection_info": null
    },
    {
        "uuid": "541c864304e9c144a370de02df4ffc00",
        "title": "题福岩寺 题南台",
        "author": "林用中",
        "content": "山高耸楼观，天际有瑶台。\n地僻烟霞静，门空云雾开。\n舆图真绝域，形胜实崔巍。\n久以平生慕，今年始得来。",
        "dynasty": "宋",
        "collection_info": null
    },
    {
        "uuid": "1e3436f2fc1b2bacd75f52a12d9a2e94",
        "title": "同游岳麓道遇大雪马上次敬夫韵",
        "author": "林用中",
        "content": "遥瞻衡岳顶，云尽碧参差。\n人从南方至，雪坠西崖垂。\n谈玄问老子，鸣佩邀神妃。\n飞花舞琼瑶，青壁比珠玑。\n平生山水兴，行止只自知。\n飘飖凌浩荡，犹恐太白低。\n松持岁寒操，梅放冰雪姿。\n迢递昆崙颠，俯仰动遐思。\n兹峰名天下，突兀真绝奇。\n行行将易晚，去去尚追随。\n我爱君饮酒，君爱我赋诗。\n相看各惆怅，勉旃在明时。",
        "dynasty": "宋",
        "collection_info": null
    },
    {
        "uuid": "7ffaab0ca6371aff5dc6e45023f7db44",
        "title": "游南岳风雪未已决策登山用敬夫春风楼韵",
        "author": "林用中",
        "content": "人言南山颠，烟霞耸楼观。\n俯瞰了坤倪，仰攀接天汉。\n勇往愧未能，长吟湘水畔。\n兹来渺遐思，风雪岂中断。\n行行重行行，敢起自昼嘆。\n我闻精神交，石裂冰可泮。\n阴沴驱层霄，杲日丽旭旦。\n决策君勿疑，此理或通贯。",
        "dynasty": "宋",
        "collection_info": null
    },
    {
        "uuid": "4aa89a9bd6299d75c466d38d3584020a",
        "title": "将下山有作",
        "author": "林用中",
        "content": "昔日乘舆住此山，爱山五日住山间。\n今朝忽动思归兴，得伴先生杖屦还。",
        "dynasty": "宋",
        "collection_info": null
    },
    {
        "uuid": "31c62f319d0de17a39ec99a2b969717e",
        "title": "十六日下山各赋二篇以纪时事云",
        "author": "林用中",
        "content": "匹马返归程，天寒雪眼明。\n无穷身外事，难了世间情。\n客向天边去，风含玉佩声。\n别离与僧约，明岁再来迎。",
        "dynasty": "宋",
        "collection_info": null
    },
    {
        "uuid": "4d7cfbcd2defd8a858d2b4c25a6ca80c",
        "title": "又和敬夫韵",
        "author": "林用中",
        "content": "青山不老千年在，白髮如丝两鬓新。\n历尽高山数万里，未知何路是为真。",
        "dynasty": "宋",
        "collection_info": null
    },
    {
        "uuid": "6ac3be46fd2275a93ce620c1b9d2a342",
        "title": "登山回",
        "author": "林用中",
        "content": "胜概峰头寺，寻幽客自来。\n泉声涧分细，山色翠成堆。\n踏破千崖雪，还闻一夜雷。\n东林期拟结，卧石梦忘回。",
        "dynasty": "宋",
        "collection_info": null
    }
]