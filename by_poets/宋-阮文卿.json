[
    {
        "title": "寿赵仙尉",
        "author": "阮文卿",
        "content": "君不见苕溪有山号浮玉，降神储瑞皆天族。\n又不见苕溪有水名水晶，地灵人杰尽维城。\n苕溪山川称第一，孕秀梅仙尤杰出。\n我来席上揖清风，义气相与吞长虹。\n见人须见大丈夫，纵是封侯亦不如。\n周官一卷长生箓，未必人间有此书。\n功名一入英雄手，彩棒暂持出浙右。\n摧奸抉隠李开府，夜月花村无吠狗。\n凛凛英风凌四豪，一同谁敢犯秋毫。\n不惟握髮勤延士，又且官清马骨高。\n书生惯作无毡客，负箧南归居最仄。\n何怜踪迹苦奔驰，俾近渊明时请益。\n马走暂停憇县斋，晨昏黄奶仍相陪。\n不觇王母蟠桃结，隔墙无得献金杯。\n欣逢子月阳来復，一天佳气回寒谷。\n蓂生九叶庆垂弧，佥将瑞应长庚宿。\n绿衣槐简舞蹁跹，重拜萱堂王母仙。\n瑶池新革偷桃令，有子今如曼倩贤。\n不祝算如龟与鹤，愿君早施江夏略。\n扫除羶秽□神京，长与长生同寿乐。\n不祝禄如山与丘，愿君爵冠朱虚侯。\n今归且定郏鄏鼎，长使卜世过成周。",
        "dynasty": "宋",
        "collection_info": null
    }
]