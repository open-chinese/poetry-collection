[
    {
        "uuid": "946b8ea878175bd7b91994eaed9de880",
        "title": "挽罗榷院子远  其一",
        "author": "刘应凤",
        "content": "共说门庭王谢盛，谁知骨相岛郊穷。\n躬行自得前贤法，家礼犹还三代风。\n脚迹肯随权要出，头衔宁与浊流同。\n湖山寒食多新鬼，地下何颜见此翁。",
        "dynasty": "宋",
        "collection_info": null
    },
    {
        "uuid": "6e7924baa94fddda7da347c7d8143369",
        "title": "挽罗榷院子远  其二",
        "author": "刘应凤",
        "content": "国亡何忍家偏活，百鬼欺凌任所遭。\n老大伊川七分易，飘零正则九章骚。\n修持惯习甘辛苦，俯仰难容誉处高。\n日月时同来去异，云间应叹众生劳。",
        "dynasty": "宋",
        "collection_info": null
    },
    {
        "uuid": "2b359e064c02a8fd773e17fa332ba18f",
        "title": "挽罗榷院子远  其三",
        "author": "刘应凤",
        "content": "尝忆东华裹饭时，五千字挟海潮飞。\n臣愚敢避权奸忤，主弱宁知国事非。\n相马有奇堪下拜，屠龙无用只空归。\n江南文物侵寻尽，洒泪单传第一衣。",
        "dynasty": "宋",
        "collection_info": null
    },
    {
        "uuid": "a8456746d9971d3fef440189a78da2f2",
        "title": "挽朱梧月",
        "author": "刘应凤",
        "content": "早岁出山交识广，晚年闭户子孙单。\n酒边谈笑俱成史，病后风骚尚可坛。\n直向九泉寻辈行，肯留百世说艰难。\n江空云冷衣冠尽，猿鹤羞人指亦弹。",
        "dynasty": "宋",
        "collection_info": null
    },
    {
        "uuid": "3a6dbb141cc9f5fc574d5016ac5f027b",
        "title": "送文总管朝燕  其一",
        "author": "刘应凤",
        "content": "唤得岚乡昨梦回，东风万里上金台。\n出关曾解婆娑否，枝北枝南一种梅。",
        "dynasty": "宋",
        "collection_info": null
    },
    {
        "uuid": "bcaca3508b6e7d345a0d857b411ca5eb",
        "title": "送文总管朝燕  其二",
        "author": "刘应凤",
        "content": "点检桑枌泪几行，羞和书屋总荒凉。\n孔明景略留遗传，分挂当年夜雨床。",
        "dynasty": "宋",
        "collection_info": null
    },
    {
        "uuid": "d94982762699c7bca539ad1efbc1f76c",
        "title": "送文总管朝燕  其三",
        "author": "刘应凤",
        "content": "夹道红旗驻马蹄，乡人将喜又将疑。\n天留中子继孤竹，谁向西山饭伯夷。",
        "dynasty": "宋",
        "collection_info": null
    },
    {
        "uuid": "50c129fed6c885f00aa1e9bf93299ff0",
        "title": "送文总管朝燕  其四",
        "author": "刘应凤",
        "content": "满眼平畴草自春，乌鸦无数是耘丁。\n鬼神如奉君王问，为说东南燐火青。",
        "dynasty": "宋",
        "collection_info": null
    },
    {
        "uuid": "c471ed6a5cd88b7e780a85e0b606e7bd",
        "title": "中斋归自海上见访",
        "author": "刘应凤",
        "content": "拂石为床席白云，鲸鱼背上有归人。\n谏书檄草俱成血，野服黄冠再见身。\n麈尾悲酸浑欲死，灯前潇洒俨如神。\n更阑万籁收沉尽，地阔天高两主宾。",
        "dynasty": "宋",
        "collection_info": null
    },
    {
        "uuid": "67d30ee2488c214fe4ddb21e921b5ea9",
        "title": "寄青山",
        "author": "刘应凤",
        "content": "曾诵先生感寓诗，如今似写我心悲。\n西施贫处无盐笑，乌获饥来竖子朝。\n不士不农焉用彼，无齐无楚竟何之。\n光阴未老人先老，荒草斜阳泣断碑。",
        "dynasty": "宋",
        "collection_info": null
    }
]