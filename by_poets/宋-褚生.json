[
    {
        "title": "百字令・念奴娇 半堤花雨",
        "author": "褚生",
        "content": "半堤花雨。\n对芳辰消遣，无奈情绪。\n春色尚堪描画在，万紫千红尘土。\n鹃促归期，莺收佞舌，燕作留人语。\n绕栏红药，韶华留作孤主。\n真个恨杀东风，几番过了，不似今番苦。\n乐事赏心磨灭尽，忽见飞书传羽。\n湖水湖烟，峰南峰北，总是堪伤处。\n新塘杨柳，小腰犹自歌舞。",
        "dynasty": "宋",
        "collection_info": null
    },
    {
        "title": "祝英台近 倚危栏",
        "author": "褚生",
        "content": "倚危栏，斜日暮。\n蓦蓦甚情绪。\n稚柳娇黄，全未禁风雨。\n春江万里云涛，扁舟飞渡。\n那更听、塞鸿无数。\n叹离阻。\n有恨落天涯，谁念孤旅。\n满目风尘，冉冉如飞雾。\n是何人惹愁来，那人何处。\n怎知道、愁来不去。",
        "dynasty": "宋",
        "collection_info": null
    }
]