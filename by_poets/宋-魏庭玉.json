[
    {
        "uuid": "a4180983302703abc9b82703d4fef60f",
        "title": "水调歌头 璧月挂银汉",
        "author": "魏庭玉",
        "content": "璧月挂银汉，冷浸一江秋。\n天公付我清赏，仙籍桂香浮。\n极目江山如画，际晚云烟凝紫，秋色豁羁愁。\n领看上雄观，波影动帘钩。\n雁排空，渔唱晚，楚天幽。\n湖阴一曲千载，成败倩谁筹。\n试问谪仙何处，唤起于湖同醉，小为作遨头。\n老子欲起舞，摆脱利名休。",
        "dynasty": "宋",
        "collection_info": null
    },
    {
        "uuid": "10cc112928910c1eee141c9f981055a7",
        "title": "贺新凉・贺新郎 暮雨初收霁",
        "author": "魏庭玉",
        "content": "暮雨初收霁。\n凭阑干、一江新绿，远山凝翠。\n漠漠春阴添客思，怅望天涯无际。\n又猛省、平生行止。\n楚尾吴头多少恨，付吟边、醉里消磨矣。\n浮世事，只如此。\n阳关三叠徒劳耳。\n也何须、琵琶江上，掩青衫泪。\n一斗百篇乘逸兴，要借青天为纸。\n儿辈诧、龙蛇飞起。\n今夜月明呼酒处，待明朝、酒醒帆千里。\n且为我，唱新制。",
        "dynasty": "宋",
        "collection_info": null
    }
]