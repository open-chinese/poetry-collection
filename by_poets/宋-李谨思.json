[
    {
        "title": "红梅",
        "author": "李谨思",
        "content": "月香水影眩锦画，冰魂雪骨酣华春。\n神仙狡狯本玩世，处士游侠聊惊人。\n怒艴不顾杀气横，忠赤自与晴曦亲。\n山林着汝吾未许，绛衣朱襮鏖缁尘。",
        "dynasty": "宋",
        "collection_info": null
    },
    {
        "title": "楮衾",
        "author": "李谨思",
        "content": "相亲赖有楮先生，雪与阳春指顾成。\n狐白温温疑伯仲，龟纹隐隐见纵横。\n夜阑更作封章梦，晨起犹闻展卷声。\n垂老未忘钻故纸，三生飞气太分明。",
        "dynasty": "宋",
        "collection_info": null
    },
    {
        "title": "题文丞相吟啸集",
        "author": "李谨思",
        "content": "南人不识两膝贵，曲摺百态卑且劳。\n斯人护膝不护头，故以颈血霑君刀。\n蟠胸孤愤擘不碎，杀气千丈缠旌旄。\n援桴亲鼓尽南海，背水更用蜑丁鏖。\n俘来吮血语神语，咄咄尚与天争豪。\n须臾赤日减颜色，玄云莾莾风飕飕。\n或言巨灵收拾付真宰，读罢拊臆生长号。\n又言丰隆列对愁绝，疾指玉鞭鞭六鳌。\n雨瓢倒翻水怪舞，斗枢横轧天籁号。\n怜伊肝胆苦復苦，亦见曩昔真离骚。\n劫灰满地莫挂眼，蓬莱虽远容轻舠。\n长巨人疠鬼尚堪战，尽闲未许飞仙遨。\n乃言兴废在尔不吾与，吾死吾主吾焉逃。\n鲁叟闻言拍手笑，斯人六经为骨为皮毛。\n斯人捲取六经去，空将贋本传儿曹。",
        "dynasty": "宋",
        "collection_info": null
    },
    {
        "title": "怀古",
        "author": "李谨思",
        "content": "昔我从耆英，图史娱朝昏。\n咄嗟陵与谷，永谢西州门。\n梦中亦识路，欲往先销魂。\n往还无须臾，失声强復吞。\n西山照公槛，南山亘公垣。\n平生五亩池，东海遥崩奔。\n公门山海幷，遂斡造化元。\n招公在薇菊，酬公有佳尊。\n行吟闻地籁，飞奏劘天阍。\n公来月星悬，公归江汉翻。\n六籍未渠央，百圣谅斯存。\n翩翩媚学子，风节当谁敦。\n我髪日以变，洮面留心源。\n庶无骍汗流，独此清泪痕。\n英英出灵变，杳杳通绪言。\n因风荐商参，秋思随孤骞。",
        "dynasty": "宋",
        "collection_info": null
    },
    {
        "title": "补疎斋题鹅湖",
        "author": "李谨思",
        "content": "客来谁与期，微钟度山椒。\n松风如起予，间以笙与箫。\n逸响谅斯存，幽踪莽难招。\n极目不知还，新诗坐泬寥。",
        "dynasty": "宋",
        "collection_info": null
    },
    {
        "title": "王以道三丧未举",
        "author": "李谨思",
        "content": "岂无一弓地，载子三世碑。\n碑端语云云，碑下冢纍纍。\n白杨秋气深，碧草春露滋。\n翻怜会稽山，禹穴不得窥。",
        "dynasty": "宋",
        "collection_info": null
    },
    {
        "title": "赠李节妇",
        "author": "李谨思",
        "content": "猝猝多羝屈，幽幽独雉经。\n借渠施粉黛，聊与照丹青。\n孤槥何年寄，重泉底处扃。\n有人能缩地，不隔短长亭。",
        "dynasty": "宋",
        "collection_info": null
    },
    {
        "title": "寄进士熊退斋  其一",
        "author": "李谨思",
        "content": "犹存火后书，罕识卷中字。\n无笔补玄经，有金酬载记。\n漫漫岁月驰，忽忽春閟。\n欲辨已忘言，涕泪空垂泗。",
        "dynasty": "宋",
        "collection_info": null
    },
    {
        "title": "寄进士熊退斋  其二",
        "author": "李谨思",
        "content": "殉义若殉财，避名如避箭。\n况当喜惧交，肯与宠辱战。\n百年元亮心，一日宣明面。\n朱门辙迹多，山路微如綫。",
        "dynasty": "宋",
        "collection_info": null
    }
]