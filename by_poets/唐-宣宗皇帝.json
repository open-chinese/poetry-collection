[
    {
        "title": "百丈山",
        "author": "宣宗皇帝",
        "content": "大雄真迹枕危峦，梵宇层楼耸万般。\n日月每从肩上过，山河长在掌中看。\n仙峰不间三春秀，灵境何时六月寒？\n更有上方人罕到，暮钟朝磬碧云端。",
        "dynasty": "唐",
        "collection_info": null
    },
    {
        "title": "弔白居易",
        "author": "宣宗皇帝",
        "content": "缀玉联珠六十年，谁教冥路作诗仙。\n浮云不繫名居易，造化无为字乐天。\n童子解吟《长恨曲》，胡儿能唱《琵琶篇》。\n文章已满行人耳，一度思卿一怆然。",
        "dynasty": "唐",
        "collection_info": null
    },
    {
        "title": "幸华严寺",
        "author": "宣宗皇帝",
        "content": "云散晴山几万重，烟收春色更冲融。\n帐殿出空登碧汉，遐川俯望色蓝笼。\n林光入户低韶景，岭气通宵展霁风。\n今日追游何所似，莫惭汉武赏汾中。",
        "dynasty": "唐",
        "collection_info": null
    },
    {
        "title": "重阳锡宴羣臣",
        "author": "宣宗皇帝",
        "content": "款塞旋征骑，和戎委庙贤。\n倾心方倚注，叶力共安边。",
        "dynasty": "唐",
        "collection_info": null
    },
    {
        "title": "题泾县水西寺",
        "author": "宣宗皇帝",
        "content": "大殿连云接爽溪，钟声还与鼓声齐。\n长安若问江南事，说道风光在水西。",
        "dynasty": "唐",
        "collection_info": null
    },
    {
        "title": "瀑布联句",
        "author": "宣宗皇帝",
        "content": "千岩万壑不辞劳，远看方知出处高。\n溪涧岂能留得住，终归大海作波涛。",
        "dynasty": "唐",
        "collection_info": null
    },
    {
        "title": "句",
        "author": "宣宗皇帝",
        "content": "海岳宴咸通，七载秉钧调四序。\n一方狱市获来苏。",
        "dynasty": "唐",
        "collection_info": null
    }
]