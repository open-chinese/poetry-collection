[
    {
        "uuid": "4d037fcd84a9fb334dd4c4370442a28c",
        "title": "和通山尹张松坡梦游庐山吟",
        "author": "余宏孙",
        "content": "我行匡庐鬓青青，往往大醉琵琶亭。\n归来老我二十载，惟有梦寐劳神形。\n有时遍历开先寺，老僧禅定齁齁睡。\n有时经过五柳家，秫香酒熟邀人醉。\n恍兮惚兮真若飞，高泊天池坐忘归。\n晴云漠漠披絮帽，白鹤冉冉来羽衣。\n方将餐霞炼颜色，觉来无失亦无得。\n何当整理下泽车，共逐双鳬访真迹。",
        "dynasty": "宋",
        "collection_info": null
    },
    {
        "uuid": "6c92df516441f976bf06ccdaacea89db",
        "title": "和余天开见寄",
        "author": "余宏孙",
        "content": "春树君方吟渭北，林塘我已卜溪西。\n赏心乐事优游处，花自飞飞鸟自啼。",
        "dynasty": "宋",
        "collection_info": null
    }
]