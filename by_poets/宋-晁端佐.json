[
    {
        "title": "醉眠亭四首  其一",
        "author": "晁端佐",
        "content": "潇洒松陵江上亭，醉来一梦傲云屏。\n生前笑语君须惜，世事纷纷不用醒。",
        "dynasty": "宋",
        "collection_info": null
    },
    {
        "title": "醉眠亭四首  其二",
        "author": "晁端佐",
        "content": "盘石幽亭乐未央，是非穷达两相忘。\n尘寰下望知何许，烂醉高眠自有乡。",
        "dynasty": "宋",
        "collection_info": null
    },
    {
        "title": "醉眠亭四首  其三",
        "author": "晁端佐",
        "content": "尘埃收得一身闲，饮尽春瓶曝背眠。\n醉耳犹嫌山鸟聒，梦魂终日上高天。",
        "dynasty": "宋",
        "collection_info": null
    },
    {
        "title": "醉眠亭四首  其四",
        "author": "晁端佐",
        "content": "一枕双湖意浩然，狂歌酒尽即高眠。\n吾生久与时相弃，好逐君归作二仙。",
        "dynasty": "宋",
        "collection_info": null
    }
]