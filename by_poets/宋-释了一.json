[
    {
        "uuid": "341e87405875e7ffbf6e6f54b7ae79c2",
        "title": "颂古二十首  其一",
        "author": "释了一",
        "content": "外道殷勤来问佛，有言不问及无言。\n大雄不费纤毫力，良马何曾用举鞭。",
        "dynasty": "宋",
        "collection_info": null
    },
    {
        "uuid": "312ec84e14ce8c0d104e4405da593c99",
        "title": "颂古二十首  其二",
        "author": "释了一",
        "content": "清浄行者不涅槃，破戒比丘无地狱。\n天台相接到西川，总是自家亲眷属。",
        "dynasty": "宋",
        "collection_info": null
    },
    {
        "uuid": "4d4bacabc9877c53842d1369668336fa",
        "title": "颂古二十首  其三",
        "author": "释了一",
        "content": "白日街头独自行，夜间屋裏独自卧。\n山高不碍白云飞，竹密不妨流水过。",
        "dynasty": "宋",
        "collection_info": null
    },
    {
        "uuid": "0ba6c6945252c1eca31e347329260643",
        "title": "颂古二十首  其四",
        "author": "释了一",
        "content": "清源佛法意如何，米价酬来太老婆。\n眨上眉毛行大道，莫于平地起风波。",
        "dynasty": "宋",
        "collection_info": null
    },
    {
        "uuid": "ae67304e31dbff01f5eaa384b9c5d606",
        "title": "颂古二十首  其五",
        "author": "释了一",
        "content": "心不是佛，智不是道。\n举得十分，未敢相保。\n携条拄杖闲行，切忌回头转脑。",
        "dynasty": "宋",
        "collection_info": null
    },
    {
        "uuid": "786ceea0919f380208e8f4f489a673bb",
        "title": "颂古二十首  其六",
        "author": "释了一",
        "content": "南泉特地指瓶，隐峯便来泻水。\n两人自不识羞，掘地深埋自己。",
        "dynasty": "宋",
        "collection_info": null
    },
    {
        "uuid": "191f86ab4150711ef1588a7df1e83cd7",
        "title": "颂古二十首  其七",
        "author": "释了一",
        "content": "乌臼分明棒有眼，这僧直是眼无筋。\n假饶打着百千箇，切莫将伊挂齿唇。",
        "dynasty": "宋",
        "collection_info": null
    },
    {
        "uuid": "be06e488b2ffdf18dd7e4462e3a39e9c",
        "title": "颂古二十首  其八",
        "author": "释了一",
        "content": "须知天地共同根，万物从来元一体。\n未审南泉庭下花，几人看了梦相似。",
        "dynasty": "宋",
        "collection_info": null
    },
    {
        "uuid": "e966b214cbbec0598350d7c0382a8260",
        "title": "颂古二十首  其九",
        "author": "释了一",
        "content": "甘贽设粥念摩诃，致见南泉打破锅。\n万事但将公道断，任教四海动干戈。",
        "dynasty": "宋",
        "collection_info": null
    },
    {
        "uuid": "8b457264fdac88c16a72e830971b0251",
        "title": "颂古二十首  其一○",
        "author": "释了一",
        "content": "檀越家中作水牛，收来放去任优游。\n不曾犯着人苗稼，何必南泉对赵州。",
        "dynasty": "宋",
        "collection_info": null
    },
    {
        "uuid": "dde61f7f3130a7984f1cbf128d621bc2",
        "title": "颂古二十首  其一一",
        "author": "释了一",
        "content": "大地是眼没处屙，衲僧到此便聱讹。\n须知别有安身诀，会得安身事更多。\n咄，锹子安着在甚么处。",
        "dynasty": "宋",
        "collection_info": null
    },
    {
        "uuid": "0a1352a63cae1e9f3a3f5fd5d8e49587",
        "title": "颂古二十首  其一二",
        "author": "释了一",
        "content": "礼佛无端撞赵州，却将知见作寃讐。\n如今四海平如掌，云自高飞水自流。",
        "dynasty": "宋",
        "collection_info": null
    },
    {
        "uuid": "a545213201c6716817b3d86bc51966d7",
        "title": "颂古二十首  其一三",
        "author": "释了一",
        "content": "殿上从来好功德，如何侍者却疑惑。\n赵州露出赤心肝，问着依然墨漆黑。",
        "dynasty": "宋",
        "collection_info": null
    },
    {
        "uuid": "690f9a2db180937202c38508e175751b",
        "title": "颂古二十首  其一四",
        "author": "释了一",
        "content": "钟鼓未鸣先托钵，雪峯平地成饶舌。\n当时一径入僧堂，且看岩头有何说。",
        "dynasty": "宋",
        "collection_info": null
    },
    {
        "uuid": "d17c7b5bfb4106f677a201917648cbe7",
        "title": "颂古二十首  其一五",
        "author": "释了一",
        "content": "的的古帆已挂后，小鱼吞却大头鱼。\n虽然李广运神箭，自古张颠解草书。",
        "dynasty": "宋",
        "collection_info": null
    },
    {
        "uuid": "d6216b814c1b76aa5884997fceceb5db",
        "title": "颂古二十首  其一六",
        "author": "释了一",
        "content": "春有百花夏有热，秋有凉风冬有雪。\n若无閒事挂心头，便是人间好时节。",
        "dynasty": "宋",
        "collection_info": null
    },
    {
        "uuid": "188b9d8eb35c46c3f208e84c85d396cc",
        "title": "颂古二十首  其一七",
        "author": "释了一",
        "content": "竹箆举起成生杀，岂肯容人乱札锥。\n劈脊一挥如荐得，银山铁壁也光辉。",
        "dynasty": "宋",
        "collection_info": null
    },
    {
        "uuid": "710d6b8282a02247542dee76c099dcb1",
        "title": "颂古二十首  其一八",
        "author": "释了一",
        "content": "钟楼上念讚，床脚下种菜。\n猛虎当路蹲，时人俱不会。\n黄蘗花开自有时，明州有箇憨布袋。",
        "dynasty": "宋",
        "collection_info": null
    },
    {
        "uuid": "149b7cc2ab59abe7d28abc7be8abbdb0",
        "title": "颂古二十首  其一九",
        "author": "释了一",
        "content": "杨岐金圈与栗蓬，吞跳依前事不同。\n大海都来一口吸，更无南北与西东。",
        "dynasty": "宋",
        "collection_info": null
    },
    {
        "uuid": "972245723017ccbecb2dabdd3df9cb0a",
        "title": "颂古二十首  其二○",
        "author": "释了一",
        "content": "热糍荡口成痕迹，糍冷令人便动脾。\n何似且拈安一处，家常茶饭且随时。",
        "dynasty": "宋",
        "collection_info": null
    }
]