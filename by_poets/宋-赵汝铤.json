[
    {
        "uuid": "a481f941d03df6549948dc861fd6f16b",
        "title": "雪",
        "author": "赵汝铤",
        "content": "病倦扶危坐，起看天雨花。\n蹇馿东野句，破屋玉川家。\n勇羡穿篱犬，饥怜噪树鸦。\n龙山云壑胜，冰柱忆刘叉。",
        "dynasty": "宋",
        "collection_info": null
    },
    {
        "uuid": "ada9c8d380b2599824f66608c57089a6",
        "title": "题临江清远轩壁",
        "author": "赵汝铤",
        "content": "江清疑可濯吾缨，小泊扁舟绕寺行。\n对岸丹枫寻不见，雨云遮断古萧城。",
        "dynasty": "宋",
        "collection_info": null
    },
    {
        "uuid": "04cb9e88c3d695ae4d62e0a4cde45fc0",
        "title": "乌石驿",
        "author": "赵汝铤",
        "content": "落日衔山乌石堠，淡烟笼月白茅坪。\n乍离城市虽萧索，喜是还家第一程。",
        "dynasty": "宋",
        "collection_info": null
    },
    {
        "uuid": "6bf33a011e639e0a303575baed11f9cd",
        "title": "庐山卧龙庵",
        "author": "赵汝铤",
        "content": "一线飞泉遶碧萝，白云来往暗山阿。\n雨中贪共樵人语，行过庵前路忽多。",
        "dynasty": "宋",
        "collection_info": null
    },
    {
        "uuid": "cbfac3ee4bcdacbdb574865c1c227818",
        "title": "云峰寺",
        "author": "赵汝铤",
        "content": "好峰藏寺背，此景只僧知。\n古树侵天直，寒泉入涧迟。\n深行寻旧址，久竚读荒碑。\n时有僊人过，灵风满路吹。",
        "dynasty": "宋",
        "collection_info": null
    },
    {
        "uuid": "02edbc3f2dcf9dcb10a37574bf5f8245",
        "title": "送澄古潭由豫章归鑑湖",
        "author": "赵汝铤",
        "content": "数椽书屋守蛛丝，一出三年梦见稀。\n寄语家僮日开户，莫妨燕子认巢归。",
        "dynasty": "宋",
        "collection_info": null
    },
    {
        "uuid": "de1a9433fb4fc3aad4dbe170e64d362b",
        "title": "谢友人惠袜布",
        "author": "赵汝铤",
        "content": "客裏行终日，难逢识面人。\n所交新有几，相语又俱贫。\n句□推敲长，情增邂逅亲。\n丝絇到双足，那敌袜材真。",
        "dynasty": "宋",
        "collection_info": null
    }
]