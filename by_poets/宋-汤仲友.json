[
    {
        "uuid": "1552c9d99002597b52ee60399cb079c2",
        "title": "葛岭贾似道园池",
        "author": "汤仲友",
        "content": "檀板歌残陌上花，过墙荆棘刺檐牙。\n指挥已失铁如意，赐予宁存玉辟邪。\n败屋春归无主燕，废池雨产在官蛙。\n木棉庵外尤愁绝，月黑夜深闻鬼车。",
        "dynasty": "宋",
        "collection_info": null
    },
    {
        "uuid": "82860aa2c40dd5153668f24fa7847e6f",
        "title": "虎山",
        "author": "汤仲友",
        "content": "虎是何年踞，名存迹已亡。\n塔从林外出，山向寺中藏。\n池暗生寒气，台空旁夕阳。\n更无人弔古，来祇为春茫。",
        "dynasty": "宋",
        "collection_info": null
    },
    {
        "uuid": "e9270d06848b0d91e5e642606ef8c515",
        "title": "游洞庭",
        "author": "汤仲友",
        "content": "寒色满空山，翛然一径闲。\n鸟啼黄叶外，人度翠峰间。\n古殿藏云气，唐碑带藓斑。\n未穷幽绝处，兴尽忽思还。",
        "dynasty": "宋",
        "collection_info": null
    },
    {
        "uuid": "12ebd507bcb0c78d6ffe69e78c46f082",
        "title": "枫桥",
        "author": "汤仲友",
        "content": "出城纔七里，地僻罕曾过。\n孤塔临官路，三门背运河。\n钟鸣惊宿鸟，墙矮入渔歌。\n醉裏看题壁，如今张继多。",
        "dynasty": "宋",
        "collection_info": null
    },
    {
        "uuid": "212c90223fc6cd7f6db6874650bab277",
        "title": "题惠山寺",
        "author": "汤仲友",
        "content": "梁溪停短棹，带月步西关。\n路尽忽逢寺，松多不见山。\n岩腰云殿古，洞口石泉闲。\n到此正吟苦，秋声满树间。",
        "dynasty": "宋",
        "collection_info": null
    },
    {
        "uuid": "05603ab9ec7325ccc45af67a758401db",
        "title": "西湖",
        "author": "汤仲友",
        "content": "山色波光步步随，古今难画亦难诗。\n水浮亭馆花间出，船载笙歌柳外移。\n过眼年华如去鸟，恼人春色似游丝。\n六桥几见轮蹄换，取乐莫辞金屈巵。",
        "dynasty": "宋",
        "collection_info": null
    }
]