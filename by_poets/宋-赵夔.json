[
    {
        "uuid": "240ccf2f4913472a14553e57d25cd787",
        "title": "赠海陵畲公老人",
        "author": "赵夔",
        "content": "为人八十有三岁，游历名山几洞天。\n若问老翁何所得，无心学道不求仙。\n不求仙，仙自然，炼气炼形精亦炼，精全神旺合长年。",
        "dynasty": "宋",
        "collection_info": null
    },
    {
        "uuid": "b720cc9cea9cb51a0ac88cd8741be383",
        "title": "桂山诸岩歌",
        "author": "赵夔",
        "content": "秦皇开郡为桂林，古号名邦五岭阴。\n山琢玉簪攒万迭，江分罗带绕千寻。\n青青四顾列羣山，生自天工巧若𨬖。\n玲珑拔地耸层秀，峥嵘嵯峨星斗间。\n其中有岩十二所，伏波灵显存祠宇。\n颜公读书窟室中，迭彩北山如列布。\n何年龙隐冲霄去，鳞鬣形模镵石路。\n仙人刘公飞升时，岩壁宛然遗旧题。\n穿云仙迹次左右，□虚道气多南溪。\n白雉听经生人类，萧寺丰碑有元记。\n信知一性无不通，石窦阴阴苔藓蒙。\n西南中隐尤胜绝，穿处得名因吕公。\n曾公程公皆旧迹，遗爱在民传古昔。\n沈沈岩谷有余光，炎方胜槩神难藏。\n週迴不远郛郭下，轮蹄追赏何忙忙。",
        "dynasty": "宋",
        "collection_info": null
    },
    {
        "uuid": "bfaed0466467d8ddcfb5d41c83906dbc",
        "title": "桂山诸洞歌",
        "author": "赵夔",
        "content": "宜人之地少陵诗，阅玩前贤词意奇。\n烂然五咏非虚语，位压坤方占一维。\n青青四顾列羣山，生自天工巧若𨬖。\n玲珑拔地耸层秀，峥嵘嵯峨星斗间。\n其中有洞十二所，七星山下栖霞府。\n日月华君显迹灵，遇者当时郑冠卿。\n归到人间已三载，仙洞光阴时未改。\n至今旧记传无穷，玄岩蟠蛰闻白龙。\n一泓沈碧寒潭莹，水月圆明下翠峰。\n枕城楼观环俯视，绿锁乔林春日媚。\n秦碑柳记已难观，漓水南流泛渺漫。\n庆林巽穴玄风出，华景高明隐丹室。\n西方虚秀贯山腰，南华朝阳风景饶。\n夕阳北牖通仙径，白雀嘉莲池渌浄。\n许多佳致卒难题，留与词人赓雅咏。",
        "dynasty": "宋",
        "collection_info": null
    },
    {
        "uuid": "de3df1ffac6caff4e0f536c48685fab0",
        "title": "诗一首",
        "author": "赵夔",
        "content": "青嶂横开高几重，巉岩直上半天中。\n虚明洞口千年久，澄澈流来一溜通。\n海蚌张颐方吸月，云龙奋迹遂乘风。\n隼旗出有随轩雨，指日秋成贺岁丰。",
        "dynasty": "宋",
        "collection_info": null
    },
    {
        "uuid": "073b97ba975ed27fcd823ef687fcbf24",
        "title": "道过遂县泊舟瞻大像有作",
        "author": "赵夔",
        "content": "成佛经千祀，镌崖已一章。\n为怜尘世病，故作大医王。\n黄面无苔藓，青螺奈雪霜。\n滩声门外转，万古阅舟航。",
        "dynasty": "宋",
        "collection_info": null
    }
]