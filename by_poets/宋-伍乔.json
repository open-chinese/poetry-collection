[
    {
        "uuid": "bea65313dafcfd0c416e547106951fd0",
        "title": "寄张学士洎",
        "author": "伍乔",
        "content": "不知何处好消忧，公退携壶即上楼。\n职事久参侯伯幕，梦魂长遶帝王州。\n黄山嚮晚盈轩翠，黟水含春绕郡流。\n遥想玉堂多暇日，花时谁伴出城游。",
        "dynasty": "宋",
        "collection_info": null
    },
    {
        "uuid": "c0e59886bad1f0dfb2e5c6533e349020",
        "title": "僻居酬友人",
        "author": "伍乔",
        "content": "僻居惟爱近林泉，幽径閒园任藓连。\n向竹掩扉随鹤息，就溪安石学僧禅。\n古琴带月音声正，山果经霜气味全。\n多谢故交怜朴野，隔云时復寄佳篇。",
        "dynasty": "宋",
        "collection_info": null
    },
    {
        "uuid": "d4064038957b294f3f4b85160e6107fe",
        "title": "游西禅",
        "author": "伍乔",
        "content": "远岫当轩列翠光，高僧一衲万缘忘。\n碧松影裏地长润，白藉花中水亦香。\n云自雨前生凈石，鹤于钟后宿长廊。\n游人恋此吟终日，盛暑楼台早有凉。",
        "dynasty": "宋",
        "collection_info": null
    },
    {
        "uuid": "724692579086d3f3f1812e1227528adf",
        "title": "僻居谢何明府见访",
        "author": "伍乔",
        "content": "公退琴堂动逸怀，閒披烟霭访微才。\n马嘶穷巷蛙声息，辙到衡门草色开。\n风引柳花当坐起，日将林影入庭来。\n满斋尘土一床藓，多谢从容水饭回。",
        "dynasty": "宋",
        "collection_info": null
    },
    {
        "uuid": "3ea866ffb6fb7f13a8402158c61f0792",
        "title": "寄史处士",
        "author": "伍乔",
        "content": "长羡閒居一水湄，吟情高古有谁知。\n石楼待月横琴久，渔浦经风下钓迟。\n僻坞落花多掩径，旧山残烧几侵篱。\n松门别后无消息，早晚重应蹑屐随。",
        "dynasty": "宋",
        "collection_info": null
    },
    {
        "uuid": "81ad0443062317f3c328046d902da8ec",
        "title": "僻居秋思寄友人",
        "author": "伍乔",
        "content": "门巷秋归更寂寥，雨余閒砌委兰苗。\n梦迴月夜虫吟壁，病起茅斋药满瓢。\n泽国旧游关远思，竹林前会负佳招。\n身名未立犹辛苦，何许流年晚鬓凋。",
        "dynasty": "宋",
        "collection_info": null
    },
    {
        "uuid": "9c8ff09e04aebcc00944123db769baf2",
        "title": "寄落星史虚白处士",
        "author": "伍乔",
        "content": "白云峰下古溪头，曾与提壶烂熳游。\n登阁共看彭蠡水，围炉相忆杜陵秋。\n棋玄不压通高品，句妙多容隔岁酬。\n别后相思时一望，暮山空碧水空流。",
        "dynasty": "宋",
        "collection_info": null
    },
    {
        "uuid": "59aaf7ddd858dddb170ec21158c5af9a",
        "title": "九江旅夜寄山中故人",
        "author": "伍乔",
        "content": "弱柳风高远漏沈，坐来难便息愁吟。\n江城雪尽寒犹在，客舍灯孤夜正深。\n尘土积年粘旅服，关山无处寄归心。\n此时遥羡閒眠侣，静掩云扉卧一林。",
        "dynasty": "宋",
        "collection_info": null
    },
    {
        "uuid": "127df9e753363aaedba41c2e826bd8fe",
        "title": "闻杜牧赴阙",
        "author": "伍乔",
        "content": "旧隠匡庐一草堂，今闻携策谒吾皇。\n峡云难卷从龙势，古剑终腾出土光。\n开翅定期归碧落，濯缨宁肯问沧浪。\n他时得意交知仰，莫忘裁诗寄钓乡。",
        "dynasty": "宋",
        "collection_info": null
    },
    {
        "uuid": "033c818adea7730f6c13d8d7f9341278",
        "title": "庐山书堂送祝秀才还乡",
        "author": "伍乔",
        "content": "束书辞我下重巅，相送同临楚岸边。\n归思几随千里水，离情空寄一枝蝉。\n园林到日酒初熟，庭户开时月正圆。\n莫使蹉跎恋疏野，男儿酬志在当年。",
        "dynasty": "宋",
        "collection_info": null
    },
    {
        "uuid": "5a4ae961b4ea91d10c398b1fd263bb04",
        "title": "暮冬送何秀才毘陵",
        "author": "伍乔",
        "content": "匹马嘶风去思长，素琴孤剑称戎装。\n路涂多是过残岁，杯酒无辞到醉乡。\n云傍水村凝冷片，雪连山驿积寒光。\n毘陵城下饶嘉景，回日新诗应满堂。",
        "dynasty": "宋",
        "collection_info": null
    },
    {
        "uuid": "0782a24a84e470fd152b1a2807186d22",
        "title": "晚秋同何秀才溪上",
        "author": "伍乔",
        "content": "閒步秋光思杳然，荷藜因共过林烟。\n期收野药寻幽路，欲采溪菱上小船。\n云吐晚阴藏霁岫，柳含余霭咽残蝉。\n倒尊尽日忘归处，山磬数声敲暝天。",
        "dynasty": "宋",
        "collection_info": null
    },
    {
        "uuid": "befaa4c1fe9609f968f150219fb423c7",
        "title": "观山水障子",
        "author": "伍乔",
        "content": "功绩精妍世少伦，图时应倍用心神。\n不知草木承何异，但见江山长带春。\n云势似离岩底石，浪花如动岸边苹。\n更疑独泛渔舟者，便是其中旧隠人。",
        "dynasty": "宋",
        "collection_info": null
    }
]