[
    {
        "title": "水调歌头 嵩岳周王佐",
        "author": "戴翼",
        "content": "嵩岳周王佐，昴宿汉宗臣。\n从来间世英杰，出则致升平。\n况我皇华直指，元是福星出现，来此活生灵。\n五百岁初度，十一郡欢忻。\n挽西江，苏涸辙，洗尘埃。\n笑谈顷刻间宜，宇宙变为春。\n泽满赣川无限，福与崆峒齐耸，颂咏几多人。\n潋滟一卮寿，愿早秉洪钧。",
        "dynasty": "宋",
        "collection_info": null
    },
    {
        "title": "水调歌头 渤海卖刀剑",
        "author": "戴翼",
        "content": "渤海卖刀剑，河汉洗戎兵。\n千金六月一雨，万陇稼云横。\n时节可人如许，天意开祥有在，申月岳生申。\n五百岁初度，千万户欢声。\n栋梁材，霖雨手，庙堂身。\n日边褒玺已到，岂久试鱼城。\n快上承明步武，展尽玉堂事业，再使旧毡青。\n公寿更天远，鼻祖等长生。",
        "dynasty": "宋",
        "collection_info": null
    },
    {
        "title": "茶",
        "author": "戴翼",
        "content": "骚客辞眠肠正苦，睡魔退听骨先寒。\n未堪入餠供龙焙，且遣一旗登虎坛。",
        "dynasty": "宋",
        "collection_info": null
    },
    {
        "title": "棋  其一",
        "author": "戴翼",
        "content": "休将斤斧向般挥，杀处谁知有活机。\n我且双关聊自固，君无一眼漫相围。\n只能暗裏龟头缩，怎识伊边虎口危。\n莫向人前夸己会，降旗几度送君归。",
        "dynasty": "宋",
        "collection_info": null
    },
    {
        "title": "棋  其二",
        "author": "戴翼",
        "content": "部曲纵横听指挥，元来棋算即兵机。\n双关似铁吴坚壁，一着还魂汉解围。\n中垒占形包两陕，边隅拓土卷三危。\n一枰未罢兵书至，战退苻秦奏凯归。",
        "dynasty": "宋",
        "collection_info": null
    },
    {
        "title": "赠星术黄太史",
        "author": "戴翼",
        "content": "粤从太极生两仪，大明生东月生西。\n煌煌两日照今古，一昼一夜分主之。\n人具阴阳中造化，亦系日月之所舍。\n在日为命月为身，所主各随其昼夜。\n此数定不差毫毛，惜哉庸术其传讹。\n谈命以日不及月，日本昱昼如夜何。\n甘石不作今已矣，星学之精其能几。\n掌中日月分旦昏，独有黄生精算尔。\n黄生算到毫杪处，吉凶定如鼓应桴。\n奇哉此术真神秘，世人不知反为异。\n俗流何可轻与谈，吾有颍滨月轩记。",
        "dynasty": "宋",
        "collection_info": null
    }
]