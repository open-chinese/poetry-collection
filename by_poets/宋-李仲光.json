[
    {
        "uuid": "3dc101387329f59dc1278fd3d05e877e",
        "title": "鹊桥仙 诗书元帅",
        "author": "李仲光",
        "content": "诗书元帅，风流人物，看取方瞳如漆。\n铜驼陌上若相逢，当一笑、摩挲金狄。\n相门事业，中书考第，未数汾阳功绩。\n若将六十寿行年，才数得、百分之一。",
        "dynasty": "宋",
        "collection_info": null
    },
    {
        "uuid": "5cbe80499b0112600e4ae30ca669675e",
        "title": "百字令・念奴娇 小红开也",
        "author": "李仲光",
        "content": "小红开也，问韶华、今年何事春早。\n尽道福星临照久，勾引东风仙岛。\n一点恩光，列城生意，万物无枯槁。\n圜扉深处，也应满地芳草。\n却怪有脚阳春，如何移向崆峒了。\n父老牵衣留不住，只有攀援遮道。\n翠柏杯中，蟠桃花下，君看朱颜好。\n路人遥指，他年黄阁元老。",
        "dynasty": "宋",
        "collection_info": null
    },
    {
        "uuid": "06c8cbcfa7dae873417f67ef14ded366",
        "title": "鹊桥仙 焚香清坐",
        "author": "李仲光",
        "content": "焚香清坐，呼童瀹茗，聊当一杯春酒。\n不须歌舞倩红裙，为祝百千长寿。\n诗书万卷，绮琴三弄，更有新词千首。\n从今日日与遨游，便是天长地久。",
        "dynasty": "宋",
        "collection_info": null
    },
    {
        "uuid": "9b5455d286fff6c427036c984b3f228f",
        "title": "仙学堂",
        "author": "李仲光",
        "content": "天人异所禀，事物皆生知。\n强名仙学堂，此语将谁欺。\n我欲借隙地，虚檐敞茅茨。\n琅琅诵玉章，勉力探希夷。",
        "dynasty": "宋",
        "collection_info": null
    },
    {
        "uuid": "1a236b8d9c5db8a867ab69030ac0ba80",
        "title": "赠弈棋蓝氏子",
        "author": "李仲光",
        "content": "古人制此文楸枰，要下黑白知死生。\n闲中借此消永日，未必能取人心争。\n后人不识古人意，致使方寸生纵横。\n烂柯人去弈秋死，通国善弈谁知名。\n东南地胜人最杰，下至百技今咸精。\n手谈坐决胜与负，蓝氏之子驰其声。\n沈机终日静不语，一子落手四座惊。\n肯堂为人百不解，僻性从来要疎快。\n推倒棋枰君莫怪，不向眼前论成败。",
        "dynasty": "宋",
        "collection_info": null
    },
    {
        "uuid": "9b7a3a0c52de7663dee27381e35a5b83",
        "title": "仙蜕",
        "author": "李仲光",
        "content": "昼夜本循环，天地均此理。\n人生出入机，昼夜差可拟。\n仙家学蝉蜕，脱然遗腐胔。\n白骨尚珍藏，似未忘生死。",
        "dynasty": "宋",
        "collection_info": null
    }
]