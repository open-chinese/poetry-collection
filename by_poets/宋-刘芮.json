[
    {
        "uuid": "446f4474b1e8c45848e6e9f0d0882d19",
        "title": "和敬夫斜川诗",
        "author": "刘芮",
        "content": "病着不任事，淹卧心自休。\n经时不出门，况復斜川游。\n每觌节物换，怳惊时序流。\n少年喜追逐，聚散水上鸥。\n沈舟枯木伴，风帆春树丘。\n我病正尔许，怀念老朋俦。\n有酒不能饮，徒有献与酬。\n故人酌佳日，亦復我念否。\n佳章写怀抱，一读宽百忧。\n吾君念远民，归计未易求。",
        "dynasty": "宋",
        "collection_info": null
    }
]