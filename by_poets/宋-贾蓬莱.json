[
    {
        "uuid": "4708e2325adb5c17c3e71a97a6326a9f",
        "title": "闺怨",
        "author": "贾蓬莱",
        "content": "露颗珠团团，冰肌玉钏寒。\n杏梁栖隻燕，菱镜掩孤鸾。\n残树枯黄遍，圆荷湿翠干。\n绣帘生色画，窗下带羞看。",
        "dynasty": "宋",
        "collection_info": null
    },
    {
        "uuid": "5f1e9ece0b5c2ba367db2c96a1a12ded",
        "title": "春晓",
        "author": "贾蓬莱",
        "content": "方池水影薄，曲槛鸟声娇。\n鸾镜红绵冷，蛾眉翠黛消。\n冶容舒嫩萼，幽思结柔条。\n纤指收花露，轻将雪粉调。",
        "dynasty": "宋",
        "collection_info": null
    },
    {
        "uuid": "241ed92999704b17e001bd2ce9c7847b",
        "title": "秋夜",
        "author": "贾蓬莱",
        "content": "幽兰露华重，罗幌凉风动。\n木匣掩香纨，绣衾谁与共。\n萤影度疏帘，兽炉寥寥烟。\n银缸芳焰灭，自脱翠花钿。",
        "dynasty": "宋",
        "collection_info": null
    },
    {
        "uuid": "d530e5ff4193af97d23b6aec36cc461c",
        "title": "谢姊惠鞋",
        "author": "贾蓬莱",
        "content": "莲瓣娟娟远寄将，绣罗犹带指尖香。\n弓弯着上无行处，独立花阴看雁行。",
        "dynasty": "宋",
        "collection_info": null
    },
    {
        "uuid": "f46da92abd12552e0b307e898293b579",
        "title": "咏蝶",
        "author": "贾蓬莱",
        "content": "薄翅凝香粉，新衣染媚黄。\n风流谁得似，两两宿花房。",
        "dynasty": "宋",
        "collection_info": null
    },
    {
        "uuid": "2e60b89baf46f43fe23ff7ab78b4bbbd",
        "title": "闺情",
        "author": "贾蓬莱",
        "content": "燕子南来雁北飞，远人何事竟忘归。\n一腔心病难形口，万斛愁情尽属眉。\n试掠金钗临晓镜，潜垂玉筯渍春衣。\n邻姬莫问容憔悴，只有西窗夜月知。",
        "dynasty": "宋",
        "collection_info": null
    },
    {
        "uuid": "7e4aa42186ca970dff3f3697d5c92d9e",
        "title": "画绯桃题诗",
        "author": "贾蓬莱",
        "content": "朱砂颜色瓣重台，曾是刘郎旧看来。\n只好天台云裏种，莫教移近俗人栽。",
        "dynasty": "宋",
        "collection_info": null
    }
]