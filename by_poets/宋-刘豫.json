[
    {
        "uuid": "c981960a28bda0c418791f595aa38bd8",
        "title": "杂诗六首  其一",
        "author": "刘豫",
        "content": "竹坞人家濒小溪，数枝红杏出疏篱。\n门前山色带烟重，幽鸟一声春日迟。",
        "dynasty": "宋",
        "collection_info": null
    },
    {
        "uuid": "c392ee612d1f52a34441bdd35ec52040",
        "title": "杂诗六首  其二",
        "author": "刘豫",
        "content": "风荷柄柄弄清香，轻薄沙禽落又翔。\n红日转西渔艇散，一川山影暮天凉。",
        "dynasty": "宋",
        "collection_info": null
    },
    {
        "uuid": "8e994197f11013ad2817644facd5577e",
        "title": "杂诗六首  其三",
        "author": "刘豫",
        "content": "古渡停骖日向沈，凄凉归思梗清吟。\n碧山几点塞天阔，红叶一林秋意深。",
        "dynasty": "宋",
        "collection_info": null
    },
    {
        "uuid": "b821c7778d6fa4df6df7790457eba9d0",
        "title": "杂诗六首  其四",
        "author": "刘豫",
        "content": "倚岩萧寺据危崖，丈室轩窻面水开。\n雪霁暮寒山月上，数竿修竹一枝梅。",
        "dynasty": "宋",
        "collection_info": null
    },
    {
        "uuid": "5b2f7895095ec5a94223bb260ca6126f",
        "title": "杂诗六首  其五",
        "author": "刘豫",
        "content": "昼色晴明着色图，山光凝翠接平湖。\n烟岚自古人难画，远即深深近却无。",
        "dynasty": "宋",
        "collection_info": null
    },
    {
        "uuid": "09372ebc5f5cf94faa2758653ca5f591",
        "title": "杂诗六首  其六",
        "author": "刘豫",
        "content": "寒林烟重暝栖鸦，远寺疏钟送落霞。\n无限岭云遮不断，数声和月到山家。",
        "dynasty": "宋",
        "collection_info": null
    },
    {
        "uuid": "25d661ecfdbc9863ac51a822003615a6",
        "title": "客馆",
        "author": "刘豫",
        "content": "雪消北岭安排暖，寒入东风阻节春。\n绝塞乱山围古驿，他时说着也愁人。",
        "dynasty": "宋",
        "collection_info": null
    },
    {
        "uuid": "6cc0ec27326b23a2d6359b5860d35f05",
        "title": "登苏门山百泉",
        "author": "刘豫",
        "content": "太行雄伟赤霄逼，枝分苏门为肘腋。\n孕奇产秀气蟠鬰，涌作琉璃千顷碧。\n初疑骊龙蛰山趾，仰喷明珠飞的皪。\n忽如湘灵理新粧，大鑑开匣乍磨拭。\n峰峦倒影浸云烟，苹藻照沙改颜色。\n相辉一段佳风月，余泽几州及动植。\n昔闻隐沦有仙人，高标清与溪山敌。\n悠悠往事散浮云，啸有遗屋行有迹。\n我居东秦济水南，无限泉池日亲炙。\n一行作吏别经年，情思尘埃何处涤。\n云祠因祷来凭栏，顿爽骨毛快胸臆。\n飘飘兰舟七八客，尊俎笙箫随分入。\n胜概纷并接不暇，恨乏鲁戈延晷刻。\n归来簿领厌沉迷，春睡每着蝶梦适。\n心约他时杖履游，醉潄溪流枕溪石。",
        "dynasty": "宋",
        "collection_info": null
    }
]