[
    {
        "title": "宿山寺",
        "author": "孟贯",
        "content": "溪山尽日行，方听远钟声。\n入院逢僧定，登楼见月生。\n露垂羣木润，泉落一岩清。\n此景关吾事，通宵寐不成。",
        "dynasty": "宋",
        "collection_info": null
    },
    {
        "title": "赠栖隠洞谭先生",
        "author": "孟贯",
        "content": "先生双鬓华，深谷卧云霞。\n不伐有巢树，多移无主花。\n石泉春酿酒，松火夜煎茶。\n因问山中事，如君有几家。",
        "dynasty": "宋",
        "collection_info": null
    },
    {
        "title": "归雁",
        "author": "孟贯",
        "content": "春至衡阳雁，思归塞路长。\n汀洲齐奋翼，霄汉共成行。\n雪尽翻风暖，寒收度月凉。\n直应到秋日，依旧返潇湘。",
        "dynasty": "宋",
        "collection_info": null
    },
    {
        "title": "春江送人",
        "author": "孟贯",
        "content": "春江多去情，相去枕长汀。\n数雁别湓浦，片帆离洞庭。\n雨余沙草绿，云散岸峰青。\n谁共观明月，渔歌夜好听。",
        "dynasty": "宋",
        "collection_info": null
    },
    {
        "title": "宿故人江居",
        "author": "孟贯",
        "content": "渡口树冥冥，南山渐隠青。\n渔舟归旧浦，鸥鸟宿前汀。\n静榻悬灯坐，閒门对浪扃。\n相思频到此，几番醉还醒。",
        "dynasty": "宋",
        "collection_info": null
    },
    {
        "title": "赠隠者",
        "author": "孟贯",
        "content": "世路争名利，深山独结茅。\n安情自得所，非道岂相交。\n百尺松当户，千年鹤在巢。\n知君于此景，未欲等閒抛。",
        "dynasty": "宋",
        "collection_info": null
    },
    {
        "title": "寄暹上人",
        "author": "孟贯",
        "content": "闻罢城中讲，来安顶上禅。\n夜灯明石室，清磬出岩泉。\n欲访惭多事，相思恨隔年。\n终期息尘虑，接话虎溪边。",
        "dynasty": "宋",
        "collection_info": null
    },
    {
        "title": "江边閒步",
        "author": "孟贯",
        "content": "閒来南渡口，迤逦看江枫。\n一路波涛畔，数家芦苇中。\n远汀排晚树，深浦漾寒鸿。\n吟罢慵回首，此情谁与同。",
        "dynasty": "宋",
        "collection_info": null
    },
    {
        "title": "过王逸人园林",
        "author": "孟贯",
        "content": "谷口何时住，烟霞一径深。\n水声离远洞，山色出疏林。\n雪彩从沾鬓，年光不计心。\n自言人少到，犹喜我来寻。",
        "dynasty": "宋",
        "collection_info": null
    },
    {
        "title": "寄李处士",
        "author": "孟贯",
        "content": "僧话磻溪叟，平生重赤松。\n夜堂悲蟋蟀，秋水老芙蓉。\n吟坐倦垂钓，閒行多倚筇。\n闻名来已久，未得一相逢。",
        "dynasty": "宋",
        "collection_info": null
    },
    {
        "title": "夏日寄史处士",
        "author": "孟贯",
        "content": "掩关苔满地，终日坐腾腾。\n暑气冷衣葛，暮云催烛灯。\n寂寥知得趣，疏懒似无能。\n还忆旧游否，何年别杜陵。",
        "dynasty": "宋",
        "collection_info": null
    },
    {
        "title": "夏日登瀑顶寺因寄诸知己",
        "author": "孟贯",
        "content": "曾于尘埃望，此景在烟霄。\n岩静水声近，山深暑气遥。\n杖藜青石路，煮茗白云樵。\n寄语为郎者，谁能访寂寥。",
        "dynasty": "宋",
        "collection_info": null
    },
    {
        "title": "早秋吟眺",
        "author": "孟贯",
        "content": "新秋初雨后，独立对遥山。\n去鸟望中没，好云吟裏还。\n长年惭道薄，明代取身閒。\n从有西征思，园林懒闭关。",
        "dynasty": "宋",
        "collection_info": null
    },
    {
        "title": "山中答友人",
        "author": "孟贯",
        "content": "偶爱春山在，因循值暑时。\n风尘非所愿，泉石本相宜。\n坐久松阴转，吟余蝉韵移。\n自惭疏野甚，多失故人期。",
        "dynasty": "宋",
        "collection_info": null
    },
    {
        "title": "山斋早秋雨中",
        "author": "孟贯",
        "content": "深居少往还，卷箔早秋间。\n雨洒吟蝉树，云藏啸狖山。\n炎蒸如便退，衣葛亦堪閒。\n静坐得无事，酒卮聊畅颜。",
        "dynasty": "宋",
        "collection_info": null
    },
    {
        "title": "送人游南越",
        "author": "孟贯",
        "content": "孑然南越去，替尔畏前程。\n见说路歧崄，不通车马行。\n瘴烟迷海色，岭树带猿声。\n独向山家宿，多应乡思生。",
        "dynasty": "宋",
        "collection_info": null
    },
    {
        "title": "酬东溪史处士",
        "author": "孟贯",
        "content": "咫尺东溪路，年来偶访迟。\n泉声迷雨夜，花片落空枝。\n石径逢僧出，山床见鹤移。\n贫斋有琴酒，曾许月圆期。",
        "dynasty": "宋",
        "collection_info": null
    },
    {
        "title": "秋江送客",
        "author": "孟贯",
        "content": "秋风楚江上，送子话游遨。\n远水宿何处，孤舟春夜涛。\n浦云沈雁影，山月照猿嗥。\n莫为饥寒苦，便成名利劳。",
        "dynasty": "宋",
        "collection_info": null
    },
    {
        "title": "寄山中高逸人",
        "author": "孟贯",
        "content": "烟霞多放旷，吟啸是寻常。\n猿共摘山果，僧邻住石房。\n蹑云双屐冷，采药一身香。\n我忆相逢夜，松潭月色凉。",
        "dynasty": "宋",
        "collection_info": null
    },
    {
        "title": "怀友人",
        "author": "孟贯",
        "content": "浮世况多事，飘流每嘆君。\n路岐何处去，消息几时闻。\n吟裏落秋叶，望中生暮云。\n孤怀谁慰我，夕鸟自成羣。",
        "dynasty": "宋",
        "collection_info": null
    }
]