[
    {
        "uuid": "6f04cbfee9e73e241321804beb50ad14",
        "title": "夜寓舟中",
        "author": "徐德辉",
        "content": "秋气清如水，推篷夜不眠。\n芦花新有雁，莎叶尚鸣蝉。\n断梦疑堪续，哀吟最可怜。\n渔童看月上，吹笛舵楼前。",
        "dynasty": "宋",
        "collection_info": null
    },
    {
        "uuid": "77013f3cd4353117b282c6126c7bc207",
        "title": "夏日和韵",
        "author": "徐德辉",
        "content": "方沼晴波动，虚堂午荫新。\n夏衣谁赐葛，午食自烹鳞。\n山近书多润，窗开砚易尘。\n试茶燃石鼎，汲井就西邻。",
        "dynasty": "宋",
        "collection_info": null
    },
    {
        "uuid": "703c39391adc62a97db901b3a2de740f",
        "title": "初夏游谢公岩",
        "author": "徐德辉",
        "content": "又取纱衣换，天时起细风。\n清阴花落后，长日鸟啼中。\n水国乘舟乐，岩扉有路通。\n州民多到此，犹自忆髯公。",
        "dynasty": "宋",
        "collection_info": null
    },
    {
        "uuid": "0e3b6b1e50729190ac3a09197b11b72a",
        "title": "寄隠士",
        "author": "徐德辉",
        "content": "亭深自无暑，苔径復萦纡。\n宾客不长到，儿童足可娱。\n荷花晴带粉，蒲叶晚凝珠。\n与尔城闉隔，兹欢想不殊。",
        "dynasty": "宋",
        "collection_info": null
    },
    {
        "uuid": "31d4acd16b69c075ef9f570c764bb203",
        "title": "钓台",
        "author": "徐德辉",
        "content": "归把滩头旧钓竿，帝王只作故人看。\n此身合向丘林着，汉祚已如盘石安。\n流水无情千古在，客星有影九天寒。\n到头笑杀鸱夷子，便下扁舟去也难。",
        "dynasty": "宋",
        "collection_info": null
    }
]