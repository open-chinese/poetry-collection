[
    {
        "title": "八声甘州 芰荷风、涤面恰麦秋",
        "author": "陈偕",
        "content": "芰荷风、涤面恰麦秋，应倒着春衣。\n渡晓溪云湿，日流尘脚，露滉蛛丝。\n调翼受风雏燕，弱不解争泥。\n衬琅玕锦院，竹外蔷薇。\n立久阑干凭暖，看行鱼吹沫，波晕平池。\n藓痕斑础石，渐雨熟梅时。\n傍短篱、成团粉蝶，掠野花、相逐□高低。\n忘言处，徽弦乍拂，流水先知。",
        "dynasty": "宋",
        "collection_info": null
    },
    {
        "title": "满庭芳 岚影浮春",
        "author": "陈偕",
        "content": "岚影浮春，云容阁雨，澄泓碧展玻璃。\n高低楼观，窗户舞涟漪。\n别有轻盈水面，清讴起、舟叶如飞。\n沙堤上，垂鞭信马，柳重绿交枝。\n渐残红倒影，金波潋滟，弦管催归。\n看飘香陈粉，满路扶携。\n不尽湖边风月，孤山下、猿鸟须知。\n东风里、年年此水，贮尽是和非。",
        "dynasty": "宋",
        "collection_info": null
    },
    {
        "title": "满庭芳 榆荚抛钱",
        "author": "陈偕",
        "content": "榆荚抛钱，桃英胎子，杨花已送春归。\n未成萍叶，水面绿纹肥。\n沙暖溪禽行哺，忘机处、雏母相随。\n重帘静，铜壶昼歇，声度竹间棋。\n人生如意少，乐随春减，恨为情离。\n怕牵愁勾怨，渐近金徽。\n浮世更相代谢，江头明月，渡口斜晖。\n关情处，摩挲钓石，莫遣上苔衣。",
        "dynasty": "宋",
        "collection_info": null
    }
]