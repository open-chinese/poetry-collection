[
    {
        "title": "羽山",
        "author": "萧颕士",
        "content": "九山方荡潏，三考伫良材。\n夏祖何屯圯，迁殛此山隈。\n空余下泉客，谁復辨黄能。",
        "dynasty": "唐",
        "collection_info": null
    },
    {
        "title": "游马耳山",
        "author": "萧颕士",
        "content": "兹山表东服，远近瞻其名。\n合沓尽溟涨，浑浑连太清。\n我来疑初伏，幽路无炎精。\n流水出溪尽，覆萝摇风轻。\n高深变气候，俯仰暮天晴。\n入谷烟雨润，登崖云日明。\n干坤正含养，种植总滋荣。\n草树皆秀色，雏麋乱新声。\n攀岩挹桂髓，洞穴拾瑶英。\n此地隐微径，何人得长生。\n宿心尚葛许，弥愿栖蓬瀛。\n太息宦名路，迟迴忠孝情。\n还丹昧远术，养素惭幽贞。\n安得从此去，悠然昇玉京。",
        "dynasty": "唐",
        "collection_info": null
    },
    {
        "title": "□□□赵载同游焦湖夜归作",
        "author": "萧颕士",
        "content": "□□将泽国，淜腾迎淮甸。\n东江输大江，别流从此县。\n仙尉俯胜境，轻桡恣游衍。\n自公暇有余，微尚得所愿。\n拈引间翰墨，风流尽欢宴。\n稍移井邑闲，始悦登眺便。\n遥岫逢应接，连塘乍迴转。\n划然气象分，万顷行可见。\n波中峰一点，云际帆千片。\n浩叹无端涯，孰知蕴虚变。\n往游信不厌，毕景方未还。\n兰□烟霭裏，延缘蒲稗间。\n势随风潮远，心与□□闲。\n迴见出浦月，雄光射东关。\n悠然蓬壶事，□□□衰颜。\n安得傲吏隐，弥年寓兹山。",
        "dynasty": "唐",
        "collection_info": null
    }
]