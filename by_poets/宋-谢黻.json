[
    {
        "uuid": "c3efdbddc3ea6e247e0ab88f8930f5cd",
        "title": "凤山",
        "author": "谢黻",
        "content": "高台伊昔来凤凰，于今凤去台亦荒。\n苍苍竹实有霜露，飒飒梧叶生秋凉。\n西风斜日开晴色，閒步瑶阶访仙蹟。\n道人诵罢蕊珠经，老鹤一声山月白。",
        "dynasty": "宋",
        "collection_info": null
    },
    {
        "uuid": "23134d0bdbe25649ec4509e2ec96e9a3",
        "title": "东山",
        "author": "谢黻",
        "content": "东山一何高，他山不足论。\n其间有玖石，乃是世人珍。\n时与我数友，登高看嶙峋。\n悠然嘆黄鹄，飞及下山云。\n我友今年归，寂绝车马尘。\n问言家何许，正与此山邻。\n想为携蜡屐，自往穷朝昕。\n斯游孰可陪，有意徒殷勤。\n门前一溪水，清彻多游鳞。\n安得尺素书，问讯情所亲。\n四时且终穷，明日是青春。\n便作隔岁别，感怀意未伸。\n郊原共游地，我独行逡巡。\n重来望东山，晤语焉可闻。",
        "dynasty": "宋",
        "collection_info": null
    }
]