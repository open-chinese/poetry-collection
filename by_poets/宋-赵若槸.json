[
    {
        "uuid": "f8f4a5ebbc79eb23f2ae4e35a7a6d468",
        "title": "石鼓铺",
        "author": "赵若槸",
        "content": "山前山后杜鹃花，庄上黄鹂识谢家。\n欲问青帘溪上酒，行逢白髪道边茶。",
        "dynasty": "宋",
        "collection_info": null
    },
    {
        "uuid": "0864dd5f8188d06129af8ea751b4193d",
        "title": "即事  其一",
        "author": "赵若槸",
        "content": "云散春山出，人闲白昼长。\n禽声答空谷，树影画斜阳。\n种果期秋实，浇花趁晚凉。\n行藏天已定，随分且徜徉。",
        "dynasty": "宋",
        "collection_info": null
    },
    {
        "uuid": "b2e23877793ebacde8ab353c42efc177",
        "title": "即事  其二",
        "author": "赵若槸",
        "content": "可意黄鹂唤得醒，日移山影正当庭。\n飞花忽趁春风过，点破苔痕一片青。",
        "dynasty": "宋",
        "collection_info": null
    },
    {
        "uuid": "18e1540d3ba3ea0e77b835a5b3ccd3d3",
        "title": "春词",
        "author": "赵若槸",
        "content": "玉钗香梦水东流，帘怯春寒寄暮鈎。\n燕子不来花满地，一痕新月又西楼。",
        "dynasty": "宋",
        "collection_info": null
    },
    {
        "uuid": "a0b6e01e019da2234bae6a38fe402d0d",
        "title": "暮春",
        "author": "赵若槸",
        "content": "香透蜂房蝶梦残，一帘新雨又春阑。\n柳腰瘦得难禁舞，今夜春风莫更寒。",
        "dynasty": "宋",
        "collection_info": null
    },
    {
        "uuid": "af1b6868352df7a1e243589d3d0d04b2",
        "title": "遇樵川林时中",
        "author": "赵若槸",
        "content": "建水樵川隔几重，相逢孰意大江东。\n客行芳草垂杨外，春在柔桑小麦中。\n细雨疏田流水碧，残霞拥树远林红。\n浮生聚散浑无定，有酒何妨一笑同。",
        "dynasty": "宋",
        "collection_info": null
    },
    {
        "uuid": "766149d51eb8380ce4434a8d3a4f184f",
        "title": "武夷茶",
        "author": "赵若槸",
        "content": "石乳霑余润，云根石髓流。\n玉瓯浮动处，神入洞天游。",
        "dynasty": "宋",
        "collection_info": null
    }
]