[
    {
        "uuid": "b92fe2477874b698f712fc2e713a9972",
        "title": "石鼓铺",
        "author": "赵若槸",
        "content": "山前山后杜鹃花，庄上黄鹂识谢家。\n欲问青帘溪上酒，行逢白髪道边茶。",
        "dynasty": "宋",
        "collection_info": null
    },
    {
        "uuid": "64c96d7b1b98822d65f099d9bfbf55ea",
        "title": "即事  其一",
        "author": "赵若槸",
        "content": "云散春山出，人闲白昼长。\n禽声答空谷，树影画斜阳。\n种果期秋实，浇花趁晚凉。\n行藏天已定，随分且徜徉。",
        "dynasty": "宋",
        "collection_info": null
    },
    {
        "uuid": "117a8197936ef1459b2338f563d5338b",
        "title": "即事  其二",
        "author": "赵若槸",
        "content": "可意黄鹂唤得醒，日移山影正当庭。\n飞花忽趁春风过，点破苔痕一片青。",
        "dynasty": "宋",
        "collection_info": null
    },
    {
        "uuid": "c11767e5dc12686694e28c29abdd4c92",
        "title": "春词",
        "author": "赵若槸",
        "content": "玉钗香梦水东流，帘怯春寒寄暮鈎。\n燕子不来花满地，一痕新月又西楼。",
        "dynasty": "宋",
        "collection_info": null
    },
    {
        "uuid": "5d8a40221d886790d2aff3a295b4eb45",
        "title": "暮春",
        "author": "赵若槸",
        "content": "香透蜂房蝶梦残，一帘新雨又春阑。\n柳腰瘦得难禁舞，今夜春风莫更寒。",
        "dynasty": "宋",
        "collection_info": null
    },
    {
        "uuid": "58c7533edb35ece0510e2737eeb1b89c",
        "title": "遇樵川林时中",
        "author": "赵若槸",
        "content": "建水樵川隔几重，相逢孰意大江东。\n客行芳草垂杨外，春在柔桑小麦中。\n细雨疏田流水碧，残霞拥树远林红。\n浮生聚散浑无定，有酒何妨一笑同。",
        "dynasty": "宋",
        "collection_info": null
    },
    {
        "uuid": "bf0241a9beafc9c7a4aa57192bf827af",
        "title": "武夷茶",
        "author": "赵若槸",
        "content": "石乳霑余润，云根石髓流。\n玉瓯浮动处，神入洞天游。",
        "dynasty": "宋",
        "collection_info": null
    }
]