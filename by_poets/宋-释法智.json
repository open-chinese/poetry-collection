[
    {
        "uuid": "0b121ce1f030943bf7bf71329d9b856c",
        "title": "偈六首  其一",
        "author": "释法智",
        "content": "真空不空，寥寥无影树头月。\n真色非色，隠隠不萌枝上花。\n威音路外芬芳，凤无依倚。\n空劫已前照耀，鹤不停机。\n更须一色功圆，便得同中有异。\n同中异，直下承当休拟议。\n夜来明月照芦花，鹤鹭并头踏雪睡。",
        "dynasty": "宋",
        "collection_info": null
    },
    {
        "uuid": "86a5baaf0af38367603569413de7d9e6",
        "title": "偈六首  其二",
        "author": "释法智",
        "content": "辨不辨，昏不昏，打破盆子只论盆。\n千里远山烟树，数家沙鸟渔村。\n夜深月与湖光浑，天水茫茫绝点痕。",
        "dynasty": "宋",
        "collection_info": null
    },
    {
        "uuid": "e1bf9960efa347ee5e65ccec721222e0",
        "title": "偈六首  其三",
        "author": "释法智",
        "content": "深夜虚堂露气佳，冰霜着月没痕瑕。\n木人打破琉璃碗，走过新罗始到家。",
        "dynasty": "宋",
        "collection_info": null
    },
    {
        "uuid": "bfd9a6fb2b7ef9f61df5dd4d6fc073f4",
        "title": "偈六首  其四",
        "author": "释法智",
        "content": "一不成，二不是，火云堆裏秋风起。\n堪笑耘田车水翁，手脚忙乱同儿戏。\n同儿戏，有巴鼻。\n但得丰年贺太平，四海五湖皇化裏。",
        "dynasty": "宋",
        "collection_info": null
    },
    {
        "uuid": "6cdb1b5c3a6de1878b13517b7d0fe9b9",
        "title": "偈六首  其五",
        "author": "释法智",
        "content": "动时常寂寂，静处活鱍鱍。\n动静两俱忘，佛祖何处着。\n蓦地梦回头，长天飞一鹗。\n春风有时好，春风有时恶。\n不得春风花不开，花开又被风吹落。\n错错错，蒸餠元来是麵作。",
        "dynasty": "宋",
        "collection_info": null
    },
    {
        "uuid": "656b05a9c485d9b7ed011818285d5e4e",
        "title": "偈六首  其六",
        "author": "释法智",
        "content": "幽鸟语如篁，柳垂金线长。\n云收山谷静，风送杏花香。",
        "dynasty": "宋",
        "collection_info": null
    },
    {
        "uuid": "9e0287e9d73689a30e8a7439ce5eef7d",
        "title": "赞天童觉和尚",
        "author": "释法智",
        "content": "乌顶雪眉，云踪鹤态。\n貌出正偏，见非向背。\n芙蓉月照兮太白峰高，丹凤翔空兮琼林玉碎。\n觌面分明，两彩一赛。",
        "dynasty": "宋",
        "collection_info": null
    },
    {
        "uuid": "58f69a2c345f2641ac3208bc6e20b3d2",
        "title": "偈二首  其一",
        "author": "释法智",
        "content": "明月高悬未照前，雪眉人凭玉栏干。\n夜深雨过风雷息，客散云楼酒碗干。",
        "dynasty": "宋",
        "collection_info": null
    },
    {
        "uuid": "2f9af1353bafcf4fbb54f08ec3a8eb6f",
        "title": "偈二首  其二",
        "author": "释法智",
        "content": "三界无法，何处求心。\n惊蛇入草，飞鸟出林。\n雨过山堂秋夜静，市声终不到孤岑。",
        "dynasty": "宋",
        "collection_info": null
    }
]