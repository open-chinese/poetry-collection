[
    {
        "title": "海棠  其一",
        "author": "石扬休",
        "content": "化工裁翦用功专，濯锦江头价最偏。\n酷爱几思凭画手，难题浑觉挫诗权。\n艷凝绛缬深深染，树认红绡密密连。\n因想当年武平一，枝枝眷赐侍臣先。",
        "dynasty": "宋",
        "collection_info": null
    },
    {
        "title": "海棠  其二",
        "author": "石扬休",
        "content": "开尽夭桃落尽梨，浅荂深萼照华池。\n都缘西蜀盘根远，岂是东君属意迟。\n烟惨别容曛宿酒，露凝啼脸失臙脂。\n须知贾相风流甚，曾许神仙品格奇。",
        "dynasty": "宋",
        "collection_info": null
    },
    {
        "title": "谢文莹师携琴见访",
        "author": "石扬休",
        "content": "郑卫湮俗耳，正声追不回。\n谁传广陵操，老尽峄阳材。\n古意为师復，清风寻我来。\n幽阴竹轩下，重约月明开。",
        "dynasty": "宋",
        "collection_info": null
    },
    {
        "title": "句",
        "author": "石扬休",
        "content": "皇朝四十三龙首，身到黄扉止四人。",
        "dynasty": "宋",
        "collection_info": null
    }
]