[
    {
        "uuid": "ae4acf87dcc079de94e0369542876889",
        "title": "游洞霄宫  其一",
        "author": "黄常吉",
        "content": "山锁清溪溪锁峰，溪光山色两怡融。\n松枝点滴衣夹雨，云叶飘扬岩际风。\n玉室金堂端好坐，石坛乳窦自相通。\n我生已幸尘缘薄，拟结茅庐天柱东。",
        "dynasty": "宋",
        "collection_info": null
    },
    {
        "uuid": "277131be8dab6be0cd583284bdb641ae",
        "title": "游洞霄宫  其二",
        "author": "黄常吉",
        "content": "乔松苍竹带烟霏，木拱彤檐蔼翠微。\n虚谷玲珑遗凤响，行云蒙密护龙归。\n繁花结绣迷樵径，灵飘药香满客衣。\n更欲搘筇遍诸顶，可怜无策驻残晖。",
        "dynasty": "宋",
        "collection_info": null
    },
    {
        "uuid": "ecfdf19e8a64cabf458db352bf80dc38",
        "title": "游洞霄",
        "author": "黄常吉",
        "content": "我厌城市喧，故作林泉游。\n十事思九错，一笑忘百忧。\n道念岂不定，俗累良未休。\n安得弄泉石，味道老一丘。",
        "dynasty": "宋",
        "collection_info": null
    }
]