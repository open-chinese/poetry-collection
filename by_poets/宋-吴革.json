[
    {
        "title": "登飞泉寺",
        "author": "吴革",
        "content": "石磴盘空逼汉槎，凭栏睇盼渺天涯。\n穹窿巧凿三千界，瀑泻狂飞百里家。\n歌鸟当檐喧丽日，熏风拂座舞岩花。\n不须更觅蓬莱胜，此地登临亦足夸。",
        "dynasty": "宋",
        "collection_info": null
    },
    {
        "title": "题李进士连云玉山图像",
        "author": "吴革",
        "content": "玉山嵯峨白云裏，翠楼鸿蒙插天起。\n千丈芙蓉云作梯，玉龙翻然吼秋水。\n山中隐人云锦袍，掉头不受柯山招。\n玉手广寒修月斧，蹑云每向云间樵。\n朝采山花树，暮拾古木枝。\n俯仰隘六合，间与白云期。\n白云飞来归丹壑，山人揽之不盈握。\n袖怀五色朝天门，捧日絪缊散寥廓。\n左挟丹凤翱，右骖青龙翔。\n搜材尽作庙廊具，紫极出入生辉光。\n懒逐刍荛人，局促涅尘土。\n白衣苍狗徒纷纭，万变目前何足数。\n舒展岂无心，秪在深山处。\n四海苍生望太平，济旱终须霭霖雨。\n我亦巢云庐云山，看花早种东华莲。\n南归何日分半榻，抚掌一笑三千年。",
        "dynasty": "宋",
        "collection_info": null
    }
]