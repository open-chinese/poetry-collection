[
    {
        "title": "梦中诗",
        "author": "许顗",
        "content": "闲花乱草春春有，秋鸿社燕年年归。\n青天露下麦苗湿，古道月寒人迹稀。",
        "dynasty": "宋",
        "collection_info": null
    },
    {
        "title": "秋雨",
        "author": "许顗",
        "content": "零雨不出动隔旬，门前秋草长于人。\n江湖浩渺欲无岸，锦石最小犹生云。\n微阳片月何曾见，只有莓苔昏笔砚。\n田家黍穗未暇悲，茅屋且为萤火飞。",
        "dynasty": "宋",
        "collection_info": null
    },
    {
        "title": "紫骝马",
        "author": "许顗",
        "content": "黄金络头玉为觼，蜀锦障泥乱云叶。\n花间顾影骄不行，万里龙驹空汗血。\n露床秋粟饱不食，青蒭苜蓿无颜色。\n君不见东郊瘦马百战场，天寒日暮乌啄疮。",
        "dynasty": "宋",
        "collection_info": null
    }
]