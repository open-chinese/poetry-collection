[
    {
        "uuid": "82cddf0401d0816a8c6697373335d701",
        "title": "次韵梁尉秦碑",
        "author": "莫济",
        "content": "六王失国四海归，秦皇东刻南巡碑。\n法因史籀有增减，名与苍颉争飞驰。\n自言功德可歌颂，黔首箇箇愚无知。\n海神何故独拒命，风涛塞路蟠蛟螭。\n羣臣谄佞仙药远，死生治乱分两歧。\n山灵不可守碑记，片段应作龟床支。\n陵谷虽存世代异，耳目双被诞者欺。\n只余纸本落人世，千古遗臭东南崖。\n我闻秦望最高峻，城域所见非昔时。\n何山距县四十里，符合传记壮且奇。\n众峰乃是子孙行，古木几换蛟龙枝。\n指东作西未足怪，父老流传从小儿。\n政如涂山玉帛会，漫不可考岁久之。\n梁君吏隐年甚少，鬰鬰寸角初解麋。\n裹粮挈榼访古迹，气味萧散如分司。\n忽闻片石在绝顶，小篆无乃斯翁为。\n手披荆棘诃虎兕，拄杖直叩山头皮。\n糢糊岂復有字画，此物及见秦乱离。\n当时威势振天下，不言惨毒民嗟咨。\n乘舆所至为刀锯，方岳何暇安礼仪。\n关中屡弃百二险，历数浪指亿万期。\n君臣乃尔自贤圣，鲠论不復相瑕疵。\n陈迹安知百世后，樵夫牧子笑脱颐。\n兴亡俄顷三叹息，抚掌重阅太史辞。\n假使玉筯余笔画，文过其实世所嗤。\n早知金石不可恃，相君应悔燔书诗。",
        "dynasty": "宋",
        "collection_info": null
    },
    {
        "uuid": "df2e70875c04890f9bf470f427df1867",
        "title": "輓薛常州艮斋先生",
        "author": "莫济",
        "content": "今代论儒学，如君德最优。\n是非千古事，出入九家流。\n身殁言犹在，官卑志未酬。\n傥令兴礼乐，端不后程仇。",
        "dynasty": "宋",
        "collection_info": null
    }
]