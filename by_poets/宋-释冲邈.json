[
    {
        "uuid": "e7b3219032563e407e00601f8ef8c6bc",
        "title": "和张敏叔祠部压云轩韵",
        "author": "释冲邈",
        "content": "础润藏云族，檐虚压树梢。\n经常逢夜讲，斋不过中庖。\n有井龙庆蛰，无泥燕不巢。\n登临增野兴，四顾尽寒郊。",
        "dynasty": "宋",
        "collection_info": null
    },
    {
        "uuid": "a1269567d64615b120c51786d8c093d7",
        "title": "翠微山居诗  其一",
        "author": "释冲邈",
        "content": "山水煎茶拗柳枝，禅衣百结任风吹。\n看经只在明窗下，得失荣枯总不知。",
        "dynasty": "宋",
        "collection_info": null
    },
    {
        "uuid": "8b62f9f3188c69714f8b1e16d654ba65",
        "title": "翠微山居诗  其二",
        "author": "释冲邈",
        "content": "任运腾腾作老颠，何须论道復论禅。\n莫将闲事来相扰，妨我长伸两脚眠。",
        "dynasty": "宋",
        "collection_info": null
    },
    {
        "uuid": "cd9f7fc4143f2ccd4016860dcad5ab4c",
        "title": "翠微山居诗  其三",
        "author": "释冲邈",
        "content": "闲来石上卧长松，百衲袈裟破又缝。\n今日不愁明日饭，生涯只在钵盂中。",
        "dynasty": "宋",
        "collection_info": null
    },
    {
        "uuid": "6735fd58a7a618f6295b7131500ed7a9",
        "title": "翠微山居诗  其四",
        "author": "释冲邈",
        "content": "临溪草草结茅堂，静坐安然一炷香。\n不是息心除妄想，都缘无事可思量。",
        "dynasty": "宋",
        "collection_info": null
    },
    {
        "uuid": "9fd6b20c1efc303d94ae79d85bf94e46",
        "title": "翠微山居诗  其六",
        "author": "释冲邈",
        "content": "老来欲觅人间物，须向红尘问世人。\n莫怪山僧无扫帚，都缘行处不生尘。",
        "dynasty": "宋",
        "collection_info": null
    },
    {
        "uuid": "0a4c96f115493c98a52b759477641263",
        "title": "翠微山居诗  其七",
        "author": "释冲邈",
        "content": "幼人空门绝是非，老来学道转精微。\n钵中贫富千家饭，身上寒暄一衲衣。",
        "dynasty": "宋",
        "collection_info": null
    },
    {
        "uuid": "d1db89aeea3b3eb4547ee8b9d61aba58",
        "title": "翠微山居诗  其八",
        "author": "释冲邈",
        "content": "莫向人间定是非，是非定得有何为。\n而今休去便休去，若欲了时无了时。",
        "dynasty": "宋",
        "collection_info": null
    },
    {
        "uuid": "8629c6fb9bd2bb008bb12ca15c012c5c",
        "title": "翠微山居诗  其九",
        "author": "释冲邈",
        "content": "朝见花开满树红，暮观落叶又还空。\n若将花比人间事，花与人间事一同。",
        "dynasty": "宋",
        "collection_info": null
    },
    {
        "uuid": "5c09c2356ff4667befbaab941f4b4a8f",
        "title": "翠微山居诗  其一○",
        "author": "释冲邈",
        "content": "百计千般只为身，不知身是冢中尘。\n莫欺白髮无言语，此是黄泉寄信人。",
        "dynasty": "宋",
        "collection_info": null
    },
    {
        "uuid": "9081d0b9f48631beca0736653157d3a7",
        "title": "翠微山居诗  其一一",
        "author": "释冲邈",
        "content": "早灰百念卧灵山，世路无心绝往还。\n僧相祇宜林下看，不堪行到画堂前。",
        "dynasty": "宋",
        "collection_info": null
    },
    {
        "uuid": "3e7ee7493f95579afffa3685d5124ee6",
        "title": "翠微山居诗  其一二",
        "author": "释冲邈",
        "content": "一池荷叶衣无尽，数树松花食有余。\n却被世人知去处，更移茅舍作深居。",
        "dynasty": "宋",
        "collection_info": null
    },
    {
        "uuid": "b48985b2ec1918f095525e9cbab8f0a0",
        "title": "翠微山居诗  其一三",
        "author": "释冲邈",
        "content": "高山远望石碐碐，迭嶂回峦数十层。\n时人只识云生处，不见松萝岩下僧。",
        "dynasty": "宋",
        "collection_info": null
    },
    {
        "uuid": "79ad1de4f11490d4876449e96575d119",
        "title": "翠微山居诗  其一四",
        "author": "释冲邈",
        "content": "辞君莫怪归山早，为忆松萝对月宫。\n台殿不将金鏁闭，来时自有白云封。",
        "dynasty": "宋",
        "collection_info": null
    },
    {
        "uuid": "984cf8ee1a478ada76173e129eb25704",
        "title": "翠微山居诗  其一五",
        "author": "释冲邈",
        "content": "独摇金锡出樊笼，便踏孤云上碧峰。\n莫怪脚穿脱尘履，且图行处不留踪。",
        "dynasty": "宋",
        "collection_info": null
    },
    {
        "uuid": "7aba8dc7a13a203dfcf1206658da03a7",
        "title": "翠微山居诗  其一六",
        "author": "释冲邈",
        "content": "三界无家谁最亲，十方惟有一空身。\n但随云水伴明月，到处名山是主人。",
        "dynasty": "宋",
        "collection_info": null
    },
    {
        "uuid": "cd54d92e28207f76dee8edda05729775",
        "title": "翠微山居诗  其一七",
        "author": "释冲邈",
        "content": "茅檐静对千山月，竹户闲楼一片云。\n莫送往来名利客，阶前踏破绿苔纹。",
        "dynasty": "宋",
        "collection_info": null
    },
    {
        "uuid": "1585fb7e2f57db5af1887a1b67858bfe",
        "title": "翠微山居诗  其一八",
        "author": "释冲邈",
        "content": "踏石窗山一老僧，白云为伴水为朋。\n通宵只在洞中宿，月上青山便是灯。",
        "dynasty": "宋",
        "collection_info": null
    },
    {
        "uuid": "39b89cbe62e4fda849965908d52ec4f8",
        "title": "翠微山居诗  其一九",
        "author": "释冲邈",
        "content": "人生在世急如风，昨夜今朝事不同。\n不信但看桃李树，花开能得几时红。",
        "dynasty": "宋",
        "collection_info": null
    },
    {
        "uuid": "e6fe577bb59afd9ea161160afd256a95",
        "title": "翠微山居诗  其二○",
        "author": "释冲邈",
        "content": "僧家无事最幽闲，近对青松远对山。\n诗句不曾题落叶，恐随流水到人间。",
        "dynasty": "宋",
        "collection_info": null
    },
    {
        "uuid": "99685331e8c21130df518e528c91ed5b",
        "title": "翠微山居诗  其二一",
        "author": "释冲邈",
        "content": "霜飞峭壁夜猿惊，手把松枝叫月明。\n知有石龛僧入定，朝来不作断肠声。",
        "dynasty": "宋",
        "collection_info": null
    },
    {
        "uuid": "492b1473a862b52eb4780dd1aeb2e04e",
        "title": "翠微山居诗  其二二",
        "author": "释冲邈",
        "content": "任性随缘一比丘，一生无喜亦无忧。\n白云纵听飞来去，但得青山在即休。",
        "dynasty": "宋",
        "collection_info": null
    },
    {
        "uuid": "054d39b8e25c83c2ef8dce2ab516599d",
        "title": "翠微山居诗  其二三",
        "author": "释冲邈",
        "content": "炉中无火已多时，早起惟将一衲披。\n莫怪山僧常冷澹，夜深无处拾松枝。",
        "dynasty": "宋",
        "collection_info": null
    },
    {
        "uuid": "716020970728dfa73f2eaed5b31b6d7e",
        "title": "翠微山居诗  其二四",
        "author": "释冲邈",
        "content": "岂是栽松待茯苓，且图山色镇长青。\n他年行脚不将去，留与人间作画屏。",
        "dynasty": "宋",
        "collection_info": null
    },
    {
        "uuid": "05862149c79e1c608f9168ec56783ccd",
        "title": "翠微山居诗  其二五",
        "author": "释冲邈",
        "content": "高高峰顶恣情田，买断清闲不用钱。\n堪笑白云无定止，被他风送出山前。",
        "dynasty": "宋",
        "collection_info": null
    }
]