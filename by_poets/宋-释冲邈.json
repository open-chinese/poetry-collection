[
    {
        "uuid": "20ea138024ad19872a365efb55f6b2de",
        "title": "和张敏叔祠部压云轩韵",
        "author": "释冲邈",
        "content": "础润藏云族，檐虚压树梢。\n经常逢夜讲，斋不过中庖。\n有井龙庆蛰，无泥燕不巢。\n登临增野兴，四顾尽寒郊。",
        "dynasty": "宋",
        "collection_info": null
    },
    {
        "uuid": "ec5c7a9899673139778f70bbb1382ee9",
        "title": "翠微山居诗  其一",
        "author": "释冲邈",
        "content": "山水煎茶拗柳枝，禅衣百结任风吹。\n看经只在明窗下，得失荣枯总不知。",
        "dynasty": "宋",
        "collection_info": null
    },
    {
        "uuid": "b4cdc8672a4e88cabb7c02ca7df92daa",
        "title": "翠微山居诗  其二",
        "author": "释冲邈",
        "content": "任运腾腾作老颠，何须论道復论禅。\n莫将闲事来相扰，妨我长伸两脚眠。",
        "dynasty": "宋",
        "collection_info": null
    },
    {
        "uuid": "1e75b3aa10f201ac4541e1f6317907fb",
        "title": "翠微山居诗  其三",
        "author": "释冲邈",
        "content": "闲来石上卧长松，百衲袈裟破又缝。\n今日不愁明日饭，生涯只在钵盂中。",
        "dynasty": "宋",
        "collection_info": null
    },
    {
        "uuid": "c3712bdd963a9695b2490afba5da97c6",
        "title": "翠微山居诗  其四",
        "author": "释冲邈",
        "content": "临溪草草结茅堂，静坐安然一炷香。\n不是息心除妄想，都缘无事可思量。",
        "dynasty": "宋",
        "collection_info": null
    },
    {
        "uuid": "fa3a28aa01b3d5e880fe8fa93b182879",
        "title": "翠微山居诗  其五",
        "author": "释冲邈",
        "content": "老老山僧不下阶，双眉恰似雪分开。\n世人若问枯松树，我作沙弥亲见栽。",
        "dynasty": "宋",
        "collection_info": null
    },
    {
        "uuid": "e07acb32bdbe7c75997a7a04e91eba49",
        "title": "翠微山居诗  其六",
        "author": "释冲邈",
        "content": "老来欲觅人间物，须向红尘问世人。\n莫怪山僧无扫帚，都缘行处不生尘。",
        "dynasty": "宋",
        "collection_info": null
    },
    {
        "uuid": "31ff2a05ae5c42eab8fcc56c6502e942",
        "title": "翠微山居诗  其七",
        "author": "释冲邈",
        "content": "幼人空门绝是非，老来学道转精微。\n钵中贫富千家饭，身上寒暄一衲衣。",
        "dynasty": "宋",
        "collection_info": null
    },
    {
        "uuid": "b20e58caca7d5870fbc1c1f5a1c0d0bf",
        "title": "翠微山居诗  其八",
        "author": "释冲邈",
        "content": "莫向人间定是非，是非定得有何为。\n而今休去便休去，若欲了时无了时。",
        "dynasty": "宋",
        "collection_info": null
    },
    {
        "uuid": "3ed7e42b085e60306fe7a50a4c3df906",
        "title": "翠微山居诗  其九",
        "author": "释冲邈",
        "content": "朝见花开满树红，暮观落叶又还空。\n若将花比人间事，花与人间事一同。",
        "dynasty": "宋",
        "collection_info": null
    },
    {
        "uuid": "c976dc0f9af0a5059639aaf8f75b2dba",
        "title": "翠微山居诗  其一○",
        "author": "释冲邈",
        "content": "百计千般只为身，不知身是冢中尘。\n莫欺白髮无言语，此是黄泉寄信人。",
        "dynasty": "宋",
        "collection_info": null
    },
    {
        "uuid": "5d33d2439137a0767f3cc2ad12e332ae",
        "title": "翠微山居诗  其一一",
        "author": "释冲邈",
        "content": "早灰百念卧灵山，世路无心绝往还。\n僧相祇宜林下看，不堪行到画堂前。",
        "dynasty": "宋",
        "collection_info": null
    },
    {
        "uuid": "dd18920bbef76c75dac8f1af6412f135",
        "title": "翠微山居诗  其一二",
        "author": "释冲邈",
        "content": "一池荷叶衣无尽，数树松花食有余。\n却被世人知去处，更移茅舍作深居。",
        "dynasty": "宋",
        "collection_info": null
    },
    {
        "uuid": "2c25d2f1f09fdcb56d762e7d9d25670f",
        "title": "翠微山居诗  其一三",
        "author": "释冲邈",
        "content": "高山远望石碐碐，迭嶂回峦数十层。\n时人只识云生处，不见松萝岩下僧。",
        "dynasty": "宋",
        "collection_info": null
    },
    {
        "uuid": "5e3532568c8ff6634f2cc9a704f8556c",
        "title": "翠微山居诗  其一四",
        "author": "释冲邈",
        "content": "辞君莫怪归山早，为忆松萝对月宫。\n台殿不将金鏁闭，来时自有白云封。",
        "dynasty": "宋",
        "collection_info": null
    },
    {
        "uuid": "b72e1f8cc9bf45367db9808dd54bc9fc",
        "title": "翠微山居诗  其一五",
        "author": "释冲邈",
        "content": "独摇金锡出樊笼，便踏孤云上碧峰。\n莫怪脚穿脱尘履，且图行处不留踪。",
        "dynasty": "宋",
        "collection_info": null
    },
    {
        "uuid": "dfd79f0d33e4b111567717036fbfaa20",
        "title": "翠微山居诗  其一六",
        "author": "释冲邈",
        "content": "三界无家谁最亲，十方惟有一空身。\n但随云水伴明月，到处名山是主人。",
        "dynasty": "宋",
        "collection_info": null
    },
    {
        "uuid": "cf84e01c580badbfe75d05bf054633ad",
        "title": "翠微山居诗  其一七",
        "author": "释冲邈",
        "content": "茅檐静对千山月，竹户闲楼一片云。\n莫送往来名利客，阶前踏破绿苔纹。",
        "dynasty": "宋",
        "collection_info": null
    },
    {
        "uuid": "b51a4c1f038f90fe9024a003a9fea7eb",
        "title": "翠微山居诗  其一八",
        "author": "释冲邈",
        "content": "踏石窗山一老僧，白云为伴水为朋。\n通宵只在洞中宿，月上青山便是灯。",
        "dynasty": "宋",
        "collection_info": null
    },
    {
        "uuid": "6d154ea0c0239e7b21ad83bf9d882aff",
        "title": "翠微山居诗  其一九",
        "author": "释冲邈",
        "content": "人生在世急如风，昨夜今朝事不同。\n不信但看桃李树，花开能得几时红。",
        "dynasty": "宋",
        "collection_info": null
    },
    {
        "uuid": "9322cd049f63c7ca01a333206a9d5ab1",
        "title": "翠微山居诗  其二○",
        "author": "释冲邈",
        "content": "僧家无事最幽闲，近对青松远对山。\n诗句不曾题落叶，恐随流水到人间。",
        "dynasty": "宋",
        "collection_info": null
    },
    {
        "uuid": "e9e8b61b8821905eb57713b8c549ca32",
        "title": "翠微山居诗  其二一",
        "author": "释冲邈",
        "content": "霜飞峭壁夜猿惊，手把松枝叫月明。\n知有石龛僧入定，朝来不作断肠声。",
        "dynasty": "宋",
        "collection_info": null
    },
    {
        "uuid": "341e7eb736e05e88aeb3f748c405a8ae",
        "title": "翠微山居诗  其二二",
        "author": "释冲邈",
        "content": "任性随缘一比丘，一生无喜亦无忧。\n白云纵听飞来去，但得青山在即休。",
        "dynasty": "宋",
        "collection_info": null
    },
    {
        "uuid": "428271082faaf3f11fc976438d9a5965",
        "title": "翠微山居诗  其二三",
        "author": "释冲邈",
        "content": "炉中无火已多时，早起惟将一衲披。\n莫怪山僧常冷澹，夜深无处拾松枝。",
        "dynasty": "宋",
        "collection_info": null
    },
    {
        "uuid": "e7436e6785afd9306745caba96047499",
        "title": "翠微山居诗  其二四",
        "author": "释冲邈",
        "content": "岂是栽松待茯苓，且图山色镇长青。\n他年行脚不将去，留与人间作画屏。",
        "dynasty": "宋",
        "collection_info": null
    },
    {
        "uuid": "9db55c39b69ac2d624c45a068aef5a22",
        "title": "翠微山居诗  其二五",
        "author": "释冲邈",
        "content": "高高峰顶恣情田，买断清闲不用钱。\n堪笑白云无定止，被他风送出山前。",
        "dynasty": "宋",
        "collection_info": null
    }
]