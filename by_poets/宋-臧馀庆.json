[
    {
        "uuid": "0316f1ffa4863583db52665d41317acc",
        "title": "南歌子 桔里风烟好",
        "author": "臧馀庆",
        "content": "桔里风烟好，壶中日月长。\n松身鹤发自安强。\n应有老人呈瑞、动光芒。\n酒饮无边酒，香烧不断香。\n从今乞与醉为乡。\n更醉百年三万、六千场。",
        "dynasty": "宋",
        "collection_info": null
    },
    {
        "uuid": "780d8fb443e2ffee5506a3a92bab9b94",
        "title": "鹧鸪天 天与君王管晏才",
        "author": "臧馀庆",
        "content": "天与君王管晏才。\n尚书两曳履声来。\n今朝望着楼头看，已有台星照斗魁。\n金蹀躞，玉崔嵬。\n天香满袖早朝回。\n中书尚享无穷考，长揖南风醉寿杯。",
        "dynasty": "宋",
        "collection_info": null
    },
    {
        "uuid": "35cfbd33dbccb56e35843d9b3a87d9d3",
        "title": "鹧鸪天 寿菊才开三四葩",
        "author": "臧馀庆",
        "content": "寿菊才开三四葩。\n秋光着意主人家。\n清香未许人间识，先占重阳醉紫霞。\n儿绿绶，母金花。\n斑衣庭下乐无涯。\n要知他日中书考，细数沙堤堤上沙。",
        "dynasty": "宋",
        "collection_info": null
    },
    {
        "uuid": "ddb0d91d1b37b7b8b772e07f6b7d559f",
        "title": "感皇恩 消息近春来",
        "author": "臧馀庆",
        "content": "消息近春来，东风还又。\n先借椒盘劝金斗。\n坐间和气，压尽一番梅柳。\n掖庭频寓直，君恩厚。\n天佑两宫，南山齐寿。\n况有仙丹在公手。\n论功医国，合在药王之右。\n不妨千岁饮，长生酒。",
        "dynasty": "宋",
        "collection_info": null
    },
    {
        "uuid": "74fa3fb1b27a0c62b2f09f44a6a82427",
        "title": "感皇恩 南岳有真仙",
        "author": "臧馀庆",
        "content": "南岳有真仙，人间祥瑞。\n酒量诗豪世无比。\n晚年林下，做个清闲活计。\n诮如千岁鹤，巢云际。\n此日大家，广排筵会。\n酒劝千锺莫辞醉。\n昔时彭祖，寿年八百馀岁。\n十分才一分，那里暨。",
        "dynasty": "宋",
        "collection_info": null
    },
    {
        "uuid": "ce472ec8c3a7b2c8c448b238231044d6",
        "title": "感皇恩 交广出沉香",
        "author": "臧馀庆",
        "content": "交广出沉香，路遥难致。\n何况卑人更不易。\n寿星香帕，我又几曾识置。\n有般祝寿底，忒忔戏。\n剪下一张，池州表纸。\n拈得轻圆更滑腻。\n五双纸拈，管打十个喷嚏。\n□□□□儿，一百岁。",
        "dynasty": "宋",
        "collection_info": null
    }
]