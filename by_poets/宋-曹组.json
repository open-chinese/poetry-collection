[
    {
        "uuid": "cdfd5c556e9d4ea99ee1547247f682cb",
        "title": "蓦山溪 洗妆真态",
        "author": "曹组",
        "content": "洗妆真态，不作铅华御。\n竹外一枝斜，想佳人、天寒日暮。\n黄昏小院，无处着清香，风细细，雪垂垂，何况江头路。\n月边疏影，梦到消魂处。\n结子欲黄时，又须着、廉纤细雨。\n孤芳一世，供断有情愁，销瘦却，东阳也，试问花知否。",
        "dynasty": "宋",
        "collection_info": null
    },
    {
        "uuid": "613ecfb4b446adbb21a450b0ec63b44a",
        "title": "点绛唇 秋劲风高",
        "author": "曹组",
        "content": "秋劲风高，暗知斗力添弓面。\n靶分筠斡。\n月到天心满。\n白羽流星，飞上黄金碗。\n胡沙雁。\n云边惊散。\n压尽天山箭。",
        "dynasty": "宋",
        "collection_info": null
    },
    {
        "uuid": "a937bf16bd70e1720258b0a750ec9f97",
        "title": "点绛唇 疏柳残蝉",
        "author": "曹组",
        "content": "疏柳残蝉，助人离思斜阳外。\n淡烟疏霭。\n节物随时改。\n水已无情，风更无情㬠。\n兰舟解。\n水流风快。\n回首人何在。",
        "dynasty": "宋",
        "collection_info": null
    },
    {
        "uuid": "c33c89e15ba458dece15751f78a056b5",
        "title": "点绛唇 密炬高烧",
        "author": "曹组",
        "content": "密炬高烧，宝刀时翦金花碎。\n照人欢醉。\n也照人无睡。\n待得灰心，陪尽千行泪。\n笼纱里。\n夜凉如水。\n犹喜长成对。",
        "dynasty": "宋",
        "collection_info": null
    },
    {
        "uuid": "69570adda534c6835ae0c0a95742f223",
        "title": "如梦令 门外绿阴千顷",
        "author": "曹组",
        "content": "门外绿阴千顷。\n两两黄鹂相应。\n睡起不胜情，行到碧梧金井。\n人静。\n人静。\n风动一枝花影。",
        "dynasty": "宋",
        "collection_info": null
    },
    {
        "uuid": "f1284e9b9615c44f287bfc4499bb864b",
        "title": "扑蝴蝶 人生一世",
        "author": "曹组",
        "content": "人生一世。\n思量争甚底。\n花开十日，已随尘共水。\n且看欲尽花枝，未厌伤多酒盏，何须细推物理。\n幸容易。\n有人争奈，只知名与利。\n朝朝日日，忙忙劫劫地。\n待得一晌闲时，又却三春过了，何如对花沈醉。",
        "dynasty": "宋",
        "collection_info": null
    },
    {
        "uuid": "d9c362b7a48cf19ac006e6cac3faf87f",
        "title": "忆少年 年时酒伴",
        "author": "曹组",
        "content": "年时酒伴，年时去处，年时春色。\n清明又近也，却天涯为客。\n念过眼、光阴难再得。\n想前欢、尽成陈迹。\n登临恨无语，把阑干暗拍。",
        "dynasty": "宋",
        "collection_info": null
    },
    {
        "uuid": "44c8cb703d63a72099178d3bf5a57c03",
        "title": "蓦山溪 草熏风暖",
        "author": "曹组",
        "content": "草熏风暖，楼阁笼轻雾。\n墙短出花梢，映谁家、绿杨朱户。\n寻芳拾翠，绮陌自青春，江南远，踏青时，谁念方羁旅。\n昔游如梦，空忆横塘路。\n罗袖舞台风，想桃花、依然旧树。\n一怀离恨，满眼欲归心，山连水，水连云，怅望人何处。",
        "dynasty": "宋",
        "collection_info": null
    },
    {
        "uuid": "74fe7f939ba4f2ce0c5bf6317b58fc45",
        "title": "相思会・千年调 人无百年人",
        "author": "曹组",
        "content": "人无百年人，刚作千年调。\n待把门关铁铸，鬼见失笑。\n多愁早老。\n惹尽闲烦恼。\n我醒也，枉劳心，谩计较。\n粗衣淡饭，赢取暖和饱。\n住个宅儿，只要不大不小。\n常教洁净，不种闲花草。\n据见定、乐平生，便是神仙了。",
        "dynasty": "宋",
        "collection_info": null
    },
    {
        "uuid": "e66492a54655170ab7cf6b4963db52af",
        "title": "品令 乍寂寞",
        "author": "曹组",
        "content": "乍寂寞。\n帘栊静，夜久寒生罗幕。\n窗儿外、有个梧桐树，早一叶、两叶落。\n独倚屏山欲寐，月转惊飞乌鹊。\n促织儿、声响虽不大，敢教贤、睡不着。",
        "dynasty": "宋",
        "collection_info": null
    },
    {
        "uuid": "b9126b0d3c67f1efd7b054d22a24d290",
        "title": "小重山 帘卷东风日射窗",
        "author": "曹组",
        "content": "帘卷东风日射窗。\n小山庭院静，接回廊。\n疏疏晴雨弄斜阳。\n凭栏久，墙外杏花香。\n时节好寻芳。\n多情怀酒伴，忆欢狂。\n归鸿应已度潇湘。\n音书杳，前事忍思量。",
        "dynasty": "宋",
        "collection_info": null
    },
    {
        "uuid": "638e5e72e5584497871d3b895f6540b3",
        "title": "小重山 陌上花繁莺乱啼",
        "author": "曹组",
        "content": "陌上花繁莺乱啼。\n骅骝金络脑，锦障泥。\n寻芳行乐忆当时。\n联镖处，飞鞚绿杨堤。\n春物又芳菲。\n情如风外柳，只依依。\n空怜佳景负归期。\n愁心切，惟有梦魂知。",
        "dynasty": "宋",
        "collection_info": null
    },
    {
        "uuid": "509f89f929dd2cd7ec8411a5f2b5ec51",
        "title": "青玉案 碧山锦树明秋霁",
        "author": "曹组",
        "content": "碧山锦树明秋霁。\n路转陡、疑无地。\n忽有人家临曲水。\n竹篱茅舍，酒旗沙岸，一簇成村市。\n凄凉只恐乡心起。\n凤楼远、回头谩凝睇。\n何处今宵孤馆里。\n一声征雁，半窗残月，总是离人泪。",
        "dynasty": "宋",
        "collection_info": null
    },
    {
        "uuid": "d86d1034f35ef76b41b65ce94da1ce46",
        "title": "鹧鸪天 辇路熏风起绿槐",
        "author": "曹组",
        "content": "辇路熏风起绿槐。\n都人凝望满天街。\n云韶杳杳鸣鞘肃，芝盖亭亭障扇开。\n微雨过，绝纤埃。\n内家车子走轻雷。\n千门不敢垂帘看，总上银钩等驾来。",
        "dynasty": "宋",
        "collection_info": null
    },
    {
        "uuid": "19e4499f6d43a2187a80485ea2c7beac",
        "title": "渔家傲 水上落红时片片",
        "author": "曹组",
        "content": "水上落红时片片。\n江头雪絮飞缭乱。\n渺渺碧波天漾远。\n平沙暖。\n花风一阵苹香满。\n晚来醉着无人唤。\n残阳已在青山半。\n睡觉只疑花改岸。\n抬头看。\n元来弱缆风吹断。",
        "dynasty": "宋",
        "collection_info": null
    },
    {
        "uuid": "85ba216a238ca97180fc371c9a029c2a",
        "title": "阮郎归 檐头风佩响丁东",
        "author": "曹组",
        "content": "檐头风佩响丁东。\n帘疏烛影红。\n秋千人散月溶溶。\n楼台花气中。\n春酒醒，夜寒浓。\n绣衾谁与同。\n只愁梦短不相逢。\n觉来罗帐空。",
        "dynasty": "宋",
        "collection_info": null
    },
    {
        "uuid": "7d0a0afc76be1b3f31f993fb0ac2fbb4",
        "title": "临江仙 青琐窗深红兽暖",
        "author": "曹组",
        "content": "青琐窗深红兽暖，灯前共倒金尊。\n数枝梅浸玉壶春。\n雪明浑似晓，香重欲成云。\n户外马嘶催客起，席间欢意留人。\n从他微霰落粉粉。\n不妨吹酒面，归去醒馀醺。",
        "dynasty": "宋",
        "collection_info": null
    },
    {
        "uuid": "41db7353a776f24e8c6a3caf6a32a63d",
        "title": "鹧鸪天 浅笑轻颦不在多",
        "author": "曹组",
        "content": "浅笑轻颦不在多。\n远山微黛接横波。\n情吞醽醁千锺酒，心醉飞琼一曲歌。\n人欲散，奈愁何。\n更看朱袖拂云和。\n夜深醉墨淋浪处，书遍香红拥项罗。",
        "dynasty": "宋",
        "collection_info": null
    },
    {
        "uuid": "71b94d8958a490533223fe2fc388ba20",
        "title": "青门饮 山静烟沈",
        "author": "曹组",
        "content": "山静烟沈，岸空潮落。\n晴天万里，飞鸿南渡。\n冉冉黄花，翠翅金钿，还是倚风凝露。\n岁岁青门饮，尽龙山、高阳俦侣。\n旧赏成空，回首旧游，人在何处。\n此际谁怜萍泛，空自感光阴，暗伤羁旅。\n醉里悲歌，夜深惊梦，无奈觉来情绪。\n孤馆昏还晓。\n厌时闻、南楼钟鼓。\n泪眼临风，肠断望中归路。",
        "dynasty": "宋",
        "collection_info": null
    },
    {
        "uuid": "3d335a16df221be89958e660f2e7ad41",
        "title": "青玉案 田园有计归须早",
        "author": "曹组",
        "content": "田园有计归须早。\n在家纵贫亦好。\n南来北去何日了。\n光阴送尽，可怜青鬓，暗逐流年老。\n寂寥孤馆残灯照。\n乡思惊时梦初觉。\n落月苍苍关河晓。\n一声鸡唱，马嘶人起，又上长安道。",
        "dynasty": "宋",
        "collection_info": null
    },
    {
        "uuid": "4c240bcbc8a583ca044ed5440bd73ba3",
        "title": "好事近 茅舍竹篱边",
        "author": "曹组",
        "content": "茅舍竹篱边，雀噪晚枝时节。\n一阵暗香飘处，已难禁愁绝。\n江南得地故先开，不待有飞雪。\n肠断几回山路，恨无人攀折。",
        "dynasty": "宋",
        "collection_info": null
    },
    {
        "uuid": "03868494c6f5e12f255277dcf8f7fdbe",
        "title": "醉花阴 九陌寒轻春尚早",
        "author": "曹组",
        "content": "九陌寒轻春尚早。\n灯火都门道。\n月下步莲人，薄薄香罗，峭窄春衫小。\n梅妆浅淡风蛾袅。\n随路听嬉笑。\n无限面皮儿，虽则不同，各是一般好。",
        "dynasty": "宋",
        "collection_info": null
    },
    {
        "uuid": "96cb29d2512ca72f74d67d3ac966f579",
        "title": "点绛唇 小小朱桥",
        "author": "曹组",
        "content": "小小朱桥，柳边人过横塘路。\n细风时度。\n□浪痕痕去。\n草软沙平，稳衬寻幽步。\n□□处。\n乱红飞舞。\n回首春城暮。",
        "dynasty": "宋",
        "collection_info": null
    },
    {
        "uuid": "f7abfa3fbeab3cc0870341f597a1a5bc",
        "title": "点绛唇 云透斜阳",
        "author": "曹组",
        "content": "云透斜阳，半楼红影明窗户。\n暮山无数。\n归雁愁远去。\n十里平芜，花远重重树。\n空凝伫。\n故人何处。\n可惜春将暮。",
        "dynasty": "宋",
        "collection_info": null
    },
    {
        "uuid": "001fd287f9e5d0d9b716be50e60a3f0f",
        "title": "点绛唇 沈醉归来",
        "author": "曹组",
        "content": "沈醉归来，洞房灯火闲相照。\n夜寒犹峭。\n信意和衣倒。\n春梦虽多，好梦长长少。\n纱窗晓。\n凤帏人悄。\n花外空啼鸟。",
        "dynasty": "宋",
        "collection_info": null
    },
    {
        "uuid": "bc2455132ae619d9851e00a4b1376b59",
        "title": "水龙吟 晓天谷雨晴时",
        "author": "曹组",
        "content": "晓天谷雨晴时，翠罗护日轻烟里。\n酴醿径暖，柳花风淡，千葩浓丽。\n三月春光，上林池馆，西都花市。\n看轻盈隐约，何须解语，凝情处、无穷意。\n金殿筠笼岁贡，最姚黄、一枝娇贵。\n东风既与花王，芍药须为近侍。\n歌舞筵中，满装归帽，斜簪云髻。\n有高情未已，齐烧绛蜡，向阑边醉。",
        "dynasty": "宋",
        "collection_info": null
    },
    {
        "uuid": "848c15bfa25c039d46ed9df5a34506e9",
        "title": "声声慢 重檐飞峻",
        "author": "曹组",
        "content": "重檐飞峻，丽彩横空，繁华壮观都城。\n云母屏开八面，人在青冥。\n凭栏瑞烟深处，望皇居、遥识蓬瀛。\n回环阁道，五花相斗，压尽旗亭。\n歌酒长春不夜，金翠照罗绮，笑语盈盈。\n陆海人山辐辏，万国欢声。\n登临四时总好，况花朝、月白风清。\n丰年乐，岁熙熙、且醉太平。",
        "dynasty": "宋",
        "collection_info": null
    },
    {
        "uuid": "2fa07a5312c09eee7c3f5c36188c44b6",
        "title": "蝶恋花 帘卷真珠深院静",
        "author": "曹组",
        "content": "帘卷真珠深院静。\n满地槐阴，镂日如云影。\n午枕花前情思凝。\n象床冰簟光相映。\n过面风情如酒醒。\n沈水瓶寒，带绠来金井。\n涤尽烦襟无睡兴。\n阑干六曲还重凭。",
        "dynasty": "宋",
        "collection_info": null
    },
    {
        "uuid": "7426f6ee8d7a6175beb7b18efb114289",
        "title": "浣溪沙 柳絮池台淡淡风",
        "author": "曹组",
        "content": "柳絮池台淡淡风。\n碧波花岫小桥通。\n云连丽宇倚晴空。\n芳草绿杨人去住，短墙幽径燕西东。\n攀条弄蕊得从容。",
        "dynasty": "宋",
        "collection_info": null
    },
    {
        "uuid": "e4f20bfe2d7f6417bfa59db2b95f8def",
        "title": "点绛唇 霜落吴江",
        "author": "曹组",
        "content": "霜落吴江，万畦香稻来场圃。\n夜村舂黍。\n草屋寒灯雨。\n玉粒长腰，沈水温温注。\n相留住。\n共抄云子。\n更听歌声度。",
        "dynasty": "宋",
        "collection_info": null
    },
    {
        "uuid": "f88588811e722ee3e4f0ccf47745328c",
        "title": "点绛唇 一片南云",
        "author": "曹组",
        "content": "一片南云，定知来做巫山雨。\n歌声才度。\n只向风中住。\n恼乱襄王，无限牵情处。\n长天暮。\n又还飞去。\n目断阳台路。",
        "dynasty": "宋",
        "collection_info": null
    },
    {
        "uuid": "c7878c65cf09314fba1b7e7a844efaed",
        "title": "婆罗门引 涨云暮卷",
        "author": "曹组",
        "content": "涨云暮卷，漏声不到小帘栊。\n银河淡扫澄空。\n皓月当轩高挂，秋入广寒宫。\n正金波不动，桂影朦胧。\n佳人未逢。\n叹此夕、与谁同。\n望远伤怀对景，霜满愁红。\n南楼何处，想人在、长笛一声中。\n凝泪眼、泣尽西风。",
        "dynasty": "宋",
        "collection_info": null
    },
    {
        "uuid": "625a757a84df256400b3b3cb2388da05",
        "title": "失调名 甚时得归京里去",
        "author": "曹组",
        "content": "甚时得归京里去。",
        "dynasty": "宋",
        "collection_info": null
    },
    {
        "uuid": "dbe9e421963eea404bd528ba5ef28a5b",
        "title": "卜算子 松竹翠萝寒",
        "author": "曹组",
        "content": "松竹翠萝寒，迟日江山暮。\n幽径无人独自芳，此恨凭谁诉。\n似共梅花语。\n尚有寻芳侣。\n着意闻时不肯香，香在无心处。",
        "dynasty": "宋",
        "collection_info": null
    },
    {
        "uuid": "da101cfb87cd7cc86bfa5984f992d0ea",
        "title": "小重山 深拥熏篝倏已冥",
        "author": "曹组",
        "content": "深拥熏篝倏已冥。\n寂寥山枕畔，梦难成。\n谁堪三两夜乌声。\n银缸炧，花影上围屏。\n犹记旧时情。\n帘边人似月，月如冰。\n从今张眼到天明。\n衣带缓，谁与问伶俜。",
        "dynasty": "宋",
        "collection_info": null
    },
    {
        "uuid": "06de240c0bda0d30608ae8e122268ce4",
        "title": "脱银袍 济楚风光",
        "author": "曹组",
        "content": "济楚风光，升平时世。\n端门支散，碗遂逐旋温来，吃得过、那堪更使金器。\n分明是。\n与穷汉、消灾灭罪。\n又没支分，犹然递滞。\n打笃磨槎来根底。\n换头巾，便上弄交番斯替。\n告官里。\n驼逗高阳饿鬼。",
        "dynasty": "宋",
        "collection_info": null
    },
    {
        "uuid": "8fb565a295404f2c012123e9527076be",
        "title": "忆瑶姬 雨细云轻",
        "author": "曹组",
        "content": "雨细云轻，花娇玉软，于中好个情性。\n争奈无缘相见，有分孤零。\n香笺细写频相问。\n我一句句儿都听。\n到如今，不得同欢，伏惟与他耐静。\n此事凭谁执证。\n有楼前明月，窗外花影。\n拚了一生烦恼，为伊成病。\n只恐更把风流逞。\n便因循、误人无定。\n恁时节、若要眼儿斯觑，除非会圣。",
        "dynasty": "宋",
        "collection_info": null
    },
    {
        "uuid": "ae51b6e45ea510e435458ca95f36e716",
        "title": "竹间见梅",
        "author": "曹组",
        "content": "霜雪俱怜节操奇，碧鲜红润两相宜。\n渭滨初种谩千亩，陇上寄来惟一枝。\n酸实不供饥凤啄，暗香翻许此君知。\n佳人零落空山久，况是天寒日暮时。",
        "dynasty": "宋",
        "collection_info": null
    },
    {
        "uuid": "a241dbff49f4035be9dc4e09f6ff82e6",
        "title": "闻鸠鸣有感",
        "author": "曹组",
        "content": "鸣鸠一声斑竹林，怀远感时惊寸心。\n却忆南园春半夜，荠花如雪草初深。",
        "dynasty": "宋",
        "collection_info": null
    },
    {
        "uuid": "1eae0425546ec8808f07f65c21bfaa4c",
        "title": "鸳鸯",
        "author": "曹组",
        "content": "苹洲花屿接江湖，头白成双得自如。\n春院有时描一对，日长消尽绣工夫。",
        "dynasty": "宋",
        "collection_info": null
    },
    {
        "uuid": "327acca7947fe18f391cace70969bbfe",
        "title": "翡翠",
        "author": "曹组",
        "content": "窥鱼潜立小荷圆，照水飞鸣更碧鲜。\n鬬草人归寻坠翼，绮窗归去补花钿。",
        "dynasty": "宋",
        "collection_info": null
    },
    {
        "uuid": "5238960fdfa2b095921bf4cb32e87b78",
        "title": "秋夜宿学",
        "author": "曹组",
        "content": "促织声中破月悬，水生寒气近湖边。\n城头三鼓夜方半，窗下一灯人未眠。\n辛苦诗书怜此日，奋飞功业定何年。\n太平干禄无他径，只有乡书可荐贤。",
        "dynasty": "宋",
        "collection_info": null
    },
    {
        "uuid": "bc09ddf60057ceeb9c419dc9ab3cd45b",
        "title": "寒食辇下",
        "author": "曹组",
        "content": "海棠时节又清明，尘敛烟收雨乍晴。\n几处青帘沽酒市，一竿红日卖花声。\n綵毬时向梭门过，绣毂遥随辇路行。\n日暮人人醉归去，熙熙春物见昇平。",
        "dynasty": "宋",
        "collection_info": null
    },
    {
        "uuid": "9c94659846038a32fceb644147c3c779",
        "title": "赏心亭",
        "author": "曹组",
        "content": "白鹭洲边芦叶黄，石头城下水茫茫。\n江山不管事兴废，今古坐令人感伤。\n六代豪华空处所，千秋城阙委荒凉。\n空余眼外无穷景，助我凭栏到夕阳。",
        "dynasty": "宋",
        "collection_info": null
    },
    {
        "uuid": "2361458340bf3c09b132c0ce3f670973",
        "title": "夹竹桃花",
        "author": "曹组",
        "content": "晓栏红翠凈交阴，风触芳葩笑不任。\n既有柔情慕高节，即宜同抱岁寒心。",
        "dynasty": "宋",
        "collection_info": null
    },
    {
        "uuid": "54de4a889a1342d75f6c3bdc8690e716",
        "title": "夜归曲",
        "author": "曹组",
        "content": "饥乌哑哑啼暮寒，回风急雪飘朱阑。\n琐窗绣阁艷红兽，画幕金泥摇彩鸾。\n吴粧秀色攒眉绿，能唱襄阳大堤曲。\n酒酣横管咽孤吟，吹裂柯亭傲霜竹。\n远空寒云浑不动，老狐应渡黄河冻。\n暗回微暖入江梅，何处荒榛挂幺凤。\n归来祇夸青连钱，貂茸拥鼻行翩翩。\n笼纱蜜炬照飞霰，十二玉楼人未眠。",
        "dynasty": "宋",
        "collection_info": null
    },
    {
        "uuid": "bfe78cad7375154891e5b7d584c0d1fc",
        "title": "句  其一",
        "author": "曹组",
        "content": "茅屋萧然野水东。",
        "dynasty": "宋",
        "collection_info": null
    },
    {
        "uuid": "e50ae957f8e57cb4a9511f6375a4d4ec",
        "title": "句  其二",
        "author": "曹组",
        "content": "江雨带潮来。",
        "dynasty": "宋",
        "collection_info": null
    }
]