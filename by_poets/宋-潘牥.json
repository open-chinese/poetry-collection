[
    {
        "uuid": "761e8cec34056e165a3c9cf05f58e843",
        "title": "水龙吟 （上缺）玉带悬鱼",
        "author": "潘牥",
        "content": "（上缺）玉带悬鱼，黄金铸印，侯封万户。\n待从头，缴纳君王，觅取爱卿归去。",
        "dynasty": "宋",
        "collection_info": null
    },
    {
        "uuid": "30c842b82aca5c33454bdd2381f2b7e9",
        "title": "南乡子 生怕倚阑干",
        "author": "潘牥",
        "content": "生怕倚阑干。\n阁下溪声阁外山。\n惟有旧时山共水，依然。\n暮雨朝云去不远。\n应是蹑飞鸾。\n月下时时整佩环。\n月又渐低霜又下，更阑。\n折得梅花独自看。",
        "dynasty": "宋",
        "collection_info": null
    },
    {
        "uuid": "f2c756101704a70e7878f5a4b78d8a6d",
        "title": "乌夜啼 无端小雪廉纤",
        "author": "潘牥",
        "content": "无端小雪廉纤。\n入平檐。\n金鸭旋添龙饼，莫开帘。\n寻梅约。\n开还落。\n可曾忺。\n合作一年春恨，上眉尖。",
        "dynasty": "宋",
        "collection_info": null
    },
    {
        "uuid": "d06cdc3ffbfa3e1230001897b41bbc80",
        "title": "满江红 筑室依崖",
        "author": "潘牥",
        "content": "筑室依崖，春风送、一帘山色。\n沙岛外，渔樵而已，别无闲客。\n醉后和友眠犊背，醒来瀹茗寻泉脉。\n把心情、分付陇头云，溪边石。\n身未老，头先白。\n人不见，山空碧。\n约钓竿共把，自惭钩直。\n相蜀吞吴成底事，何如只抱隆中膝。\n漫长歌、歌罢悄无言，看青壁。",
        "dynasty": "宋",
        "collection_info": null
    },
    {
        "uuid": "4ea3e72e175799464abecd8473f8efb5",
        "title": "洞仙歌 雕檐绮户",
        "author": "潘牥",
        "content": "雕檐绮户，倚晴空如画。\n曾是吴王旧台榭。\n自浣纱去后，落日平芜，行云断，几见花开花谢。\n凄凉阑干外，一簇江山，多少图王共争霸。\n莫闲愁、金杯潋滟，对酒当歌，欢娱地、梦中兴亡休话。\n渐倚遍、西风晚潮生，明月里、鹭鹚背人飞下。",
        "dynasty": "宋",
        "collection_info": null
    },
    {
        "uuid": "33de8a3be02c86a7900e5fee6f39b64e",
        "title": "元日登九山",
        "author": "潘牥",
        "content": "不到鰲峰久，重来感物华。\n松应添岁寿，梅尚隔年花。\n清磬闻朝斗，丹炉借瀹茶。\n满城人记节，此日正喧哗。",
        "dynasty": "宋",
        "collection_info": null
    },
    {
        "uuid": "49b1274bc40c0143f229062107b8ae4e",
        "title": "人日后一日立春",
        "author": "潘牥",
        "content": "人日才过春日至，薄醪生菜旅亭头。\n慈亲鬓髮垂垂白，应看诸孙弄土牛。",
        "dynasty": "宋",
        "collection_info": null
    },
    {
        "uuid": "c0351a7d07b7466052291a1fe8128682",
        "title": "重九",
        "author": "潘牥",
        "content": "纔说登山病便苏，老身健得似于菟。\n一丝白处潮来往，数点青边山有无。\n厌胜诗穷多插菊，驱魔酒恶细看萸。\n龙山落帽方真乐，孙盛汝非柏氏图。",
        "dynasty": "宋",
        "collection_info": null
    },
    {
        "uuid": "436df9ba5c78852285a4875b84124538",
        "title": "除夜",
        "author": "潘牥",
        "content": "屈指头颅三十一，年时又见煮酴酥。\n平生自谓妄男子，未死谁甘贱丈夫。\n欢逐儿童烧竹爆，自拈秃笔写桃符。\n梅花一笑须相领，莫道今吾非故吾。",
        "dynasty": "宋",
        "collection_info": null
    },
    {
        "uuid": "fa3dfc1a7d798bc40cb5fbf3e0f1966e",
        "title": "晴",
        "author": "潘牥",
        "content": "西风一夜与晴期，红日当天烧陆离。\n云似败棋无着处，山如宿酒顿醒时。",
        "dynasty": "宋",
        "collection_info": null
    },
    {
        "uuid": "7505a9ec53c0d43c540df4898480f103",
        "title": "喜晴",
        "author": "潘牥",
        "content": "久雨淋漓天亦厌，一声霹雳洗层阴。\n青山愁似故人面，初日明如烈士心。\n扫石安排朝晒药，约僧准备晚听琴。\n清宵那更当三五，剩把金樽对月斟。",
        "dynasty": "宋",
        "collection_info": null
    },
    {
        "uuid": "6031f9ab034090f3a15abce75f04a8ce",
        "title": "春花秋色",
        "author": "潘牥",
        "content": "似觉山桃野杏非，耻将浓绿眩群姿。\n向天乞入秋风队，兰菊中间入片时。",
        "dynasty": "宋",
        "collection_info": null
    },
    {
        "uuid": "8d775817fb541ba77d933d5ddfb1362d",
        "title": "梅花  其一",
        "author": "潘牥",
        "content": "柴门尽日少蹄轮，坐对横窗数点春。\n心向雪中偏暴白，影来月下亦精神。\n十分洗尽铅华相，百劫修来贞洁身。\n笑杀唐人风味短，不应唤作弄珠人。",
        "dynasty": "宋",
        "collection_info": null
    },
    {
        "uuid": "c4cb258fb28b3a443d1a3d81ce16281a",
        "title": "梅花  其二",
        "author": "潘牥",
        "content": "偷得湖斋半日闲，有梅此地即孤山。\n瘦边似我腰全沈，白处怜渠鬓亦潘。\n惟有竹君同所好，岂容蝶使戏其间。\n调羹莫作儿童语，老眼相看在岁寒。",
        "dynasty": "宋",
        "collection_info": null
    },
    {
        "uuid": "d9969eb0a1c6a9e2933d46d0fa0743a7",
        "title": "梅花  其三",
        "author": "潘牥",
        "content": "老梅手植几何年，一见风标姑射仙。\n特地留为滕六伴，笑他大欠曲生缘。\n孤高直是难谐俗，开落从渠莫问天。\n座上诸公醒亦醉，对花起舞藉花眠。",
        "dynasty": "宋",
        "collection_info": null
    },
    {
        "uuid": "a201e2dce9db5e869cadccb0beadf651",
        "title": "梅花  其四",
        "author": "潘牥",
        "content": "昨夜花神有底忙，先教踏白入南邦。\n冷将双眼窥春破，肯把孤心受雪降。\n松弟得兄呼最长，竹君取友叹无双。\n月宵试看尤清绝，一在梢头一在窗。",
        "dynasty": "宋",
        "collection_info": null
    },
    {
        "uuid": "ad2fb729a3732393afbc61c7bf3b9677",
        "title": "九月梅",
        "author": "潘牥",
        "content": "洒扫东篱具菊杯，仙翁折送几枝梅。\n绝怜绿萼纔先去，能与黄花作伴开。\n造物定应无顷刻，未霜早自有春回。\n穷山似汝真何数，幸被诗人拈出来。",
        "dynasty": "宋",
        "collection_info": null
    },
    {
        "uuid": "9859556068d0da261f0e4be8d2b7177e",
        "title": "用钱买绿萼梅",
        "author": "潘牥",
        "content": "为爱栽梅废食眠，杖藜行尽几山巅。\n因贪雪后横窗影，那用朝来籴米钱。\n穷鬼揶揄争笑我，诗翁邂逅亦欣然。\n花时莫起渊明恨，粪火蹲鸱酌涧泉。",
        "dynasty": "宋",
        "collection_info": null
    },
    {
        "uuid": "5a93b1cd7b67faaaca08b2522e48b8bf",
        "title": "落梅",
        "author": "潘牥",
        "content": "一夜风吹恐不禁，晓来冷落已骎骎。\n忍看病鹤和苔啄，空遣饥蜂绕竹寻。\n稚子踌躇看不扫，老夫索莫坐微吟。\n窗前最是关情处，拾片殷勤嗅掌心。",
        "dynasty": "宋",
        "collection_info": null
    },
    {
        "uuid": "ff13252bfc270135ddbe1625068b7683",
        "title": "兰花  其一",
        "author": "潘牥",
        "content": "长身大叶耸丛丛，生处虽殊臭味同。\n全带安期溪涧碧，微偷勾漏箭砂红。\n闻名久向骚经内，识面翻从要服中。\n等是海山闲草木，东皇一顾便春风。",
        "dynasty": "宋",
        "collection_info": null
    },
    {
        "uuid": "862ed2a3e31f8c190139e333fe87601d",
        "title": "兰花  其二",
        "author": "潘牥",
        "content": "闻说吾家又一种，移来远自剑津湾。\n叶如壮士衝冠髮，花带癯仙辟谷颜。\n行辈合推梅以上，交游多在菊之间。\n平生我亦好修者，乞取幽兰镇小山。",
        "dynasty": "宋",
        "collection_info": null
    },
    {
        "uuid": "2225428b3dbb81fda7878ce0c18cc8d6",
        "title": "遣人取紫岩剑兰",
        "author": "潘牥",
        "content": "万里鲸波一苇航，坐移楚畹置吾傍。\n叶侵海气三分瘦，花比家山一样香。\n灌溉预先收露水，栽培偏爱近朝阳。\n莫教晚节侪萧艾，我欲归来结佩囊。",
        "dynasty": "宋",
        "collection_info": null
    },
    {
        "uuid": "cf7ad8149d4ce83d250057ea0508126b",
        "title": "绯桃",
        "author": "潘牥",
        "content": "一枝纔破便精神，直是猩猩血染成。\n休逐东风贪结子，玉环早已妒倾城。",
        "dynasty": "宋",
        "collection_info": null
    },
    {
        "uuid": "fe63cca84ade60e7feeca08e07c69aef",
        "title": "瑞香  其一",
        "author": "潘牥",
        "content": "爱极愁风雨，移根入画檐。\n色过袍样紫，香带蜜脾甜。\n密叶团团护，幽枝岁岁添。\n芬芳无着处，一月在书签。",
        "dynasty": "宋",
        "collection_info": null
    },
    {
        "uuid": "e7fbcd26524d08653df24ee1633a18e7",
        "title": "梨果",
        "author": "潘牥",
        "content": "紫轻半百远分贻，正值文园病渴时。\n玉液果如孙楚赋，金柯未数上林奇。\n断牙颇觉飞泉绕，老态惭非饤玉姿。\n无限世间蒸食者，令人那解识檀梨。",
        "dynasty": "宋",
        "collection_info": null
    },
    {
        "uuid": "bfa699273410f1a4d6fbd062b83a09e5",
        "title": "牡丹",
        "author": "潘牥",
        "content": "为爱妖娆恼病怀，翠屏锦幄护香荄。\n真教花事从头尽，却把东风满室开。\n一缕暗藏金世界，千重高拥玉楼台。\n螯汤池馆依然在，游子年年来不来。",
        "dynasty": "宋",
        "collection_info": null
    },
    {
        "uuid": "d5b826272bbce53735f1892122ffab5c",
        "title": "三月晦日剪牡丹",
        "author": "潘牥",
        "content": "三月三十日，千花余牡丹。\n莫辞连夜剪，犹得及春看。\n银烛浅深间，金瓶高下安。\n洛中全盛日，见说大如盘。",
        "dynasty": "宋",
        "collection_info": null
    },
    {
        "uuid": "9e822678ca6b438409d946558fbbd16f",
        "title": "十月菊  其一",
        "author": "潘牥",
        "content": "香名不枉入骚坛，最爱霜枝傲岁寒。\n切莫逢人叹迟暮，何曾委地有雕残。\n人如靖节方堪采，世欠灵均少得餐。\n甚矣吾衰闭门坐，篱边自折一枝看。",
        "dynasty": "宋",
        "collection_info": null
    },
    {
        "uuid": "6b3d18fce20b18197f8770a34905d4ed",
        "title": "十月菊  其二",
        "author": "潘牥",
        "content": "先生嗜菊菊中仙，不把东篱博秫田。\n九日于中谁不爱，勤餐何可得延年。",
        "dynasty": "宋",
        "collection_info": null
    },
    {
        "uuid": "db248b7677149ec5e358ba4e2be48f82",
        "title": "十月菊  其三",
        "author": "潘牥",
        "content": "夕阳西去一凭栏，眼底黄花自岁寒。\n姚魏终皆非正色，请君细把楚骚看。",
        "dynasty": "宋",
        "collection_info": null
    },
    {
        "uuid": "01e638cd12bbed788410e4e88d6038fc",
        "title": "十月菊  其四",
        "author": "潘牥",
        "content": "不染东篱一样黄，枝头琐细白而香。\n劳将茉莉相题品，未必莲花似六郎。",
        "dynasty": "宋",
        "collection_info": null
    },
    {
        "uuid": "ad7e03364ee07fd70062a26195793bf1",
        "title": "十月菊  其五",
        "author": "潘牥",
        "content": "一段风流玉琢成，开从霜后越精神。\n休嫌茉莉非吾配，曾见张良似妇人。",
        "dynasty": "宋",
        "collection_info": null
    },
    {
        "uuid": "16cdeb6ba06a114748dc8e9adb6977cc",
        "title": "芙蓉",
        "author": "潘牥",
        "content": "为惜艷阳妆，新枝不肯长。\n绿深秋后雨，红坼夜来霜。\n偏间垂杨畔，多临古岸傍。\n年年根蒂在，开谢未渠央。",
        "dynasty": "宋",
        "collection_info": null
    },
    {
        "uuid": "67663d1fe9a46b889c93b90bd807f797",
        "title": "松",
        "author": "潘牥",
        "content": "柯伐移来得得长，想渠历晋復经唐。\n惯于岩畔谙风雨，可与人间作栋梁。\n二室七仙同守护，千杉万桧任低昂。\n向来诸葛祠前柏，此物□□□□□。",
        "dynasty": "宋",
        "collection_info": null
    },
    {
        "uuid": "9b4918fdee628e4b6625b01bd52cb5de",
        "title": "雷鸣不雨  其一",
        "author": "潘牥",
        "content": "海激天翻电雹真，苍枝十丈擘为薪。\n须臾龙卷他山去，误杀田头望雨人。",
        "dynasty": "宋",
        "collection_info": null
    },
    {
        "uuid": "cf1de606a3022b86f55d4baac120dede",
        "title": "雷鸣不雨  其二",
        "author": "潘牥",
        "content": "樵子俄从问路回，因言溪谷响如雷。\n分明雨怕城中去，只隔前峯不过来。",
        "dynasty": "宋",
        "collection_info": null
    },
    {
        "uuid": "8eaf7a5e61e9966b02357e32613757d5",
        "title": "雪  其一",
        "author": "潘牥",
        "content": "薄暮风吹一片云，可人滕六张吾军。\n铺匀世界能平等，补住梅花得十分。\n但使一天长玉色，何须双手裂龟纹。\n时清果亦多廉叟，委地珠玑若不闻。",
        "dynasty": "宋",
        "collection_info": null
    },
    {
        "uuid": "65768366ea4be57580ab94995ea19cc5",
        "title": "雪  其二",
        "author": "潘牥",
        "content": "薄暮檐牙雨跳珠，儿童指似雪先驱。\n初闻竹上来能密，旋觉梅梢重欲扶。\n北地多应三丈许，南州近亦十年无。\n此间断缚吴元济，看踏银沙入献俘。",
        "dynasty": "宋",
        "collection_info": null
    },
    {
        "uuid": "358dbdb0f8926024b6a3ff43ac807ef6",
        "title": "登岭  其一",
        "author": "潘牥",
        "content": "纔登西岭路，诗思便能清。\n栈道云间没，篮舆壁上行。\n遥山时见虎，深谷夏闻鶑。\n咫尺名山寺，犹分两日程。",
        "dynasty": "宋",
        "collection_info": null
    },
    {
        "uuid": "440e575c60c0a5ba2cd8e8a47cd1d056",
        "title": "登岭  其二",
        "author": "潘牥",
        "content": "黄茅连远近，不见一人行。\n信步未知险，回头方可惊。\n路由高顶过，云在半腰生。\n落日无栖止，飘飘自问程。",
        "dynasty": "宋",
        "collection_info": null
    },
    {
        "uuid": "a8ce0c9a6b4f42a866a58e4b32c17104",
        "title": "郊行  其一",
        "author": "潘牥",
        "content": "山色今朝改，溪流昨夜添。\n数荷红贴水，一笋绿平檐。\n处处闻缫轴，时时见酒帘。\n买香諠岳庙，翁媪亦祈籤。",
        "dynasty": "宋",
        "collection_info": null
    },
    {
        "uuid": "09b8540be58f5c329d7cddfdbdc8b3ad",
        "title": "郊行  其二",
        "author": "潘牥",
        "content": "衰病逢行健，归途未寂寥。\n晚山青泼眼，早稻绿平腰。\n林旧藏僧寺，溪新架石桥。\n松阴田舍古，小立听鸣蜩。",
        "dynasty": "宋",
        "collection_info": null
    },
    {
        "uuid": "58f7222fb664deb1063351f0cbbd64f1",
        "title": "郊行  其三",
        "author": "潘牥",
        "content": "拟欲寻诗取次行，东风放出十分晴。\n花时酒旆家家有，蚕月缫车处处鸣。\n乍可腰镰从父老，何能手板事公卿。\n他年若述逸民传，万一中问有姓名。",
        "dynasty": "宋",
        "collection_info": null
    },
    {
        "uuid": "aeddf70651ed2da2bb5b14ce459178c0",
        "title": "郊行  其四",
        "author": "潘牥",
        "content": "野店柴门傍水开，凭栏漱罢一裴回。\n云来岭表商量雨，峯绕溪湾物色梅。",
        "dynasty": "宋",
        "collection_info": null
    },
    {
        "uuid": "373e04a9a0178b77884b977e4818ef26",
        "title": "郊行雨",
        "author": "潘牥",
        "content": "出郭忽数里，雨余秋意偏。\n远山青入雾，野水白平田。\n鹭立斜阳去，牛依古树眠。\n不辞泥泞极，即此是丰年。",
        "dynasty": "宋",
        "collection_info": null
    },
    {
        "uuid": "d1a50b466f851fa43edaa80e3f254341",
        "title": "江行",
        "author": "潘牥",
        "content": "急橹鸣鹅鹳，喧滩闹鼓鼙。\n风随山曲折，船与浪高低。\n春浅霜连夜，天随月半溪。\n嵯峨如许石，直欠一镌题。",
        "dynasty": "宋",
        "collection_info": null
    },
    {
        "uuid": "b683619c7773712b934bb6cf30f26590",
        "title": "楼",
        "author": "潘牥",
        "content": "突兀楼居倚碧空，松江西畔太湖中。\n天垂十二阑干角，月满三千世界中。",
        "dynasty": "宋",
        "collection_info": null
    },
    {
        "uuid": "7d6f9c9b16dca747193b1f792ced906c",
        "title": "琴  其一",
        "author": "潘牥",
        "content": "只是寻常操，传来便不同。\n初疑声已尽，旋觉曲方中。\n清碎如章草，和平似国风。\n自从今夕听，吾耳一生聋。",
        "dynasty": "宋",
        "collection_info": null
    },
    {
        "uuid": "133e0d414040d00e6d6cb56f00791593",
        "title": "琴  其二",
        "author": "潘牥",
        "content": "操高不救西山死，瓢饮空称陋巷贤。\n二调只堪弹我听，不消举此贵人前。",
        "dynasty": "宋",
        "collection_info": null
    },
    {
        "uuid": "cb8ba1b63435fb7d6dbc25462c7818ad",
        "title": "琴  其三",
        "author": "潘牥",
        "content": "道人清夜理瑶琴，爱学啼乌啭羽音。\n莫把世人工拙论，世人弹耳不弹心。",
        "dynasty": "宋",
        "collection_info": null
    },
    {
        "uuid": "4ed2081d628b15d1846251a1f99da1f2",
        "title": "剑",
        "author": "潘牥",
        "content": "并州昔用千金贾，流落人间岁月多。\n背有龙文空自宝，世无麟血倩谁磨。",
        "dynasty": "宋",
        "collection_info": null
    },
    {
        "uuid": "525b128a708c7a2431f5f45af2c4d5e1",
        "title": "灯",
        "author": "潘牥",
        "content": "一点无多小似萤，虚堂夜静灭还明。\n若教安顿无风处，犹可从容到五更。",
        "dynasty": "宋",
        "collection_info": null
    },
    {
        "uuid": "45f5754fca0ff8369449cc0bf4de34aa",
        "title": "百舌",
        "author": "潘牥",
        "content": "问渠得似山间日，犹自筠笼叫不停。\n我亦多言私自省，再三守口要如瓶。",
        "dynasty": "宋",
        "collection_info": null
    },
    {
        "uuid": "f2a8e7e3be2ccd1711e88a79236a31ed",
        "title": "代百舌答",
        "author": "潘牥",
        "content": "祸福无门未可凭，天教有口可无声。\n莫嫌口解为身累，雁不能鸣反自烹。",
        "dynasty": "宋",
        "collection_info": null
    },
    {
        "uuid": "b71af26210995f8b0903177d6741e810",
        "title": "子规",
        "author": "潘牥",
        "content": "一声啼破万山云，我正思归自喜闻。\n莫向贵人庭树下，王孙金弹不饶君。",
        "dynasty": "宋",
        "collection_info": null
    },
    {
        "uuid": "78909b83cc01eacbdf35473cbdbf7eb9",
        "title": "鹊 肥沙",
        "author": "潘牥",
        "content": "石坡泥浅无虫蚓，小竹纔高一尺余。\n独自行行无可啄，低头努觜欲何如。",
        "dynasty": "宋",
        "collection_info": null
    },
    {
        "uuid": "a5dfbcd85b7d2d7dbaeeca7ac3378bdb",
        "title": "鹊 晒翅",
        "author": "潘牥",
        "content": "拣尽南枝与北枝，风吹霜竹叶还稀。\n旁人忧喜非吾事，且自梳翎向落晖。",
        "dynasty": "宋",
        "collection_info": null
    },
    {
        "uuid": "89eeae0142bc7a43c7792a09c1d740ec",
        "title": "蜂",
        "author": "潘牥",
        "content": "今岁分成第几房，刳松为屋蜜为粮。\n门临花圃身长逸，架近松窗蜡渐香。\n长日去凭双翅远，有时淡染半腰黄。\n西园风雨无堪采，待得天晴出未忙。",
        "dynasty": "宋",
        "collection_info": null
    },
    {
        "uuid": "1628eee9ddab9c0c38ba79292a4cf4fa",
        "title": "蝉",
        "author": "潘牥",
        "content": "秋事遽如许，空山夜已蝉。\n多吟清露底，偏傍竹篱边。\n翼似霜余叶，声如雨后泉。\n儿曹读书罢，贪听不成眠。",
        "dynasty": "宋",
        "collection_info": null
    },
    {
        "uuid": "4868564f4aac997ed70f7d01f3281ea9",
        "title": "渔父  其一",
        "author": "潘牥",
        "content": "小舟真箇白鸥轻，一一鸣榔作阵行。\n打得鲜鳞归去早，蓼花深处卖鱼羹。",
        "dynasty": "宋",
        "collection_info": null
    },
    {
        "uuid": "36c9505215c36be9c46d29c069d9c79a",
        "title": "渔父  其二",
        "author": "潘牥",
        "content": "生来一舸镇随身，柳月芦风处处春。\n翁自醉眠鱼自乐，无心重理旧丝纶。",
        "dynasty": "宋",
        "collection_info": null
    },
    {
        "uuid": "a6b013b5cf2d3e20a818f159bf0aa280",
        "title": "读道书  其一",
        "author": "潘牥",
        "content": "道人扫洒一间房，纸帐梅花滋味长。\n清晓起来无箇事，炉香端简面虚皇。",
        "dynasty": "宋",
        "collection_info": null
    },
    {
        "uuid": "2d164f013725a2c417fdb5abdb9dcaeb",
        "title": "读道书  其二",
        "author": "潘牥",
        "content": "道人清晓炷炉熏，岚重衣巾湿露痕。\n课罢楞严经一卷，小窗徙倚候啼猿。",
        "dynasty": "宋",
        "collection_info": null
    },
    {
        "uuid": "3b2cc7be9b7e2b15aa90c597b8c63d0c",
        "title": "道士造箓",
        "author": "潘牥",
        "content": "不见东山谢紫虚，时时独自捻吟鬚。\n常凭香案监抄箓，时点朱砂为订符。\n日裏惯曾参宝语，夜深梦必入清都。\n此心却恐多君事，废了工夫火一铢。",
        "dynasty": "宋",
        "collection_info": null
    },
    {
        "uuid": "1d8a274267b4d3b89e0af67b686a9384",
        "title": "医士",
        "author": "潘牥",
        "content": "闻君妙得医王诀，我病劳君指下求。\n天与一般愚直性，不知何剂可能瘳。",
        "dynasty": "宋",
        "collection_info": null
    },
    {
        "uuid": "ac779b8de780576fc352f8adaad89279",
        "title": "相士",
        "author": "潘牥",
        "content": "女娲抟土费工夫，箇箇生来箇箇麤。\n有底终须还富贵，无时换不得头颅。\n若还非我安知我，莫道今吾非故吾。\n也要终南分一半，麻衣还肯点头无。",
        "dynasty": "宋",
        "collection_info": null
    },
    {
        "uuid": "28ecab375f9e82ae22529edec3112c7e",
        "title": "题岳麓寺道乡台",
        "author": "潘牥",
        "content": "坡仙不谪黄，黄应无雪堂。\n道乡不如新，此台无道乡。\n青山非其人，山灵能颉颃。\n一落名胜手，境与人俱香。\n悲吟倚空寂，临眺生慨慷。\n道乡不可作，承君不可忘。",
        "dynasty": "宋",
        "collection_info": null
    },
    {
        "uuid": "f749395bcadef2b5e6071358a7ba0274",
        "title": "宗祀夕",
        "author": "潘牥",
        "content": "玉天无滓月光寒，霁色分明在露盘。\n一夜九重全不寐，时教中使捲帘看。",
        "dynasty": "宋",
        "collection_info": null
    },
    {
        "uuid": "73b34c1a3d5a65f2a9d2d1b83bac27c2",
        "title": "恭谢驾自景灵宫回丞相以下皆簪花",
        "author": "潘牥",
        "content": "辇路安排看驾迴，千官花压帽檐垂。\n君王不辍忧勤念，玉貌还如未插时。",
        "dynasty": "宋",
        "collection_info": null
    },
    {
        "uuid": "9a773cf860e152775277c5a06569f4d2",
        "title": "题陈图南鼾睡图",
        "author": "潘牥",
        "content": "甲马营中紫气高，属猪人已着黄袍。\n此回天下都无事，可是山中睡得牢。",
        "dynasty": "宋",
        "collection_info": null
    },
    {
        "uuid": "f7eab4056cb25e012f4cf47a93f5c7e4",
        "title": "涵空阁",
        "author": "潘牥",
        "content": "危栏贪倚眺，薄暮不能休。\n直下疑无地，满前都是秋。\n晚山平入画，新月侧当楼。\n莫说兴亡事，吟人本白头。",
        "dynasty": "宋",
        "collection_info": null
    },
    {
        "uuid": "632cfb1d035479a46f6b676d01922be0",
        "title": "虎丘分韵得落字",
        "author": "潘牥",
        "content": "急雨成快晴，晚日射□薄。\n院静辘轳声，崖古枇杷落。\n澄泓有潜鳞，寥廓无归鹤。\n明年当挂冠，吾志在丘壑。",
        "dynasty": "宋",
        "collection_info": null
    },
    {
        "uuid": "251b31fce4bcfdf21c8114a22c662551",
        "title": "次陈仲文八月十二夜韵",
        "author": "潘牥",
        "content": "痴云吹尽月行天，新琢冰轮欠半边。\n须信缺中元不缺，便教圆处可长圆。\n寒生沙渚雁初下，冷浸纱窗人未眠。\n万事虚盈皆此类，几看如镜復如弦。",
        "dynasty": "宋",
        "collection_info": null
    },
    {
        "uuid": "ae335e737adafa606600499e63fdff07",
        "title": "雪中听绵州邓道士琴",
        "author": "潘牥",
        "content": "黄冠家万里，忽此动瑶琴。\n岁暮多风雪，天涯少信音。\n凄凉当日事，寂寞此时心。\n我醉君休去，蒲团共夜深。",
        "dynasty": "宋",
        "collection_info": null
    },
    {
        "uuid": "d92b56310064b849edae9b11e3635040",
        "title": "曹娥庙",
        "author": "潘牥",
        "content": "一川红涨夕阳波，幼妇碑残锁绿萝。\n不止但争三十里，曹瞒元不识曹娥。",
        "dynasty": "宋",
        "collection_info": null
    },
    {
        "uuid": "4e7d86cc5fbe05af7762dc8bba36002a",
        "title": "书赵知院墨梅后",
        "author": "潘牥",
        "content": "疏蘂暗藏春意足，横枝老阅岁华深。\n广平能赋君能画，总是平生铁石人。",
        "dynasty": "宋",
        "collection_info": null
    },
    {
        "uuid": "84f210df58c851725a9eb90e8b272dc7",
        "title": "英烈夫人",
        "author": "潘牥",
        "content": "淮海艷姬毛惜惜，蛾眉有此万人英。\n恨无匕首学秦女，向使裹头真杲卿。\n玉骨花颜城下土，冰魂雪魄史间名。\n古今无限要金者，歌舞筵中过一生。",
        "dynasty": "宋",
        "collection_info": null
    },
    {
        "uuid": "8daf386967c3fec3353be47cd3499246",
        "title": "茶  其一",
        "author": "潘牥",
        "content": "透屋松风蠏眼汤，野人纱帽自煎尝。\n谏议不分三道印，赵州剩借一瓯香。",
        "dynasty": "宋",
        "collection_info": null
    },
    {
        "uuid": "a3576722ecc8d7e8cf85fe0b3ac1c07f",
        "title": "茶  其二",
        "author": "潘牥",
        "content": "瑞草如梅早占春，谁将龙凤付仙人。\n烹来盏内花犹白，浇出胸中不语尘。",
        "dynasty": "宋",
        "collection_info": null
    },
    {
        "uuid": "ee453ffd42d0fa917c07800dd5b639ba",
        "title": "茶  其三",
        "author": "潘牥",
        "content": "豕腹中空暗浪惊，羊肠旋復绕车声。\n纔看云脚如丝动，便觉诗脾作雪清。\n曲糵无功将退舍，蘼芜何罪亦遭烹。\n傍人莫讶能句赋，窗下观书眼倍明。",
        "dynasty": "宋",
        "collection_info": null
    },
    {
        "uuid": "97abf836a74d6cff5ca5223e7915e462",
        "title": "茶  其四",
        "author": "潘牥",
        "content": "不因将军打门惊，瓦釜何从得此声。\n谁道枯肠三椀怯，能令俗骨一生清。\n鸿渐绝怕膏新绝，党进那知雪水烹。\n从此客来真水厄，吾方正酒学泉明。",
        "dynasty": "宋",
        "collection_info": null
    },
    {
        "uuid": "f8f35eb37af8de7f965d19c99c2a4ed6",
        "title": "谢林簿遗庐阜茶芽  其一",
        "author": "潘牥",
        "content": "谁采匡庐紫玉芽，二千里路到吾家。\n砖炉石铫自烹吃，清落诗脾作雪花。",
        "dynasty": "宋",
        "collection_info": null
    },
    {
        "uuid": "c7267d8c0c6bb425eb9e7848fc71f073",
        "title": "谢林簿遗庐阜茶芽  其二",
        "author": "潘牥",
        "content": "向来皇佑最升平，民识犁锄不识兵。\n茶向此时还有录，令人长羡蔡端明。",
        "dynasty": "宋",
        "collection_info": null
    },
    {
        "uuid": "c1f43aa90898c00918955680dfc8e7a2",
        "title": "菊花",
        "author": "潘牥",
        "content": "露叶霜枝矮作团，淡黄残绿故瓓珊。\n柴门尽日无人到，独自栽花独自看。",
        "dynasty": "宋",
        "collection_info": null
    },
    {
        "uuid": "2fbcf13a9e32c0e97af6bf6584563269",
        "title": "山居苦",
        "author": "潘牥",
        "content": "门外车声寂不譁，数椽凈扫小山家。\n懒鉏茂叔窗前草，剩种渊明篱下花。\n不饮客来还贳酒，长闲饭罢必煎茶。\n紫岩堪隠吾偕子，雪后春深蕨已芽。",
        "dynasty": "宋",
        "collection_info": null
    },
    {
        "uuid": "c0e00028fcb93bcc20b7d2a2305d9817",
        "title": "寿士人",
        "author": "潘牥",
        "content": "花朝清晓雨初收，瑞气祥风满玉楼。\n蓬矢重逢三八日，椿龄再祝一千秋。\n飞黄去逐冲霄凤，诏紫来从入谷驺。\n富贵光荣皆分事，早看名姓动金瓯。",
        "dynasty": "宋",
        "collection_info": null
    },
    {
        "uuid": "47d12982fa457ddc12845d0925df3af3",
        "title": "寿翁漕",
        "author": "潘牥",
        "content": "搀先三日上元前，天产皇家间世才。\n台阁久倾红药赋，山川聊为锦衣回。\n地分八群尊威节，天遣千花献寿杯。\n只恐金瓯名不掩，使星归处是三台。",
        "dynasty": "宋",
        "collection_info": null
    },
    {
        "uuid": "52c002014ecac2eb8919f973a0295a78",
        "title": "寿友人",
        "author": "潘牥",
        "content": "当年崧岳庆生贤，恰在新秋四日前。\n万缕水沈燃宝鸭，千钟醽醁酌金船。\n冰桃雪藕将陪宴，雨柏霜松莫计年。\n金鼎若容负薪水，亦令鸡犬得神仙。",
        "dynasty": "宋",
        "collection_info": null
    },
    {
        "uuid": "4c8b9dd61ff01264695d3a301283048c",
        "title": "句",
        "author": "潘牥",
        "content": "竹纔生便直，梅到死犹香。",
        "dynasty": "宋",
        "collection_info": null
    },
    {
        "uuid": "42083922944bf5262b1bba2bba6e48b4",
        "title": "存目",
        "author": "潘牥",
        "content": "诗题：沣陵旅店首句：一郭依稀隔渡头。",
        "dynasty": "宋",
        "collection_info": null
    }
]