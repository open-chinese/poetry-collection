[
    {
        "uuid": "217259fdc27deb6976e7b178177ef387",
        "title": "水龙吟 （上缺）玉带悬鱼",
        "author": "潘牥",
        "content": "（上缺）玉带悬鱼，黄金铸印，侯封万户。\n待从头，缴纳君王，觅取爱卿归去。",
        "dynasty": "宋",
        "collection_info": null
    },
    {
        "uuid": "68e764b35029bf2595d31ff357edc7e9",
        "title": "南乡子 生怕倚阑干",
        "author": "潘牥",
        "content": "生怕倚阑干。\n阁下溪声阁外山。\n惟有旧时山共水，依然。\n暮雨朝云去不远。\n应是蹑飞鸾。\n月下时时整佩环。\n月又渐低霜又下，更阑。\n折得梅花独自看。",
        "dynasty": "宋",
        "collection_info": null
    },
    {
        "uuid": "1798b179a83d5a07d864eab2e0315ea8",
        "title": "乌夜啼 无端小雪廉纤",
        "author": "潘牥",
        "content": "无端小雪廉纤。\n入平檐。\n金鸭旋添龙饼，莫开帘。\n寻梅约。\n开还落。\n可曾忺。\n合作一年春恨，上眉尖。",
        "dynasty": "宋",
        "collection_info": null
    },
    {
        "uuid": "0ad44ff5426333c92a81b6c2e81ee298",
        "title": "满江红 筑室依崖",
        "author": "潘牥",
        "content": "筑室依崖，春风送、一帘山色。\n沙岛外，渔樵而已，别无闲客。\n醉后和友眠犊背，醒来瀹茗寻泉脉。\n把心情、分付陇头云，溪边石。\n身未老，头先白。\n人不见，山空碧。\n约钓竿共把，自惭钩直。\n相蜀吞吴成底事，何如只抱隆中膝。\n漫长歌、歌罢悄无言，看青壁。",
        "dynasty": "宋",
        "collection_info": null
    },
    {
        "uuid": "83a2d145a2555e4fbf0fb18a2488db33",
        "title": "洞仙歌 雕檐绮户",
        "author": "潘牥",
        "content": "雕檐绮户，倚晴空如画。\n曾是吴王旧台榭。\n自浣纱去后，落日平芜，行云断，几见花开花谢。\n凄凉阑干外，一簇江山，多少图王共争霸。\n莫闲愁、金杯潋滟，对酒当歌，欢娱地、梦中兴亡休话。\n渐倚遍、西风晚潮生，明月里、鹭鹚背人飞下。",
        "dynasty": "宋",
        "collection_info": null
    },
    {
        "uuid": "662cae2cad02874ca852ed2d8be30260",
        "title": "元日登九山",
        "author": "潘牥",
        "content": "不到鰲峰久，重来感物华。\n松应添岁寿，梅尚隔年花。\n清磬闻朝斗，丹炉借瀹茶。\n满城人记节，此日正喧哗。",
        "dynasty": "宋",
        "collection_info": null
    },
    {
        "uuid": "dc5c0f736353122e23f5e4484dd49901",
        "title": "人日后一日立春",
        "author": "潘牥",
        "content": "人日才过春日至，薄醪生菜旅亭头。\n慈亲鬓髮垂垂白，应看诸孙弄土牛。",
        "dynasty": "宋",
        "collection_info": null
    },
    {
        "uuid": "4b978925a3ec22bd6ff71ec079fb9705",
        "title": "重九",
        "author": "潘牥",
        "content": "纔说登山病便苏，老身健得似于菟。\n一丝白处潮来往，数点青边山有无。\n厌胜诗穷多插菊，驱魔酒恶细看萸。\n龙山落帽方真乐，孙盛汝非柏氏图。",
        "dynasty": "宋",
        "collection_info": null
    },
    {
        "uuid": "1dd5d74a8fd5d6bab2b96151d3ede808",
        "title": "除夜",
        "author": "潘牥",
        "content": "屈指头颅三十一，年时又见煮酴酥。\n平生自谓妄男子，未死谁甘贱丈夫。\n欢逐儿童烧竹爆，自拈秃笔写桃符。\n梅花一笑须相领，莫道今吾非故吾。",
        "dynasty": "宋",
        "collection_info": null
    },
    {
        "uuid": "f1639001e1dc0bc1622a31132481fc1f",
        "title": "晴",
        "author": "潘牥",
        "content": "西风一夜与晴期，红日当天烧陆离。\n云似败棋无着处，山如宿酒顿醒时。",
        "dynasty": "宋",
        "collection_info": null
    },
    {
        "uuid": "9f524d943a6811d40b509ff39b9e54b5",
        "title": "喜晴",
        "author": "潘牥",
        "content": "久雨淋漓天亦厌，一声霹雳洗层阴。\n青山愁似故人面，初日明如烈士心。\n扫石安排朝晒药，约僧准备晚听琴。\n清宵那更当三五，剩把金樽对月斟。",
        "dynasty": "宋",
        "collection_info": null
    },
    {
        "uuid": "5be9a31a4ea44164a7c04a3e58023a77",
        "title": "春花秋色",
        "author": "潘牥",
        "content": "似觉山桃野杏非，耻将浓绿眩群姿。\n向天乞入秋风队，兰菊中间入片时。",
        "dynasty": "宋",
        "collection_info": null
    },
    {
        "uuid": "c44364e2f06b376afe8bfc6ce4f63a12",
        "title": "梅花  其一",
        "author": "潘牥",
        "content": "柴门尽日少蹄轮，坐对横窗数点春。\n心向雪中偏暴白，影来月下亦精神。\n十分洗尽铅华相，百劫修来贞洁身。\n笑杀唐人风味短，不应唤作弄珠人。",
        "dynasty": "宋",
        "collection_info": null
    },
    {
        "uuid": "4153354b7576596f08c2b79ac689b149",
        "title": "梅花  其二",
        "author": "潘牥",
        "content": "偷得湖斋半日闲，有梅此地即孤山。\n瘦边似我腰全沈，白处怜渠鬓亦潘。\n惟有竹君同所好，岂容蝶使戏其间。\n调羹莫作儿童语，老眼相看在岁寒。",
        "dynasty": "宋",
        "collection_info": null
    },
    {
        "uuid": "c5491c0ea85df568e668261461f22db4",
        "title": "梅花  其三",
        "author": "潘牥",
        "content": "老梅手植几何年，一见风标姑射仙。\n特地留为滕六伴，笑他大欠曲生缘。\n孤高直是难谐俗，开落从渠莫问天。\n座上诸公醒亦醉，对花起舞藉花眠。",
        "dynasty": "宋",
        "collection_info": null
    },
    {
        "uuid": "3557c33a88924eb181bdc3e32b2fe544",
        "title": "梅花  其四",
        "author": "潘牥",
        "content": "昨夜花神有底忙，先教踏白入南邦。\n冷将双眼窥春破，肯把孤心受雪降。\n松弟得兄呼最长，竹君取友叹无双。\n月宵试看尤清绝，一在梢头一在窗。",
        "dynasty": "宋",
        "collection_info": null
    },
    {
        "uuid": "ad5b01053fc7aafdd8126bc2824c15b1",
        "title": "九月梅",
        "author": "潘牥",
        "content": "洒扫东篱具菊杯，仙翁折送几枝梅。\n绝怜绿萼纔先去，能与黄花作伴开。\n造物定应无顷刻，未霜早自有春回。\n穷山似汝真何数，幸被诗人拈出来。",
        "dynasty": "宋",
        "collection_info": null
    },
    {
        "uuid": "4c0873755014569c7c2b5175ae973bd9",
        "title": "用钱买绿萼梅",
        "author": "潘牥",
        "content": "为爱栽梅废食眠，杖藜行尽几山巅。\n因贪雪后横窗影，那用朝来籴米钱。\n穷鬼揶揄争笑我，诗翁邂逅亦欣然。\n花时莫起渊明恨，粪火蹲鸱酌涧泉。",
        "dynasty": "宋",
        "collection_info": null
    },
    {
        "uuid": "79cd5e8d96d9162dbfd98b0220cd3404",
        "title": "落梅",
        "author": "潘牥",
        "content": "一夜风吹恐不禁，晓来冷落已骎骎。\n忍看病鹤和苔啄，空遣饥蜂绕竹寻。\n稚子踌躇看不扫，老夫索莫坐微吟。\n窗前最是关情处，拾片殷勤嗅掌心。",
        "dynasty": "宋",
        "collection_info": null
    },
    {
        "uuid": "e1e0a5216066c72d1ad9be0c36f88abf",
        "title": "兰花  其一",
        "author": "潘牥",
        "content": "长身大叶耸丛丛，生处虽殊臭味同。\n全带安期溪涧碧，微偷勾漏箭砂红。\n闻名久向骚经内，识面翻从要服中。\n等是海山闲草木，东皇一顾便春风。",
        "dynasty": "宋",
        "collection_info": null
    },
    {
        "uuid": "e6f22c41c32667d17ebfe598b08f25ab",
        "title": "兰花  其二",
        "author": "潘牥",
        "content": "闻说吾家又一种，移来远自剑津湾。\n叶如壮士衝冠髮，花带癯仙辟谷颜。\n行辈合推梅以上，交游多在菊之间。\n平生我亦好修者，乞取幽兰镇小山。",
        "dynasty": "宋",
        "collection_info": null
    },
    {
        "uuid": "9710991ddf2db9c0e1e2385ad1be787a",
        "title": "遣人取紫岩剑兰",
        "author": "潘牥",
        "content": "万里鲸波一苇航，坐移楚畹置吾傍。\n叶侵海气三分瘦，花比家山一样香。\n灌溉预先收露水，栽培偏爱近朝阳。\n莫教晚节侪萧艾，我欲归来结佩囊。",
        "dynasty": "宋",
        "collection_info": null
    },
    {
        "uuid": "273b1c6bbb7477435a59b6f1ff1ddd27",
        "title": "绯桃",
        "author": "潘牥",
        "content": "一枝纔破便精神，直是猩猩血染成。\n休逐东风贪结子，玉环早已妒倾城。",
        "dynasty": "宋",
        "collection_info": null
    },
    {
        "uuid": "5890b76b09f016700ea9a07ebf8d4abb",
        "title": "瑞香  其一",
        "author": "潘牥",
        "content": "爱极愁风雨，移根入画檐。\n色过袍样紫，香带蜜脾甜。\n密叶团团护，幽枝岁岁添。\n芬芳无着处，一月在书签。",
        "dynasty": "宋",
        "collection_info": null
    },
    {
        "uuid": "fc49d3e8522db1a5bc07a2ec426098ef",
        "title": "瑞香  其二",
        "author": "潘牥",
        "content": "瑞香蓓蕾破寒晴，稚子呼为紫素馨。\n万斛幽香量不尽，霜风吹送暮天青。",
        "dynasty": "宋",
        "collection_info": null
    },
    {
        "uuid": "82f2a2d8935cb38007738c3b4ec41733",
        "title": "梨果",
        "author": "潘牥",
        "content": "紫轻半百远分贻，正值文园病渴时。\n玉液果如孙楚赋，金柯未数上林奇。\n断牙颇觉飞泉绕，老态惭非饤玉姿。\n无限世间蒸食者，令人那解识檀梨。",
        "dynasty": "宋",
        "collection_info": null
    },
    {
        "uuid": "c5a6fc5887f0304a85a0a41c164ecafc",
        "title": "牡丹",
        "author": "潘牥",
        "content": "为爱妖娆恼病怀，翠屏锦幄护香荄。\n真教花事从头尽，却把东风满室开。\n一缕暗藏金世界，千重高拥玉楼台。\n螯汤池馆依然在，游子年年来不来。",
        "dynasty": "宋",
        "collection_info": null
    },
    {
        "uuid": "7eaf94d8f5886b3f982dd9345dd83afe",
        "title": "三月晦日剪牡丹",
        "author": "潘牥",
        "content": "三月三十日，千花余牡丹。\n莫辞连夜剪，犹得及春看。\n银烛浅深间，金瓶高下安。\n洛中全盛日，见说大如盘。",
        "dynasty": "宋",
        "collection_info": null
    },
    {
        "uuid": "388fc6f1c6387ac750d152a57640b113",
        "title": "十月菊  其一",
        "author": "潘牥",
        "content": "香名不枉入骚坛，最爱霜枝傲岁寒。\n切莫逢人叹迟暮，何曾委地有雕残。\n人如靖节方堪采，世欠灵均少得餐。\n甚矣吾衰闭门坐，篱边自折一枝看。",
        "dynasty": "宋",
        "collection_info": null
    },
    {
        "uuid": "33e4090b3baf8ef23efe32f976dd5134",
        "title": "十月菊  其二",
        "author": "潘牥",
        "content": "先生嗜菊菊中仙，不把东篱博秫田。\n九日于中谁不爱，勤餐何可得延年。",
        "dynasty": "宋",
        "collection_info": null
    },
    {
        "uuid": "e8e29bd195cfdfec7e16a1f8641a81ec",
        "title": "十月菊  其三",
        "author": "潘牥",
        "content": "夕阳西去一凭栏，眼底黄花自岁寒。\n姚魏终皆非正色，请君细把楚骚看。",
        "dynasty": "宋",
        "collection_info": null
    },
    {
        "uuid": "e5d6b13ce874a7abd60aba1c0ecd5093",
        "title": "十月菊  其四",
        "author": "潘牥",
        "content": "不染东篱一样黄，枝头琐细白而香。\n劳将茉莉相题品，未必莲花似六郎。",
        "dynasty": "宋",
        "collection_info": null
    },
    {
        "uuid": "672eb182e281be48ed3fa8ce86958ef2",
        "title": "十月菊  其五",
        "author": "潘牥",
        "content": "一段风流玉琢成，开从霜后越精神。\n休嫌茉莉非吾配，曾见张良似妇人。",
        "dynasty": "宋",
        "collection_info": null
    },
    {
        "uuid": "6d5c69b760d3b2204a8fcfaf9b0fde07",
        "title": "芙蓉",
        "author": "潘牥",
        "content": "为惜艷阳妆，新枝不肯长。\n绿深秋后雨，红坼夜来霜。\n偏间垂杨畔，多临古岸傍。\n年年根蒂在，开谢未渠央。",
        "dynasty": "宋",
        "collection_info": null
    },
    {
        "uuid": "b2c2765cfa4af99e3875d740c418e15b",
        "title": "松",
        "author": "潘牥",
        "content": "柯伐移来得得长，想渠历晋復经唐。\n惯于岩畔谙风雨，可与人间作栋梁。\n二室七仙同守护，千杉万桧任低昂。\n向来诸葛祠前柏，此物□□□□□。",
        "dynasty": "宋",
        "collection_info": null
    },
    {
        "uuid": "5ab97a546422cf8e008322417cde5cf4",
        "title": "雷鸣不雨  其一",
        "author": "潘牥",
        "content": "海激天翻电雹真，苍枝十丈擘为薪。\n须臾龙卷他山去，误杀田头望雨人。",
        "dynasty": "宋",
        "collection_info": null
    },
    {
        "uuid": "dbf5e4a871acc3525e83664a7af81ca7",
        "title": "雷鸣不雨  其二",
        "author": "潘牥",
        "content": "樵子俄从问路回，因言溪谷响如雷。\n分明雨怕城中去，只隔前峯不过来。",
        "dynasty": "宋",
        "collection_info": null
    },
    {
        "uuid": "e6606c873477b0d80dda3a3c8dcc153a",
        "title": "雪  其一",
        "author": "潘牥",
        "content": "薄暮风吹一片云，可人滕六张吾军。\n铺匀世界能平等，补住梅花得十分。\n但使一天长玉色，何须双手裂龟纹。\n时清果亦多廉叟，委地珠玑若不闻。",
        "dynasty": "宋",
        "collection_info": null
    },
    {
        "uuid": "5ab983c7dfcbefac89cf4e0c6c8a90b4",
        "title": "雪  其二",
        "author": "潘牥",
        "content": "薄暮檐牙雨跳珠，儿童指似雪先驱。\n初闻竹上来能密，旋觉梅梢重欲扶。\n北地多应三丈许，南州近亦十年无。\n此间断缚吴元济，看踏银沙入献俘。",
        "dynasty": "宋",
        "collection_info": null
    },
    {
        "uuid": "986b4fffd6a13e6def9ede2369bf7f20",
        "title": "登岭  其一",
        "author": "潘牥",
        "content": "纔登西岭路，诗思便能清。\n栈道云间没，篮舆壁上行。\n遥山时见虎，深谷夏闻鶑。\n咫尺名山寺，犹分两日程。",
        "dynasty": "宋",
        "collection_info": null
    },
    {
        "uuid": "784f95858a5aae0ebb6dc036adfba580",
        "title": "登岭  其二",
        "author": "潘牥",
        "content": "黄茅连远近，不见一人行。\n信步未知险，回头方可惊。\n路由高顶过，云在半腰生。\n落日无栖止，飘飘自问程。",
        "dynasty": "宋",
        "collection_info": null
    },
    {
        "uuid": "decb5028b334e7d2d26e624f6b6f6c79",
        "title": "郊行  其一",
        "author": "潘牥",
        "content": "山色今朝改，溪流昨夜添。\n数荷红贴水，一笋绿平檐。\n处处闻缫轴，时时见酒帘。\n买香諠岳庙，翁媪亦祈籤。",
        "dynasty": "宋",
        "collection_info": null
    },
    {
        "uuid": "856f0ec165549e1279d2007cc87f2351",
        "title": "郊行  其二",
        "author": "潘牥",
        "content": "衰病逢行健，归途未寂寥。\n晚山青泼眼，早稻绿平腰。\n林旧藏僧寺，溪新架石桥。\n松阴田舍古，小立听鸣蜩。",
        "dynasty": "宋",
        "collection_info": null
    },
    {
        "uuid": "803041ace8e8a0a2914fa83dfe133bb6",
        "title": "郊行  其三",
        "author": "潘牥",
        "content": "拟欲寻诗取次行，东风放出十分晴。\n花时酒旆家家有，蚕月缫车处处鸣。\n乍可腰镰从父老，何能手板事公卿。\n他年若述逸民传，万一中问有姓名。",
        "dynasty": "宋",
        "collection_info": null
    },
    {
        "uuid": "c1d62c118ae5b65cb02320184c0befff",
        "title": "郊行  其四",
        "author": "潘牥",
        "content": "野店柴门傍水开，凭栏漱罢一裴回。\n云来岭表商量雨，峯绕溪湾物色梅。",
        "dynasty": "宋",
        "collection_info": null
    },
    {
        "uuid": "937c90dca83023379ba3a8615ea744e5",
        "title": "郊行雨",
        "author": "潘牥",
        "content": "出郭忽数里，雨余秋意偏。\n远山青入雾，野水白平田。\n鹭立斜阳去，牛依古树眠。\n不辞泥泞极，即此是丰年。",
        "dynasty": "宋",
        "collection_info": null
    },
    {
        "uuid": "45b0b6f2f31aba558c5931297c56e896",
        "title": "江行",
        "author": "潘牥",
        "content": "急橹鸣鹅鹳，喧滩闹鼓鼙。\n风随山曲折，船与浪高低。\n春浅霜连夜，天随月半溪。\n嵯峨如许石，直欠一镌题。",
        "dynasty": "宋",
        "collection_info": null
    },
    {
        "uuid": "cfa0840541ea8d840564ee0a535adf89",
        "title": "江舍",
        "author": "潘牥",
        "content": "近郭畏嚣尘，移居在水滨。\n江山千古意，松竹四时春。\n宾客门无禁，诗书笔有神。\n何郎好心事，鸥鹭亦相亲。",
        "dynasty": "宋",
        "collection_info": null
    },
    {
        "uuid": "fa9e9e0fb97a0ae26b8cff6266b560fa",
        "title": "楼",
        "author": "潘牥",
        "content": "突兀楼居倚碧空，松江西畔太湖中。\n天垂十二阑干角，月满三千世界中。",
        "dynasty": "宋",
        "collection_info": null
    },
    {
        "uuid": "ee036dbdea0aea121ac50744319cef10",
        "title": "琴  其一",
        "author": "潘牥",
        "content": "只是寻常操，传来便不同。\n初疑声已尽，旋觉曲方中。\n清碎如章草，和平似国风。\n自从今夕听，吾耳一生聋。",
        "dynasty": "宋",
        "collection_info": null
    },
    {
        "uuid": "4d87a6ab57765db06554591236d5e973",
        "title": "琴  其二",
        "author": "潘牥",
        "content": "操高不救西山死，瓢饮空称陋巷贤。\n二调只堪弹我听，不消举此贵人前。",
        "dynasty": "宋",
        "collection_info": null
    },
    {
        "uuid": "cb9528d3cb6a95bf2e5d819073c55d00",
        "title": "琴  其三",
        "author": "潘牥",
        "content": "道人清夜理瑶琴，爱学啼乌啭羽音。\n莫把世人工拙论，世人弹耳不弹心。",
        "dynasty": "宋",
        "collection_info": null
    },
    {
        "uuid": "181588f5f23f8a64cbd44f52e32cad46",
        "title": "剑",
        "author": "潘牥",
        "content": "并州昔用千金贾，流落人间岁月多。\n背有龙文空自宝，世无麟血倩谁磨。",
        "dynasty": "宋",
        "collection_info": null
    },
    {
        "uuid": "9ab56af51c9f190e654584046d88ca27",
        "title": "灯",
        "author": "潘牥",
        "content": "一点无多小似萤，虚堂夜静灭还明。\n若教安顿无风处，犹可从容到五更。",
        "dynasty": "宋",
        "collection_info": null
    },
    {
        "uuid": "74287f5747b49413258dda4fe8ab1bf3",
        "title": "百舌",
        "author": "潘牥",
        "content": "问渠得似山间日，犹自筠笼叫不停。\n我亦多言私自省，再三守口要如瓶。",
        "dynasty": "宋",
        "collection_info": null
    },
    {
        "uuid": "745358e1c6c00d574655cef1e4440293",
        "title": "代百舌答",
        "author": "潘牥",
        "content": "祸福无门未可凭，天教有口可无声。\n莫嫌口解为身累，雁不能鸣反自烹。",
        "dynasty": "宋",
        "collection_info": null
    },
    {
        "uuid": "b84c5a484d72f4324460cc74a08de602",
        "title": "子规",
        "author": "潘牥",
        "content": "一声啼破万山云，我正思归自喜闻。\n莫向贵人庭树下，王孙金弹不饶君。",
        "dynasty": "宋",
        "collection_info": null
    },
    {
        "uuid": "18d8b262d2a1fea41cc88366202350db",
        "title": "鹊 肥沙",
        "author": "潘牥",
        "content": "石坡泥浅无虫蚓，小竹纔高一尺余。\n独自行行无可啄，低头努觜欲何如。",
        "dynasty": "宋",
        "collection_info": null
    },
    {
        "uuid": "7d15faeff56ceae3a3c8b972802557ac",
        "title": "鹊 晒翅",
        "author": "潘牥",
        "content": "拣尽南枝与北枝，风吹霜竹叶还稀。\n旁人忧喜非吾事，且自梳翎向落晖。",
        "dynasty": "宋",
        "collection_info": null
    },
    {
        "uuid": "210071ad3d75bcc63f48d3d4a7ad9683",
        "title": "蜂",
        "author": "潘牥",
        "content": "今岁分成第几房，刳松为屋蜜为粮。\n门临花圃身长逸，架近松窗蜡渐香。\n长日去凭双翅远，有时淡染半腰黄。\n西园风雨无堪采，待得天晴出未忙。",
        "dynasty": "宋",
        "collection_info": null
    },
    {
        "uuid": "be26fd627b6b3b7a086fdb014d3a6f34",
        "title": "蝉",
        "author": "潘牥",
        "content": "秋事遽如许，空山夜已蝉。\n多吟清露底，偏傍竹篱边。\n翼似霜余叶，声如雨后泉。\n儿曹读书罢，贪听不成眠。",
        "dynasty": "宋",
        "collection_info": null
    },
    {
        "uuid": "0305effaed440761e4c1df33e63462e3",
        "title": "渔父  其一",
        "author": "潘牥",
        "content": "小舟真箇白鸥轻，一一鸣榔作阵行。\n打得鲜鳞归去早，蓼花深处卖鱼羹。",
        "dynasty": "宋",
        "collection_info": null
    },
    {
        "uuid": "21f6ed0f2dc6bcff83934a48848d357d",
        "title": "渔父  其二",
        "author": "潘牥",
        "content": "生来一舸镇随身，柳月芦风处处春。\n翁自醉眠鱼自乐，无心重理旧丝纶。",
        "dynasty": "宋",
        "collection_info": null
    },
    {
        "uuid": "d853625b25276297c864b4a1f2fd44d0",
        "title": "读道书  其一",
        "author": "潘牥",
        "content": "道人扫洒一间房，纸帐梅花滋味长。\n清晓起来无箇事，炉香端简面虚皇。",
        "dynasty": "宋",
        "collection_info": null
    },
    {
        "uuid": "82294001132694ec4828d9c5234ba783",
        "title": "读道书  其二",
        "author": "潘牥",
        "content": "道人清晓炷炉熏，岚重衣巾湿露痕。\n课罢楞严经一卷，小窗徙倚候啼猿。",
        "dynasty": "宋",
        "collection_info": null
    },
    {
        "uuid": "17ff68cb323b77b577b34511b0a60b49",
        "title": "道士造箓",
        "author": "潘牥",
        "content": "不见东山谢紫虚，时时独自捻吟鬚。\n常凭香案监抄箓，时点朱砂为订符。\n日裏惯曾参宝语，夜深梦必入清都。\n此心却恐多君事，废了工夫火一铢。",
        "dynasty": "宋",
        "collection_info": null
    },
    {
        "uuid": "8606607ef9e3e6abe796a8a9a505fa85",
        "title": "医士",
        "author": "潘牥",
        "content": "闻君妙得医王诀，我病劳君指下求。\n天与一般愚直性，不知何剂可能瘳。",
        "dynasty": "宋",
        "collection_info": null
    },
    {
        "uuid": "a8b8816df67ec7baa5c0c4d2db74d941",
        "title": "相士",
        "author": "潘牥",
        "content": "女娲抟土费工夫，箇箇生来箇箇麤。\n有底终须还富贵，无时换不得头颅。\n若还非我安知我，莫道今吾非故吾。\n也要终南分一半，麻衣还肯点头无。",
        "dynasty": "宋",
        "collection_info": null
    },
    {
        "uuid": "34ecdf104827838d2aee27aaf0d4efcd",
        "title": "题岳麓寺道乡台",
        "author": "潘牥",
        "content": "坡仙不谪黄，黄应无雪堂。\n道乡不如新，此台无道乡。\n青山非其人，山灵能颉颃。\n一落名胜手，境与人俱香。\n悲吟倚空寂，临眺生慨慷。\n道乡不可作，承君不可忘。",
        "dynasty": "宋",
        "collection_info": null
    },
    {
        "uuid": "60570f6f97b4061a9dbbe35328853943",
        "title": "宗祀夕",
        "author": "潘牥",
        "content": "玉天无滓月光寒，霁色分明在露盘。\n一夜九重全不寐，时教中使捲帘看。",
        "dynasty": "宋",
        "collection_info": null
    },
    {
        "uuid": "616d42a15fe2161a9ee0479e3936678a",
        "title": "恭谢驾自景灵宫回丞相以下皆簪花",
        "author": "潘牥",
        "content": "辇路安排看驾迴，千官花压帽檐垂。\n君王不辍忧勤念，玉貌还如未插时。",
        "dynasty": "宋",
        "collection_info": null
    },
    {
        "uuid": "4a602977e5878da09ed3ae9f316a650d",
        "title": "题陈图南鼾睡图",
        "author": "潘牥",
        "content": "甲马营中紫气高，属猪人已着黄袍。\n此回天下都无事，可是山中睡得牢。",
        "dynasty": "宋",
        "collection_info": null
    },
    {
        "uuid": "52713bbf1907af2180efa6cc7d7b3725",
        "title": "涵空阁",
        "author": "潘牥",
        "content": "危栏贪倚眺，薄暮不能休。\n直下疑无地，满前都是秋。\n晚山平入画，新月侧当楼。\n莫说兴亡事，吟人本白头。",
        "dynasty": "宋",
        "collection_info": null
    },
    {
        "uuid": "24f81299d98f75c7030f17b58ddf657b",
        "title": "虎丘分韵得落字",
        "author": "潘牥",
        "content": "急雨成快晴，晚日射□薄。\n院静辘轳声，崖古枇杷落。\n澄泓有潜鳞，寥廓无归鹤。\n明年当挂冠，吾志在丘壑。",
        "dynasty": "宋",
        "collection_info": null
    },
    {
        "uuid": "74ee49c939bbf4af107130d3bb4d226a",
        "title": "次陈仲文八月十二夜韵",
        "author": "潘牥",
        "content": "痴云吹尽月行天，新琢冰轮欠半边。\n须信缺中元不缺，便教圆处可长圆。\n寒生沙渚雁初下，冷浸纱窗人未眠。\n万事虚盈皆此类，几看如镜復如弦。",
        "dynasty": "宋",
        "collection_info": null
    },
    {
        "uuid": "dcdccf81d20cfbd5b9e9a7d04e4d0836",
        "title": "雪中听绵州邓道士琴",
        "author": "潘牥",
        "content": "黄冠家万里，忽此动瑶琴。\n岁暮多风雪，天涯少信音。\n凄凉当日事，寂寞此时心。\n我醉君休去，蒲团共夜深。",
        "dynasty": "宋",
        "collection_info": null
    },
    {
        "uuid": "c5b402c9580feae5d4859e8ab0951930",
        "title": "曹娥庙",
        "author": "潘牥",
        "content": "一川红涨夕阳波，幼妇碑残锁绿萝。\n不止但争三十里，曹瞒元不识曹娥。",
        "dynasty": "宋",
        "collection_info": null
    },
    {
        "uuid": "039a0d18b3f9ca9e1f59de1de6895712",
        "title": "书赵知院墨梅后",
        "author": "潘牥",
        "content": "疏蘂暗藏春意足，横枝老阅岁华深。\n广平能赋君能画，总是平生铁石人。",
        "dynasty": "宋",
        "collection_info": null
    },
    {
        "uuid": "f617fc9e7ea639066adae465761f40b6",
        "title": "英烈夫人",
        "author": "潘牥",
        "content": "淮海艷姬毛惜惜，蛾眉有此万人英。\n恨无匕首学秦女，向使裹头真杲卿。\n玉骨花颜城下土，冰魂雪魄史间名。\n古今无限要金者，歌舞筵中过一生。",
        "dynasty": "宋",
        "collection_info": null
    },
    {
        "uuid": "76732fc1b17b084999fbca9cd5972961",
        "title": "茶  其一",
        "author": "潘牥",
        "content": "透屋松风蠏眼汤，野人纱帽自煎尝。\n谏议不分三道印，赵州剩借一瓯香。",
        "dynasty": "宋",
        "collection_info": null
    },
    {
        "uuid": "208415fb0afe38a61affccd47dacb353",
        "title": "茶  其二",
        "author": "潘牥",
        "content": "瑞草如梅早占春，谁将龙凤付仙人。\n烹来盏内花犹白，浇出胸中不语尘。",
        "dynasty": "宋",
        "collection_info": null
    },
    {
        "uuid": "198bf6758ffdc5061e43e59d832a8e0c",
        "title": "茶  其三",
        "author": "潘牥",
        "content": "豕腹中空暗浪惊，羊肠旋復绕车声。\n纔看云脚如丝动，便觉诗脾作雪清。\n曲糵无功将退舍，蘼芜何罪亦遭烹。\n傍人莫讶能句赋，窗下观书眼倍明。",
        "dynasty": "宋",
        "collection_info": null
    },
    {
        "uuid": "c2c6602ccbdc54d5bc6960be1f0b17de",
        "title": "茶  其四",
        "author": "潘牥",
        "content": "不因将军打门惊，瓦釜何从得此声。\n谁道枯肠三椀怯，能令俗骨一生清。\n鸿渐绝怕膏新绝，党进那知雪水烹。\n从此客来真水厄，吾方正酒学泉明。",
        "dynasty": "宋",
        "collection_info": null
    },
    {
        "uuid": "a385d1f7fa23be032c6eda2e5c71bc77",
        "title": "谢林簿遗庐阜茶芽  其一",
        "author": "潘牥",
        "content": "谁采匡庐紫玉芽，二千里路到吾家。\n砖炉石铫自烹吃，清落诗脾作雪花。",
        "dynasty": "宋",
        "collection_info": null
    },
    {
        "uuid": "c151f7d79e8b9c5c6228278e9ab08ba2",
        "title": "谢林簿遗庐阜茶芽  其二",
        "author": "潘牥",
        "content": "向来皇佑最升平，民识犁锄不识兵。\n茶向此时还有录，令人长羡蔡端明。",
        "dynasty": "宋",
        "collection_info": null
    },
    {
        "uuid": "613d2162475b6772e09dec3300d1b656",
        "title": "菊花",
        "author": "潘牥",
        "content": "露叶霜枝矮作团，淡黄残绿故瓓珊。\n柴门尽日无人到，独自栽花独自看。",
        "dynasty": "宋",
        "collection_info": null
    },
    {
        "uuid": "576ccf86cd359f2507fcc199d2ce021e",
        "title": "山居苦",
        "author": "潘牥",
        "content": "门外车声寂不譁，数椽凈扫小山家。\n懒鉏茂叔窗前草，剩种渊明篱下花。\n不饮客来还贳酒，长闲饭罢必煎茶。\n紫岩堪隠吾偕子，雪后春深蕨已芽。",
        "dynasty": "宋",
        "collection_info": null
    },
    {
        "uuid": "b42934ef3087466f4e22c0d6e9d5fbe6",
        "title": "寿士人",
        "author": "潘牥",
        "content": "花朝清晓雨初收，瑞气祥风满玉楼。\n蓬矢重逢三八日，椿龄再祝一千秋。\n飞黄去逐冲霄凤，诏紫来从入谷驺。\n富贵光荣皆分事，早看名姓动金瓯。",
        "dynasty": "宋",
        "collection_info": null
    },
    {
        "uuid": "c559bad70ff4b8987a30454170de5393",
        "title": "寿翁漕",
        "author": "潘牥",
        "content": "搀先三日上元前，天产皇家间世才。\n台阁久倾红药赋，山川聊为锦衣回。\n地分八群尊威节，天遣千花献寿杯。\n只恐金瓯名不掩，使星归处是三台。",
        "dynasty": "宋",
        "collection_info": null
    },
    {
        "uuid": "c4a3143dbcb64062c408a5c9c0b0ac1d",
        "title": "寿友人",
        "author": "潘牥",
        "content": "当年崧岳庆生贤，恰在新秋四日前。\n万缕水沈燃宝鸭，千钟醽醁酌金船。\n冰桃雪藕将陪宴，雨柏霜松莫计年。\n金鼎若容负薪水，亦令鸡犬得神仙。",
        "dynasty": "宋",
        "collection_info": null
    },
    {
        "uuid": "b623b1762f51b7a640996878a6f15d90",
        "title": "句",
        "author": "潘牥",
        "content": "竹纔生便直，梅到死犹香。",
        "dynasty": "宋",
        "collection_info": null
    },
    {
        "uuid": "6963fb177fee2063bf49956cc0e0d556",
        "title": "存目",
        "author": "潘牥",
        "content": "诗题：沣陵旅店首句：一郭依稀隔渡头。",
        "dynasty": "宋",
        "collection_info": null
    }
]