[
    {
        "uuid": "ccf97b01f66d465710ba5d411ed4e3dd",
        "title": "都门送杜枢院",
        "author": "区仕衡",
        "content": "赫赫中兴业，黼扆咨明辅。\n锋车召黄岩，端笏拜西府。\n昔簉讲筵班，倏接仪曹武。\n庶几进谠言，衮职万一补。\n璚琚厕珷玞，楩柟杂榛楛。\n镜几祈圣哲，厦构谋梁柱。\n云何梦傅时，而乃与哙伍。\n指图玩金瓯，进箴骄玉斧。\n旦夕尚逡巡，调剂竭肝腑。\n志竟不可谐，洁身谢鹓羽。\n道岂荣抽簪，思恒记铭釜。\n公行且居东，衮归谒朱户。",
        "dynasty": "宋",
        "collection_info": null
    },
    {
        "uuid": "4d2f92444ebdf51b04ef31ed0b55a858",
        "title": "黄恺刘黻赵蕃王元野会讲佑国僧舍",
        "author": "区仕衡",
        "content": "城角晓方罢，斋钟时一鸣。\n良候属春鶑，求友来嘤嘤。\n吾侪二三子，簪盍怀同声。\n相期辨初志，视履规安行。\n道岂讲解得，学以磨琢精。\n释氏辨一心，且不蕲修名。\n齐盟共商求，勉旃在明诚。",
        "dynasty": "宋",
        "collection_info": null
    },
    {
        "uuid": "d708a2e840d75fb5a699f67882b06746",
        "title": "闻徐右史暴亡",
        "author": "区仕衡",
        "content": "议论风生神采端，一身不保更论官。\n泉台此恨谁能诉，雪涕空山白日寒。",
        "dynasty": "宋",
        "collection_info": null
    },
    {
        "uuid": "9ebcde20897d562d09c293b20e9a9f96",
        "title": "酬吕监簿叔朝垂示试草",
        "author": "区仕衡",
        "content": "礼乐三千不可闻，彤墀诸草似刘蕡。\n莫嗟起部官犹左，尺疏公田頼有君。",
        "dynasty": "宋",
        "collection_info": null
    },
    {
        "uuid": "259353c5c97246cc44e225061860de3f",
        "title": "祭酒慈溪公以月令劝讲兼示诸生感事有作",
        "author": "区仕衡",
        "content": "按月明堂令，斋居古自稽。\n四时曾不忒，七政已能齐。\n礼向经帷奏，笺来学省题。\n元龟何用卜，伯起在关西。",
        "dynasty": "宋",
        "collection_info": null
    },
    {
        "uuid": "c943d47d5115884969984690e22a79fc",
        "title": "送刘声伯赴南安军羁置",
        "author": "区仕衡",
        "content": "凤山君出早，马厩我来迟。\n盘辟分斋日，流涕伏阙时。\n谪堪栽岭树，愁莫赋江蓠。\n横浦看前辈，应刘铁汉诗。",
        "dynasty": "宋",
        "collection_info": null
    },
    {
        "uuid": "6ffacec0d63e38d16f5e335e7e834f86",
        "title": "寄赵仲白先辈",
        "author": "区仕衡",
        "content": "章台杜牧之，长安孟东野。\n忆君飞笔时，何处木兰下。",
        "dynasty": "宋",
        "collection_info": null
    },
    {
        "uuid": "0038f45e64e204de473bcd4d23a2f5f4",
        "title": "观参寥手书",
        "author": "区仕衡",
        "content": "鵰飞鸷举百篇诗，谁是浮屠玅总师。\n若把贯休齐己论，风流惟有大苏知。",
        "dynasty": "宋",
        "collection_info": null
    },
    {
        "uuid": "b2eabfb2343ff6b01b5c169997894354",
        "title": "喜声伯谪还",
        "author": "区仕衡",
        "content": "生还今日寸心明，客泪初收恨亦平。\n岂有安危关一疏，不知流逐到诸生。\n钱塘江上船犹待，玉枕山前屋未成。\n畎亩余忠刘子政，也应全不为修名。",
        "dynasty": "宋",
        "collection_info": null
    },
    {
        "uuid": "a98bd30c99e2ad033099c56abd2a5d16",
        "title": "赠稠长老",
        "author": "区仕衡",
        "content": "双树林间结草庵，拈花一笑拜瞿昙。\n玄风橡栗餐亭午，堂下门徒且放参。",
        "dynasty": "宋",
        "collection_info": null
    },
    {
        "uuid": "31bf6ecf67c3e216987db5a8710309b5",
        "title": "建昌憩李尚书山房",
        "author": "区仕衡",
        "content": "旧里鸣珂一下车，蓬山西观更谁如。\n木天清梦何人到，花雨空林有客居。\n楼迥更堪看蠡泽，云深犹自护匡庐。\n高斋曲馆新增色，读尽尚书万卷余。",
        "dynasty": "宋",
        "collection_info": null
    },
    {
        "uuid": "c34a911104e530321f79f90e5f4df0b4",
        "title": "过金坛遇刘宰",
        "author": "区仕衡",
        "content": "故人逢傲吏，问驿下西关。\n制锦谁能似，鸣琴尔自闲。\n京江三国地，斗野五州山。\n去矣繁霜鬓，烟波照白纶。",
        "dynasty": "宋",
        "collection_info": null
    },
    {
        "uuid": "95fa123570fa1a545df492dc79015ed1",
        "title": "答赵宗白宣州寄诗次韵",
        "author": "区仕衡",
        "content": "三载樟亭信到迟，偏劳双鲤寄相思。\n玄晖有兴期频订，太白曾游亦自奇。\n顾我尝为秋圃客，知君不废敬亭诗。\n未须更道澄江练，只候飞鳬上赤墀。",
        "dynasty": "宋",
        "collection_info": null
    },
    {
        "uuid": "cdac28d697ea9ec5c7d98dc636877bc6",
        "title": "与客西湖上感事",
        "author": "区仕衡",
        "content": "湖头双桨藕花新，五嫂鱼羹麯院春。\n只道西陵松柏下，繁台宾客更何人。",
        "dynasty": "宋",
        "collection_info": null
    },
    {
        "uuid": "b88d8e7ad3fa1885a0fe20c240fd59ce",
        "title": "闻张山翁入黄鹄山",
        "author": "区仕衡",
        "content": "采薇黄鹄岭，投迹去无踪。\n我亦从今逝，浮云四百峰。",
        "dynasty": "宋",
        "collection_info": null
    },
    {
        "uuid": "a2a363fcaa719e244071af4f47f5aed1",
        "title": "萧叶二子夜过",
        "author": "区仕衡",
        "content": "褐衣曾替衮衣愁，肉食谁知藿食忧。\n斩马尚方无可借，夜深灯下看吴钩。",
        "dynasty": "宋",
        "collection_info": null
    },
    {
        "uuid": "8a05a9ebde191cc3463b78ae9f328d85",
        "title": "胡生行",
        "author": "区仕衡",
        "content": "君不见平陵班仲升，君不见句章阚德润。\n二子佣书日苦贫，投笔诵经总才隽。\n又不见二子之后有胡生，寸管从人落魄行。\n往往自诧骨非贱，口述二子功与名。\n凿空绝域称使者，孝廉为郎补中舍。\n都乡拜爵金印持，定远封侯玉门射。\n胡生果是大耳儿，蛟龙尺水自有时。\n长安乞米齿编贝，且得待诏聊免饥。\n不能持钓富春泽，只解校文天禄阁。\n丈夫岂必终落魄，他时人认佣书客。",
        "dynasty": "宋",
        "collection_info": null
    },
    {
        "uuid": "d5d229d62e9e50f02fc3c92f083886db",
        "title": "书事",
        "author": "区仕衡",
        "content": "南渡衣冠废蒯缑，中原尽载向湖游。\n胡尘不谓飞滇海，鬼火何因暗鄂州。\n竟使兵家劳策画，到今国是计恩仇。\n草茅死未忘哀愤，岂但燕云恨白沟。",
        "dynasty": "宋",
        "collection_info": null
    },
    {
        "uuid": "0d6ac62515e75098c9cbd69488f9020f",
        "title": "还家",
        "author": "区仕衡",
        "content": "刍荛计已非，戆直得全稀。\n久病畏风露，深居思蕨薇。\n豹藏宁是隠，鸟倦早知归。\n但有黔娄妇，犹堪老布衣。",
        "dynasty": "宋",
        "collection_info": null
    },
    {
        "uuid": "05c41c9975c9bd67b1d5574e1a731199",
        "title": "游曹溪六祖寺",
        "author": "区仕衡",
        "content": "智药曾过此，溪源掬水香。\n西天传鹫至，南海见龙藏。\n菩萨一心竟，伽梨六代长。\n千年法珠在，持得照迷方。",
        "dynasty": "宋",
        "collection_info": null
    },
    {
        "uuid": "84e311ac12a1fa3e9a155e0e339b0055",
        "title": "登西樵后即往罗浮山",
        "author": "区仕衡",
        "content": "大科百丈兴翛然，东向朱明七洞天。\n蹑级修衢通绝巘，凿空灵窦架飞烟。\n凤毛五色天岩上，竹篆千秋石室前。\n两入名山劳蜡屐，安期于世竟能仙。",
        "dynasty": "宋",
        "collection_info": null
    },
    {
        "uuid": "58c693020f409d4636de576965abcd21",
        "title": "石竹花",
        "author": "区仕衡",
        "content": "风摇衡浦岸边凉，露结江皋叶上霜。\n小玉移来窗槛裏，不胜愁思满潇湘。",
        "dynasty": "宋",
        "collection_info": null
    },
    {
        "uuid": "ba72aff8f9eaeec5111c8a404df3b606",
        "title": "长林馆",
        "author": "区仕衡",
        "content": "司空修史王官谷，贞白藏书句曲山。\n我愧汗青无日就，深林空自掩柴关。",
        "dynasty": "宋",
        "collection_info": null
    },
    {
        "uuid": "eee331823ab70d314b8f65906c159804",
        "title": "郑寺丞邓山长来访林中",
        "author": "区仕衡",
        "content": "喧传彩鹢下江干，村北村南稚子看。\n呼酒咄嗟欣有客，住山寥落幸无官。\n不惭居士新藤帽，亦醉田家老瓦盆。\n君爱幽居寻旧好，几来林下共清欢。",
        "dynasty": "宋",
        "collection_info": null
    },
    {
        "uuid": "918bd461cd90be2538481b13dda3c854",
        "title": "雨中",
        "author": "区仕衡",
        "content": "蓬窗竹户小园东，湿尽残红又浅红。\n羡杀乌栖深树稳，豆花篱落雨声中。",
        "dynasty": "宋",
        "collection_info": null
    },
    {
        "uuid": "9e7ea16fea0c870df35f6f93b845198a",
        "title": "五十",
        "author": "区仕衡",
        "content": "早衰方五十，短髮已成翁。\n客向閒居谢，诗因老病工。\n残更啼络纬，细雨落梧桐。\n明日晴当出，看山兴未穷。",
        "dynasty": "宋",
        "collection_info": null
    },
    {
        "uuid": "45e5708d4fc6f3e99523a43a7c5dc73d",
        "title": "柴门",
        "author": "区仕衡",
        "content": "岂少安危事，柴门独倚楼。\n溪纔通舴艋，林已叫钩辀。\n归鬓霜俱落，冥心水不流。\n荆轲何用咏，剑术转堪羞。",
        "dynasty": "宋",
        "collection_info": null
    },
    {
        "uuid": "14e60081b448348391edd090644526a3",
        "title": "岭南大雪",
        "author": "区仕衡",
        "content": "海冻珊瑚万里沙，炎方六出尽成花。\n洛阳纵有行春令，谁问袁安处士家。",
        "dynasty": "宋",
        "collection_info": null
    },
    {
        "uuid": "5ea4cc47d4920f86825c60e972c3a5f5",
        "title": "读景炎福州诏书",
        "author": "区仕衡",
        "content": "多难兴邦海舰移，忽逢祀夏配天时。\n小臣不死留双眼，东向行都望六师。",
        "dynasty": "宋",
        "collection_info": null
    }
]