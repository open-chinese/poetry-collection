[
    {
        "uuid": "3dbe82963212132ef13616bd62c890ed",
        "title": "滴滴金 月光飞入林前屋",
        "author": "孙道绚",
        "content": "月光飞入林前屋。\n风策策，度庭竹。\n夜半江城击柝声，动寒梢栖宿。\n等闲老去年华促。\n只有江梅伴幽独。\n梦绕夷门旧家山，恨惊回难续。",
        "dynasty": "宋",
        "collection_info": null
    },
    {
        "uuid": "207ae34df90858890a9b3be3a1620e3e",
        "title": "醉蓬莱 看鸥翻波溅",
        "author": "孙道绚",
        "content": "看鸥翻波溅，苹末风轻，水轩消暑。\n云叠奇峰，破桐阴亭午。\n列岫连环，溜泉鸣玉，对幅巾芒履。\n况有清时，风流故人，剧谈挥麈。\n才冠一时，论高两汉，书扇豪踪，吐凤辞语。\n昼锦归来，庆长年老母。\n且尽绿尊，莫怀归兴，听扇歌高举。\n会见登庸，泥封诏下，促朝天去。",
        "dynasty": "宋",
        "collection_info": null
    },
    {
        "uuid": "5c5e8d3890b42a4be51ba2a60757d7e2",
        "title": "菩萨蛮 栏干六曲天围碧",
        "author": "孙道绚",
        "content": "栏干六曲天围碧。\n松风亭下梅初白。\n腊尽见春回。\n寒梢花又开。\n曲琼闲不卷。\n沈燎看星转。\n凝伫小徘徊。\n云间征雁来。",
        "dynasty": "宋",
        "collection_info": null
    },
    {
        "uuid": "ae371b0be4888c17ac628704206bf346",
        "title": "少年游 雨晴云敛",
        "author": "孙道绚",
        "content": "雨晴云敛，烟花澹荡，遥山凝碧。\n驱车问征路，赏春风南陌。\n正雨后、梨花幽艳白。\n悔匆匆、过了寒食。\n归家渐春暮，探酴醿消息。",
        "dynasty": "宋",
        "collection_info": null
    },
    {
        "uuid": "490bd34054563f5423bbb56ededf86f4",
        "title": "忆秦娥 秋寂寞",
        "author": "孙道绚",
        "content": "秋寂寞。\n秋风夜雨伤离索。\n伤离索。\n老怀无奈，泪珠零落。\n故人一去无期约。\n迟书忽寄西飞鹤。\n西飞鹤。\n故人何在，水村山郭。",
        "dynasty": "宋",
        "collection_info": null
    },
    {
        "uuid": "ebea3709c9aae7d03e6e277c2c225fbc",
        "title": "醉思仙 晚霞红",
        "author": "孙道绚",
        "content": "晚霞红。\n看山迷暮霭，烟暗孤松。\n动翩翩风袂，轻若惊鸿。\n心似鉴，鬓如云，弄清影，月明中。\n谩悲凉，岁冉冉，蕣华潜改衰容。\n前事销凝久，十年光景匆匆。\n念云轩一梦，回首春空。\n彩凤远，玉箫寒，夜悄悄，恨无穷。\n叹黄尘久埋玉，断肠挥泪东风。",
        "dynasty": "宋",
        "collection_info": null
    },
    {
        "uuid": "31ef54a679547ae8ffa30aacc1a94b11",
        "title": "如梦令 翠柏红蕉影乱",
        "author": "孙道绚",
        "content": "翠柏红蕉影乱。\n月上朱栏一半。\n风自碧空来，吹落歌珠一串。\n不见。\n不见。\n人被绣帘遮断。",
        "dynasty": "宋",
        "collection_info": null
    },
    {
        "uuid": "4b2be55723c280d6ee2f7d8b02106d87",
        "title": "清平乐 悠悠扬扬",
        "author": "孙道绚",
        "content": "悠悠扬扬。\n做尽轻模样。\n半夜萧萧窗外响。\n多在梅边竹上。\n朱楼向晓帘开。\n六花片片飞来。\n无奈熏炉烟雾，腾腾扶上金钗。",
        "dynasty": "宋",
        "collection_info": null
    },
    {
        "uuid": "7e3611755c8d89d0d2354b298fb78834",
        "title": "句  其一",
        "author": "孙道绚",
        "content": "别墅苍烟萦古木，寒溪白浪捲轻沙。",
        "dynasty": "宋",
        "collection_info": null
    },
    {
        "uuid": "eaec0bc580bfffab422064c25755f1e5",
        "title": "句  其二",
        "author": "孙道绚",
        "content": "大虚万籁息，人散一帘斜。",
        "dynasty": "宋",
        "collection_info": null
    }
]