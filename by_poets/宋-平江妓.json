[
    {
        "uuid": "a296a3829e0b6d380e979ea868db45b0",
        "title": "贺新郎 春色元无主",
        "author": "平江妓",
        "content": "春色元无主。\n荷东君、着意看承，等闲分付。\n多少无情风与浪，又那更、蜂欺蝶妒。\n算燕雀、眼前无数。\n纵使帘栊能爱护，到如今、已是成迟暮。\n芳草碧，遮归路。\n看看做到难言处。\n怕宣郎、旌旗轻转，易歌襦裤。\n月满西楼弦索静，云蔽昆城阆府。\n便恁地、一帆轻举。\n独倚阑干愁拍碎，惨玉容、泪眼如红雨。\n去与住，两难诉。",
        "dynasty": "宋",
        "collection_info": null
    }
]