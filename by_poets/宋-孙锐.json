[
    {
        "uuid": "e77fd722ebbbfae94253c4d8987d4449",
        "title": "渔父词・渔父 平湖千顷浪花飞",
        "author": "孙锐",
        "content": "平湖千顷浪花飞。\n春后银鱼霜更肥。\n菱叶饭，芦花衣。\n酒酣载月忙呼归。",
        "dynasty": "宋",
        "collection_info": null
    },
    {
        "uuid": "73ed230b9640f6af2763ef2271661111",
        "title": "水调歌头 渔钓有遗逸",
        "author": "孙锐",
        "content": "渔钓有遗逸，天子宠元真。\n赐之奴仆，得随妫艳下神京。\n几度苹汀蓼岸，不问金钩无饵，谈笑取冰鳞。\n珍重主人意，名我曰樵青。\n肩兰桨，萦桂棹，出波津。\n凌虚上□□□，□□会群真。\n卸下绿蓑青笠，付与渔童收管，相与□红尘。\n归去又□□，同赏洞中春。",
        "dynasty": "宋",
        "collection_info": null
    },
    {
        "uuid": "54a74a9031ddcc9e3b16743f908da793",
        "title": "雨阻秦溪宿马养拙林下",
        "author": "孙锐",
        "content": "棹入江村暮，扣门求友生。\n青衫新鹿梦，白髮旧鸥盟。\n巷僻苔痕滑，林深鸟舌清。\n共寻物外味，溪上老渔声。",
        "dynasty": "宋",
        "collection_info": null
    },
    {
        "uuid": "78a2c1993b80a29fefa4281a3469c7e0",
        "title": "寿杨广文六十解组南还时署邑篆事",
        "author": "孙锐",
        "content": "五载琴堂奏未央，乌纱紫绶鬓苍苍。\n三鳣已集弘农兆，五柳仍分彭泽芳。\n廉石一车归吏部，清风两袖付中郎。\n山间甲子君知否，好向关西卧夕阳。",
        "dynasty": "宋",
        "collection_info": null
    },
    {
        "uuid": "334687615b448e8f8eade36bbe5a06be",
        "title": "过震泽别业次壁间韵",
        "author": "孙锐",
        "content": "一棹烟波震泽空，笔床茶竈满清风。\n桑盘自是君家味，何羡区区涪上翁。",
        "dynasty": "宋",
        "collection_info": null
    },
    {
        "uuid": "584f3349b8e1050f0c91355a631badae",
        "title": "渔父词和玄真子",
        "author": "孙锐",
        "content": "平湖千顷浪花飞，春后银鱼霜更肥。\n菱叶饭，芦花衣，酒酣载月忙呼归。",
        "dynasty": "宋",
        "collection_info": null
    },
    {
        "uuid": "12ba2d751ec49b66c19d55535baa17c9",
        "title": "得家书和陶渊明问来使作",
        "author": "孙锐",
        "content": "我家平湖边，碧水豁清目。\n儿读谁氏书，庭开几株菊。\n绿笋可曾抽，银鱼想当馥。\n尔归语细君，涤圃秫须熟。",
        "dynasty": "宋",
        "collection_info": null
    },
    {
        "uuid": "4f09e32e7bc7b3e8305c4f0ee8a662f7",
        "title": "上元夜送沈伯时赴南康山长",
        "author": "孙锐",
        "content": "十载从游吾道南，山斋苜蓿澹于甘。\n飞鱼想得三台兆，待雪空余□丈函。\n席冷几番驯白鹿，罗传此夜赋黄柑。\n太平不日经筵召，好把鳞书早晚探。",
        "dynasty": "宋",
        "collection_info": null
    },
    {
        "uuid": "b219cedf10cd3578dca03c2c95d1e4d9",
        "title": "四景图 荻塘柳影",
        "author": "孙锐",
        "content": "日出烟消春昼迟，柳条无力万丝垂。\n韶光新染鹅黄色，偏爱东风款款吹。",
        "dynasty": "宋",
        "collection_info": null
    },
    {
        "uuid": "fe0b19d0e8bf54cc6f54624d5ef0f7e4",
        "title": "四景图 禅院风荷",
        "author": "孙锐",
        "content": "碧筒注酒晚风凉，浇得新诗字字香。\n吟罢临风开佛座，捻花笑指浴鸳鸯。",
        "dynasty": "宋",
        "collection_info": null
    },
    {
        "uuid": "9f39e8a5c4dff7ad7173505690594f82",
        "title": "四景图 平湖秋月",
        "author": "孙锐",
        "content": "月浸寒泉凝不流，棹歌何处泛归舟。\n白苹红蓼西风裏，一色湖光万顷秋。",
        "dynasty": "宋",
        "collection_info": null
    },
    {
        "uuid": "5f6ad204ad8ab0db426ff7f1287f185c",
        "title": "四景图 仙矶晴雪",
        "author": "孙锐",
        "content": "湖天雪景弄朝晖，清彻如云散雨衣。\n肌骨已随云影去，玄真仙代竟忘归。",
        "dynasty": "宋",
        "collection_info": null
    },
    {
        "uuid": "a19e41eaeee3421048dfc5a433f016e8",
        "title": "耀武亭别周申团练",
        "author": "孙锐",
        "content": "湖光一片绮筵开，老矣将军去復来。\n漫说风尘轻似叶，岂教笳鼓动如雷。\n悲歌气喷三河少，武略功高八阵才。\n平望塞亭曾耀武，汉家空数单于台。",
        "dynasty": "宋",
        "collection_info": null
    },
    {
        "uuid": "75f35331edff67a0650ff11282c0beb3",
        "title": "避虏入洞庭",
        "author": "孙锐",
        "content": "朔风一夜渡江村，北望云飞不忍言。\n仙隠老寻双橘柚，避秦人爱小桃源。\n烟波乱逐鸱夷舸，烽火遥腾马偾辕。\n闻道此山真福地，不知何处更离魂。",
        "dynasty": "宋",
        "collection_info": null
    },
    {
        "uuid": "19db8711256c5fc20ee4c0c6e359eeaa",
        "title": "三高祠 鸱夷子皮",
        "author": "孙锐",
        "content": "苎萝仙子总无双，一棹烟波气未降。\n如何铸像劳臣节，却是吴江非越江。",
        "dynasty": "宋",
        "collection_info": null
    },
    {
        "uuid": "55f92886ea77fb46b835eef389ac91a3",
        "title": "三高祠 江东步兵",
        "author": "孙锐",
        "content": "秋风不为紫鲈香，适志徒劳梦水乡。\n惟是此生一杯酒，宦情无日不沧浪。",
        "dynasty": "宋",
        "collection_info": null
    },
    {
        "uuid": "c0427a626a0d479f80352f69cf77fe70",
        "title": "三高祠 甫里先生",
        "author": "孙锐",
        "content": "数顷荒田负郭耕，笔床茶竈看锄云。\n一琖清泉荐秋菊，不知何处弔参军。",
        "dynasty": "宋",
        "collection_info": null
    },
    {
        "uuid": "69f88b6a9354a28730083c763fa98691",
        "title": "早朝",
        "author": "孙锐",
        "content": "烛光剑佩拥千官，载月临轩拜紫銮。\n仙掌禁寒承露稳，天颜霁晓傍云看。\n朝阳鸣凤谐宫律，沧海□鰲献羽翰。\n咫尺圣明三舞蹈，报恩岂敢负弹冠。",
        "dynasty": "宋",
        "collection_info": null
    },
    {
        "uuid": "3e50d5953ee6d4d428a396522b655a2f",
        "title": "从军行",
        "author": "孙锐",
        "content": "边笳动地吹，铁衣寒未卸。\n壮士冢纍纍，骨香千载下。",
        "dynasty": "宋",
        "collection_info": null
    },
    {
        "uuid": "bd759f83db9e1df6250f4ea917204e6f",
        "title": "云长公赞",
        "author": "孙锐",
        "content": "千载人，百世士。\n知正统，明大义。\n汉丞相，蜀先主。\n同公心，烛三光。\n为岳渎，为星云。\n今不死，髯将军。",
        "dynasty": "宋",
        "collection_info": null
    },
    {
        "uuid": "4be817909dadd9d88227d72d8cb0051f",
        "title": "湖湄閒适二首  其一",
        "author": "孙锐",
        "content": "荻花塘外老渔家，夜夜湖边倚钓槎。\n打起秋风鱼数尾，调羹尽可荐胡麻。",
        "dynasty": "宋",
        "collection_info": null
    },
    {
        "uuid": "916b4ac85d9195e72a19ebe4d8bc7cf7",
        "title": "湖湄閒适二首  其二",
        "author": "孙锐",
        "content": "推窗笑指浣溪纱，点点飞鸥拍浪沙。\n侬自有心禽解语，抛砖水激落天涯。",
        "dynasty": "宋",
        "collection_info": null
    },
    {
        "uuid": "f659cfb11fd31baa44a62daddc77b562",
        "title": "虏警",
        "author": "孙锐",
        "content": "载将倾国尔为真，我梦扁舟作比邻。\n今日避兵真是梦，可知夙世有奇因。\n五湖烟水罨如画，鸱夷老子舍其下。\n千秋声气梦相通，此地居停尔当借。\n仙乎仙乎与世忘，何年归老耕閒堂。",
        "dynasty": "宋",
        "collection_info": null
    },
    {
        "uuid": "02f68dde9122775ac343c4e37c323e17",
        "title": "殊胜院柬悟雪禅人",
        "author": "孙锐",
        "content": "百年萧寺古云间，五夜焚修昼掩关。\n雪岭衣传方丈室，虎丘石点可中山。\n天开罨黛成仙境，地接琉璃映佛颜。\n我亦挂冠为弟子，同参肯许是耕閒。",
        "dynasty": "宋",
        "collection_info": null
    },
    {
        "uuid": "12ef621b7668ba09bc2e36d37637313a",
        "title": "杨学士廷秀过访",
        "author": "孙锐",
        "content": "握手别君东渡，衔杯当我西归。\n少微星动百里，弹冠亦属忘机。",
        "dynasty": "宋",
        "collection_info": null
    },
    {
        "uuid": "8813c929878560166b341ae1ca4d21af",
        "title": "石湖别墅",
        "author": "孙锐",
        "content": "一水遥通西渡头，乱山零落树还稠。\n先生唱罢村田乐，戴月披蓑理钓舟。",
        "dynasty": "宋",
        "collection_info": null
    },
    {
        "uuid": "0f4970beba45bcfaf09018471674aab6",
        "title": "兵火",
        "author": "孙锐",
        "content": "胡马倏南侵，羶尘夜犯心。\n丧鱼索枯肆，倒屣问焦琴。\n狼烟乘惨势，鬼燐带愁吟。\n庐舍人无几，还家何处寻。",
        "dynasty": "宋",
        "collection_info": null
    },
    {
        "uuid": "0887ec443108bd9f004a835ffee75a1d",
        "title": "桑盘赠赵隠居",
        "author": "孙锐",
        "content": "湖南茅屋裏，避世隠墙东。\n瀹茗知泉味，栽桑助女工。\n高歌牛背笛，稳棹艇头风。\n忆昔天随子，相逢乐在中。",
        "dynasty": "宋",
        "collection_info": null
    },
    {
        "uuid": "d80db4972fc25e3bca9c08ccd0387fa1",
        "title": "湖中蚬蚌甚佳村妇调羹名曰水菜余珍嗜之作水羹吟",
        "author": "孙锐",
        "content": "春风一夜浪花起，大蚌小蚌浮江沚。\n渔蓑撒网唶嚄音，满载论斗不论斤。\n寄语庖厨煮白汤，脱殻击肉和椒浆。\n烂蒸鲜美波臣选，倾壶泼麵供早膳。\n调羹娘子善刀藏，尚方滋味何分辩。\n不须更说毳与皛，江南水菜人知少。\n总道奇哉君善烹，明日饷君君当扰。",
        "dynasty": "宋",
        "collection_info": null
    },
    {
        "uuid": "ac9b0f8a160b50ea2dd41affcc643136",
        "title": "杨郡王还乡",
        "author": "孙锐",
        "content": "貤恩乘传别金銮，老大门楣翠凤冠。\n咫尺玉阶沾露后，尚方丹诏落云端。\n新谐甥舅瞻蒲璧，世笃明良洒紫翰。\n遥拜圣明归梓里，望风父老笑歌欢。",
        "dynasty": "宋",
        "collection_info": null
    },
    {
        "uuid": "9302d9aaffd986e420f3a27c0bad4576",
        "title": "孔明八阵石",
        "author": "孙锐",
        "content": "八阵图矶天下奇，无端变化出山时。\n要知抱膝南阳卧，早了三分一局棋。",
        "dynasty": "宋",
        "collection_info": null
    },
    {
        "uuid": "0aec16e9d30c432607d15d01ef095a92",
        "title": "长干送别",
        "author": "孙锐",
        "content": "君子于行东渡头，江村烟雨看眠鸥。\n秋风不借游山屐，客梦长呼问酒楼。\n八斗才怜新鹤髮，十千囊尽敝貂裘。\n不须刎颈酬知己，一曲琵琶在远舟。",
        "dynasty": "宋",
        "collection_info": null
    },
    {
        "uuid": "af76455c7f2426c19ef6fa22d9eabd1b",
        "title": "泊平望弔玄真子",
        "author": "孙锐",
        "content": "仙非胜地仙不昇，地非仙迹地不灵。\n古今绝胜天下景，多为羽客梯云軿。\n松江之南平望驿，千古清名垂载籍。\n遗基废井虽不存，依旧湖光接天碧。\n我闻在昔张玄真，平生活计一钓纶。\n浮家泛宅戏人世，龟鱼为友蒹葭邻。\n故人分符刺苕水，东游历遍溪山美。\n翩然联璧至此乡，回视尘寰如敝屣。\n酒酣水戏身甚轻，席行水面同舟声。\n祥云瑞鹤然至，泛此凌空归太清。\n西塞山边飞白鹭，其间尽有朝元路。\n绿蓑平日恣遨游，何忍临岐弗相顾。\n争知万顷玻璃中，清都紫府遥相通。\n故来成此一奇事，欲将名姓传无穷。\n风帆过后沙鸟坠，灵迹虽存人不记。\n白苹红蓼自争妍，谁识此为真福地。\n何人好事能挥金，结庐绘像湖之阴。\n寒泉一盏荐秋菊，往来不负诗人心。\n玄真今在天何处，独立河梁望飈驭。\n丹台玉籍若相容，携手乘风共归去。",
        "dynasty": "宋",
        "collection_info": null
    }
]