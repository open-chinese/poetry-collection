[
    {
        "uuid": "8b0d87047c729c559c9967dce793ce2b",
        "title": "经战地",
        "author": "鲁交",
        "content": "西边用兵地，黯惨无人耕。\n战士报国死，寒草迎春生。\n沙飞贼风起，昼黑阵云横。\n未持天下箒，何以反欃枪。",
        "dynasty": "宋",
        "collection_info": null
    },
    {
        "uuid": "ed3641bc9ba07c897b7c38bba76f9634",
        "title": "大雪",
        "author": "鲁交",
        "content": "万象晓一色，皓然天地中。\n楚山云母障，汉殿水精宫。\n远近梅花信，高低柳絮风。\n吟魂清不彻，和月上晴空。",
        "dynasty": "宋",
        "collection_info": null
    },
    {
        "uuid": "39824cb63c1442c6acaea3e0ac995ae6",
        "title": "游安乐山",
        "author": "鲁交",
        "content": "苔径傍岩斜，林间是道家。\n夜潭鱼戏月，春地鹿眠花。",
        "dynasty": "宋",
        "collection_info": null
    },
    {
        "uuid": "bc60a7e4f4b9f750ae39008ddddb9482",
        "title": "游华山张超谷",
        "author": "鲁交",
        "content": "太华锁深谷，我来真景分。\n有苗皆是药，无石不生云。\n急瀑和烟泻，清猿带雨闻。\n幽悽未忍别，峰半日将曛。",
        "dynasty": "宋",
        "collection_info": null
    },
    {
        "uuid": "1de1d623158f96ea66e4e7e6f8649db9",
        "title": "江楼晴望",
        "author": "鲁交",
        "content": "江干一雨收，霁色染新愁。\n远水碧千里，夕阳红半楼。\n笛寒渔浦晚，山翠海门秋。\n更待牛津月，袁宏欲泛舟。",
        "dynasty": "宋",
        "collection_info": null
    },
    {
        "uuid": "87002dfb8bacb0cd8e69f694c3dda5f0",
        "title": "烛",
        "author": "鲁交",
        "content": "暖烟红炬两飘香，珠箔沈沈下建章。\n有燄只凭心一寸，无愁虚滴烟千行。\n流苏帐裏回残梦，白玉台边映宿妆。\n若到蓬山留夜直，金莲应照佩锵锵。",
        "dynasty": "宋",
        "collection_info": null
    },
    {
        "uuid": "6e7237b2ccd9d55a5de2d039ffffc15a",
        "title": "清夜吟",
        "author": "鲁交",
        "content": "露华清八极，吟上小楼东。\n月色水铺地，雁声秋满空。\n明河欲泻浪，瘦竹自生风。\n坐久心骨爽，此怀谁与同。",
        "dynasty": "宋",
        "collection_info": null
    },
    {
        "uuid": "0bcf8e7ebe083d077d4151c640bf7add",
        "title": "有寄",
        "author": "鲁交",
        "content": "思君又是东风起，楼倚浮云目千里。\n芳草不知人断肠，带烟带雨连春水。",
        "dynasty": "宋",
        "collection_info": null
    },
    {
        "uuid": "fe6a5584e1f29c4c5715506f20652ed6",
        "title": "经秦皇墓",
        "author": "鲁交",
        "content": "祖龙何事苦东巡，仙驾归来冢草新。\n项籍已飞三月火，子婴犹醉六宫春。\n元来沧海殊无药，却是芒砀暗有人。\n自古干坤属真主，骊山山下好霑巾。",
        "dynasty": "宋",
        "collection_info": null
    },
    {
        "uuid": "22aca370b325910fc8405330e8420036",
        "title": "寄刘彦炳",
        "author": "鲁交",
        "content": "征旆遥分苑路西，马蹄春去弋阳溪。\n相思欲和乌啼曲，一拂瑶弦意总迷。",
        "dynasty": "宋",
        "collection_info": null
    },
    {
        "uuid": "a120b9bd91ced7674d060b1be0b9ab3e",
        "title": "句  其一",
        "author": "鲁交",
        "content": "万仞青崖碧玉寒，岩萝相引彻仙坛。",
        "dynasty": "宋",
        "collection_info": null
    },
    {
        "uuid": "0efa74453c4bd1051ba1e7151f009df7",
        "title": "句  其二",
        "author": "鲁交",
        "content": "烟萝梓郡东，莲梵白云中。",
        "dynasty": "宋",
        "collection_info": null
    }
]