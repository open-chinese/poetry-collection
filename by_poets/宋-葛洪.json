[
    {
        "uuid": "c52db480f1568878d4a674137311e393",
        "title": "涵碧亭",
        "author": "葛洪",
        "content": "雨歇留蒸湿，明来得翳凉。\n双嬉鱼欲动，万箇竹添长。\n景到烦诗答，欢多厄日忙。\n兹游端胜绝，不是学高阳。",
        "dynasty": "宋",
        "collection_info": null
    },
    {
        "uuid": "4dcbd7f8b69e0201586c5c26f001176b",
        "title": "中兴寺琼翠阁次乔梦符韵",
        "author": "葛洪",
        "content": "兰若凭高处，风虚阁自凉。\n川林输望迥，日月对闲长。\n洒落幽人暇，奔驰俗累忙。\n何时足生理，卜筑并山阳。",
        "dynasty": "宋",
        "collection_info": null
    },
    {
        "uuid": "bea134906a14647dd11f7668aa7115a4",
        "title": "游天宫寺",
        "author": "葛洪",
        "content": "昔日经游处，如今意已荒。\n知君曾命驾，为恨失褰裳。\n境好因人胜，诗看着脚忙。\n会须重定约，暇日共相徉。",
        "dynasty": "宋",
        "collection_info": null
    },
    {
        "uuid": "88bc1cb834513eff8261666538ffd88e",
        "title": "癸丑腊大暖志之",
        "author": "葛洪",
        "content": "岁晏风裂肉，今乃顿和柔。\n玄冥在何许，而使威令收。\n阴冰澌已泮，础柱汗交流。\n敝扇出故箧，老体捐轻裘。\n细人幸煦燠，君子深噍啁。\n天地有正气，来往无停辀。\n春蚕而冬敖，夏假而秋揫。\n此候或云舛，厥证良不瘳。\n念昔有名相，死人遗道周。\n睠焉不敢忽，顾逮一喘牛。\n彼诚知所职，岂伊调燮羞。\n嗟予寡所恃，隔绝明与幽。\n罪戾不自省，胡为忧人忧。",
        "dynasty": "宋",
        "collection_info": null
    }
]