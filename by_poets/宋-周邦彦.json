[
    {
        "uuid": "718e9f5ba2220d1811aaaceee6e88966",
        "title": "瑞龙吟 章台路",
        "author": "周邦彦",
        "content": "章台路。\n还见褪粉梅梢，试花桃树。\n愔愔坊陌人家，定巢燕子，归来旧处。\n暗凝伫。\n因念个人痴小，乍窥门户。\n侵晨浅约宫黄，障风映袖，盈盈笑语。\n前度刘郎重到，访邻寻里，同时歌舞。\n唯有旧家秋娘，声价如故。\n吟笺赋笔，犹记燕台句。\n知谁伴，名园露饮，东城闲步。\n事与孤鸿去。\n探春尽是，伤离意绪。\n官柳低金缕。\n归骑晚，纤纤池塘飞雨。\n断肠院落，一帘风絮。",
        "dynasty": "宋",
        "collection_info": null
    },
    {
        "uuid": "88f6db0418f9a89c0e54cd9b28e5b1d2",
        "title": "锁窗寒・琐寒窗 暗柳啼鸦",
        "author": "周邦彦",
        "content": "暗柳啼鸦，单衣伫立，小帘朱户。\n桐花半亩，静锁一庭愁雨。\n洒空阶，夜阑未休，故人剪烛西窗语。\n似楚江暝宿，风灯零乱，少年羁旅。\n迟暮。\n嬉游处。\n正店舍无烟，禁城百五。\n旗亭唤酒，付与高阳俦侣。\n想东园，桃李自春，小唇秀靥今在否。\n到归时，定有残英，待客携尊俎。",
        "dynasty": "宋",
        "collection_info": null
    },
    {
        "uuid": "5e6b7d143e8affa52b510d4cb41d32c5",
        "title": "风流子 新绿小池塘",
        "author": "周邦彦",
        "content": "新绿小池塘。\n风帘动，碎影舞斜阳。\n羡金屋去来，旧时巢燕，土花缭绕，前度莓墙。\n绣阁凤帏深几许，曾听得理丝簧。\n欲说又休，虑乖芳信，未歌先咽，愁近清觞。\n遥知新妆了，开朱户，应自待月西厢。\n最苦梦魂，今宵不到伊行。\n问甚时说与，佳音密耗，寄将秦镜，偷换韩香。\n天便教人，霎时厮见何妨。",
        "dynasty": "宋",
        "collection_info": null
    },
    {
        "uuid": "5d858b71c99f7fb3df31da693c6ca88c",
        "title": "渡江云 晴岚低楚甸",
        "author": "周邦彦",
        "content": "晴岚低楚甸，暖回雁翼，阵势起平沙。\n骤惊春在眼，借问何时，委曲到山家。\n涂香晕色，盛粉饰、争作妍华。\n千万丝、陌头杨柳，渐渐可藏鸦。\n堪嗟。\n清江东注，画舸西流，指长安日下。\n愁宴阑，风翻旗尾，潮溅乌纱。\n今宵正对初弦月，傍水驿，深舣蒹葭。\n沈恨处，时时自剔灯花。",
        "dynasty": "宋",
        "collection_info": null
    },
    {
        "uuid": "ee4a0eb6cdab21e91f6c85745544bb36",
        "title": "应天长 条风布暖",
        "author": "周邦彦",
        "content": "条风布暖，霏雾弄晴，池塘遍满春色。\n正是夜堂无月，沈沈暗寒食。\n梁间燕，前社客。\n似笑我、闭门愁寂。\n乱花过，隔院芸香，满地狼藉。\n长记那回时，邂逅相逢，郊外驻油壁。\n又见汉宫传烛，飞烟五候宅。\n青青草，迷路陌。\n强带酒，细寻前迹。\n市桥远，柳下人家，犹自相识。",
        "dynasty": "宋",
        "collection_info": null
    },
    {
        "uuid": "f1c30fcdd300cf0f2acb6df4addd2ddc",
        "title": "荔枝香近・荔枝香 照水残红零乱",
        "author": "周邦彦",
        "content": "照水残红零乱，风唤去。\n尽日测测轻寒，帘底吹香雾。\n黄昏客枕无憀，细响当窗雨。\n看两两相依燕新乳。\n楼下水，渐绿遍、行舟浦。\n暮往朝来，心逐片帆轻举。\n何日迎门，小槛朱笼报鹦鹉。\n共剪西窗蜜炬。",
        "dynasty": "宋",
        "collection_info": null
    },
    {
        "uuid": "a1a89f99e7d4b1b3c4b4889921c06831",
        "title": "荔枝香近・荔枝香 夜来寒侵酒席",
        "author": "周邦彦",
        "content": "夜来寒侵酒席，露微泫。\n舄履初会，香泽方熏，无端暗雨催人，但怪灯偏帘卷。\n回顾，始觉惊鸿去云远。\n大都世间，最苦唯聚散。\n到得春残，看即是、开离宴。\n细思别后，柳眼花须更谁剪。\n此怀何处消遣。",
        "dynasty": "宋",
        "collection_info": null
    },
    {
        "uuid": "36c31fc0b551a671f39664ff143c2dc1",
        "title": "还京乐 禁烟近",
        "author": "周邦彦",
        "content": "禁烟近，触处、浮香秀色相料理。\n正泥花时候，奈何客里，光阴虚费。\n望箭波无际。\n迎风漾日黄云委。\n任去远，中有万点，相思清泪。\n到长淮底。\n过当时楼下，殷勤为说，春来羁旅况味。\n堪嗟误约乖期，向天涯、自看桃李。\n想而今、应恨墨盈笺，愁妆照水。\n怎得青鸾翼，飞归教见憔悴。",
        "dynasty": "宋",
        "collection_info": null
    },
    {
        "uuid": "24baa08de6d7a206129e1521665623f4",
        "title": "扫地花・扫地游 晓阴翳日",
        "author": "周邦彦",
        "content": "晓阴翳日，正雾霭烟横，远迷平楚。\n暗黄万缕。\n听鸣禽按曲，小腰欲舞。\n细绕回堤，驻马河桥避雨。\n信流去。\n想一叶怨题，今在何处。\n春事能几许。\n任占地持杯，扫花寻路。\n泪珠溅俎。\n叹将愁度日，病伤幽素。\n恨入金徽，见说文君更苦。\n黯凝伫。\n掩重关、遍城锺鼓。",
        "dynasty": "宋",
        "collection_info": null
    },
    {
        "uuid": "adefa2a5c2955354fb980b6a4ba80d93",
        "title": "解连环 怨怀无托",
        "author": "周邦彦",
        "content": "怨怀无托。\n嗟情人断绝，信音辽邈。\n信妙手、能解连环，似风散雨收，雾轻云薄。\n燕子楼空，暗尘锁、一床弦索。\n想移根换叶。\n尽是旧时，手种红药。\n汀洲渐生杜若。\n料舟依岸曲，人在天角。\n谩记得、当日音书，把闲语闲言，待总烧却。\n水驿春回，望寄我、江南梅萼。\n拚今生，对花对酒，为伊落泪。",
        "dynasty": "宋",
        "collection_info": null
    },
    {
        "uuid": "4d2d6c7ec2d652ecf5a281580c5dcf4f",
        "title": "玲珑四犯 秾李夭桃",
        "author": "周邦彦",
        "content": "秾李夭桃，是旧日潘郎，亲试春艳。\n自别河阳，长负露房烟脸。\n憔悴鬓点吴霜，念想梦魂飞乱。\n叹画阑玉砌都换。\n才始有缘重见。\n夜深偷展香罗荐。\n暗窗前、醉眠葱茜。\n浮花浪蕊都相识，谁更曾抬眼。\n休问旧色旧香，但认取、芳心一点。\n又片时一阵，风雨恶，吹分散。",
        "dynasty": "宋",
        "collection_info": null
    },
    {
        "uuid": "c23e04a6d5fb415bef1ba96ea53fc189",
        "title": "丹凤吟 迤逦春光无赖",
        "author": "周邦彦",
        "content": "迤逦春光无赖，翠藻翻池，黄蜂游阁。\n朝来风暴，飞絮乱投帘幕。\n生憎暮景，倚墙临岸，杏靥夭斜，榆钱轻薄。\n昼永惟思傍枕，睡起无憀，残照犹在亭角。\n况是别离气味，坐来但觉心绪恶。\n痛引浇愁酒，奈愁浓如酒，无计消铄。\n那堪昏暝，簌簌半檐花落。\n弄粉调朱柔素手，问何时重握。\n此时此意，长怕人道着。",
        "dynasty": "宋",
        "collection_info": null
    },
    {
        "uuid": "c49e81cee2854474b703eb9957fa061e",
        "title": "满江红 昼日移阴",
        "author": "周邦彦",
        "content": "昼日移阴，揽衣起、春帷睡足。\n临宝鉴，绿云撩乱，未忺妆束。\n蝶粉蜂黄都褪了，枕痕一线红生肉。\n背画栏、脉脉悄无言，寻棋局。\n重会面，犹未卜。\n无限事，萦心曲。\n想秦筝依旧，尚鸣金屋。\n芳草连天迷远望，宝香熏被成孤宿。\n最苦是、蝴蝶满园飞，无人扑。",
        "dynasty": "宋",
        "collection_info": null
    },
    {
        "uuid": "d50143235a8f1e56824aa8648c3ee497",
        "title": "瑞鹤仙 悄郊原带郭",
        "author": "周邦彦",
        "content": "悄郊原带郭。\n行路永，客去车尘漠漠。\n斜阳映山落。\n敛馀红、犹恋孤城栏角。\n凌波步弱。\n过短亭、何用素约。\n有流莺劝我，重解绣鞍，缓引春酌。\n不记归时早暮，上马谁扶，醒眠朱阁。\n惊飙动幕。\n扶残醉，绕红药。\n叹西园、已是花深无地，东风何事又恶。\n任流光过却。\n犹喜洞天自乐。",
        "dynasty": "宋",
        "collection_info": null
    },
    {
        "uuid": "5755cedb0b9f301be6b80be216a0d329",
        "title": "西平乐 稚柳苏晴",
        "author": "周邦彦",
        "content": "稚柳苏晴，故溪歇雨，川迥未觉春赊。\n驼褐寒侵，正怜初日，轻阴抵死须遮。\n叹事逐孤鸿尽去，身与塘蒲共晚，争知向此，征途迢递，伫立尘沙。\n追念朱颜翠发，曾到处、故地使人嗟。\n道连三楚，天低四野，乔木依前，临路敧斜。\n重慕想，东陵晦迹，彭泽归来，左右琴书自乐，松菊相依，何况风流鬓未华。\n多谢故人，亲驰郑驿，时倒融尊，劝此淹留，共过芳时，翻令倦客思家。",
        "dynasty": "宋",
        "collection_info": null
    },
    {
        "uuid": "1246d0d7986cdf014f3d0a95161768a4",
        "title": "浪涛沙・浪淘沙 昼阴重",
        "author": "周邦彦",
        "content": "昼阴重，霜凋岸草，雾隐城堞。\n南陌脂车待发。\n东门帐饮乍阕。\n正拂面垂杨堪缆结。\n掩红泪、玉手亲折。\n念汉浦离鸿去何许，经时信音绝。\n情切。\n望中地远天阔。\n向露冷风清，无人处、耿耿寒漏咽。\n嗟万事难忘，唯是轻别。\n翠尊未竭。\n凭断云留取，西楼残月。\n罗带光销纹衾叠。\n连环解、旧香顿歇。\n怨歌永、琼壶敲尽缺。\n恨春去、不与人期，弄夜色，空馀满地梨花雪。",
        "dynasty": "宋",
        "collection_info": null
    },
    {
        "uuid": "072d2de09ba47d76ac56597262725930",
        "title": "忆旧游 记愁横浅黛",
        "author": "周邦彦",
        "content": "记愁横浅黛，泪洗红铅，门掩秋宵。\n坠叶惊离思，听寒蜇夜泣，乱雨潇潇。\n凤钗半脱云鬓，窗影烛光摇。\n渐暗竹敲凉，疏荧照晚，两地魂销。\n迢迢。\n问音信，道径底花阴，时认鸣镳。\n也拟临朱户，叹因郎憔悴，羞见郎招。\n旧巢更有新燕，杨柳拂河桥。\n但满目京尘，东风竟日吹露桃。",
        "dynasty": "宋",
        "collection_info": null
    },
    {
        "uuid": "f739d96b267df4ce2fe23cc3ca845068",
        "title": "蓦山溪 湖平春水",
        "author": "周邦彦",
        "content": "湖平春水，菱荇萦船尾。\n空翠入衣襟，拊轻桹、游鱼惊避。\n晚来潮上，迤逦没沙痕，山四倚。\n云渐起。\n鸟度屏风里。\n周郎逸兴，黄帽侵云水。\n落日媚沧洲，泛一棹、夷犹未已。\n玉箫金管，不共美人游，因个甚，烟雾底。\n独爱莼羹美。",
        "dynasty": "宋",
        "collection_info": null
    },
    {
        "uuid": "edbe31feb5f66267580cbe33a4028d36",
        "title": "少年游 南都石黛扫晴山",
        "author": "周邦彦",
        "content": "南都石黛扫晴山。\n衣薄耐朝寒。\n一夕东风，海棠花谢，楼上卷帘看。\n而今丽日明如洗，南陌暖雕鞍。\n旧赏园林，喜无风雨，春鸟报平安。",
        "dynasty": "宋",
        "collection_info": null
    },
    {
        "uuid": "c213bf80bdcec5643bd275778ef6e64f",
        "title": "少年游 朝云漠漠散轻丝",
        "author": "周邦彦",
        "content": "朝云漠漠散轻丝。\n楼阁淡春姿。\n柳泣花啼，九街泥重，门外燕飞迟。\n而今丽日明金屋，春色在桃枝。\n不似当时，小桥冲雨，幽恨两人知。",
        "dynasty": "宋",
        "collection_info": null
    },
    {
        "uuid": "873431442d004b8601f0f859e233dfbd",
        "title": "秋蕊香 乳鸭池塘水暖",
        "author": "周邦彦",
        "content": "乳鸭池塘水暖。\n风紧柳花迎面。\n午妆粉指印窗眼。\n曲里长眉翠浅。\n问知社日停针线。\n探新燕。\n宝钗落枕春梦远。\n帘影参差满院。",
        "dynasty": "宋",
        "collection_info": null
    },
    {
        "uuid": "433b30a6755bb191cbf51fefc2456be0",
        "title": "渔家傲 灰暖香融销永昼",
        "author": "周邦彦",
        "content": "灰暖香融销永昼。\n蒲萄架上春藤秀。\n曲角栏干群雀斗。\n清明后。\n风梳万缕亭前柳。\n日照钗梁光欲溜。\n循阶竹粉沾衣袖。\n拂拂面红如着酒。\n沈吟久。\n昨宵正是来时候。",
        "dynasty": "宋",
        "collection_info": null
    },
    {
        "uuid": "e8977ba67ba128721c73a63bc2ad0c46",
        "title": "渔家傲 几日轻阴寒测测",
        "author": "周邦彦",
        "content": "几日轻阴寒测测。\n东风急处花成积。\n醉踏阳春怀故国。\n归未得。\n黄鹂久住如相识。\n赖有蛾眉能暖客。\n长歌屡劝金杯侧。\n歌罢月痕来照席。\n贪欢适。\n帘前重露成涓滴。",
        "dynasty": "宋",
        "collection_info": null
    },
    {
        "uuid": "2dbaecae1101766f95ec546119b777d2",
        "title": "南乡子 晨色动妆楼",
        "author": "周邦彦",
        "content": "晨色动妆楼。\n短烛荧荧悄未收。\n自在开帘风不定，飕飕。\n池面冰澌趁水流。\n早起怯梳头。\n欲绾云鬟又却休。\n不会沈吟思底事，凝眸。\n两点春山满镜愁。",
        "dynasty": "宋",
        "collection_info": null
    },
    {
        "uuid": "70417717a1a493a3e9928bfb61f7d382",
        "title": "望江南・忆江南 游妓散",
        "author": "周邦彦",
        "content": "游妓散，独自绕回堤。\n芳草怀烟迷水曲，密云衔雨暗城西。\n九陌未沾泥。\n桃李下，春晚未成蹊。\n墙外见花寻路转，柳阴行马过莺啼。\n无处不凄凄。",
        "dynasty": "宋",
        "collection_info": null
    },
    {
        "uuid": "472e891b3c73883978c9e0e65a81b662",
        "title": "浣溪沙 争挽桐花两鬓垂",
        "author": "周邦彦",
        "content": "争挽桐花两鬓垂。\n小妆弄影照清池。\n出帘踏袜趁蜂儿。\n跳脱添金双腕重，琵琶拨尽四弦悲。\n夜寒谁肯剪春衣。",
        "dynasty": "宋",
        "collection_info": null
    },
    {
        "uuid": "ce72f07855a151f8d58e20fec56d6f9c",
        "title": "浣溪沙 雨过残红湿未飞",
        "author": "周邦彦",
        "content": "雨过残红湿未飞。\n珠帘一行透斜晖。\n游蜂酿蜜窃香归。\n金屋无人风竹乱，衣篝尽日水沈微。\n一春须有忆人时。",
        "dynasty": "宋",
        "collection_info": null
    },
    {
        "uuid": "bd88fc047b62e8b3c1c920fa71ed5444",
        "title": "浣溪沙 楼上晴天碧四垂",
        "author": "周邦彦",
        "content": "楼上晴天碧四垂。\n楼前芳草接天涯。\n劝君莫上最高梯。\n新笋已成堂下竹，落花都上燕巢泥。\n忍听林表杜鹃啼。",
        "dynasty": "宋",
        "collection_info": null
    },
    {
        "uuid": "09f4d04620620ddc7c617f6dbc8f756f",
        "title": "迎春乐 清池小圃开云屋",
        "author": "周邦彦",
        "content": "清池小圃开云屋。\n结春伴、往来熟。\n忆年时，纵酒杯行速。\n看月上、归禽宿。\n墙里修篁森似束。\n记名字、曾刊新绿。\n见说别来长，沿翠藓、封寒玉。",
        "dynasty": "宋",
        "collection_info": null
    },
    {
        "uuid": "0d382929c9d3054b8c70a4d0a0930892",
        "title": "迎春乐 桃蹊柳曲闲踪迹",
        "author": "周邦彦",
        "content": "桃蹊柳曲闲踪迹。\n俱曾是、大堤客。\n解春衣、贳酒城南陌。\n频醉卧、胡姬侧。\n鬓点吴霜嗟早白。\n更谁念、玉溪消息。\n他日水云身，相望处，无南北。",
        "dynasty": "宋",
        "collection_info": null
    },
    {
        "uuid": "ed38f2de13f5b71ee5d0f42a314ee367",
        "title": "点绛唇 台上披襟",
        "author": "周邦彦",
        "content": "台上披襟，快风一瞬收残雨。\n柳丝轻举。\n蛛网粘飞絮。\n极目平芜，应是春归处。\n愁凝伫。\n楚歌声苦。\n村落黄昏鼓。",
        "dynasty": "宋",
        "collection_info": null
    },
    {
        "uuid": "9a5b1c7228a1d32aa51450525b99be23",
        "title": "一落索 眉共春山争秀",
        "author": "周邦彦",
        "content": "眉共春山争秀。\n可怜长皱。\n莫将清泪湿花枝，恐花也、如人瘦。\n清润玉箫闲久。\n知音稀有。\n欲知日日倚阑愁，但问取、亭前柳。",
        "dynasty": "宋",
        "collection_info": null
    },
    {
        "uuid": "dc69c663a60846b45aa7aa7df21836a1",
        "title": "一落索 杜宇思归声苦",
        "author": "周邦彦",
        "content": "杜宇思归声苦。\n和春催去。\n倚阑一霎酒旗风，任扑面、桃花雨。\n目断陇云江树。\n难逢尺素。\n落霞隐隐日平西，料想是、分携处。",
        "dynasty": "宋",
        "collection_info": null
    },
    {
        "uuid": "edb91ba776c35df4c6c7b7b7ee7c5ca2",
        "title": "垂丝钓 缕金翠羽",
        "author": "周邦彦",
        "content": "缕金翠羽。\n妆成才见眉妩。\n倦倚绣帘，看舞风絮。\n愁几许。\n寄凤丝雁柱。\n春将暮。\n向层城苑路。\n钿车似水，时时花径相遇。\n旧游伴侣。\n还到曾来处。\n门掩风和雨。\n梁间燕语。\n问那人在否。",
        "dynasty": "宋",
        "collection_info": null
    },
    {
        "uuid": "0cae176a2fbe109aefb659c53db3374a",
        "title": "满庭芳 风老莺雏",
        "author": "周邦彦",
        "content": "风老莺雏，雨肥梅子，午阴嘉树清圆。\n地卑山近，衣润费垆烟。\n人静乌鸢自乐，小桥外、新绿溅溅。\n凭栏久，黄芦苦竹，拟泛九江船。\n年年。\n如社燕，飘流瀚海，来寄修椽。\n且莫思身外，长近尊前。\n憔悴江南倦客，不堪听、急管繁弦。\n歌筵畔，先安簟枕，容我醉时眠。",
        "dynasty": "宋",
        "collection_info": null
    },
    {
        "uuid": "31ac03151c9528cb87bc468b4e7535ec",
        "title": "隔浦莲・隔浦莲近拍 新篁摇动翠葆",
        "author": "周邦彦",
        "content": "新篁摇动翠葆。\n曲径通深窈。\n夏果收新脆，金丸落、惊飞鸟。\n浓霭迷岸草。\n蛙声闹。\n骤雨鸣池沼。\n水亭小。\n浮萍破处，帘花檐影颠倒。\n纶巾羽扇，困卧北窗清晓。\n屏里吴山梦自到。\n惊觉。\n依然身在江表。",
        "dynasty": "宋",
        "collection_info": null
    },
    {
        "uuid": "662249b0bdb9f62f263232843bbf6960",
        "title": "法曲献仙音 蝉咽凉柯",
        "author": "周邦彦",
        "content": "蝉咽凉柯，燕飞尘幕，漏阁签声时度。\n倦脱纶巾，困便湘竹，桐阴半侵朱户。\n向抱影凝情处。\n时闻打窗雨。\n耿无语。\n叹文圆、近来多病，情绪懒，尊酒易成间阻。\n缥缈玉京人，想依然、京兆眉妩。\n翠幕深中，对徽容、空在纨素。\n待花前月下，见了不教归去。",
        "dynasty": "宋",
        "collection_info": null
    },
    {
        "uuid": "9fb3632c2aeefb3dc126409020025bc1",
        "title": "过秦楼 水浴清蟾",
        "author": "周邦彦",
        "content": "水浴清蟾，叶喧凉吹，巷陌马声初断。\n闲依露井，笑扑流萤，惹破画罗轻扇。\n人静夜久凭阑，愁不归眠，立残更箭。\n叹年华一瞬，人今千里，梦沈书远。\n空见说、鬓怯琼梳，容销金镜，渐懒趁时匀染。\n梅风地溽，虹雨苔滋，一架舞红都变。\n谁信无憀，为伊才减江淹，情伤荀倩。\n但明河影下，还看稀星数点。",
        "dynasty": "宋",
        "collection_info": null
    },
    {
        "uuid": "09920e1809dbf37940d066840c9f08ec",
        "title": "侧犯 暮霞霁雨",
        "author": "周邦彦",
        "content": "暮霞霁雨，小莲出水红妆靓。\n风定。\n看步袜江妃照明镜。\n飞萤度暗草，秉烛游花径。\n人静。\n携艳质、追凉就槐影。\n金环皓腕，雪藕清泉莹。\n谁念省。\n满身香、犹是旧荀令。\n见说胡姬，酒垆寂静。\n烟锁漠漠，藻池苔井。",
        "dynasty": "宋",
        "collection_info": null
    },
    {
        "uuid": "6d28043e2fccab586ddf952768534f81",
        "title": "塞翁吟 暗叶啼风雨",
        "author": "周邦彦",
        "content": "暗叶啼风雨，窗外晓色珑璁。\n散水麝，小池东。\n乱一岸芙蓉。\n蕲州簟展双纹浪，轻帐翠缕如空。\n梦念远别、泪痕重。\n淡铅脸斜红。\n忡忡。\n嗟憔悴、新宽带结，羞艳冶、都销镜中。\n有蜀纸、堪凭寄恨，等今夜、洒血书词，剪浊亲封。\n菖蒲渐老，早晚成花，教见熏风。",
        "dynasty": "宋",
        "collection_info": null
    },
    {
        "uuid": "a12b9a29c793ab6ae7b9106db8846039",
        "title": "苏幕遮 燎沈香",
        "author": "周邦彦",
        "content": "燎沈香，消溽暑。\n鸟雀呼晴，侵晓窥檐语。\n叶上初阳干宿雨，水面清圆，一一风荷举。\n故乡遥，何日去。\n家住吴门，久作长安旅。\n五月渔郎相忆否。\n小楫轻舟，梦入芙蓉浦。",
        "dynasty": "宋",
        "collection_info": null
    },
    {
        "uuid": "9ce32d23688755b96389a7d4c99bdf95",
        "title": "浣溪沙 日射敧红蜡蒂香",
        "author": "周邦彦",
        "content": "日射敧红蜡蒂香。\n风干微汗粉襟凉。\n碧纱对掩簟纹光。\n自剪柳枝明画阁，戏抛莲菂种横塘。\n长亭无事好思量。",
        "dynasty": "宋",
        "collection_info": null
    },
    {
        "uuid": "a005927d5433f740ef14cd0677b0a95e",
        "title": "浣溪沙 翠葆参差竹径成",
        "author": "周邦彦",
        "content": "翠葆参差竹径成。\n新荷跳雨泪珠倾。\n曲阑斜转小池亭。\n风约帘衣归燕急，水摇扇影戏鱼惊。\n柳梢残日弄微晴。",
        "dynasty": "宋",
        "collection_info": null
    },
    {
        "uuid": "eb500e1f49ac76c816736b8514b068b8",
        "title": "浣溪沙 薄薄纱橱望似空",
        "author": "周邦彦",
        "content": "薄薄纱橱望似空。\n簟纹如水浸芙蓉。\n起来娇眼未惺惚。\n强整罗衣抬皓腕，更将纨扇掩酥胸。\n羞郎何事面微红。",
        "dynasty": "宋",
        "collection_info": null
    },
    {
        "uuid": "2efedcfb0bdc29b0cc1b3aebb8aa11ab",
        "title": "浣溪沙 宝扇轻圆浅画缯",
        "author": "周邦彦",
        "content": "宝扇轻圆浅画缯。\n象床平稳细穿藤。\n飞蝇不到避壶冰。\n翠枕面凉频忆睡，玉箫手汗错成声。\n日长无力要人凭。",
        "dynasty": "宋",
        "collection_info": null
    },
    {
        "uuid": "8a6af4cfcae5932f963ee8317d90377d",
        "title": "点绛唇 征骑初停",
        "author": "周邦彦",
        "content": "征骑初停，酒行莫放离歌举。\n柳汀莲浦。\n看尽江南路。\n苦恨斜阳，冉冉催人去。\n空回顾。\n淡烟横素。\n不见扬鞭处。",
        "dynasty": "宋",
        "collection_info": null
    },
    {
        "uuid": "65d1c11784b954f4b7a2aa94529986ac",
        "title": "诉衷情 出林杏子落金盘",
        "author": "周邦彦",
        "content": "出林杏子落金盘。\n齿软怕尝酸。\n可惜半残青紫，犹有小唇丹。\n南陌上，落花闲。\n雨斑斑。\n不言不语，一段伤春，都在眉间。",
        "dynasty": "宋",
        "collection_info": null
    },
    {
        "uuid": "ac61935f122b0cf86cdf300d19236dde",
        "title": "风流子 枫林凋晚叶",
        "author": "周邦彦",
        "content": "枫林凋晚叶，关河迥，楚客惨将归。\n望一川暝霭，雁声哀怨，半规凉月，人影参差。\n酒醒后，泪花销凤蜡，风幕卷金泥。\n砧杵韵高，唤回残梦，绮罗香减，牵起馀悲。\n亭皋分襟地，难拚处、偏是掩面牵衣。\n何况怨怀长结，重见无期。\n想寄恨书中，银钩空满，断肠声里，玉筋还垂。\n多少暗愁密意，唯有天知。",
        "dynasty": "宋",
        "collection_info": null
    },
    {
        "uuid": "5150b24d1e690d5af6a74e93bd45851e",
        "title": "华胥引 川原澄映",
        "author": "周邦彦",
        "content": "川原澄映，烟月冥蒙，去舟如叶。\n岸足沙平，蒲根水冷留雁唼。\n别有孤角吟秋，对晓风呜轧。\n红日三竿，醉头扶起还怯。\n离思相萦，渐看看、鬓丝堪镊。\n舞衫歌扇，何人轻怜细阅。\n点检从前恩爱，但凤笺盈箧，愁剪灯花，夜来和泪双叠。",
        "dynasty": "宋",
        "collection_info": null
    },
    {
        "uuid": "b19e3e5be58f3852e8663ef33a94deb5",
        "title": "宴清都 地僻无锺鼓",
        "author": "周邦彦",
        "content": "地僻无锺鼓。\n残灯灭，夜长人倦难度。\n寒吹断梗，风翻暗雪，洒窗填户。\n宾鸿谩说传书，算过尽、千俦万侣。\n始信得、庾信愁多，江淹恨极须赋。\n凄凉病损文园，徽弦乍拂，音韵先苦。\n淮山夜月，金城暮草，梦魂飞去。\n秋霜半入清镜，叹带眼、都移旧处。\n更久长、不见文君，归时认否。",
        "dynasty": "宋",
        "collection_info": null
    },
    {
        "uuid": "3f6f30603501e9088f7edc9510318ac1",
        "title": "四园竹 浮云护月",
        "author": "周邦彦",
        "content": "浮云护月，未放满朱扉。\n鼠摇暗壁，萤度破窗，偷入书帏。\n秋意浓，闲伫立、庭柯影里。\n好风襟袖先知。\n夜何其。\n江南路绕重山，心知谩与前期。\n奈向灯前堕泪，肠断萧娘，旧日书辞。\n犹在纸。\n雁信绝，清宵梦又稀。",
        "dynasty": "宋",
        "collection_info": null
    },
    {
        "uuid": "9d5a2406bf7c1a13faff50ac28e5fd85",
        "title": "齐天乐 绿芜凋尽台城路",
        "author": "周邦彦",
        "content": "绿芜凋尽台城路，殊乡又逢秋晚。\n暮雨生寒，鸣蛩劝织，深阁时闻裁剪。\n云窗静掩。\n叹重拂罗裀，顿疏花簟。\n尚有綀囊，露萤清夜照书卷。\n荆江留滞最久，故人相望处，离思何限。\n渭水西风，长安乱叶，空忆诗情宛转。\n凭高眺远。\n正玉液新篘，蟹螯初荐。\n醉倒山翁，但愁斜照敛。",
        "dynasty": "宋",
        "collection_info": null
    },
    {
        "uuid": "fdb2672f912c4f3265c30bd220f7842a",
        "title": "木兰花・玉楼春 郊原雨过金英秀",
        "author": "周邦彦",
        "content": "郊原雨过金英秀。\n风扫霜威寒入袖。\n感君一曲断肠歌，劝我十分和泪酒。\n古道尘清榆柳瘦。\n系马邮亭人散后。\n今宵灯尽酒醒时，可惜朱颜成皓首。",
        "dynasty": "宋",
        "collection_info": null
    },
    {
        "uuid": "1ded5bbe0103e4fff7b363bef9346208",
        "title": "霜叶飞 露迷衰草",
        "author": "周邦彦",
        "content": "露迷衰草。\n疏星挂，凉蟾低下林表。\n素娥青女斗婵娟，正倍添凄悄。\n渐飒飒、丹枫撼晓。\n横天云浪鱼鳞小。\n似故人相看，又透入、清辉半饷，特地留照。\n迢递望极关山，波穿千里，度日如岁难到。\n凤楼今夜听秋风，奈五更愁抱。\n想玉匣、哀弦闭了。\n无心重理相思调。\n见皓月、牵离恨，屏掩孤颦，泪流多少。",
        "dynasty": "宋",
        "collection_info": null
    },
    {
        "uuid": "c33d400a6578eb7c23133b5ef519dc9b",
        "title": "蕙兰芳引 寒莹晚空",
        "author": "周邦彦",
        "content": "寒莹晚空，点清镜、断霞孤鹜。\n对客馆深扃，霜草未衰更绿。\n倦游厌旅，但梦绕、阿娇金屋。\n想故人别后，尽日空疑风竹。\n塞北氍毹，江南图障，是处温燠。\n更花管云笺，犹写寄情旧曲。\n音尘迢递，但劳远目。\n今夜长，争奈枕单人独。",
        "dynasty": "宋",
        "collection_info": null
    },
    {
        "uuid": "b49129dd529b4b9af150ba280667b3d0",
        "title": "塞垣春 暮色分平野",
        "author": "周邦彦",
        "content": "暮色分平野。\n傍苇岸、征帆卸。\n烟村极浦，树藏孤馆，秋景如画。\n渐别离气味难禁也。\n更物象、供潇洒。\n念多材浑衰减，一怀幽恨难写。\n追念绮窗人，天然自、风韵娴雅。\n竟夕起相思，谩嗟怨遥夜。\n又还将、两袖珠泪，沈吟向寂寥寒灯下。\n玉骨为多感，瘦来无一把。",
        "dynasty": "宋",
        "collection_info": null
    },
    {
        "uuid": "844bd31a1049cb5d1823bf3d75476a10",
        "title": "丁香结 苍藓沿阶",
        "author": "周邦彦",
        "content": "苍藓沿阶，冷萤粘屋，庭树望秋先陨。\n渐雨凄风迅。\n澹暮色，倍觉园林清润。\n汉姬纨扇在，重吟玩、弃掷未忍。\n登山临水，此恨自古，销磨不尽。\n牵引。\n记试酒归时，映月同看雁阵。\n宝幄香缨，熏炉象尺，夜寒灯晕。\n谁念留滞故国，旧事劳方寸。\n唯丹青相伴，那更尘昏蠹损。",
        "dynasty": "宋",
        "collection_info": null
    },
    {
        "uuid": "2a9221c2a3fa5eba7f1171230a9774b9",
        "title": "氐州第一 波落寒汀",
        "author": "周邦彦",
        "content": "波落寒汀，村渡向晚，遥看数点帆小。\n乱叶翻鸦，惊风破雁，天角孤云缥缈。\n官柳萧疏，甚尚挂、微微残照。\n景物关情，川途换目，顿来催老。\n渐解狂朋欢意少。\n奈犹被、思牵情绕。\n座上琴心，机中锦字，觉最萦怀抱。\n也知人、悬望久，蔷薇谢、归来一笑。\n欲梦高唐，未成眠、霜空又晓。",
        "dynasty": "宋",
        "collection_info": null
    },
    {
        "uuid": "67e0aa1c1696245a6b6c2111251ea76a",
        "title": "解蹀躞 候馆丹枫吹尽",
        "author": "周邦彦",
        "content": "候馆丹枫吹尽，面旋随风舞。\n夜寒霜月，飞来伴孤旅。\n还是独拥秋衾，梦馀酒困都醒，满怀离苦。\n甚情绪。\n深念凌波微步。\n幽房暗相遇，泪珠都作，秋宵枕前雨。\n此恨音驿难通，待凭征雁归时，带将愁去。",
        "dynasty": "宋",
        "collection_info": null
    },
    {
        "uuid": "ecac9f8f85ac3a687d893d7c3f18b202",
        "title": "少年游 并刀如水",
        "author": "周邦彦",
        "content": "并刀如水，吴盐胜雪，纤手破新橙。\n锦幄初温，兽烟不断，相对坐调笙。\n低声问向谁行宿，城上已三更。\n马滑霜浓，不如休去，直是少人行。",
        "dynasty": "宋",
        "collection_info": null
    },
    {
        "uuid": "fb5edde2bb24b56fb5c9c53540788ca2",
        "title": "庆春宫・高阳台 云接平冈",
        "author": "周邦彦",
        "content": "云接平冈，山围寒野，路回渐转孤城。\n衰柳啼鸦，惊风驱雁，动人一片秋声。\n倦途休驾，澹烟里、微茫见星。\n尘埃憔悴，生怕黄昏，离思牵萦。\n华堂旧日逢迎。\n花艳参差，香雾飘零。\n弦管当头，偏怜娇凤，夜深簧暖笙清。\n眼波传意，恨密约、匆匆未成。\n许多烦恼，只为当时，一饷留情。",
        "dynasty": "宋",
        "collection_info": null
    },
    {
        "uuid": "b66ac606cea030e37f987fce468a2493",
        "title": "醉桃源・阮郎归 冬衣初染远山青",
        "author": "周邦彦",
        "content": "冬衣初染远山青。\n双丝云雁绫。\n夜寒袖湿欲成冰。\n都缘珠泪零。\n情黯黯，闷腾腾。\n身如秋后蝇。\n若教随马逐郎行。\n不辞多少程。",
        "dynasty": "宋",
        "collection_info": null
    },
    {
        "uuid": "fb126166e15d3f4c655da3513c9959da",
        "title": "醉桃源・阮郎归 菖蒲叶老水平沙",
        "author": "周邦彦",
        "content": "菖蒲叶老水平沙。\n临流苏小家。\n画阑曲径宛秋蛇。\n金英垂露华。\n烧蜜炬，引莲娃。\n酒香熏脸霞。\n再来重约日西斜。\n倚门听暮鸦。",
        "dynasty": "宋",
        "collection_info": null
    },
    {
        "uuid": "6f5bf7f53b513b095ba3c17a4e2e19e6",
        "title": "点绛唇 孤馆迢迢",
        "author": "周邦彦",
        "content": "孤馆迢迢，暮天草露沾衣润。\n夜来秋近。\n月晕通风信。\n今日原头，黄叶飞成阵。\n知人闷。\n故来相趁。\n共结临岐恨。",
        "dynasty": "宋",
        "collection_info": null
    },
    {
        "uuid": "47d08b40518cfbb17d374c6760e3533a",
        "title": "夜游宫 叶下斜阳照水",
        "author": "周邦彦",
        "content": "叶下斜阳照水。\n卷轻浪、沈沈千里。\n桥上酸风射眸子。\n立多时，看黄昏，灯火市。\n古屋寒窗底。\n听几片、井桐飞坠。\n不恋单衾再三起。\n有谁知，为萧娘，书一纸。",
        "dynasty": "宋",
        "collection_info": null
    },
    {
        "uuid": "a739a313876fcffd99a4ddb3d7ee713e",
        "title": "夜游宫 客去车尘未敛",
        "author": "周邦彦",
        "content": "客去车尘未敛。\n古帘暗、雨苔千点。\n月皎风清在处见。\n奈今宵，照初弦，吹一箭。\n池曲河声转。\n念归计，眼迷魂乱。\n明日前村更荒远。\n且开尊，任红鳞，生酒面。",
        "dynasty": "宋",
        "collection_info": null
    },
    {
        "uuid": "581ae8bb8f6d80ea61698555d948e0b1",
        "title": "诉衷情 堤前亭午未融霜",
        "author": "周邦彦",
        "content": "堤前亭午未融霜。\n风紧雁无行。\n重寻旧日岐路，茸帽北游装。\n期信杳，别离长。\n远情伤。\n风翻酒幔，寒凝茶烟，又是何乡。",
        "dynasty": "宋",
        "collection_info": null
    },
    {
        "uuid": "e7bae05c010802a6bc93231eb18dc920",
        "title": "伤情怨・清商怨 枝头风势渐小",
        "author": "周邦彦",
        "content": "枝头风势渐小。\n看暮鸦飞了。\n又是黄昏，闭门收返照。\n江南人去路缈。\n信未通、愁已先到。\n怕见孤灯，霜寒催睡早。",
        "dynasty": "宋",
        "collection_info": null
    },
    {
        "uuid": "23b59944d4d2edf4dbbdfc56362ad890",
        "title": "红林擒近 高柳春才软",
        "author": "周邦彦",
        "content": "高柳春才软，冻梅寒更香。\n暮雪助清峭，玉尘散林塘。\n那堪飘风递冷，故遣度幕穿窗。\n似欲料理新妆。\n呵手弄丝簧。\n冷落词赋客，萧索水云乡。\n援毫授简，风流犹忆东梁。\n望虚檐徐转，迥廊未扫，夜长莫惜空酒觞。",
        "dynasty": "宋",
        "collection_info": null
    },
    {
        "uuid": "c3175531c0bac7ed66cae61d62c52bcd",
        "title": "红林擒近 风雪惊初霁",
        "author": "周邦彦",
        "content": "风雪惊初霁，水乡增暮寒。\n树杪坠飞羽，檐牙挂琅玕。\n才喜门堆巷积，可惜迤逦销残。\n渐看低竹翩翻。\n清池涨微澜。\n步屐晴正好，宴席晚方欢。\n梅花耐冷，亭亭来入冰盘。\n对前山横素，愁云变色，放杯同觅高处看。",
        "dynasty": "宋",
        "collection_info": null
    },
    {
        "uuid": "aa9b697a300a487f8729a25ea0400f07",
        "title": "满路花・促拍满路花 金花落烬灯",
        "author": "周邦彦",
        "content": "金花落烬灯，银砾鸣窗雪。\n夜深微漏断，行人绝。\n风扉不定，竹圃琅玕折。\n玉人新间阔。\n着甚情悰，更当恁地时节。\n无言敧枕，帐底流清血。\n愁如春后絮，来相接。\n知他那里，争信人心切。\n除共天公说。\n不成也还，似伊无个分别。",
        "dynasty": "宋",
        "collection_info": null
    },
    {
        "uuid": "cd6802412d8d9d90b33bf32dcf0257cb",
        "title": "解语花 风销焰蜡",
        "author": "周邦彦",
        "content": "风销焰蜡，露浥烘炉。\n花市光相射。\n桂华流瓦。\n纤云散，耿耿素娥欲下。\n衣裳淡雅。\n看楚女、纤腰一把。\n箫鼓喧，人影参差，满路飘香麝。\n因念都城放夜。\n望千门如昼，嬉笑游冶。\n钿车罗帕。\n相逢处，自有暗尘随马。\n年光是也。\n唯只见、旧情衰谢。\n清漏移，飞盖归来，从舞休歌罢。",
        "dynasty": "宋",
        "collection_info": null
    },
    {
        "uuid": "32563f453838368095677d7c6059e12c",
        "title": "六么令 快风收雨",
        "author": "周邦彦",
        "content": "快风收雨，亭馆清残燠。\n池光静横秋影，岸柳如新沐。\n闻道宜城酒美，昨日新醅熟。\n轻镳相逐。\n冲泥策马，来折东篱半开菊。\n华堂花艳对列，一一惊郎目。\n歌韵巧共泉声，间杂琮琤玉。\n惆怅周郎已老，莫唱当时曲。\n幽欢难卜。\n明年谁健，更把茱萸再三嘱。",
        "dynasty": "宋",
        "collection_info": null
    },
    {
        "uuid": "4b77607d0a6d836adeedb4613e97d7ab",
        "title": "倒犯 霁景、对霜蟾乍升",
        "author": "周邦彦",
        "content": "霁景、对霜蟾乍升，素烟如扫。\n千林夜缟。\n徘徊处、渐移深窈。\n何人正弄，孤影蹁跹，西窗悄。\n冒霜冷貂裘，玉斝邀云表。\n共寒光、饮清醥。\n淮左旧游，记送行人，归来山路窵。\n驻马望素魄，印遥碧、金枢小。\n爱秀色、初娟好。\n念漂浮、绵绵思远道。\n料异日宵征，必定还相照。\n奈何人自衰老。",
        "dynasty": "宋",
        "collection_info": null
    },
    {
        "uuid": "b39ebbcfc35acb575349bbe8b07ecfe1",
        "title": "大 对宿烟收",
        "author": "周邦彦",
        "content": "对宿烟收，春禽静，飞雨时鸣高屋。\n墙头青玉旆，洗铅霜都尽，嫩梢相触。\n润逼琴丝，寒侵枕障，虫网吹沾帘竹。\n邮亭无人处，听檐声不断，困眠初熟。\n奈愁极顿惊，梦轻难记，自怜幽独。\n行人归意速。\n最先念、流潦妨车毂。\n怎奈向、兰成憔悴，卫玠清羸，等闲时、易伤心目。\n未怪平阳客，双泪落、笛中哀曲。\n况萧索、青芜国。\n红糁铺地，门外荆桃如菽。\n夜游共谁秉烛。",
        "dynasty": "宋",
        "collection_info": null
    },
    {
        "uuid": "dc7beca015d9767234e969ee88f6bc42",
        "title": "玉烛新 溪源新腊后",
        "author": "周邦彦",
        "content": "溪源新腊后。\n见数朵江梅，剪裁初就。\n晕酥砌玉芳英嫩，故把春心轻漏。\n前村昨夜，想弄月、黄昏时候。\n孤岸峭，疏影横斜，浓香暗沾襟袖。\n尊前赋与多材，问岭外风光，故人知否。\n寿阳谩斗。\n终不似，照水一枝清瘦。\n风娇雨秀。\n好乱插、繁花盈首。\n须信道，羌管无情，看看又奏。",
        "dynasty": "宋",
        "collection_info": null
    },
    {
        "uuid": "078791387c2d91ed6e07c00acb6e4a9e",
        "title": "花犯 粉墙低",
        "author": "周邦彦",
        "content": "粉墙低，梅花照眼，依然旧风味。\n露痕轻缀。\n疑净洗铅华，无限佳丽。\n去年胜赏曾孤倚。\n冰盘同宴喜。\n更可惜，雪中高树，香篝熏素被。\n今年对花最匆匆，相逢似有恨，依依愁悴。\n吟望久，青苔上、旋看飞坠。\n相将见、脆丸荐酒，人正在、空江烟浪里。\n但梦想、一枝潇洒，黄昏斜照水。",
        "dynasty": "宋",
        "collection_info": null
    },
    {
        "uuid": "a8054385b903b50d9b03fda1aa5e34be",
        "title": "丑奴儿・采桑子 肌肤绰约真仙子",
        "author": "周邦彦",
        "content": "肌肤绰约真仙子，来伴冰霜。\n洗尽铅黄。\n素面初无一点妆。\n寻花不用持银烛，暗里闻香。\n零落池塘。\n分付馀妍与寿阳。",
        "dynasty": "宋",
        "collection_info": null
    },
    {
        "uuid": "5d3abc5ebb701a56c90e4fa3b70fc83c",
        "title": "水龙吟 素肌应怯馀寒",
        "author": "周邦彦",
        "content": "素肌应怯馀寒，艳阳占立青芜地。\n樊川照日，灵关遮路，残红敛避。\n传火楼台，妒花风雨，长门深闭。\n亚帘栊半湿，一枝在手，偏勾引、黄昏泪。\n别有风前月底。\n布繁英、满圆歌吹。\n朱铅退尽，潘妃却酒，昭君乍起。\n雪浪翻空，粉裳缟夜，不成春意。\n恨玉容不见，琼英谩好，与何人比。",
        "dynasty": "宋",
        "collection_info": null
    },
    {
        "uuid": "edef7bd754889ddf8bc22bd72d34646a",
        "title": "六丑 正单衣试酒",
        "author": "周邦彦",
        "content": "正单衣试酒，恨客里、光阴虚掷。\n愿春暂留，春归如过翼。\n一去无迹。\n为问花何在，夜来风雨，葬楚宫倾国。\n钗钿堕处遗香泽。\n乱点桃蹊，轻翻柳陌。\n多情为谁追惜。\n但蜂媒蝶使，时叩窗隔。\n东园岑寂。\n渐蒙笼暗碧。\n静绕珍丛底，成叹息。\n长条故惹行客。\n似牵衣待话，别情无极。\n残英小、强簪巾帻。\n终不似一朵，钗头颤袅，向人敧侧。\n漂流处、莫趁潮汐。\n恐断红、尚有相思字，何由见得。",
        "dynasty": "宋",
        "collection_info": null
    },
    {
        "uuid": "b3cbb1db7f389109dcad0222dd5cc6f0",
        "title": "虞美人 金闺平帖春云暖",
        "author": "周邦彦",
        "content": "金闺平帖春云暖。\n昼漏花前短。\n玉颜酒解艳红消。\n一面捧心啼困、不成娇。\n别来新翠迷行径。\n窗锁玲珑影。\n砑绫小字夜来封。\n斜倚曲栏凝睇、数归鸿。",
        "dynasty": "宋",
        "collection_info": null
    },
    {
        "uuid": "bf34d37a14cbe9226ab7cd5af44b2ddd",
        "title": "虞美人 廉纤小雨池塘遍",
        "author": "周邦彦",
        "content": "廉纤小雨池塘遍。\n细点看萍面。\n一双燕子守朱门。\n比似寻常时候、易黄昏。\n宜城酒泛浮香絮。\n细作更阑语。\n相将羁思乱如云。\n又是一窗灯影、两愁人。",
        "dynasty": "宋",
        "collection_info": null
    },
    {
        "uuid": "9eea3f77630574f3d3e1cc009a7a389b",
        "title": "兰陵王 柳阴直",
        "author": "周邦彦",
        "content": "柳阴直。\n烟里丝丝弄碧。\n隋堤上、曾见几番，拂水飘绵送行色。\n登临望故国。\n谁识。\n京华倦客。\n长亭路，年去岁来，应折柔条过千尺。\n闲寻旧踪迹。\n又酒趁哀弦，灯照离席。\n梨花榆火催寒食。\n愁一箭风快，半篙波暖，回头迢递便数驿。\n望人在天北。\n凄恻。\n恨堆积。\n渐别浦萦回，津堠岑寂。\n斜阳冉冉春无极。\n念月榭携手，露桥闻笛。\n沈思前事，似梦里，泪暗滴。",
        "dynasty": "宋",
        "collection_info": null
    },
    {
        "uuid": "ec13e1a0902b75802bde0c4710084bb2",
        "title": "蝶恋花 爱日轻明新雪后",
        "author": "周邦彦",
        "content": "爱日轻明新雪后。\n柳眼星星，渐欲穿窗牖。\n不待长亭倾别酒。\n一枝已入骚人手。\n浅浅挼蓝轻蜡透。\n过尽冰霜，便与春争秀。\n强对青铜簪白首。\n老来风味难依旧。",
        "dynasty": "宋",
        "collection_info": null
    },
    {
        "uuid": "a3e778e7f977907edc7ead02f2749e5b",
        "title": "蝶恋花 桃萼新香梅落后",
        "author": "周邦彦",
        "content": "桃萼新香梅落后。\n暗叶藏鸦，苒苒垂亭牖。\n舞困低迷如着酒。\n乱丝偏近游人手。\n雨过朦胧斜日透。\n客舍青青，特地添明秀。\n莫话扬鞭回别首。\n渭城荒远无交旧。",
        "dynasty": "宋",
        "collection_info": null
    },
    {
        "uuid": "aca13c3bbcaef1084f6450daa58e7447",
        "title": "蝶恋花 蠢蠢黄金初脱后",
        "author": "周邦彦",
        "content": "蠢蠢黄金初脱后。\n暖日飞绵，取次粘窗牖。\n不见长条低拂酒。\n赠行应已输先手。\n莺掷金梭飞不透。\n小榭危楼，处处添奇秀。\n何日隋堤萦马首。\n路长人倦空思旧。",
        "dynasty": "宋",
        "collection_info": null
    },
    {
        "uuid": "cf08c102043484b512a8d8e4a87dcffe",
        "title": "蝶恋花 小阁阴阴人寂后",
        "author": "周邦彦",
        "content": "小阁阴阴人寂后。\n翠幕褰风，烛影摇疏牖。\n夜半霜寒初索酒。\n金刀正在柔荑手。\n彩薄粉轻光欲透。\n小叶尖新，未放双眉秀。\n记得长条垂鹢首。\n别离情味还依旧。",
        "dynasty": "宋",
        "collection_info": null
    },
    {
        "uuid": "47249b97af876dd4890969234d7de506",
        "title": "西河 佳丽地",
        "author": "周邦彦",
        "content": "佳丽地。\n南朝盛事谁记。\n山围故国绕清江，髻鬟对起。\n怒涛寂寞打孤城，风樯遥度天际。\n断崖树，犹倒倚。\n莫愁艇子曾系。\n空馀旧迹郁苍苍，雾沈半垒。\n夜深月过女墙来，赏心东望淮水。\n酒旗戏鼓甚处市。\n想依稀、王谢邻里。\n燕子不知何世。\n入寻常、巷陌人家，相对如说兴亡，斜阳里。",
        "dynasty": "宋",
        "collection_info": null
    },
    {
        "uuid": "a443b6ae3d4d9175c5e5f83ec7fe03ee",
        "title": "归去难・促拍满路花 佳约人未知",
        "author": "周邦彦",
        "content": "佳约人未知，背地伊先变。\n恶会称停事，看深浅。\n如今信我，委的论长远。\n好来无可怨。\n洎合教伊，因些事后分散。\n密意都休，待说先肠断。\n此恨除非是，天相念。\n坚心更守，未死终相见。\n多少闲磨难。\n到得其时，知他做甚头眼。",
        "dynasty": "宋",
        "collection_info": null
    },
    {
        "uuid": "5250868363275eab418e87a574955781",
        "title": "三部乐 浮玉飞琼",
        "author": "周邦彦",
        "content": "浮玉飞琼，向邃馆静轩，倍增清绝。\n夜窗垂练，何用交光明月。\n近闻道、官阁多梅，趁暗香未远，冻蕊初发。\n倩谁摘取，寄赠情人桃叶。\n回文近传锦字，道为君瘦损，是人都说。\n祆知染红着手，胶梳粘发。\n转思量、镇长堕睫。\n都只为、情深意切。\n欲报消息，无一句、堪愈愁结。",
        "dynasty": "宋",
        "collection_info": null
    },
    {
        "uuid": "67d136621dce58522fc95cd4899985c4",
        "title": "菩萨蛮 银河宛转三千曲",
        "author": "周邦彦",
        "content": "银河宛转三千曲。\n浴凫飞鹭澄波绿。\n何处是归舟。\n夕阳江上楼。\n天憎梅浪发。\n故下封枝雪。\n深院卷帘看。\n应怜江上寒。",
        "dynasty": "宋",
        "collection_info": null
    },
    {
        "uuid": "4a3cf67817e536128102e1b3527d7e7c",
        "title": "品令 夜阑人静",
        "author": "周邦彦",
        "content": "夜阑人静。\n月痕寄、梅梢疏影。\n帘外曲角栏干近。\n旧携手处，花发雾寒成阵。\n应是不禁愁与恨。\n纵相逢难问。\n黛眉曾把春衫印。\n后期无定。\n断肠香销尽。",
        "dynasty": "宋",
        "collection_info": null
    },
    {
        "uuid": "a32bef51993ddbefc494dc645342d6f1",
        "title": "玉楼春 玉琴虚下伤心泪",
        "author": "周邦彦",
        "content": "玉琴虚下伤心泪。\n只有文君知曲意。\n帘烘楼迥月宜人，酒暖香融春有味。\n萋萋芳草迷千里。\n惆怅王孙行未已。\n天涯回首一销魂，二十四桥歌舞地。",
        "dynasty": "宋",
        "collection_info": null
    },
    {
        "uuid": "fb3f026acba958fef5679026bf96c0cf",
        "title": "黄鹂绕碧树 双阙笼嘉气",
        "author": "周邦彦",
        "content": "双阙笼嘉气，寒威日晚，岁华将暮。\n小院闲庭，对寒梅照雪，淡烟凝素。\n忍当迅景，动无限、伤春情绪。\n犹赖是、上苑风光渐好，芳容将煦。\n草荚兰芽渐吐。\n且寻芳、更休思虑。\n这浮世、甚驱驰利禄，奔竞尘土。\n纵有魏珠照乘，未买得流年住。\n争如盛饮流霞，醉偎琼树。",
        "dynasty": "宋",
        "collection_info": null
    },
    {
        "uuid": "8b0cab1e145226273c8c646d0f2399f2",
        "title": "满路花・促拍满路花 帘烘泪雨干",
        "author": "周邦彦",
        "content": "帘烘泪雨干，酒压愁城破。\n冰壶防饮渴，培残火。\n朱消粉退，绝胜新梳裹。\n不是寒宵短，日上三竿，殢人犹要同卧。\n如今多病，寂寞章台左。\n黄昏风弄雪，门深锁。\n兰房密爱，万种思量过。\n也须知有我。\n着甚情悰，你但忘了人呵。",
        "dynasty": "宋",
        "collection_info": null
    },
    {
        "uuid": "d0e8dd7dc96242f06e0ac38fda49552e",
        "title": "绮寮怨 上马人扶残醉",
        "author": "周邦彦",
        "content": "上马人扶残醉，晓风吹未醒。\n映水曲、翠瓦朱檐，垂杨里、乍见津亭。\n当时曾题败壁，蛛丝罩、淡墨苔晕青。\n念去来、岁月如流，徘徊久、叹息愁思盈。\n去去倦寻路程。\n江陵旧事，何曾再问杨琼。\n旧曲凄清。\n敛愁黛、与谁听。\n尊前故人如在，想念我、最关情。\n何须渭城。\n歌声未尽处，先泪零。",
        "dynasty": "宋",
        "collection_info": null
    },
    {
        "uuid": "e06e5bfdd26c17bdecf05d23e0fddf10",
        "title": "拜星月・拜星月慢 夜色催更",
        "author": "周邦彦",
        "content": "夜色催更，清尘收露，小曲幽坊月暗。\n竹槛灯窗，识秋娘庭院。\n笑相遇，似觉琼枝玉树，暖日明霞光烂。\n水眄兰情，总平生稀见。\n画图中、旧识春风面。\n谁知道、自到瑶台畔。\n眷恋雨润云温，苦惊风吹散。\n念荒寒、寄宿无人馆。\n重门闭、败壁秋虫叹。\n怎奈向、一缕相思，隔溪山不断。",
        "dynasty": "宋",
        "collection_info": null
    },
    {
        "uuid": "bae6a2b9e88c918e1e3ddd81ead2ba1b",
        "title": "尉迟杯 隋堤路",
        "author": "周邦彦",
        "content": "隋堤路。\n渐日晚、密霭生深树。\n阴阴淡月笼沙，还宿河桥深处。\n无情画舸，都不管、烟波隔南浦。\n等行人、醉拥重衾，载将离恨归去。\n因念旧客京华，长偎傍、疏林小槛欢聚。\n冶叶倡条俱相识，仍惯见、珠歌翠舞。\n如今向、渔村水驿，夜如岁、焚香独自语。\n有何人、念我无憀，梦魂凝想鸳侣。",
        "dynasty": "宋",
        "collection_info": null
    },
    {
        "uuid": "3dc9943d4016c20b7fc9ea4b0cd0c83f",
        "title": "绕佛阁 暗尘四敛",
        "author": "周邦彦",
        "content": "暗尘四敛。\n楼观迥出，高映孤馆。\n清漏将短。\n厌闻夜久，签声动书幔。\n桂华又满。\n闲步露草，偏爱幽远。\n花气清婉，望中迤逦，城阴度河岸。\n倦客最萧索，醉倚斜桥穿柳线。\n还似汴堤，虹梁横水面。\n看浪飐春灯，舟下如箭。\n此行重见。\n叹故友难逢，羁思空乱。\n两眉愁、向谁舒展。",
        "dynasty": "宋",
        "collection_info": null
    },
    {
        "uuid": "03e41402c0aad5b33cb1f028172cc8a7",
        "title": "一寸金 州夹苍崖",
        "author": "周邦彦",
        "content": "州夹苍崖，下枕江山是城郭。\n望海霞接日，红翻水面，晴风吹草，青摇山脚。\n波暖凫鹥作。\n沙痕退、夜潮正落。\n疏林外、一点炊烟，渡口参差正寥廓。\n自叹劳生，经年何事，京华信漂泊。\n念渚蒲汀柳，空归闲梦，风轮雨楫，终辜前约。\n情景牵心眼，流连处、利名易薄。\n回头谢、冶叶倡条，便入渔钓乐。",
        "dynasty": "宋",
        "collection_info": null
    },
    {
        "uuid": "660d603f86dc3c0097e3f07b7fef1959",
        "title": "蝶恋花 月皎惊乌栖不定",
        "author": "周邦彦",
        "content": "月皎惊乌栖不定。\n更漏将残，轣辘，牵金井。\n唤起两眸清炯炯。\n泪花落枕红棉泠。\n执手霜风吹鬓影。\n去意徊徨，别语愁难听。\n楼上阑干横斗柄。\n露寒人远鸡相应。",
        "dynasty": "宋",
        "collection_info": null
    },
    {
        "uuid": "7a049537fda08ad25321373ea05f53cb",
        "title": "如梦令 尘满一絣文绣",
        "author": "周邦彦",
        "content": "尘满一絣文绣。\n泪湿领巾红皱。\n初暖绮罗轻，腰胜武昌官柳。\n长昼。\n长昼。\n困卧午窗中酒。",
        "dynasty": "宋",
        "collection_info": null
    },
    {
        "uuid": "aac8245c85b6490faa710844ec3ff9fc",
        "title": "如梦令 门外迢迢行路",
        "author": "周邦彦",
        "content": "门外迢迢行路。\n谁送郎边尺素。\n巷陌雨馀风，当面湿花飞去。\n无绪。\n无绪。\n闲处偷垂玉箸。",
        "dynasty": "宋",
        "collection_info": null
    },
    {
        "uuid": "17e9fec79b4cf44ea03d9bcf8c57c012",
        "title": "月中行・月宫春 蜀丝趁日染干红",
        "author": "周邦彦",
        "content": "蜀丝趁日染干红。\n微暖面脂融。\n博山细篆霭房栊。\n静看打窗虫。\n愁多胆怯疑虚幕，声不断、暮景疏钟。\n团团四壁小屏风。\n啼尽梦魂中。",
        "dynasty": "宋",
        "collection_info": null
    },
    {
        "uuid": "5c4386d559fa80db5704014ce304c270",
        "title": "浣沙溪・浣溪沙 日薄尘飞官路平",
        "author": "周邦彦",
        "content": "日薄尘飞官路平。\n眼前喜见汴河倾。\n地遥人倦莫兼程。\n下马先寻题壁字，出门闲记榜村名。\n早收灯火梦倾城。",
        "dynasty": "宋",
        "collection_info": null
    },
    {
        "uuid": "fc3fe2d5200de30ff640349e98eb07f8",
        "title": "浣沙溪・浣溪沙 贪向津亭拥去车",
        "author": "周邦彦",
        "content": "贪向津亭拥去车。\n不辞泥雨溅罗襦。\n泪多脂粉了无馀。\n酒酽未须令客醉，路长终是少人扶。\n早教幽梦到华胥。",
        "dynasty": "宋",
        "collection_info": null
    },
    {
        "uuid": "c2f84a7bc8c266553afd58815937ab21",
        "title": "浣沙溪・浣溪沙 不为萧娘旧约寒",
        "author": "周邦彦",
        "content": "不为萧娘旧约寒。\n何因容易别长安。\n预愁衣上粉痕干。\n幽阁深沈灯焰喜，小炉邻近酒杯宽。\n为君门外脱归鞍。",
        "dynasty": "宋",
        "collection_info": null
    },
    {
        "uuid": "4d9c66e7d691e806214a2287adcba5cd",
        "title": "点绛唇 辽鹤归来",
        "author": "周邦彦",
        "content": "辽鹤归来，故乡多少伤心地。\n寸书不寄。\n鱼浪空千里。\n凭仗桃根，说与凄凉意。\n愁无际。\n旧时衣袂。\n犹有东门泪。",
        "dynasty": "宋",
        "collection_info": null
    },
    {
        "uuid": "7316953e226c5c051fae75c5d3611092",
        "title": "少年游 檐牙缥缈小倡楼",
        "author": "周邦彦",
        "content": "檐牙缥缈小倡楼。\n凉月挂银钩。\n聒席笙歌，透帘灯火，风景似扬州。\n当时面色欺春雪，曾伴美人游。\n今日重来，更无人问，独自倚阑愁。",
        "dynasty": "宋",
        "collection_info": null
    },
    {
        "uuid": "70f3a187d19edc9eea851ff5e4f4bc0c",
        "title": "望江南・忆江南 歌席上",
        "author": "周邦彦",
        "content": "歌席上，无赖是横波。\n宝髻玲珑敧玉燕，绣巾柔腻掩香罗。\n人好自宜多。\n无个事，因甚敛双蛾。\n浅淡梳妆疑见画，惺忪言语胜闻歌。\n何况会婆娑。",
        "dynasty": "宋",
        "collection_info": null
    },
    {
        "uuid": "e6e4842d9831bff5736ff988d5827c48",
        "title": "意难忘 衣染莺黄",
        "author": "周邦彦",
        "content": "衣染莺黄。\n爱停歌驻拍，劝酒持觞。\n低鬟蝉影动，私语口脂香。\n檐露滴，竹风凉。\n拚剧饮淋浪。\n夜渐深，笼灯就月，子细端相。\n知音见说无双。\n解移宫换羽，未怕周郎。\n长颦知有恨，贪耍不成妆。\n些个事，恼人肠。\n试说与何妨。\n又恐伊、寻消问息，瘦减容光。",
        "dynasty": "宋",
        "collection_info": null
    },
    {
        "uuid": "93d5fc9c4d76a8d4f93204ef153bd9ea",
        "title": "迎春乐 人人花艳明春柳",
        "author": "周邦彦",
        "content": "人人花艳明春柳。\n忆筵上、偷携手。\n趁歌停舞罢来相就。\n醒醒个、无些酒。\n比目香囊新刺绣。\n连隔座、一时熏透。\n为甚月中归，长是他、随车后。",
        "dynasty": "宋",
        "collection_info": null
    },
    {
        "uuid": "ddfb43f483422d2578205fc18fa33edd",
        "title": "定风波 莫倚能歌敛黛眉",
        "author": "周邦彦",
        "content": "莫倚能歌敛黛眉。\n此歌能有几人知。\n他日相逢花月底。\n重理。\n好声须记得来时。\n苦恨城头更漏永，无情岂解惜分飞。\n休诉金尊推玉臂。\n从醉。\n明朝有酒遣谁持。",
        "dynasty": "宋",
        "collection_info": null
    },
    {
        "uuid": "8bea7e9cf9b75743f6ac34836f9fa960",
        "title": "红罗袄 画烛寻欢去",
        "author": "周邦彦",
        "content": "画烛寻欢去，羸马载愁归。\n念取酒东垆，尊罍虽近，采花南浦，蜂蝶须知。\n自分袂、天阔鸿稀。\n空怀梦约心期。\n楚客忆江蓠。\n算宋玉、未必为秋悲。",
        "dynasty": "宋",
        "collection_info": null
    },
    {
        "uuid": "becb5817d2bc6ad70dfcf593bdb6d837",
        "title": "玉楼春 当时携手城东道",
        "author": "周邦彦",
        "content": "当时携手城东道。\n月堕檐牙人睡了。\n酒边难使客愁惊，帐底不教春梦到。\n别来人事如秋草。\n应有吴霜侵翠葆。\n夕阳深锁绿苔门，一任卢郎愁里老。",
        "dynasty": "宋",
        "collection_info": null
    },
    {
        "uuid": "7a4cc7de0e8766bbf8cb94256dadde01",
        "title": "玉楼春 大堤花艳惊郎目",
        "author": "周邦彦",
        "content": "大堤花艳惊郎目。\n秀色秾华看不足。\n休将宝瑟写幽怀，座上有人能顾曲。\n平波落照涵赪玉。\n画舸亭亭浮澹渌。\n临分何以祝深情，只有别离三万斛。",
        "dynasty": "宋",
        "collection_info": null
    },
    {
        "uuid": "9e9876471d5f2066cbdcbc1488eeb0c2",
        "title": "玉楼春 玉奁收起新妆了",
        "author": "周邦彦",
        "content": "玉奁收起新妆了。\n鬓畔斜枝红袅袅。\n浅颦轻笑百般宜，试着春衫犹更好。\n裁金簇翠天机巧。\n不称野人簪破帽。\n满头聊插片时狂，顿减十年尘土貌。",
        "dynasty": "宋",
        "collection_info": null
    },
    {
        "uuid": "92db9ebace238eb7e2456275d8f17189",
        "title": "玉楼春 桃溪不作从容住",
        "author": "周邦彦",
        "content": "桃溪不作从容住。\n秋藕绝来无续处。\n当时相候赤栏桥，今日独寻黄叶路。\n烟中列岫青无数。\n雁背夕阳红欲暮。\n人如风后入江云，情似雨馀黏地絮。",
        "dynasty": "宋",
        "collection_info": null
    },
    {
        "uuid": "38cb7f7f102551fb36ffd9e0b5ea8c02",
        "title": "夜飞鹊・夜飞鹊慢 河桥送人处",
        "author": "周邦彦",
        "content": "河桥送人处，凉夜何其。\n斜月远堕馀辉。\n铜盘烛泪已流尽，霏霏凉露沾衣。\n相将散离会，探风前津鼓，树杪参旗。\n华骢会意，纵扬鞭、亦自行迟。\n迢递路回清野，人语渐无闻，空带愁归。\n何意重红满地，遗钿不见，斜径都迷。\n兔葵燕麦，向残阳、欲与人齐。\n但徘徊班草，欷歔酹酒，极望天西。",
        "dynasty": "宋",
        "collection_info": null
    },
    {
        "uuid": "9e5caf0de68d7b0b065a9a1301be792b",
        "title": "早梅芳・喜迁莺 花竹深",
        "author": "周邦彦",
        "content": "花竹深，房栊好。\n夜阒无人到。\n隔窗寒雨，向壁孤灯弄馀照。\n泪多罗袖重，意密莺声小。\n正魂惊梦怯，门外已知晓。\n去难留，话未了。\n早促登长道。\n风披宿雾，露洗初阳射林表。\n乱愁迷远览，苦语萦怀抱。\n谩回头，更堪归路杳。",
        "dynasty": "宋",
        "collection_info": null
    },
    {
        "uuid": "1516f6515f3f420aa629abf69e3bbf4e",
        "title": "早梅芳・喜迁莺 缭墙深",
        "author": "周邦彦",
        "content": "缭墙深，丛竹绕。\n宴席临清沼。\n微呈纤履，故隐烘帘自嬉笑。\n粉香妆晕薄，带紧腰围小。\n看鸿惊凤翥，满座叹轻妙。\n酒醒时，会散了。\n回首城南道。\n河阴高转，露脚斜飞夜将晓。\n异乡淹岁月，醉眼迷登眺。\n路迢迢，恨满千里草。",
        "dynasty": "宋",
        "collection_info": null
    },
    {
        "uuid": "44c12d71f01a8226c25003dcdfdaa456",
        "title": "凤来朝 逗晓看娇面",
        "author": "周邦彦",
        "content": "逗晓看娇面。\n小窗深、弄明未遍。\n爱残朱宿粉云鬟乱。\n最好是、帐中见。\n说梦双蛾微敛。\n锦衾温、酒香未断。\n待起难舍拚。\n任日炙、画栏暖。",
        "dynasty": "宋",
        "collection_info": null
    },
    {
        "uuid": "3112e4735f7a6e818e99bc17867721a8",
        "title": "芳草渡・系裙腰 昨夜里",
        "author": "周邦彦",
        "content": "昨夜里，又再宿桃源，醉邀仙侣。\n听碧窗风快，珠帘半卷疏雨。\n多少离恨苦。\n方留连啼诉。\n凤帐晓，又是匆匆，独自归去。\n愁睹。\n满怀泪粉，瘦马冲泥寻去路。\n谩回首、烟迷望眼，依稀见朱户。\n似痴似醉，暗恼损、凭阑情绪。\n澹暮色，看尽栖鸦乱舞。",
        "dynasty": "宋",
        "collection_info": null
    },
    {
        "uuid": "f736d8ce15d03cf851556bc3ab5f06b2",
        "title": "感皇恩 露柳好风标",
        "author": "周邦彦",
        "content": "露柳好风标，娇莺能语。\n独占春光最多处。\n浅颦轻笑，未肯等闲分付。\n为谁心子里，长长苦。\n洞房见说，云深无路。\n凭仗青鸾道情素。\n酒空歌断，又被涛江催去。\n怎奈向、言不尽，愁无数。",
        "dynasty": "宋",
        "collection_info": null
    },
    {
        "uuid": "13da4e8b8abe8a044886cb83497a57f9",
        "title": "虞美人 灯前欲去仍留恋",
        "author": "周邦彦",
        "content": "灯前欲去仍留恋。\n肠断朱扉远。\n未须红雨洗香腮。\n待得蔷薇花谢、便归来。\n舞腰歌版闲时按。\n一任傍人看。\n金炉应见旧残煤。\n莫使恩情容易、似寒灰。",
        "dynasty": "宋",
        "collection_info": null
    },
    {
        "uuid": "61a7c003e94cd3cabaa1288689de62e7",
        "title": "虞美人 疏篱曲径田家小",
        "author": "周邦彦",
        "content": "疏篱曲径田家小。\n云树开清晓。\n天寒山色有无中。\n野外一声钟起、送孤蓬。\n添衣策马寻亭堠。\n愁抱惟宜酒。\n菰蒲睡鸭占陂塘。\n纵被行人惊散、又成双。",
        "dynasty": "宋",
        "collection_info": null
    },
    {
        "uuid": "fa835415209092c7b1f865fa8e941b61",
        "title": "虞美人 玉觞才掩朱弦悄",
        "author": "周邦彦",
        "content": "玉觞才掩朱弦悄。\n弹指壶天晓。\n回头犹认倚墙花。\n只向小桥南畔、便天涯。\n银蟾依旧当窗满。\n顾影魂先断。\n凄风休飐半残灯。\n拟倩今宵归梦、到云屏。",
        "dynasty": "宋",
        "collection_info": null
    },
    {
        "uuid": "4f10d2ba49064e92d7f109829526410a",
        "title": "玉团儿 铅华淡伫新妆束",
        "author": "周邦彦",
        "content": "铅华淡伫新妆束。\n好风韵、天然异俗。\n彼此知名，虽然初见，情分先熟。\n垆烟淡淡云屏曲。\n睡半醒、生香透肉。\n赖得相逢，若还虚过，生世不足。",
        "dynasty": "宋",
        "collection_info": null
    },
    {
        "uuid": "f1a844dff608957221463d2ffb73e658",
        "title": "玉团儿 妍姿艳态腰如束",
        "author": "周邦彦",
        "content": "妍姿艳态腰如束。\n笑无限、桃粗杏俗。\n玉体横陈，云鬟斜坠，春睡还熟。\n夕阳斗转阑干曲。\n乍醉起、馀霞衬肉。\n搦粉搓酥，剪云裁雾，比并不足。",
        "dynasty": "宋",
        "collection_info": null
    },
    {
        "uuid": "e6bece4d4ac9c0a201b9d189837ddd50",
        "title": "粉蝶儿慢 宿雾藏春",
        "author": "周邦彦",
        "content": "宿雾藏春，馀寒带雨，占得群芳开晚。\n艳初弄秀，倚东风娇懒。\n隔叶黄鹂传好音，唤入深丛中探。\n数枝新，比昨朝、又早红稀香浅。\n眷恋。\n重来倚槛。\n当韶华、未可轻辜双眼。\n赏心随分乐，有清尊檀板。\n每岁嬉游能几日，莫使一生歌欠。\n忍因循、片花飞、又成春减。",
        "dynasty": "宋",
        "collection_info": null
    },
    {
        "uuid": "bb9d0c1058a35d1d0eb57fbf3baccf60",
        "title": "红窗迥 几日来、真个醉",
        "author": "周邦彦",
        "content": "几日来、真个醉。\n不知道、窗外乱红，已深半指。\n花影被风摇碎。\n拥春酲乍起。\n有个人人，生得济楚，来向耳畔，问道今朝醒未。\n情性儿、慢腾腾地。\n恼得人又醉。",
        "dynasty": "宋",
        "collection_info": null
    },
    {
        "uuid": "02842ba16159f5eb82753d1ab55a09b1",
        "title": "念奴娇 醉魂乍醒",
        "author": "周邦彦",
        "content": "醉魂乍醒，听一声啼鸟，幽斋岑寂。\n淡日朦胧初破晓，满眼娇晴天色。\n最惜香梅，凌寒偷绽，漏泄春消息。\n池塘芳草，又还淑景催逼。\n因念旧日芳菲，桃花永巷，恰似初相识。\n荏苒时光，因惯却、觅雨寻云踪迹。\n奈有离拆，瑶台月下，回首频思忆。\n重愁叠恨，万般都在胸臆。",
        "dynasty": "宋",
        "collection_info": null
    },
    {
        "uuid": "44a5371c303aefa6c08f9e2a835d58ba",
        "title": "燕归梁 帘底新霜一夜浓",
        "author": "周邦彦",
        "content": "帘底新霜一夜浓。\n短烛散飞虫。\n曾经洛浦见惊鸿。\n关山隔、梦魂通。\n明星晃晃，回津路转，榆影步花骢。\n欲攀云驾倩西风。\n吹清血、寄玲珑。",
        "dynasty": "宋",
        "collection_info": null
    },
    {
        "uuid": "09915a0f40364dd1798c5f54efc25329",
        "title": "南浦 浅带一帆风",
        "author": "周邦彦",
        "content": "浅带一帆风，向晚来、扁舟稳下南浦。\n迢递阻潇湘，衡皋迥，斜舣蕙兰汀渚。\n危樯影里，断云点点遥天暮。\n菡萏里风，偷送清香，时时微度。\n吾家旧有簪缨，甚顿作天涯，经岁羁旅。\n羌管怎知情，烟波上，黄昏万斛愁绪。\n无言对月，皓彩千里人何处。\n恨无凤翼身，只待而今，飞将归去。",
        "dynasty": "宋",
        "collection_info": null
    },
    {
        "uuid": "591f4e0646c25136019705b3b6001ab1",
        "title": "醉落魄・一斛珠 葺金细弱",
        "author": "周邦彦",
        "content": "葺金细弱。\n秋风嫩、桂花初着。\n蕊珠宫里人难学。\n花染娇荑，羞映翠云幄。\n清香不与兰荪弱。\n一枝云鬓巧梳掠。\n夜凉轻撼蔷薇萼。\n香满衣襟，月在凤凰阁。",
        "dynasty": "宋",
        "collection_info": null
    },
    {
        "uuid": "22a7b1ff8401e45c2c50b3593b8317ff",
        "title": "留客住 嗟乌兔",
        "author": "周邦彦",
        "content": "嗟乌兔。\n正茫茫、相催无定，只恁东生西没，半均寒暑。\n昨见花红柳绿，处处林茂。\n又睹霜前篱畔，菊散馀香，看看又还秋暮。\n忍思虑。\n念古往贤愚，终归何处。\n争似高堂，日夜笙歌齐举。\n选甚连宵彻昼，再三留住。\n待拟沈醉扶上马，怎生向、主人未肯交去。",
        "dynasty": "宋",
        "collection_info": null
    },
    {
        "uuid": "c3d28e7d72aa3cceca09d68d64ff33c0",
        "title": "长相思 夜色澄明",
        "author": "周邦彦",
        "content": "夜色澄明。\n天街如水，风力微冷帘旌。\n幽期再偶，坐久相看才喜，欲叹还惊。\n醉眼重醒。\n映雕阑修竹，共数流萤。\n细语轻盈。\n尽银台、挂蜡潜听。\n自初识伊来，便惜妖娆艳质，美眄柔情。\n桃溪换世，鸾驭凌空，有愿须成。\n游丝荡絮，任轻狂、相逐牵萦。\n但连环不解，流水长东，难负深盟。",
        "dynasty": "宋",
        "collection_info": null
    },
    {
        "uuid": "5fd4e410c2a9caeec11a92e1da650a0d",
        "title": "看花回 秀色芳容明眸",
        "author": "周邦彦",
        "content": "秀色芳容明眸，就中奇绝。\n细看艳波欲溜，最可惜微重，红绡轻帖。\n匀朱傅粉，几为严妆时涴睫。\n因个甚、底死嗔人，半饷斜眄费贴燮。\n斗帐里、浓欢意惬。\n带困眼、似开微合。\n曾倚高楼望远，似指笑频瞤，知他谁说。\n那日分飞，泪雨纵横光映颊。\n搵香罗，恐揉损，与他衫袖裛。",
        "dynasty": "宋",
        "collection_info": null
    },
    {
        "uuid": "3dda01f5cfa33b61b5b215855e705a3e",
        "title": "看花回 蕙风初散轻暖",
        "author": "周邦彦",
        "content": "蕙风初散轻暖，霁景微澄洁。\n秀蕊乍开乍敛，带雨态烟痕，春思纡结。\n危弦弄响，来去惊人莺语滑。\n无赖处，丽日楼台，乱纷歧路思奇绝。\n何计解，黏花系月。\n叹冷落、顿辜佳节。\n犹有当时气味，挂一缕相思，不断如发。\n云飞帝国，人在天边心暗折。\n语东风，共流转，谩作匆匆别。",
        "dynasty": "宋",
        "collection_info": null
    },
    {
        "uuid": "c6a21e0447e5d1d2a07da4c85b45f0b6",
        "title": "月下笛 小雨收尘",
        "author": "周邦彦",
        "content": "小雨收尘，凉蟾莹彻，水光浮璧。\n谁知怨抑。\n静倚官桥吹笛。\n映宫墙、风叶乱飞，品高调侧人未识。\n想开元旧谱，柯亭遗韵，尽传胸臆。\n阑干四绕，听折柳徘徊，数声终拍。\n寒灯陋馆，最感平阳孤客。\n夜沈沈、雁啼甚哀，片云尽卷清漏滴。\n暗凝魂，但觉龙吟万壑天籁息。",
        "dynasty": "宋",
        "collection_info": null
    },
    {
        "uuid": "3244bbc061199e86efc52ebcbe285813",
        "title": "无闷 云作轻阴",
        "author": "周邦彦",
        "content": "云作轻阴，风逗细寒，小溪冰冻初结。\n更听得、悲鸣雁度空阔。\n暮雀喧喧聚竹，听竹上清响风敲雪。\n洞户悄，时见香消翠楼，兽煤红爇。\n凄切。\n念旧欢聚，旧约至此，方惜轻别。\n又还是、离亭楚梅堪折。\n暗想莺时似梦，梦里又却是，似莺时节。\n要无闷，除是拥炉对酒，共谭风月。",
        "dynasty": "宋",
        "collection_info": null
    },
    {
        "uuid": "6798da687b1ae66c5930d02bfe0c99b7",
        "title": "相思引 生碧香罗粉兰香",
        "author": "周邦彦",
        "content": "生碧香罗粉兰香。\n冷绡缄泪倩谁将。\n故人何在，烟水隔潇湘。\n花落燕□春欲老，絮吹思浪日偏长。\n一些儿事，何处不思量。",
        "dynasty": "宋",
        "collection_info": null
    },
    {
        "uuid": "2efa87521e2dd4230a00396e560258dd",
        "title": "青房并蒂莲 醉凝眸",
        "author": "周邦彦",
        "content": "醉凝眸。\n正楚天秋晚，远岸云收。\n草绿莲红，□映小汀洲。\n芰荷香里鸳鸯浦，恨菱歌、惊起眠鸥。\n望去帆、一派湖光，棹声咿哑橹声柔。\n愁窥汴堤细柳，曾舞送莺时，锦缆龙舟。\n拥倾国纤腰皓齿，笑倚楼。\n空令五湖夜月，也羞照三十六宫秋。\n正浪吟、不觉回桡，水花风叶两悠悠。",
        "dynasty": "宋",
        "collection_info": null
    },
    {
        "uuid": "c29d8864483d1a8b0a6027d69478ed61",
        "title": "满庭芳 山崦笼春",
        "author": "周邦彦",
        "content": "山崦笼春，江城吹雨，暮天烟淡云昏。\n酒旗渔市，冷落杏花村。\n苏小当年秀骨，萦蔓草、空想罗裙。\n潮声起，高楼喷笛，五两了无闻。\n凄凉，怀故国，朝钟暮鼓，十载红尘。\n似梦魂迢递，长到吴门。\n闻道花开陌上，歌旧曲、愁杀王孙。\n何时见、□□唤酒，同倒瓮头春。",
        "dynasty": "宋",
        "collection_info": null
    },
    {
        "uuid": "4d7711a4cc8475c0169d25bd01a102f6",
        "title": "满庭芳 花扑鞭梢",
        "author": "周邦彦",
        "content": "花扑鞭梢，风吹衫袖，马啼初趁轻装。\n都城渐远，芳树隐斜阳。\n未惯羁游况味，征鞍上、满目凄凉。\n今宵里，三更皓月，愁断九回肠。\n佳人，何处去，别时无计，同引离觞。\n但唯有相思，两处难忘。\n去即十分去也，如何向、千种思量。\n凝眸处，黄昏画角，天远路岐长。",
        "dynasty": "宋",
        "collection_info": null
    },
    {
        "uuid": "8f32acd207d1191af7d0166059f96733",
        "title": "满庭芳 白玉楼高",
        "author": "周邦彦",
        "content": "白玉楼高，广寒宫阙，暮云如幛褰开。\n银河一派，流出碧天来。\n无数星躔玉李，冰轮动、光满楼台。\n登临处，全胜瀛海，弱水浸蓬莱。\n云鬟，香雾湿，月娥韵压，云冻江梅。\n况餐花饮露，莫惜裴徊。\n坐看人间如掌，山河影、倒入琼杯。\n归来晚，笛声吹彻，九万里尘埃。",
        "dynasty": "宋",
        "collection_info": null
    },
    {
        "uuid": "3544fd14b5b8a32f69a70980619b8581",
        "title": "青玉案 良夜灯光簇如豆",
        "author": "周邦彦",
        "content": "良夜灯光簇如豆。\n占好事、今宵有。\n酒罢歌阑人散后。\n琵琶轻放，语声低颤，灭烛来相就。\n玉体偎人情何厚。\n轻惜轻怜转唧𠺕。\n雨散云收眉儿皱。\n只愁彰露，那人知后。\n把我来僝僽。",
        "dynasty": "宋",
        "collection_info": null
    },
    {
        "uuid": "380515e27243a884754a9ad04c303736",
        "title": "一剪梅・一翦梅 一剪梅花万样娇",
        "author": "周邦彦",
        "content": "一剪梅花万样娇。\n斜插梅枝，略点眉梢。\n轻盈微笑舞低回，何事尊前拍误招。\n夜渐寒深酒渐消。\n袖里时闻玉钏敲。\n城头谁恁促残更，银漏何如，且慢明朝。",
        "dynasty": "宋",
        "collection_info": null
    },
    {
        "uuid": "64f156d91e417f51230769afd64d74bc",
        "title": "鹊桥仙令・鹊桥仙 浮花浪蕊",
        "author": "周邦彦",
        "content": "浮花浪蕊，人间无数，开遍朱朱白白。\n瑶池一朵玉芙蓉，秋露洗、丹砂真色。\n晚凉拜月，六铢衣动，应被姮娥认得。\n翩然欲上广寒宫，横玉度、一声天碧。",
        "dynasty": "宋",
        "collection_info": null
    },
    {
        "uuid": "c3ebea13ed29235d46a8887ff0eb40a0",
        "title": "花心动 帘卷青楼",
        "author": "周邦彦",
        "content": "帘卷青楼，东风暖，杨花乱飘晴昼。\n兰袂褪香，罗帐褰红，绣枕旋移相就。\n海棠花谢春融暖，偎人恁、娇波频溜。\n象床稳，鸳衾谩展，浪翻红绉。\n一夜情浓似酒。\n香汗渍鲛绡，几番微透。\n鸾困凤慵，娅姹双眉，画也画应难就。\n问伊可煞□人厚。\n梅萼露、胭脂檀口。\n从此后、纤腰为郎管瘦。",
        "dynasty": "宋",
        "collection_info": null
    },
    {
        "uuid": "741f647a156d49cb46835ab48dcebf2e",
        "title": "双头莲 一抹残霞",
        "author": "周邦彦",
        "content": "一抹残霞，几行新雁，天染云断，红迷阵影，隐约望中，点破晚空澄碧。\n助秋色。\n门掩西风，桥横斜照，青翼未来，浓尘自起，咫尺凤帏，合有人相识。\n叹乖隔。\n知甚时恣与，同携欢适。\n度曲传觞，并鞯飞辔，绮陌画堂连夕。\n楼头千里，帐底三更，尽堪泪滴。\n怎生向，无聊但只听消息。",
        "dynasty": "宋",
        "collection_info": null
    },
    {
        "uuid": "f2ec00b0195061506eef3025676f1d9b",
        "title": "大有 仙骨清羸",
        "author": "周邦彦",
        "content": "仙骨清羸，沈腰憔悴，见傍人、惊怪消瘦。\n柳无言，双眉尽日齐斗。\n都缘薄幸赋情浅，许多时、不成欢偶。\n幸自也，总由他，何须负这心口。\n令人恨，行坐儿断了更思量，没心求守。\n前日相逢，又早见伊仍旧。\n却更被温存后。\n都忘了、当时僝僽。\n便搊撮、九百身心，依前待有。",
        "dynasty": "宋",
        "collection_info": null
    },
    {
        "uuid": "31774d8d81728174bf99e4d6e55a37d9",
        "title": "丑奴儿・采桑子 南枝度腊开全少",
        "author": "周邦彦",
        "content": "南枝度腊开全少，疏影当轩。\n一种宜寒。\n自共清蟾别有缘。\n江南风味依然在，玉貌韶颜。\n今夜凭阑。\n不似钗头子细看。",
        "dynasty": "宋",
        "collection_info": null
    },
    {
        "uuid": "67b6e747f60c0d85f0168c041a5f600f",
        "title": "丑奴儿・采桑子 香梅开后风传信",
        "author": "周邦彦",
        "content": "香梅开后风传信，绣户先知。\n雾湿罗衣。\n冷艳须攀最远枝。\n高歌羌管吹遥夜，看即分披。\n已恨来迟。\n不见娉婷带雪时。",
        "dynasty": "宋",
        "collection_info": null
    },
    {
        "uuid": "12c0f90977a94f4d40feaf790a2020fc",
        "title": "蝶恋花 鱼尾霞生明远树",
        "author": "周邦彦",
        "content": "鱼尾霞生明远树。\n翠壁黏天，玉叶迎风举。\n一笑相逢蓬海路。\n人间风月如尘土。\n剪水双眸云鬓吐。\n醉倒天瓢，笑语生青雾。\n此会未阑须记取。\n桃花几度吹红雨。",
        "dynasty": "宋",
        "collection_info": null
    },
    {
        "uuid": "1e9505c0a85b1aafe63a57e90f036f7d",
        "title": "蝶恋花 美盼低迷情宛转",
        "author": "周邦彦",
        "content": "美盼低迷情宛转。\n爱雨怜云，渐觉宽金钏。\n桃李香苞秋不展。\n深心黯黯谁能见。\n宋玉墙高才一觇。\n絮乱丝繁，苦隔春风面。\n歌板未终风色便。\n梦为蝴蝶留芳甸。",
        "dynasty": "宋",
        "collection_info": null
    },
    {
        "uuid": "dd6f344982dd5aed1d788fc5a3dc1c8f",
        "title": "蝶恋花 晚步芳塘新霁后",
        "author": "周邦彦",
        "content": "晚步芳塘新霁后。\n春意潜来，迤逦通窗牖。\n午睡渐多浓似酒。\n韶华已入东君手。\n嫩绿轻黄成染透。\n烛下工夫，泄漏章台秀。\n拟插芳条须满首。\n管交风味还胜旧。",
        "dynasty": "宋",
        "collection_info": null
    },
    {
        "uuid": "bba2a891ce4e4b55fb1c08ed17469637",
        "title": "蝶恋花 叶底寻花春欲暮",
        "author": "周邦彦",
        "content": "叶底寻花春欲暮。\n折遍柔枝，满手真珠露。\n不见旧人空旧处。\n对花惹起愁无数。\n却倚阑干吹柳絮。\n粉蝶多情，飞上钗头住。\n若遣郎身如蝶羽。\n芳时争肯抛人去。",
        "dynasty": "宋",
        "collection_info": null
    },
    {
        "uuid": "20059e86e3a9fb421059ef651e0c0419",
        "title": "蝶恋花 酒熟微红生眼尾",
        "author": "周邦彦",
        "content": "酒熟微红生眼尾。\n半额龙香，冉冉飘衣袂。\n云压宝钗撩不起。\n黄金心字双垂耳。\n愁入眉痕添秀美。\n无限柔情，分付西流水。\n忽被惊风吹别泪。\n只应天也知人意。",
        "dynasty": "宋",
        "collection_info": null
    },
    {
        "uuid": "e5026158290e09d7c8524be049d8046e",
        "title": "减字木兰花 风鬟雾鬓",
        "author": "周邦彦",
        "content": "风鬟雾鬓。\n便觉蓬莱三岛近。\n水秀山明。\n缥缈仙姿画不成。\n广寒丹桂。\n岂是夭桃尘俗世。\n只恐乘风。\n飞上琼楼玉宇中。",
        "dynasty": "宋",
        "collection_info": null
    },
    {
        "uuid": "9ebc6a9dc3c5ecc60543d57d77e6df5d",
        "title": "木兰花令 歌时宛转饶风措",
        "author": "周邦彦",
        "content": "歌时宛转饶风措。\n莺语清圆啼玉树。\n断肠归去月三更，薄酒醒来愁万绪。\n孤灯翳翳昏如雾。\n枕上依稀闻笑语。\n恶嫌春梦不分明，忘了与伊相见处。",
        "dynasty": "宋",
        "collection_info": null
    },
    {
        "uuid": "cf6f65e0e98d1284768c96072f3ff6ff",
        "title": "蓦山溪 楼前疏柳",
        "author": "周邦彦",
        "content": "楼前疏柳，柳外无穷路。\n翠色四天垂，数峰青、高城阔处。\n江湖病眼，偏向此山明，愁无语。\n空凝伫。\n两两昏鸦去。\n平康巷陌，往事如花雨。\n十载却归来，倦追寻、酒旗戏鼓。\n今宵幸有，人似月婵娟，霞袖举。\n杯深注。\n一曲黄金缕。",
        "dynasty": "宋",
        "collection_info": null
    },
    {
        "uuid": "5f719e5e61224769680c3b9ae5e2e337",
        "title": "蓦山溪 江天雪意",
        "author": "周邦彦",
        "content": "江天雪意，夜色寒成阵。\n翠袖捧金蕉，酒红潮、香凝沁粉。\n帘波不动，新月淡笼明，香破豆，烛频花，减字歌声稳。\n恨眉羞敛，往事休重问。\n人去小庭空，有梅梢、一枝春信。\n檀心未展，谁为探芳丛，消瘦尽，洗妆匀，应更添风韵。",
        "dynasty": "宋",
        "collection_info": null
    },
    {
        "uuid": "3c6d1efc0421ed58f08a8082d8bef074",
        "title": "南柯子・南歌子 宝合分时果",
        "author": "周邦彦",
        "content": "宝合分时果，金盘弄赐冰。\n晓来阶下按新声。\n恰有一方明月、可中庭。\n露下天如水，风来夜气清。\n娇羞不肯傍人行。\n扬下扇儿拍手、引流萤。",
        "dynasty": "宋",
        "collection_info": null
    },
    {
        "uuid": "c9fe79bc4dbc3e03bc24a6fdb2cbbafb",
        "title": "南柯子・南歌子 腻颈凝酥白",
        "author": "周邦彦",
        "content": "腻颈凝酥白，轻衫淡粉红。\n碧油凉气透帘栊。\n指点庭花低映，云母屏风。\n恨逐瑶琴写，书劳玉指封。\n等闲赢得瘦仪容。\n何事不教云雨，略下巫峰。",
        "dynasty": "宋",
        "collection_info": null
    },
    {
        "uuid": "65c2e661c8e5f8dda3f98e60c2da1dc9",
        "title": "关河令・清商怨 秋阴时晴向暝",
        "author": "周邦彦",
        "content": "秋阴时晴向暝，变一庭凄冷。\n伫听寒声，云深无雁影。\n更深人去寂静。\n但照壁、孤灯相映。\n酒已都醒，如何消夜永。",
        "dynasty": "宋",
        "collection_info": null
    },
    {
        "uuid": "a28f73f452ab22be5bbadf4605de36ec",
        "title": "长相思 举离觞",
        "author": "周邦彦",
        "content": "举离觞。\n掩洞房。\n箭水泠泠刻漏长。\n愁中看晓光。\n整罗裳。\n脂粉香。\n见扫门前车上霜。\n相持泣路傍。",
        "dynasty": "宋",
        "collection_info": null
    },
    {
        "uuid": "9bc4c3e75d463a371540fdf701c32536",
        "title": "长相思 马如飞",
        "author": "周邦彦",
        "content": "马如飞。\n归未归。\n谁在河桥见别离。\n修杨委地垂。\n掩面啼。\n人怎知。\n桃李成阴莺哺儿。\n闲行春尽时。",
        "dynasty": "宋",
        "collection_info": null
    },
    {
        "uuid": "4898677466fb0b0ecf00d836eb21159d",
        "title": "长相思 好风浮",
        "author": "周邦彦",
        "content": "好风浮。\n晚雨收。\n林叶阴阴映鹢舟。\n斜阳明倚楼。\n黯凝眸。\n忆旧游。\n艇子扁舟来莫愁。\n石城风浪秋。",
        "dynasty": "宋",
        "collection_info": null
    },
    {
        "uuid": "5c644df972e6a07b4862c192cb0f7203",
        "title": "长相思 沙棠舟",
        "author": "周邦彦",
        "content": "沙棠舟。\n小棹游。\n池水澄澄人影浮。\n锦鳞迟上钩。\n烟云愁。\n箫鼓休。\n再得来时已变秋。\n欲归须少留。",
        "dynasty": "宋",
        "collection_info": null
    },
    {
        "uuid": "ce864edb9d8dad2620618c3a05fb20c6",
        "title": "万里春 千红万翠",
        "author": "周邦彦",
        "content": "千红万翠。\n簇定清明天气。\n为怜他、种种清香，好难为不醉。\n我爱深如你。\n我心在、个人心里。\n便相看、老却春风，莫无些欢意。",
        "dynasty": "宋",
        "collection_info": null
    },
    {
        "uuid": "de5f9b3d9ec9053f39b14ee061e1744b",
        "title": "鹤冲天 梅雨霁",
        "author": "周邦彦",
        "content": "梅雨霁，暑风和。\n高柳乱蝉多。\n小园台榭远池波。\n鱼戏动新荷。\n薄纱厨，轻羽扇。\n枕冷簟凉深院。\n此时情绪此时天。\n无事小神仙。",
        "dynasty": "宋",
        "collection_info": null
    },
    {
        "uuid": "d80f492dff12f23f633bc0bdf0a73780",
        "title": "鹤冲天 白角簟",
        "author": "周邦彦",
        "content": "白角簟，碧纱厨。\n梅雨乍晴初。\n谢家池畔正清虚。\n香散嫩芙蕖。\n日流金，风解愠。\n一弄素琴歌舞。\n慢摇纨扇诉花笺。\n吟待晚凉天。",
        "dynasty": "宋",
        "collection_info": null
    },
    {
        "uuid": "bf322ffac2561f13c54f96047ac90cd8",
        "title": "西河 长安道",
        "author": "周邦彦",
        "content": "长安道，潇洒西风时起。\n尘埃车马晚游行，霸陵烟水。\n乱鸦栖鸟夕阳中，参差霜树相倚。\n到此际。\n愁如苇。\n冷落关河千里。\n追思唐汉昔繁华，断碑残记。\n未央宫阙已成灰，终南依旧浓翠。\n对此景、无限愁思。\n绕天涯、秋蟾如水。\n转使客情如醉。\n想当时、万古雄名，尽作往来人、凄凉事。",
        "dynasty": "宋",
        "collection_info": null
    },
    {
        "uuid": "1de857393c703282de3c491e81039ab6",
        "title": "瑞鹤仙 暖烟笼细柳",
        "author": "周邦彦",
        "content": "暖烟笼细柳。\n弄万缕千丝，年年春色。\n晴风荡无际，浓于酒、偏醉情人调客。\n阑干倚处，度花香、微散酒力。\n对重门半掩，黄昏淡月，院宇深寂。\n愁极。\n因思前事，洞房佳宴，正值寒食。\n寻芳遍赏，金谷里，铜驼陌。\n到而今、鱼雁沈沈无信，天涯常是泪滴。\n早归来，云馆深处，那人正忆。",
        "dynasty": "宋",
        "collection_info": null
    },
    {
        "uuid": "a19f33194d3df804450a4509f0a0f4e7",
        "title": "浪淘沙 万叶战",
        "author": "周邦彦",
        "content": "万叶战，秋声露结，雁度砂碛。\n细草和烟尚绿，遥山向晚更碧。\n见隐隐、云边新月白。\n映落照、帘幕千家，听数声何处倚楼笛。\n装点尽秋色。\n脉脉。\n旅情暗自消释。\n念珠玉、临水犹悲感，何况天涯客。\n忆少年歌酒，当时踪迹。\n岁华易老，衣带宽、懊恼心肠终窄。\n飞散后、风流人阻，蓝桥约、怅恨路隔。\n马蹄过、犹嘶旧巷陌。\n叹往事、一一堪伤，旷望极。\n凝思又把阑干拍。",
        "dynasty": "宋",
        "collection_info": null
    },
    {
        "uuid": "4aa43d6c35948e962394b1de86f50ff2",
        "title": "南乡子 秋气绕城闉",
        "author": "周邦彦",
        "content": "秋气绕城闉。\n暮角寒鸦未掩门。\n记得佳人冲雨别，吟分。\n别绪多于雨后云。\n小棹碧溪津。\n恰似江南第一春。\n应是采莲闲伴侣，相寻。\n收取莲心与旧人。",
        "dynasty": "宋",
        "collection_info": null
    },
    {
        "uuid": "0ffd16d65eb38cf09e8b0d0fbbd47920",
        "title": "南乡子 寒夜梦初醒",
        "author": "周邦彦",
        "content": "寒夜梦初醒。\n行尽江南万里程。\n早是愁来无会处，时听。\n败叶相传细雨声。\n书信也无凭。\n万事由他别后情。\n谁信归来须及早，长亭。\n短帽轻衫走马迎。",
        "dynasty": "宋",
        "collection_info": null
    },
    {
        "uuid": "458ded0585de4520d74e1b3bdcd7292e",
        "title": "南乡子 户外井桐飘",
        "author": "周邦彦",
        "content": "户外井桐飘。\n淡月疏影共寂寥。\n恐怕霜寒初索被，中宵。\n已觉秋声引雁高。\n罗带束纤腰。\n自剪灯花试彩毫。\n收起一封江北信，明朝。\n为问江头早晚潮。",
        "dynasty": "宋",
        "collection_info": null
    },
    {
        "uuid": "6007d752963b4ff6d0c31030a63ea73a",
        "title": "南乡子 轻软舞时腰",
        "author": "周邦彦",
        "content": "轻软舞时腰。\n初学吹笙苦未调。\n谁遣有情知事早，相撩。\n暗举罗巾远见招。\n痴呆一团娇。\n自折长条拨燕巢。\n不道有人潜看着，从教。\n掉下鬟心与凤翘。",
        "dynasty": "宋",
        "collection_info": null
    },
    {
        "uuid": "f8a1d9e4db582573666951f3ee15b3d0",
        "title": "浣溪沙慢 水竹旧院落",
        "author": "周邦彦",
        "content": "水竹旧院落，樱笋新蔬果。\n嫩英翠幄，红杏交榴火。\n心事暗卜，叶底寻双朵。\n深夜归青琐。\n灯尽酒醒时，晓窗明、钗横鬓亸。\n怎生那。\n被间阻时多。\n奈愁肠数叠，幽恨万端，好梦还惊破。\n可怪近来，传语也无个。\n莫是瞋人呵。\n真个若瞋人，却因何、逢人问我。",
        "dynasty": "宋",
        "collection_info": null
    },
    {
        "uuid": "926a158bd686b8ff441f67bee31a4bd5",
        "title": "夜游宫 一阵斜风横雨",
        "author": "周邦彦",
        "content": "一阵斜风横雨。\n薄衣润、新添金缕。\n不谢铅华更清素。\n倚筠窗，弄么弦，娇欲语。\n小阁横香雾。\n正年少、小娥愁绪。\n莫是栽花被花妒。\n甚春来，病恹恹，无会处。",
        "dynasty": "宋",
        "collection_info": null
    },
    {
        "uuid": "330492619ceb42c8bed5904f27716e53",
        "title": "诉衷情 当时选舞万人长",
        "author": "周邦彦",
        "content": "当时选舞万人长。\n玉带小排方。\n喧传京国声价，年少最无量。\n花阁迥，酒筵香。\n想难忘。\n而今何事，佯向人前，不认周郎。",
        "dynasty": "宋",
        "collection_info": null
    },
    {
        "uuid": "abd5f2c163371777d68582f95fd4f539",
        "title": "虞美人 淡云笼月松溪路",
        "author": "周邦彦",
        "content": "淡云笼月松溪路。\n长记分携处。\n梦魂连夜绕松溪。\n此夜相逢恰似、梦中时。\n海山陡觉风光好。\n莫惜金尊倒。\n柳花吹雪燕飞忙。\n生怕扁舟归去、断人肠。",
        "dynasty": "宋",
        "collection_info": null
    },
    {
        "uuid": "de0cf86342b6d68931e8cc4a1af602f8",
        "title": "烛影摇红 芳脸匀红",
        "author": "周邦彦",
        "content": "芳脸匀红，黛眉巧画宫妆浅。\n风流天付与精神，全在娇波眼。\n早是萦心可惯。\n向尊前、频频顾眄。\n几回相见，见了还休，争如不见。\n烛影摇红，夜阑饮散春宵短。\n当时谁会唱阳关，离恨天涯远。\n争奈云收雨散。\n凭阑干、东风泪满。\n海棠开后，燕子来时，黄昏深院。",
        "dynasty": "宋",
        "collection_info": null
    },
    {
        "uuid": "4e1d02f47cb001dd9724c2c63b73f173",
        "title": "失调名 露夜烟梢寒色重",
        "author": "周邦彦",
        "content": "露夜烟梢寒色重，攒星低映小珠帘。",
        "dynasty": "宋",
        "collection_info": null
    },
    {
        "uuid": "7b75a29077277727a7f1e5dada0abcd1",
        "title": "瑞龙吟 章台路",
        "author": "周邦彦",
        "content": "章台路。\n还见褪粉梅梢，试花桃树。\n坊陌人家，定巢燕子，归来旧处。\n暗凝伫。\n因念个人痴小，乍窥门户。\n侵晨浅约宫黄，障风映袖，盈盈笑语。\n前度刘郎重到，访邻寻里，同时歌舞。\n唯有旧家秋娘，声价如故。\n吟笺赋笔，犹记燕台句。\n知谁伴，名园露饮，东城闲步。\n事与孤鸿去。\n探春尽是，伤离意绪。\n官柳低金缕。\n归骑晚，纤纤池塘飞雨。\n断肠院落，一帘风絮。",
        "dynasty": "宋",
        "collection_info": null
    },
    {
        "uuid": "1665fba9a6f74f9781f5356bd9765f3a",
        "title": "过秦楼 水浴清蟾",
        "author": "周邦彦",
        "content": "水浴清蟾，叶喧凉吹，巷陌马声初断。\n闲依露井，笑扑流萤，惹破画罗轻扇。\n人静夜久凭阑，愁不归眠，立残更箭。\n叹年华一瞬，人今千里，梦沈书远。\n空见说、鬓怯琼梳，容销金镜，渐懒趁时匀染。\n梅风地溽，虹雨苔滋，一架舞红都变。\n谁信无，为伊才减江淹，情伤荀倩。\n但明河影下，还看稀星数点。",
        "dynasty": "宋",
        "collection_info": null
    },
    {
        "uuid": "518efbd3cbe3fe70ef28e540b27587cd",
        "title": "解语花 风销焰蜡",
        "author": "周邦彦",
        "content": "风销焰蜡，露烘炉。\n花市光相射。\n桂华流瓦。\n纤云散，耿耿素娥欲下。\n衣裳淡雅。\n看楚女、纤腰一把。\n箫鼓喧，人影参差，满路飘香麝。\n因念都城放夜。\n望千门如昼，嬉笑游冶。\n钿车罗帕。\n相逢处，自有暗尘随马。\n年光是也。\n唯只见、旧情衰谢。\n清漏移，飞盖归来，从舞休歌罢。",
        "dynasty": "宋",
        "collection_info": null
    },
    {
        "uuid": "a35d5dbf9819acb24b57fc0c6e0c063c",
        "title": "大 对宿烟收",
        "author": "周邦彦",
        "content": "对宿烟收，春禽静，飞雨时鸣高屋。\n墙头青玉旆，洗铅霜都尽，嫩梢相触。\n润逼琴丝，寒侵枕障，虫网吹沾帘竹。\n邮亭无人处，听檐声不断，困眠初熟。\n奈愁极顿惊，梦轻难记，自怜幽独。\n行人归意速。\n最先念、流潦妨车毂。\n怎奈向、兰成憔悴，卫清羸，等闲时、易伤心目。\n未怪平阳客，双泪落、笛中哀曲。\n况萧索、青芜国。\n红糁铺地，门外荆桃如菽。\n夜游共谁秉烛。",
        "dynasty": "宋",
        "collection_info": null
    },
    {
        "uuid": "e76255ee084a7765af9c218fc33080e9",
        "title": "六丑 正单衣试酒",
        "author": "周邦彦",
        "content": "正单衣试酒，恨客里、光阴虚掷。\n愿春暂留，春归如过翼。\n一去无迹。\n为问花何在，夜来风雨，葬楚宫倾国。\n钗钿堕处遗香泽。\n乱点桃蹊，轻翻柳陌。\n多情为谁追惜。\n但蜂媒蝶使，时叩窗隔。\n东园岑寂。\n渐蒙笼暗碧。\n静绕珍丛底，成叹息。\n长条故惹行客。\n似牵衣待话，别情无极。\n残英小、强簪巾帻。\n终不似一朵，钗头颤袅，向人侧。\n漂流处、莫趁潮汐。\n恐断红、尚有相思字，何由见得。",
        "dynasty": "宋",
        "collection_info": null
    },
    {
        "uuid": "c7073741e937e5af29d5c28ab9fe5ea1",
        "title": "拜星月・拜星月慢 夜色催更",
        "author": "周邦彦",
        "content": "夜色催更，清尘收露，小曲幽坊月暗。\n竹槛灯窗，识秋娘庭院。\n笑相遇，似觉琼枝玉树相倚，暖日明霞光烂。\n水眄兰情，总平生稀见。\n画图中、旧识春风面。\n谁知道、自到瑶台畔。\n眷恋雨润云温，苦惊风吹散。\n念荒寒、寄宿无人馆。\n重门闭、败壁秋虫叹。\n怎奈向、一缕相思，隔溪山不断。",
        "dynasty": "宋",
        "collection_info": null
    },
    {
        "uuid": "4185099142ff70cc77a8535f024da150",
        "title": "尉迟杯 隋堤路",
        "author": "周邦彦",
        "content": "隋堤路。\n渐日晚、密霭生深树。\n阴阴淡月笼沙，还宿河桥深处。\n无情画舸，都不管、烟波隔南浦。\n等行人、醉拥重衾，载将离恨归去。\n因念旧客京华，长偎傍、疏林小槛欢聚。\n冶叶倡条俱相识，仍惯见、珠歌翠舞。\n如今向、渔村水驿，夜如岁、焚香独自语。\n有何人、念我无，梦魂凝想鸳侣。",
        "dynasty": "宋",
        "collection_info": null
    },
    {
        "uuid": "7199ba3909d3adbeed473d1201fb2d14",
        "title": "蝶恋花 月皎惊乌栖不定",
        "author": "周邦彦",
        "content": "月皎惊乌栖不定。\n更漏将残，辘，牵金井。\n唤起两眸清炯炯。\n泪花落枕红棉泠。\n执手霜风吹鬓影。\n去意徊徨，别语愁难听。\n楼上阑干横斗柄。\n露寒人远鸡相应。",
        "dynasty": "宋",
        "collection_info": null
    },
    {
        "uuid": "d349055fd57c2f087989d9fdb53f78f4",
        "title": "夜飞鹊・夜飞鹊慢 河桥送人处",
        "author": "周邦彦",
        "content": "河桥送人处，凉夜何其。\n斜月远堕馀辉。\n铜盘烛泪已流尽，霏霏凉露沾衣。\n相将散离会，探风前津鼓，树杪参旗。\n华骢会意，纵扬鞭、亦自行迟。\n迢递路回清野，人语渐无闻，空带愁归。\n何意重红满地，遗钿不见，斜径都迷。\n兔葵燕麦，向残阳、欲与人齐。\n但徘徊班草，欷酹酒，极望天西。",
        "dynasty": "宋",
        "collection_info": null
    },
    {
        "uuid": "97f4426640605e663d3d8ec93c0565eb",
        "title": "关河令・清商怨 秋阴时晴渐向暝",
        "author": "周邦彦",
        "content": "秋阴时晴渐向暝，变一庭凄冷。\n伫听寒声，云深无雁影。\n更深人去寂静。\n但照壁、孤灯相映。\n酒已都醒，如何消夜永。",
        "dynasty": "宋",
        "collection_info": null
    },
    {
        "uuid": "c07eb053106b9b6e1a275d58b8a97922",
        "title": "春帖子",
        "author": "周邦彦",
        "content": "鸾辂青旗殿阁宽，祠官奠璧下春坛。\n晓开鱼钥朝衣集，綵胜飘扬百辟冠。",
        "dynasty": "宋",
        "collection_info": null
    },
    {
        "uuid": "04f935f81e88d89304119212b2bb21f7",
        "title": "春雨",
        "author": "周邦彦",
        "content": "耕人扶耒语林丘，花外时时落一鸥。\n欲验春来多少雨，野塘漫水可回舟。",
        "dynasty": "宋",
        "collection_info": null
    },
    {
        "uuid": "392733e4ba84905615ad84efd353dadd",
        "title": "投子山",
        "author": "周邦彦",
        "content": "缅怀鲁将军，兵败携部曲。\n来投衲子衣，解甲饭戎菽。\n谁令名此山，异代有余辱。",
        "dynasty": "宋",
        "collection_info": null
    },
    {
        "uuid": "f32f2bc508c4592148ff32dc034d532e",
        "title": "赠常熟贺公叔隠士",
        "author": "周邦彦",
        "content": "怀珠崖不枯，韫玉山有辉。\n隠翳不言德，人自知神奇。\n公叔季贞后，不为世网縻。\n浮沉里闾间，身晦道同违。\n弓旌搜俊良，圭衡略无遗。\n难偕集雍鹭，宁作曳尾龟。\n慈仁盖天性，惠泽施鳏嫠。\n倒囷食流冗，死葬病有医。\n人今泣遗爱，若见岘首碑。\n肯构有材子，修德亦庶几。\n高风自兹显，岂病知者希。",
        "dynasty": "宋",
        "collection_info": null
    },
    {
        "uuid": "1b1ad1b570d7c8da00aa7ff4279ead05",
        "title": "仙杏山",
        "author": "周邦彦",
        "content": "仙人药光明夜烛，种杏碧山如种玉。\n春风裂石凤收花，赤颊离离照山谷。\n卿云承日作阴润，猛虎守山防采斸。\n高真筐篚入时贡，拜望通明荐新熟。\n珠旒颔首一破颜，气压蟠桃羞若木。\n自从移植近星榆，山水无光灵鬼哭。\n长松枯倒流液尽，棹頼牵藤多朴樕。\n我思百年访灵异，羽褐虽存言语俗。\n本非民土宰官身，欲断人间烟火谷。\n行寻幽洞觅丹砂，傥见臞仙骑白鹿。\n便应执箒洗仙坛，不用纤纤扫尘竹。",
        "dynasty": "宋",
        "collection_info": null
    },
    {
        "uuid": "2fe6365ee95934911f89bad849b7a7b1",
        "title": "凤凰台",
        "author": "周邦彦",
        "content": "危台飘尽碧梧花，胜地凄凉属梵家。\n凤入紫云招不得，木鱼堂殿下饥鸦。",
        "dynasty": "宋",
        "collection_info": null
    },
    {
        "uuid": "30d5aae82574b5c235d530b53ee8694a",
        "title": "过左伯桃羊角哀墓",
        "author": "周邦彦",
        "content": "古交久沦丧，末世尤反覆。\n谷风歌焚轮，黄鸟譬伐木。\n永怀羊与左，重义踰血属。\n客行干楚王，冬雪无斗粟。\n倾粮活一士，誓不俱死辱。\n风云为惨变，鸟兽同踯躅。\n角哀哭前途，伯桃槁空谷。\n终乘大夫车，千骑下棺椟。\n子长何所疑，旧史刊不录。\n独行贵苟难，义侠轻杀戮。\n虽云匪中制，要可兴薄俗。\n荒坟邻万鬼，溘死皆碌碌。\n何事荆将军，操戈相窘逐。",
        "dynasty": "宋",
        "collection_info": null
    },
    {
        "uuid": "61e46bed2dbb367700758b3175b8b742",
        "title": "天赐白",
        "author": "周邦彦",
        "content": "君不见书生镌羌勒兵入，羌来薄城束缚急。\n蜡丸飞出辞大家，帐下健儿纷雨泣。\n凿沙到石终无水，扰扰万人如渴蚁。\n挽絙窃出两将军，敌箭随来风掠耳。\n道傍神马白雪毛，噤口不嘶深夜逃。\n忽闻汉语米脂下，黑雾压城风怒号。\n脱身归来对刀笔，短衣射虎朝朝出。\n自椎杂宝涂箭创，心折骨惊如昨日。\n谷城鲁公天下雄，阴陵一跌兵力穷。\n檥舟不渡谢亭长，有何面目归江东。\n将军偶生名已弱，铁花暗涩龙文锷。\n缟帐肥刍酬马恩，閒望旄头向西落。",
        "dynasty": "宋",
        "collection_info": null
    },
    {
        "uuid": "25b85eb1fcc6a39d08a685a3388e7c38",
        "title": "曝日",
        "author": "周邦彦",
        "content": "冬曦如村酿，奇温止须臾。\n行行正须此，恋恋忽已无。",
        "dynasty": "宋",
        "collection_info": null
    },
    {
        "uuid": "e2572d437264708ffe3e369072e0691e",
        "title": "越台曲",
        "author": "周邦彦",
        "content": "玉颜如花越王女，自小矫痴不歌舞。\n嫁作江南国主妃，日日思归泪如雨。\n江南江北梅子黄，潮头夜涨秦淮江。\n江边雨多地卑湿，旋筑高台匀晓粧。\n千艘命载越中土，喜见越人仍越语。\n人生脚踏乡土难，无復归心越中去。\n高台何易倾，曲池亦復平。\n越姬一去向千载，不见此台空有名。",
        "dynasty": "宋",
        "collection_info": null
    },
    {
        "uuid": "29fdd5e21a3fe64f20428338d1b25ff0",
        "title": "芝朮歌",
        "author": "周邦彦",
        "content": "华阳之天诸洞府，阿穴便门迷处所。\n三君谒帝不知还，帐冷祠空遗鹤羽。\n玉津宝气久成腴，灵朮神芝时出土。\n日精潜烛山自明，人力穷搜神不与。\n前年栋挠作新宫，坎坎空岩响斤斧。\n君来胎禽舞海雪，君去山云杂川雨。\n是生朱草示尘寰，故遣樵青入林莽。\n蘗膏紫漆自坚栗，下附天苏蟠石坞。\n肉人但恐奇祸作，药笼復忧神物取。\n庐陵太守藴仙风，健骨清姿欲飞举。\n阴功除瘼民已悦，灵药引年天亦许。\n愿因服饵断膏粱，未让南华养生主。",
        "dynasty": "宋",
        "collection_info": null
    },
    {
        "uuid": "819be1dfde02adb2050c587b5a367552",
        "title": "楚平王庙",
        "author": "周邦彦",
        "content": "姦臣乱国纪，伍奢思结缨。\n杀贤恐遗种，巢卵同时倾。\n健雏脱身去，口血流吴庭。\n达士见几微，楚郊忧苦兵。\n十年军入郢，势如波捲萍。\n贤亡国婴难，王死尸受刑。\n将隳七世庙，先坏百里城。\n子胥虽捐江，素车驾长鲸。\n惊涛寄怒余，遗庙罗千楹。\n王祠何其微，破屋风泠泠。\n蛰虫陷香案，饥鼠悬灯檠。\n淫俗敬魑魅，何人顾威灵。\n臣冤不雠主，况乃锄丘茔。\n报应苦不直，吾将问冥冥。",
        "dynasty": "宋",
        "collection_info": null
    },
    {
        "uuid": "8eccfcc098e43de25429dcf9b8ea174a",
        "title": "竹城",
        "author": "周邦彦",
        "content": "竹城何檀栾，属翠分雉堞。\n王封尽四堑，同有岁寒节。",
        "dynasty": "宋",
        "collection_info": null
    },
    {
        "uuid": "7c6dff3d0c63ffff24b15f249ef51262",
        "title": "谩成  其一",
        "author": "周邦彦",
        "content": "举头万籁号，弹指万籁寂。\n欲寻所归方，变灭了无迹。\n古今何足云，浩劫同一息。\n曾闻不迁义，贞定非木石。\n至乐谅难名，所恨罗縠隔。",
        "dynasty": "宋",
        "collection_info": null
    },
    {
        "uuid": "5536b461d9717328eae6fe0341a50ac2",
        "title": "谩成  其二",
        "author": "周邦彦",
        "content": "河声连底卷黄沙，回首方惊去国赊。\n唯有客情无尽处，暗随春水涨桃花。",
        "dynasty": "宋",
        "collection_info": null
    },
    {
        "uuid": "c5e2513f1f7abecd0389cb1942e4a653",
        "title": "无题",
        "author": "周邦彦",
        "content": "石濑光洄洄，沙步平侹侹。\n枫林名一社，舂汲共寒影。\n藩篱曲相通，窈窕花竹静。\n兹焉自足乐，未觉丘园迥。\n令尹虽无恩，黠吏幸先屏。\n唯当谨时候，田庐日三省。\n骄儿休马足，高廪付牛领。\n无人横催租，烹鲜会同井。",
        "dynasty": "宋",
        "collection_info": null
    },
    {
        "uuid": "b09bd2fdf4c78892fcb187a237bb594c",
        "title": "谩书  其一",
        "author": "周邦彦",
        "content": "窗影蝇飞见，帘花日照成。\n汗余胡粉薄，香度越罗轻。\n书叶蚕头密，调笙凤咮鸣。\n情来愁不语，极目雁南征。",
        "dynasty": "宋",
        "collection_info": null
    },
    {
        "uuid": "2c25f4146a9830035f4aed950081c6ee",
        "title": "谩书  其二",
        "author": "周邦彦",
        "content": "旧识回文谱，新谐远调讴。\n望归朝对镜，合饮夜藏鈎。\n融蜡粘花蔕，烧檀暖麝油。\n双眉谁与画，张敞自风流。",
        "dynasty": "宋",
        "collection_info": null
    },
    {
        "uuid": "a908e1a62c097b754ee22080e72346f1",
        "title": "谩书  其三",
        "author": "周邦彦",
        "content": "丽日烘帘幔影斜，酒余春思托韶华。\n高楼不隔东南望，苦雾游云莫谩遮。",
        "dynasty": "宋",
        "collection_info": null
    },
    {
        "uuid": "b95dd4e12b21bbe616a7cb11f9ae882d",
        "title": "偶成",
        "author": "周邦彦",
        "content": "窗风猎猎举绡衣，睡美唯应枕簟知。\n忽有黄鹂深树语，宛如春尽绿阴时。",
        "dynasty": "宋",
        "collection_info": null
    },
    {
        "uuid": "74a28d9cc9bff4da404d06e087162d32",
        "title": "天启惠酥  其一",
        "author": "周邦彦",
        "content": "金城良牸不当车，特为人间作好酥。\n余湩尚供肥犊子，小奁先入太官厨。\n邺中鹿尾空名目，吴地莼羹谩僻迂。\n欲比君家好兄弟，不知谁可作醍醐。",
        "dynasty": "宋",
        "collection_info": null
    },
    {
        "uuid": "0ae89ec8bc3fec36c17225d8be160ee2",
        "title": "天启惠酥  其二",
        "author": "周邦彦",
        "content": "浅黄拂拂小鹅雏，色好从来说雍酥。\n花草偏宜女儿手，缄封枉入野人厨。\n细涂麦餠珍无敌，杂炼猪肪术最迂。\n脔肉便知全鼎味，它时不用识醍醐。",
        "dynasty": "宋",
        "collection_info": null
    },
    {
        "uuid": "fd883430a04678a37589baf57f801834",
        "title": "天启惠酥  其三",
        "author": "周邦彦",
        "content": "南朝珍馔一时无，尚见休文谢北酥。\n陶罋解汤香出屋，铜铛掠面乳供厨。\n中都价重无钱买，京兆书迟怪路迂。\n闻道加餐最肥泽，异时烦与致醍醐。",
        "dynasty": "宋",
        "collection_info": null
    },
    {
        "uuid": "b37e084887998ac1dbbeb09277197c3c",
        "title": "天启惠酥  其四",
        "author": "周邦彦",
        "content": "高阳太守有遗书，亲教齐民炼玉酥。\n欲出浮膏先卧酪，为防馋鼠更熏厨。\n绝知意重分余弃，渐见诗多入怪迂。\n犹恐伧人笑风土，预从贝叶检醍醐。",
        "dynasty": "宋",
        "collection_info": null
    },
    {
        "uuid": "89386e76a0e3ebfae3441dbe5824fa23",
        "title": "下帷斋",
        "author": "周邦彦",
        "content": "官事如拔毛，小稀还復稠。\n一鼠未易尽，况欲秃九牛。\n唯应理籤轴，偷暇寻孔周。\n维南有颓构，畴昔宾射侯。\n扶倾与丹雘，外好中实不。\n弦歌废决拾，休王良有由。\n书生本不武，谁言负薪忧。\n古云不执弓，防患术已偷。\n诗书主六艺，中有捍敌谋。\n至胜不刃血，吾将执其柔。\n当有中的士，为辨劣与优。",
        "dynasty": "宋",
        "collection_info": null
    },
    {
        "uuid": "9e1f7f1f5558eb011e13c4c0c90307ba",
        "title": "楚村道中  其一",
        "author": "周邦彦",
        "content": "林栖野啄散鸦群，极目风霾乱日曛。\n短麦离离干忆雨，远峰黯黯细输云。\n愁逢杂路寻车辙，頼有高林出酒巾。\n辄得问津凡父老，不应看客废锄耘。",
        "dynasty": "宋",
        "collection_info": null
    },
    {
        "uuid": "f8cd10ae19011b3dd6ef226365a5e586",
        "title": "楚村道中  其二",
        "author": "周邦彦",
        "content": "族云行太虚，布置初狼籍。\n弥缝天四维，俄顷同一色。\n雨形如别泪，含恶未忍滴。\n泥涂颇翻车，行者自朝夕。\n中央成白道，袅袅踏蛇脊。\n潺湲冒田水，去作涧底碧。\n高林荫清快，渴乌时一掷。\n晚休张庄聚，泾草蒙古驿。\n往时解鞍地，醉墨栖坏壁。\n孤星探先出，天镜小摩拭。\n比邻忽喧呼，夜磔鲁津伯。\n梦归萱草堂，再拜悲喜剧。\n问言劳如何，嗟我子行役。\n平明看屋溜，两鹊声啧啧。\n果逢南使还，冯寄好消息。\n谁秣百里驹，肯税不论直。",
        "dynasty": "宋",
        "collection_info": null
    },
    {
        "uuid": "af08458dca54e4d71bcc7f309c19e8b2",
        "title": "怀隠堂",
        "author": "周邦彦",
        "content": "昔贤抱奇识，阅世犹鼠肝。\n深颦畏轩冕，自谓山林宽。\n至今仰高躅，凛若冰雪寒。\n我侯坐少孤，久着聚鹖冠。\n辛勤取微鷃，屡费黄金丸。\n归来长太息，依旧一瓢箪。\n偶逢隠者谷，爱此高巑岏。\n结庐面绝壁，所幸一枝安。\n侯今未全老，每据伏波鞍。\n曷不持长缨，取虏报县官。\n功名事不磨，未可乐丘墦。\n嗟我如鹪鹩，尽室寄苇萑。\n谋居转幽邃，欲把严陵竿。\n归乏环堵室，始觉生理难。\n因侯有华构，弥起百忧端。",
        "dynasty": "宋",
        "collection_info": null
    },
    {
        "uuid": "4140518ae4967d7297b3f0e5ef08825b",
        "title": "夙兴",
        "author": "周邦彦",
        "content": "曈曈海底日，赤辉射东方。\n先驱敛群翳，微露不成霜。\n早寤厌床笫，起步东西厢。\n引手视掌纹，黯黯未可祥。\n念此阅人传，三年得跧藏。\n弛担曾几时，兹焉忽腾装。\n问今何所之，意行本无乡。\n晨钟神惨悲，夜鼓思飞扬。\n与俗同一科，何异犬与羊。\n平明催放钥，利害纷相攘。\n颠倒走群愚，岂但渠可伤。",
        "dynasty": "宋",
        "collection_info": null
    },
    {
        "uuid": "2a7a1ff5ebe522fc46c303a48e624f7e",
        "title": "开元夜游图",
        "author": "周邦彦",
        "content": "潞州别驾年十八，弯弓射鹿无虚发。\n真龙绝水鱼鼈散，参军后骑鳬鸥没。\n咸原瑞气映壶关，城南书生知阿瞒。\n解鞍下马日向夕，炙馿行酒天为欢。\n坐上何人识天意，擫帽破靴朝邑尉。\n旄头夜转紫垣开，太白光芒黄钺利。\n万骑齐呼左右分，将军夜披玄武门。\n鏖兵三窟尽妖党，问寝五门朝至尊。\n羽林萧萧参旗折，太极瑶光浄烟雪。\n杀身志在攀龙鳞，唾手成功探虎穴。\n麾下且侯李与王，轻形玉带持箙房。\n晋文赏功从悉录，汉光道旧情无忘。\n与宴宫中张秘戏，复道晴楼过李骑。\n连催羯鼓汝阳来，一抹鲲弦薛王醉。\n玉阶凄凄微有霜，天鸡唤仗参差光。\n宜春列炬散行马，长乐疏钟严晓妆。\n清丝急管欢未毕，瑶池八马西南出。\n扪参历井行道难，失水回风永相失。\n君不见当时韦杜间，呼鹰走狗去不还。\n坐间年少莫大语，临淄郡王天子父。",
        "dynasty": "宋",
        "collection_info": null
    },
    {
        "uuid": "9d9e7a28a0c026e8c812a934ada3f1dd",
        "title": "远游",
        "author": "周邦彦",
        "content": "淮西渡两桨，江左随一鸥。\n苦嗟波涛窄，所至胶吾舟。\n借问舟中人，流转何时休。\n帆高风色利，欲止不自由。\n传闻弱水外，鼎立三神丘。\n鼓枻未可到，载行有潜虬。\n扶桑睹浴日，阳精热东流。\n万族呈秘怪，九土皆飘浮。\n送者安在哉，吾往不可求。\n岂比鸱夷子，并湖名远游。",
        "dynasty": "宋",
        "collection_info": null
    },
    {
        "uuid": "ec106fa971b49e1c9d281f9baf8efbc3",
        "title": "晚憩杜桥馆",
        "author": "周邦彦",
        "content": "寒茅愔愔鸡啄场，儿啼索衣天陨霜。\n密林渐放山色入，枫枯振槁声琅琅。\n清浆白羽弃已久，黄菊紫萸看欲香。\n岁行及此去愈疾，若决积水难堤防。\n嗟予齿髮非故物，念此内热如涫汤。\n愿见唐朝吕墨客，膝行问道求神方。\n斋心千日百事毕，消我颔雪还韶光。\n岂饶蒿目忧世事，黄金绾腰埋土囊。",
        "dynasty": "宋",
        "collection_info": null
    },
    {
        "uuid": "63c560fdfef98af0685b7edfb10b2ba1",
        "title": "游定夫见过晡饭既去烛下目昏不能阅书感而赋之",
        "author": "周邦彦",
        "content": "烟草里门秋，暮气幽人宅。\n遥知金轮升，户牖粲虚白。\n风驱云将来，市声落几格。\n连曹属解鞚，一饭已扫迹。\n余羶未洁鼎，傲鼠已出额。\n铜英洗病眼，乌舄畏断册。\n已为儿辈翁，兹事岂不迫。\n昔见羡门生，童子身三尺。\n捐家问道要，颛声不好剧。\n颇观鸟迹书，保气如保璧。\n贪饵投祸罗，煎丝废前绩。\n上惭玄元教，溘死有余责。\n浊镜在两眸，看朱忽成碧。\n当时方瞳叟，变灭云雾隔。\n肝劳忧久痼，瞑坐救昏幕。\n尚须文字间，侵尽百年客。\n非图瞩秋毫，所要分菽麦。",
        "dynasty": "宋",
        "collection_info": null
    },
    {
        "uuid": "106b175612395d8d894439e97c82281c",
        "title": "元夕",
        "author": "周邦彦",
        "content": "翠华临阙巷无人，曼衍鱼龙触眼新。\n羽蝶低昂万人醉，木山綵错九城春。\n闲坊厌听粻䊗鼓，晓漏犹飞轣辘尘。\n谁解招邀狂处士，掺挝惊倒坐中宾。",
        "dynasty": "宋",
        "collection_info": null
    },
    {
        "uuid": "1a5ccb37313ecc12d37205b4dde96bc7",
        "title": "寿宋守  其一",
        "author": "周邦彦",
        "content": "康鼎谈经世少双，一时文物动虞庠。\n江湖虽隔金闺籍，衣袖仍间玉案香。\n墨客几年陪画隼，板舆平日到萱堂。\n时清身健堪行乐，未见荆榛尤凤凰。",
        "dynasty": "宋",
        "collection_info": null
    },
    {
        "uuid": "dc720270097966468056d4c21d4bbbdd",
        "title": "寿宋守  其二",
        "author": "周邦彦",
        "content": "珥笔曾趋殿两间，冰姿清彻照朝班。\n民讴在处思廉范，谏疏何人忆贾山。\n竹简翻经秋闭阁，玉棋欢客夜留关。\n直须剩饮邦人寿，天上如今欲赐环。",
        "dynasty": "宋",
        "collection_info": null
    },
    {
        "uuid": "7018d3cd20092b58545944315ff2f635",
        "title": "寿陈运干",
        "author": "周邦彦",
        "content": "节过中和日有三，台星一点下江南。\n因仍睿算疏恩宠，多少春风在笑谈。\n颂祝椒花随以栢，恩袍欺草绿于蓝。\n儿孙更祝无穷寿，齐指庄椿愿与参。",
        "dynasty": "宋",
        "collection_info": null
    },
    {
        "uuid": "72937b008a38af2720f14ace34e0fb37",
        "title": "宿灵仙观",
        "author": "周邦彦",
        "content": "灵宫耽耽虎守谷，羽褐出山邀客宿。\n稽首中茅司命君，四叶秉符调玉烛。\n鸣金击石天相闻，游飙倒影声磷磷。\n戏上云崖撼琼树，脱叶出溪惊世人。",
        "dynasty": "宋",
        "collection_info": null
    },
    {
        "uuid": "d05ae53d57be45c2adefae81305f3453",
        "title": "次韵周朝宗六月十日泛湖  其一",
        "author": "周邦彦",
        "content": "霖潦合支流，洲浦迷片段。\n两桨入菰蒲，鳬鸥欻惊散。\n疏林直炊烟，落日斜酒幔。\n王事得淹留，公私各相半。",
        "dynasty": "宋",
        "collection_info": null
    },
    {
        "uuid": "c22c2f86b4ab0ea70235a0fa37d1174f",
        "title": "次韵周朝宗六月十日泛湖  其二",
        "author": "周邦彦",
        "content": "风舟挽犹迟，兀若乘款段。\n深行蛟龙国，飐荡光炯散。\n洲凉扇荷箑，山晚垂云幔。\n眷言江海期，百年行欲半。",
        "dynasty": "宋",
        "collection_info": null
    },
    {
        "uuid": "427874158a2be8934a447de80d24d42e",
        "title": "次韵周朝宗六月十日泛湖  其三",
        "author": "周邦彦",
        "content": "沟塍绕湖干，琐细分顷段。\n湖洄晚渔集，山静村樵散。\n衝风偃萑菼，猎猎如捲幔。\n何当饮清光，乘月行夜半。",
        "dynasty": "宋",
        "collection_info": null
    },
    {
        "uuid": "2ab1ccf56e80213d13df991e1e03ffdc",
        "title": "次韵周朝宗六月十日泛湖  其四",
        "author": "周邦彦",
        "content": "维舟瞰层波，未忍分练段。\n人间好风味，鱼鸟同聚散。\n儒生长窘束，书灯守幽幔。\n逐乐嗟已迟，蚤还犹及半。",
        "dynasty": "宋",
        "collection_info": null
    },
    {
        "uuid": "5664352a2ba4f61c7a45381e0c2c861c",
        "title": "次韵周朝宗六月十日泛湖  其五",
        "author": "周邦彦",
        "content": "君才切玉刀，一举成两段。\n我如抟沙砾，放手辄星散。\n传闻紫贝阙，薜荔充帷幔。\n楚吟尚多亡，君诗补其半。",
        "dynasty": "宋",
        "collection_info": null
    },
    {
        "uuid": "167b782ce87d56bdb3849ff708524e42",
        "title": "二月十四日至越州置酒泛湖欲往诸剎风作不能前",
        "author": "周邦彦",
        "content": "青山定厌俗人游，萝帐云屏到即收。\n更欲凌波访幽剎，疾风已戒早回舟。",
        "dynasty": "宋",
        "collection_info": null
    },
    {
        "uuid": "392202585e53fffe0573aa33fd0155e7",
        "title": "句  其一",
        "author": "周邦彦",
        "content": "化行禹贡山川外，人在周公礼乐中。",
        "dynasty": "宋",
        "collection_info": null
    },
    {
        "uuid": "b40b33ab41823470140c841817e5da4f",
        "title": "句  其二",
        "author": "周邦彦",
        "content": "明朝春仗当行乐，刻燕催花掷万金。",
        "dynasty": "宋",
        "collection_info": null
    },
    {
        "uuid": "0cf4ee98af449b6ab96890909b557230",
        "title": "句  其三",
        "author": "周邦彦",
        "content": "夹辇司花百士人，绣楣琼璧写宜春。",
        "dynasty": "宋",
        "collection_info": null
    },
    {
        "uuid": "33527c9636aa596d60a8c2238db61052",
        "title": "句  其四",
        "author": "周邦彦",
        "content": "裁幡小废藏鈎戏，生菜仍□宿岁□。",
        "dynasty": "宋",
        "collection_info": null
    },
    {
        "uuid": "164cf74e95027d62963d7686d6488d80",
        "title": "句  其五",
        "author": "周邦彦",
        "content": "对花今日柰天涯。",
        "dynasty": "宋",
        "collection_info": null
    },
    {
        "uuid": "aadccb58242661e860c5477de83e4af9",
        "title": "句  其六",
        "author": "周邦彦",
        "content": "人从生处乐，谁向死前休。",
        "dynasty": "宋",
        "collection_info": null
    }
]