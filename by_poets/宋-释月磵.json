[
    {
        "title": "偈颂一百零三首  其一",
        "author": "释月磵",
        "content": "东邻西舍，隔壁深冤。\n真语实语呪诅语，分明为我重宣。",
        "dynasty": "宋",
        "collection_info": null
    },
    {
        "title": "偈颂一百零三首  其二",
        "author": "释月磵",
        "content": "随师三年，咳嗽相似。\n山僧随这老汉六年，相识还同不相识。",
        "dynasty": "宋",
        "collection_info": null
    },
    {
        "title": "偈颂一百零三首  其三",
        "author": "释月磵",
        "content": "一切众生，本曾不迷。\n悟之一字，甚处得来。\n堪笑老瞿昙，镜上又添埃。",
        "dynasty": "宋",
        "collection_info": null
    },
    {
        "title": "偈颂一百零三首  其四",
        "author": "释月磵",
        "content": "生铁网，布丝网，弄尽乞儿泼伎俩。\n天下衲僧皆乞命，至今杀气填穹壤。\n我幸当时不入头，今日思量也好駡伊一上。\n休休，他是蓬莱山裏人，只消饶蓬莱香供养。",
        "dynasty": "宋",
        "collection_info": null
    },
    {
        "title": "偈颂一百零三首  其五",
        "author": "释月磵",
        "content": "迷不自迷，对悟立迷。\n悟不自悟，因迷说悟。\n悟乃迷之体，迷乃悟之用。\n青天白日，切忌说梦。",
        "dynasty": "宋",
        "collection_info": null
    },
    {
        "title": "偈颂一百零三首  其六",
        "author": "释月磵",
        "content": "天无门，地无户，山僧有箇通霄路。\n一步两步，三四五步。",
        "dynasty": "宋",
        "collection_info": null
    },
    {
        "title": "偈颂一百零三首  其七",
        "author": "释月磵",
        "content": "八十种好，三十二相。\n丑恶容止，餵狗不噇。\n正好烧香供养。",
        "dynasty": "宋",
        "collection_info": null
    },
    {
        "title": "偈颂一百零三首  其八",
        "author": "释月磵",
        "content": "即心即佛，狐狸恋窟。\n非心非佛，当机放出辽天鹘。\n马大师等闲向虚空裏抛箇题目，经今五七百年，更无一人描写得着。",
        "dynasty": "宋",
        "collection_info": null
    },
    {
        "title": "偈颂一百零三首  其九",
        "author": "释月磵",
        "content": "记得鹅峰相聚日，嗔拳热喝当慈悲。\n而今含恨重相见，只得开颜陪笑，欢喜接伊。\n何为如此，为怕粗心捋虎鬚。",
        "dynasty": "宋",
        "collection_info": null
    },
    {
        "title": "偈颂一百零三首  其一○",
        "author": "释月磵",
        "content": "古佛心，无背面。\n泥团土块，砖头瓦片。\n是汝诸人，每日于土木场中，何止行一徧两徧，三四五徧。\n因甚足踏不着，眼觑不见。\n令人长忆谢玄晖，解道澄江浄如练。",
        "dynasty": "宋",
        "collection_info": null
    },
    {
        "title": "偈颂一百零三首  其一一",
        "author": "释月磵",
        "content": "六阴剥尽，鄱阳湖尽底干枯。\n一阳復生，蠙州门暗通一线。\n长一线，一线长，箇事分明不覆藏。\n有般汉闻与么告报，便道一生二，二生三，三生万物。\n如斯领会，笑倒街头石敢当。",
        "dynasty": "宋",
        "collection_info": null
    },
    {
        "title": "偈颂一百零三首  其一二",
        "author": "释月磵",
        "content": "见见之时，见非是见。\n只如灵云见桃花，毕竟是见非见。\n玉兔挨开碧海门，金乌啄破琉璃殿。",
        "dynasty": "宋",
        "collection_info": null
    },
    {
        "title": "偈颂一百零三首  其一三",
        "author": "释月磵",
        "content": "布袋头，今日结。\n上三星，下半月。\n观着重添眼中屑。\n没理会，易分别。\n若要通身冷汗流，嚼碎通红块生铁。",
        "dynasty": "宋",
        "collection_info": null
    },
    {
        "title": "偈颂一百零三首  其一四",
        "author": "释月磵",
        "content": "诸佛的旨，诸祖玄机，分明觌面为提持。\n是汝诸人，因甚觑着眼如眉。\n易填巨壑，难满漏巵。",
        "dynasty": "宋",
        "collection_info": null
    },
    {
        "title": "偈颂一百零三首  其一五",
        "author": "释月磵",
        "content": "佛祖格外机，衲僧向上着。\n着眼觑不是，举步踏不着。\n拟之即差，不拟尤错。\n是汝诸人，九十日如鹰在鞴，如鱼在箔，有甚快乐。\n山僧今日出手，为诸人解拈去缚。",
        "dynasty": "宋",
        "collection_info": null
    },
    {
        "title": "偈颂一百零三首  其一六",
        "author": "释月磵",
        "content": "横十尺，竖十尺。\n潦倒毱多尊者，三千里外斫额。",
        "dynasty": "宋",
        "collection_info": null
    },
    {
        "title": "偈颂一百零三首  其一七",
        "author": "释月磵",
        "content": "结虚空，捏定如生铁。\n解圣凡，普请出阴界。\n西天此土，南岳天台，总不出师僧陈年破草鞋。",
        "dynasty": "宋",
        "collection_info": null
    },
    {
        "title": "偈颂一百零三首  其一八",
        "author": "释月磵",
        "content": "圆陀陀，明历历。\n堪笑老瞿昙，六年犹不识。\n蓦忽眼皮绽，喜欢三七日。\n直得东湖尽力讚叹，也讚嘆不及。\n毕竟讚叹箇什么，乞儿拾得锡。",
        "dynasty": "宋",
        "collection_info": null
    },
    {
        "title": "偈颂一百零三首  其一九",
        "author": "释月磵",
        "content": "塞云点点阵云高，黑面将军衣白袍。\n夺得贼鎗并贼马，凯歌归去醉春醪。",
        "dynasty": "宋",
        "collection_info": null
    },
    {
        "title": "偈颂一百零三首  其二○",
        "author": "释月磵",
        "content": "无端尽把泼众私，摊向人前谁点痴。\n对面不能掀倒去，满天风雨谩凄其。",
        "dynasty": "宋",
        "collection_info": null
    },
    {
        "title": "偈颂一百零三首  其二一",
        "author": "释月磵",
        "content": "若人生百岁，不善诸佛机。\n未若生一日，而得决了知。",
        "dynasty": "宋",
        "collection_info": null
    },
    {
        "title": "偈颂一百零三首  其二二",
        "author": "释月磵",
        "content": "岁在子，月在子，一阳生在子。\n惟有衲僧家，佛不知有释迦老子，祖不知有达磨老子。\n又谁管你天翻地覆，阴消阳长一着子。",
        "dynasty": "宋",
        "collection_info": null
    },
    {
        "title": "偈颂一百零三首  其二三",
        "author": "释月磵",
        "content": "骤雨涨溪高数尺，失却捣衣平正石。\n明朝水落石依然，老夫一夜空相忆。",
        "dynasty": "宋",
        "collection_info": null
    },
    {
        "title": "偈颂一百零三首  其二四",
        "author": "释月磵",
        "content": "威音未生已前，有此清凉大木。\n根蟠无阴阳地上，影藏叫不响山谷。\n枝枝叶叶，婆婆娑娑，荫覆天下人。\n彷佛当年黄蘗会中，吃蒿枝底尊宿。",
        "dynasty": "宋",
        "collection_info": null
    },
    {
        "title": "偈颂一百零三首  其二五",
        "author": "释月磵",
        "content": "定干坤句，雷厉风飞。\n提佛祖令，厓崩石裂。\n法主大宝，自然而至。",
        "dynasty": "宋",
        "collection_info": null
    },
    {
        "title": "偈颂一百零三首  其二六",
        "author": "释月磵",
        "content": "九十日内，山河大地一布袋。\n九十日外，是圣是凡无罣碍。\n朝南岳，暮天台。\n饭钱即且置，还我草鞋钱来。",
        "dynasty": "宋",
        "collection_info": null
    },
    {
        "title": "偈颂一百零三首  其二七",
        "author": "释月磵",
        "content": "击鼓升堂，分明指示。\n冬至月尾，卖牛买被。",
        "dynasty": "宋",
        "collection_info": null
    },
    {
        "title": "偈颂一百零三首  其二八",
        "author": "释月磵",
        "content": "天地红炉鬰且蒸，万岳清撼寒涛声。\n六月卖无价，奈此松风清。\n拊阑一笑大江横。",
        "dynasty": "宋",
        "collection_info": null
    },
    {
        "title": "偈颂一百零三首  其二九",
        "author": "释月磵",
        "content": "天边有月生云际，木人石人眼卓竖。\n瞥转玄机那边覩，三个孩儿抱花皷。",
        "dynasty": "宋",
        "collection_info": null
    },
    {
        "title": "偈颂一百零三首  其三○",
        "author": "释月磵",
        "content": "是亦刬，非亦刬，尽法无民。\n山僧今日，曲为指陈，幽州江口石人蹲。",
        "dynasty": "宋",
        "collection_info": null
    },
    {
        "title": "偈颂一百零三首  其三一",
        "author": "释月磵",
        "content": "从他节序又迎新，衲被蒙头总不闻。\n清晓偶然台上立，几多人错认观云。",
        "dynasty": "宋",
        "collection_info": null
    },
    {
        "title": "偈颂一百零三首  其三二",
        "author": "释月磵",
        "content": "旷大劫来明历历，缘何此夜眼方开。\n六年痴坐无折合，谩诳众生出岫来。",
        "dynasty": "宋",
        "collection_info": null
    },
    {
        "title": "偈颂一百零三首  其三三",
        "author": "释月磵",
        "content": "美如西子离金阙，娇似杨妃下玉楼。\n十二金钗颠倒插，不风流处也风流。",
        "dynasty": "宋",
        "collection_info": null
    },
    {
        "title": "偈颂一百零三首  其三四",
        "author": "释月磵",
        "content": "有准的，没窠臼。\n有时觑捕全无，无时觑捕还有。\n取不得，舍不得，饶州城裏一分钞，买柄芭花帚。",
        "dynasty": "宋",
        "collection_info": null
    },
    {
        "title": "偈颂一百零三首  其三五",
        "author": "释月磵",
        "content": "鸟鸣芳树，蛙闹葑池。\n最亲最切，总为提持。\n不如三更枝上，一声声是杜鹃啼。",
        "dynasty": "宋",
        "collection_info": null
    },
    {
        "title": "偈颂一百零三首  其三六",
        "author": "释月磵",
        "content": "西江十八滩声，太白峰头同一眼听。\n东海泼天涛澜，集云峰顶同一耳观。\n眼耳俱忘，观听皆灭。\n三十年后重新举，舜若多神惊吐舌。",
        "dynasty": "宋",
        "collection_info": null
    },
    {
        "title": "偈颂一百零三首  其三七",
        "author": "释月磵",
        "content": "一年将尽是今宵，自觉丛林未寂寥。\n莫莫堂前香蔼蔼，十分春色上梅稍。",
        "dynasty": "宋",
        "collection_info": null
    },
    {
        "title": "偈颂一百零三首  其三八",
        "author": "释月磵",
        "content": "昔日玲珑岩顶上，无端日午现妖星。\n黑光照耀四天下，眩惑蠢动并含灵。\n人人尽指为太白，山僧亲识破，元却是长庚。\n诸人只今要见么，此去明州十万程。",
        "dynasty": "宋",
        "collection_info": null
    },
    {
        "title": "偈颂一百零三首  其三九",
        "author": "释月磵",
        "content": "等闲拈起一茎草，贵如泥土贱如金。\n活能死兮死能活，那箇师僧病最深。",
        "dynasty": "宋",
        "collection_info": null
    },
    {
        "title": "偈颂一百零三首  其四○",
        "author": "释月磵",
        "content": "云开万里干坤阔，玉漏声沈夜未央。\n一片灵明轻发现，满天满地撒寒光。",
        "dynasty": "宋",
        "collection_info": null
    },
    {
        "title": "偈颂一百零三首  其四一",
        "author": "释月磵",
        "content": "两堂首座，一人拈出照乘之珠，一人拈出连城之璧。\n临济寻常喝似雷奔，者裏下得一喝，何止价增十倍。",
        "dynasty": "宋",
        "collection_info": null
    },
    {
        "title": "偈颂一百零三首  其四二",
        "author": "释月磵",
        "content": "一机不露，万机寝削。\n今日当阳，提者一着。\n荆山之玉轻抵鹊。",
        "dynasty": "宋",
        "collection_info": null
    },
    {
        "title": "偈颂一百零三首  其四三",
        "author": "释月磵",
        "content": "如佛见佛，佛无异见。\n如法说法，法无异说。\n只如鸦鸣鹊噪，鶑啼燕语，是有异说，是无异说。",
        "dynasty": "宋",
        "collection_info": null
    },
    {
        "title": "偈颂一百零三首  其四四",
        "author": "释月磵",
        "content": "子得其用，父得其体。\n互呈丑恶，挂人唇齿。\n至今茶树上，叶叶哭春雨。",
        "dynasty": "宋",
        "collection_info": null
    },
    {
        "title": "偈颂一百零三首  其四五",
        "author": "释月磵",
        "content": "世尊拈花，南泉指花，灵云桃花，智门莲花，总是空花，添得衲僧眼中花。\n诸人若要发明心花，直须铁树开花。",
        "dynasty": "宋",
        "collection_info": null
    },
    {
        "title": "偈颂一百零三首  其四六",
        "author": "释月磵",
        "content": "世尊有密语，今古无人举。\n等闲举得最分明，夜来滴滴檐头雨。\n诸人睡着不曾知，付与村农自歌舞。",
        "dynasty": "宋",
        "collection_info": null
    },
    {
        "title": "偈颂一百零三首  其四七",
        "author": "释月磵",
        "content": "道在屎溺，道在稊稗，道在瓦砾。\n荡荡一条官驿路，何须特地栽荆棘。",
        "dynasty": "宋",
        "collection_info": null
    },
    {
        "title": "偈颂一百零三首  其四八",
        "author": "释月磵",
        "content": "赵州禅在口皮边，云门禅若九转透瓶丹，总是欺胡瞒汉。\n道难即易，道易即难，金乌一吸沧溟干。",
        "dynasty": "宋",
        "collection_info": null
    },
    {
        "title": "偈颂一百零三首  其四九",
        "author": "释月磵",
        "content": "天下名山到因脚，六州之铁难铸错。\n而今老大却惺惺，倒握茶瓢当木杓。",
        "dynasty": "宋",
        "collection_info": null
    },
    {
        "title": "偈颂一百零三首  其五○",
        "author": "释月磵",
        "content": "憨弥勒，胡达磨。\n蓦札相逢，围炉打坐。\n或说当来下生，或说开花结果。\n者匙火筯笑呵呵，总是认橘皮作火。",
        "dynasty": "宋",
        "collection_info": null
    },
    {
        "title": "偈颂一百零三首  其五一",
        "author": "释月磵",
        "content": "难难，虚空捏聚不成团。\n易易，无手牧童穿穴鼻。\n也不难也不易，断头䑦子加篙枻。",
        "dynasty": "宋",
        "collection_info": null
    },
    {
        "title": "偈颂一百零三首  其五二",
        "author": "释月磵",
        "content": "识得一，万事毕，毕竟一作么生识。\n不用天涯海角寻，日用当机明历历。\n诸人若更迟疑，分明为汝指出。",
        "dynasty": "宋",
        "collection_info": null
    },
    {
        "title": "偈颂一百零三首  其五三",
        "author": "释月磵",
        "content": "道无蹊径，饶州东出永平门。\n法无定相，木岁又除壬午历。\n冥运潜舒，玄机尚戢。\n过去已过去，未来犹未来。\n直得天凝地闭，雪老冰枯，蛰户未开，龙无龙句。\n正当此时，诸人性命，落在甚处。\n一声鸣爆竹，天地悉皆春。",
        "dynasty": "宋",
        "collection_info": null
    },
    {
        "title": "偈颂一百零三首  其五四",
        "author": "释月磵",
        "content": "赵州下牒求鸽，直得四棱踏地。\n这僧蔗咬甜头，不觉随他圈缋。",
        "dynasty": "宋",
        "collection_info": null
    },
    {
        "title": "偈颂一百零三首  其五五",
        "author": "释月磵",
        "content": "行亦禅，坐亦禅，语默动静体安然。",
        "dynasty": "宋",
        "collection_info": null
    },
    {
        "title": "偈颂一百零三首  其五六",
        "author": "释月磵",
        "content": "腊月火烧山，将军度铁关。\n阵云千里远，独奏凯歌还。",
        "dynasty": "宋",
        "collection_info": null
    },
    {
        "title": "偈颂一百零三首  其五七",
        "author": "释月磵",
        "content": "蛟不识剑剑下死，虎不识穽穽中死。\n从上诸老，各设机关，甚于剑穽。\n汝等诸人，闻如不闻，见如不见，方有少分相应。",
        "dynasty": "宋",
        "collection_info": null
    },
    {
        "title": "偈颂一百零三首  其五八",
        "author": "释月磵",
        "content": "新年头佛法，镜清道有，智门道无。\n行尽江南江北路，家家门首钉桃符。",
        "dynasty": "宋",
        "collection_info": null
    },
    {
        "title": "偈颂一百零三首  其五九",
        "author": "释月磵",
        "content": "渔舟一个两个欵乃歌声，杨柳三株四株低垂金线。\n佛祖玄机，十分成现。\n鲁公亭上来来往往，多少衲僧阿谁亲见。\n见沙禽已在浮洲岸。",
        "dynasty": "宋",
        "collection_info": null
    },
    {
        "title": "偈颂一百零三首  其六○",
        "author": "释月磵",
        "content": "佛病祖病，正在膏肓。\n文殊是药采将来都用不着，杜顺灸猪左膊上亦错商量。\n东湖水点菖蒲茶，个是单传海上方。",
        "dynasty": "宋",
        "collection_info": null
    },
    {
        "title": "偈颂一百零三首  其六一",
        "author": "释月磵",
        "content": "有纵迹，没缝罅。\n善财七日寻觅不得，赵州五年分疏不下。\n汝等诸人，那边经冬，者边过夏。\n因甚问着，如聋似哑。\n水银无假。",
        "dynasty": "宋",
        "collection_info": null
    },
    {
        "title": "偈颂一百零三首  其六二",
        "author": "释月磵",
        "content": "天台山万迭，信手轻拨转。\n六种皆震动，玲珑人人面。",
        "dynasty": "宋",
        "collection_info": null
    },
    {
        "title": "偈颂一百零三首  其六三",
        "author": "释月磵",
        "content": "周家有国圣明朝，甘蔗无端产异苗。\n后代儿孙非五逆，百千鸩毒一瓢浇。",
        "dynasty": "宋",
        "collection_info": null
    },
    {
        "title": "偈颂一百零三首  其六四",
        "author": "释月磵",
        "content": "太白峰顶云，太湖波心月。\n黑夜散清光，炎洲飞皓雪。\n不是古佛玄机，亦非诸祖妙诀。\n别别，万像森罗惊吐舌。",
        "dynasty": "宋",
        "collection_info": null
    },
    {
        "title": "偈颂一百零三首  其六五",
        "author": "释月磵",
        "content": "真正法要，玄极秘密。\n言语道断，心行处灭。",
        "dynasty": "宋",
        "collection_info": null
    },
    {
        "title": "偈颂一百零三首  其六六",
        "author": "释月磵",
        "content": "东村王老夜烧钱，掇转须弥作案山。\n途路纷纷未归客，抬眸错认白云间。",
        "dynasty": "宋",
        "collection_info": null
    },
    {
        "title": "偈颂一百零三首  其六七",
        "author": "释月磵",
        "content": "八十樵翁无頼查，芭鞋踏破乱山霞。\n那知一迹不到处，别有葛洪仙处家。",
        "dynasty": "宋",
        "collection_info": null
    },
    {
        "title": "偈颂一百零三首  其六八",
        "author": "释月磵",
        "content": "大庾岭头，高安滩头。\n下尽手脚，结尽冤雠。\n箇事何曾得彻头，祸在源头。",
        "dynasty": "宋",
        "collection_info": null
    },
    {
        "title": "偈颂一百零三首  其六九",
        "author": "释月磵",
        "content": "大道平平无壅塞，无端特地设深坑。\n衲僧若具丈夫志，解向机先掉臂行。",
        "dynasty": "宋",
        "collection_info": null
    },
    {
        "title": "偈颂一百零三首  其七○",
        "author": "释月磵",
        "content": "正觉山中夜气清，瞿昙特地不惺惺。\n却将旷劫无明种，认作浮云缺处星。",
        "dynasty": "宋",
        "collection_info": null
    },
    {
        "title": "偈颂一百零三首  其七一",
        "author": "释月磵",
        "content": "黄蘗山头三顿棒，集云峰下四藤条。\n行不着，用得乔。\n堪笑大禅佛，小厮儿，错将一滴，认作全潮。",
        "dynasty": "宋",
        "collection_info": null
    },
    {
        "title": "偈颂一百零三首  其七二",
        "author": "释月磵",
        "content": "击梧桐，惊老凤。\n戽九渊，缚狞龙。\n同不同，别有灵犀一点通。",
        "dynasty": "宋",
        "collection_info": null
    },
    {
        "title": "偈颂一百零三首  其七三",
        "author": "释月磵",
        "content": "寂历梁峰岁月深，春风浩荡入枯林。\n要开万世无穷业，只在坚持一寸心。",
        "dynasty": "宋",
        "collection_info": null
    },
    {
        "title": "偈颂一百零三首  其七四",
        "author": "释月磵",
        "content": "瞿昙错认者星儿，动地惊天谁阿谁。\n奉劝诸人今夜裏，只消熟睡到鸡啼。",
        "dynasty": "宋",
        "collection_info": null
    },
    {
        "title": "偈颂一百零三首  其七五",
        "author": "释月磵",
        "content": "雪后园林春正浓，玉容公子玉花骢。\n雕弓闲试黄金弹，打落天边一个鸿。",
        "dynasty": "宋",
        "collection_info": null
    },
    {
        "title": "偈颂一百零三首  其七六",
        "author": "释月磵",
        "content": "江山处处东风软，桃李纷纷春意酣。\n是灭度耶不灭度，当机识取老瞿昙。",
        "dynasty": "宋",
        "collection_info": null
    },
    {
        "title": "偈颂一百零三首  其七七",
        "author": "释月磵",
        "content": "普请摘茶，仰山撼树。\n则川提篮，捡点将来落二三。\n入草一回亲见得，枝枝叶叶是瞿昙。",
        "dynasty": "宋",
        "collection_info": null
    },
    {
        "title": "偈颂一百零三首  其七八",
        "author": "释月磵",
        "content": "云门向广寒宫裏呈月，圆悟向龙王宫裏呈珠。\n荐福虽臂长袖短，亦有一箇道处。",
        "dynasty": "宋",
        "collection_info": null
    },
    {
        "title": "偈颂一百零三首  其七九",
        "author": "释月磵",
        "content": "铁面将军骑铁马，喑呜杀气暗干坤。\n纵饶勇锐如韩百，千里应须破胆魂。",
        "dynasty": "宋",
        "collection_info": null
    },
    {
        "title": "偈颂一百零三首  其八○",
        "author": "释月磵",
        "content": "昨日雨，今日雨。\n渔父讴歌，老农欢舞。\n堪笑蒲许林中，邓师伯把不定，却向豆子山前打瓦皷。\n熟不熟，但看五月廿六。",
        "dynasty": "宋",
        "collection_info": null
    },
    {
        "title": "偈颂一百零三首  其八一",
        "author": "释月磵",
        "content": "谁驾烛龙，赫日当空。\n山河大地通身汗出，草木昆虫无处潜踪。\n昨夜三更，拄杖子蓦然𨁝跳。\n触着帝释鼻孔，雨似盆倾。\n是汝诸人半醒半困，犹在梦中，喜喜欢欢是老农。",
        "dynasty": "宋",
        "collection_info": null
    },
    {
        "title": "偈颂一百零三首  其八二",
        "author": "释月磵",
        "content": "将军矍铄笑盈眉，铁马衝关舞战旗。\n指点阵云千万里，碧油幢裏醉金巵。",
        "dynasty": "宋",
        "collection_info": null
    },
    {
        "title": "偈颂一百零三首  其八三",
        "author": "释月磵",
        "content": "水盈万壑，叶落三秋。\n渔板一声飞野鸭，长空极目思悠悠。\n堪笑当年马大师，无端杻着百丈鼻，直至如今痛不休。",
        "dynasty": "宋",
        "collection_info": null
    },
    {
        "title": "偈颂一百零三首  其八四",
        "author": "释月磵",
        "content": "达磨西来，传个策子。\n少至万言，多无一字。\n贱如金璧，贵如泥土。\n第一句为君举，听着即聋，觑着即瞽。",
        "dynasty": "宋",
        "collection_info": null
    },
    {
        "title": "偈颂一百零三首  其八五",
        "author": "释月磵",
        "content": "参得到，悟得彻，自谓龙门上客。\n荐福有棒，亦未到伊吃。\n行百里者半九十。",
        "dynasty": "宋",
        "collection_info": null
    },
    {
        "title": "偈颂一百零三首  其八六",
        "author": "释月磵",
        "content": "当年竺国此时节，浄饭王宫生悉达。\n老倒云门棒头短，千古万古为妖孽。",
        "dynasty": "宋",
        "collection_info": null
    },
    {
        "title": "偈颂一百零三首  其八七",
        "author": "释月磵",
        "content": "总总林林，厥疾弥深。\n文殊既无灵验之药，卢扁难下膏肓之针。\n山僧有箇秘传诀，扫除万病是无心。",
        "dynasty": "宋",
        "collection_info": null
    },
    {
        "title": "偈颂一百零三首  其八八",
        "author": "释月磵",
        "content": "东湖东湖见，西湖西湖见。\n八月十五夜，皎皎如镜面。",
        "dynasty": "宋",
        "collection_info": null
    },
    {
        "title": "偈颂一百零三首  其八九",
        "author": "释月磵",
        "content": "衲僧家不着僧求，不着法求，不着佛求。\n绿杨堤上芰荷香裏，三三两两数沙鸥。",
        "dynasty": "宋",
        "collection_info": null
    },
    {
        "title": "偈颂一百零三首  其九○",
        "author": "释月磵",
        "content": "投子欲挂羚羊之角，争奈臭肉来蝇。\n荣禅客猎犬无灵性，徒恋枯桩。",
        "dynasty": "宋",
        "collection_info": null
    },
    {
        "title": "偈颂一百零三首  其九一",
        "author": "释月磵",
        "content": "名不得，状不得，不可得中亲构得。\n绝瑕翳，明皎洁，大似中秋夜明月。\n别别，广寒宫殿烂银阙。",
        "dynasty": "宋",
        "collection_info": null
    },
    {
        "title": "偈颂一百零三首  其九二",
        "author": "释月磵",
        "content": "金莲万朵烂荧□，照彻银霄第几层。\n无量劫来明历历，须知元本是心灯。",
        "dynasty": "宋",
        "collection_info": null
    },
    {
        "title": "偈颂一百零三首  其九三",
        "author": "释月磵",
        "content": "今古事茫茫，阴阳割昏晓。\n碧露缀小桃，绿线垂堤柳。\n燕语雕梁，蛙鸣芳草。\n钟声杂报声，大底大，小底小。\n山僧见了，直得培增慎恼，一片涅柈心，狼藉知多少。",
        "dynasty": "宋",
        "collection_info": null
    },
    {
        "title": "偈颂一百零三首  其九四",
        "author": "释月磵",
        "content": "不是而上事，亦非格外机。\n蚯蚓抹过东海，蝍蟟吞却须弥。",
        "dynasty": "宋",
        "collection_info": null
    },
    {
        "title": "偈颂一百零三首  其九五",
        "author": "释月磵",
        "content": "波斯手裏捻生铁，把作希奇无价珍。\n识破分文元不直，寒光笑衮浪花新。",
        "dynasty": "宋",
        "collection_info": null
    },
    {
        "title": "偈颂一百零三首  其九六",
        "author": "释月磵",
        "content": "鱼行水浊，鸟飞毛落。\n若起一毫佛见法见，尽六州之铁难铸错。",
        "dynasty": "宋",
        "collection_info": null
    },
    {
        "title": "偈颂一百零三首  其九七",
        "author": "释月磵",
        "content": "破砂盆，无贵贱。\n等闲拈向昌江上，尽大地人同一见。\n彷佛宣州木瓜，依稀景镇宝变。",
        "dynasty": "宋",
        "collection_info": null
    },
    {
        "title": "偈颂一百零三首  其九八",
        "author": "释月磵",
        "content": "指临济，见黄蘗，陷虎机深。\n接云门，嗣雪峰，送赋过界。\n荐福聻云晴，楚天春欲雨，三草二木皆萌芽。",
        "dynasty": "宋",
        "collection_info": null
    },
    {
        "title": "偈颂一百零三首  其九九",
        "author": "释月磵",
        "content": "东湖一棹过侯溪，两两相看眼似眉。\n若问陈年闲佛法，杜鹃声在最高枝。",
        "dynasty": "宋",
        "collection_info": null
    },
    {
        "title": "偈颂一百零三首  其一○○",
        "author": "释月磵",
        "content": "夺贼鎗兮便杀贼，山河大地血淋漓。\n今朝冷地翻交转，万垒西风铁马嘶。",
        "dynasty": "宋",
        "collection_info": null
    },
    {
        "title": "偈颂一百零三首  其一○一",
        "author": "释月磵",
        "content": "凤脱千丝之网，鱼离百搳之鈎。\n没拘束，鱼悠悠，明月清风天地秋。",
        "dynasty": "宋",
        "collection_info": null
    },
    {
        "title": "偈颂一百零三首  其一○二",
        "author": "释月磵",
        "content": "厖眉雪顶采樵翁，误入天台第几重。\n回首不知尘世隔，月明知乐响瑶宫。",
        "dynasty": "宋",
        "collection_info": null
    },
    {
        "title": "偈颂一百零三首  其一○三",
        "author": "释月磵",
        "content": "地钓东湖二十年，眼头老却几风烟。\n等闲笑捲丝纶去，秋满江山月满天。",
        "dynasty": "宋",
        "collection_info": null
    },
    {
        "title": "普说三转语颂出示众  其一",
        "author": "释月磵",
        "content": "拶到途穷路绝处，灼然命若一丝危。\n当机烧尾奔当火，那箇鱼腾碧汉时。",
        "dynasty": "宋",
        "collection_info": null
    },
    {
        "title": "普说三转语颂出示众  其二",
        "author": "释月磵",
        "content": "太华峰头有一物，怪如猛虎踞林丘。\n抬眸子细认得着，充畟陈年箇石头。",
        "dynasty": "宋",
        "collection_info": null
    },
    {
        "title": "普说三转语颂出示众  其三",
        "author": "释月磵",
        "content": "等闲拈起一机看，顿觉重重海岳昏。\n划尔一声轰霹雳，木人闻后更谁闻。",
        "dynasty": "宋",
        "collection_info": null
    },
    {
        "title": "偈颂四首  其一",
        "author": "释月磵",
        "content": "瑞岩惺惺，荐福莫莫。\n瞒顸佛性，束之高阁。\n月磵别用的当一着，易觑捕，难执捉。\n无意求时却宛然，有心月处还应错。",
        "dynasty": "宋",
        "collection_info": null
    },
    {
        "title": "偈颂四首  其二",
        "author": "释月磵",
        "content": "彩云影裏仙人现，手把红罗扇遮面。\n急须着眼看仙人，莫看仙人手中扇。",
        "dynasty": "宋",
        "collection_info": null
    },
    {
        "title": "偈颂四首  其三",
        "author": "释月磵",
        "content": "一轮明月，两度中秋。\n不知今夜裏，谁復再登楼。\n云开万里桂香浮。",
        "dynasty": "宋",
        "collection_info": null
    },
    {
        "title": "偈颂四首  其四",
        "author": "释月磵",
        "content": "庭前桂绽金粟黄，满地散清香。\n鲁直当年参晦堂，吾无隠乎尔。\n当下错承当，累及丛林，千古更错商量。",
        "dynasty": "宋",
        "collection_info": null
    },
    {
        "title": "东岩寿仪赞",
        "author": "释月磵",
        "content": "以幻智灯，无幽不烛。\n舌头较善，手头较毒。\n中兴东圆，晚据天育。\n尽东南界内，数来恶业，无这尊宿。",
        "dynasty": "宋",
        "collection_info": null
    },
    {
        "title": "题丹霞烧木佛图",
        "author": "释月磵",
        "content": "丹霞烧木佛，义出丰年。\n院主眉须堕，彩奔龊家。\n法海浪平春昼永，戏将老手拔鲸牙。",
        "dynasty": "宋",
        "collection_info": null
    },
    {
        "title": "送钦禅人游岳",
        "author": "释月磵",
        "content": "雪峰不登岳，辛苦事参访。\n虚空开笑口，猿鹤增悲怅。\n我昔乘天风，绝顶倚藤杖。\n羣山如子来，万境供一望。\n至今清夜梦，吟啸烟云上。\n道人胆气粗，一叶吞湘浪。\n欲识活祖师，告君语非妄。\n绿苔裹断砖，便是南岳让。",
        "dynasty": "宋",
        "collection_info": null
    },
    {
        "title": "送仁侄入浙",
        "author": "释月磵",
        "content": "古来行脚有样子，莫只游山并玩水。\n江南两浙多禅林，带眼直须先带耳。\n数十年来已寂寥，况復乱离生死裏。\n一言非理不可道，一武非地不可履。\n善友师教不可舍，庸鄙强饕不可拟。\n彼所非者诚可监，我所长者不可恃。\n一切妄想生死因，参须实参明自己。\n他日归来如所嘱，痛棒依前分付你。",
        "dynasty": "宋",
        "collection_info": null
    },
    {
        "title": "送彦侍者",
        "author": "释月磵",
        "content": "瑞阳俊彦彦侍者，貌山泽癯语洒洒。\n访我东湖竹边寺，为言来自远公社。\n殷勤载觅赠行语，有语非语笔难写。\n浑崙一句持赠君，不可取兮亦非舍。\n归见溪边老烟菟，当机有掌休便打。\n免教臭口向人开，道汝又捋虎鬚也。",
        "dynasty": "宋",
        "collection_info": null
    },
    {
        "title": "借雪窦韵送淳维那",
        "author": "释月磵",
        "content": "吴山碧，楚江碧，天地茫茫渺何极。\n出门无是无不是，着眼当机须辨的。\n诸方门户泼天开，真底奚真僞奚僞。\n灯笼露柱尽知识，庭前柏树西来意。\n春风意，春风急。\n千里万里谁能及，湖水蹙天波欲立。",
        "dynasty": "宋",
        "collection_info": null
    },
    {
        "title": "送妙达往浙",
        "author": "释月磵",
        "content": "逸汝短句意不尽，送汝长句无可写。\n不长不短赋一篇，适值今朝忙不暇。\n临别草草笑与言，真箇参禅忘昼夜。\n一回参到无参处，犹是上宿道傍舍。\n吴越青山千万重，拣箇钵囊何处挂。\n娘生两眼蓦然开，方信山僧真可駡。",
        "dynasty": "宋",
        "collection_info": null
    },
    {
        "title": "送印空书记",
        "author": "释月磵",
        "content": "一印印空来点窄，三贤十圣那可测。\n匡庐万迭云锦乡，鄱湖万顷水精国。\n篆文见得甚分明，元是一字不着画。\n拍来号令人与天，顿教古道长颜色。\n我应隔江，合十声啧。",
        "dynasty": "宋",
        "collection_info": null
    },
    {
        "title": "送僧",
        "author": "释月磵",
        "content": "摘杨花，摘杨花，唵摩尼吽㗶咤。\n便恁么会已是错，不恁么会尤更差。\n一回撞着无面目老骨檛，方知元不在天涯。",
        "dynasty": "宋",
        "collection_info": null
    },
    {
        "title": "送圆侍者",
        "author": "释月磵",
        "content": "香林侍云门，阅十八寒暑。\n刚把野狐涎，涴却所衣褚。\n汝侍吾笔砚，我元无一语。\n乃以羊角峰，蘸竭东湖水。\n学本无止法，犹海深无底。\n斥鷃从卑飞，大鹏九万里。",
        "dynasty": "宋",
        "collection_info": null
    },
    {
        "title": "送付藏主",
        "author": "释月磵",
        "content": "老我无堪涉世艰，鬓毛新糁雪霜斑。\n有人来自庐山中，眼如点漆音如钟。\n衔袖出新卷，两眼惊且眩。\n方知亲自香溪哥室来，老婆心切言诙诙。\n三世诸佛一口吞，一大藏教彻底翻。\n丛林乡社有此俊迈之英才，我辈可老可死无余怀。",
        "dynasty": "宋",
        "collection_info": null
    },
    {
        "title": "印月",
        "author": "释月磵",
        "content": "性海湛如，心月皎如。\n水与月融，月与水摄。\n水月交光，印文呈露。\n山河大地，万象森罗。\n一印印定，虚彻洞明。\n廓兮烱兮，以证来观。",
        "dynasty": "宋",
        "collection_info": null
    },
    {
        "title": "送福上人",
        "author": "释月磵",
        "content": "禅欲参兮道欲学，莫负娘生一双脚。\n培塿不足登，蹄涔应易涸。\n观水须观百千溟渤之鉅海，登山须登万丈嵩华之乔岳。\n高高高无极，深深深无底。\n一回见得亲，冥鸿千万里。",
        "dynasty": "宋",
        "collection_info": null
    },
    {
        "title": "正秀行脚",
        "author": "释月磵",
        "content": "长老小师不参禅，只为寻常见得惯。\n汝今别我要行脚，与汝谩说箇公案。\n我亦黄龙长老儿，少年发志大犹低。\n一筇行徧半天下，要勘诸方老古锥。\n发足仍发勇猛志，莫把参禅当容易。\n只今诸老若晨星，半人所在亦须至。\n山僧年老已心孤，那堪送汝更写偈。\n出门步步好为人，九万里程一鹏翅。",
        "dynasty": "宋",
        "collection_info": null
    },
    {
        "title": "进无止",
        "author": "释月磵",
        "content": "灼然大道如大海，浩无涯涘深无底。\n摐摐万有资之生，生生不已由兹始。\n饮者大小随所量，随量满足皆厌喜。\n有人直欲探其源，得其源矣进无止。\n若从涓滴识全潮，方信万波元一水。",
        "dynasty": "宋",
        "collection_info": null
    },
    {
        "title": "达此宗",
        "author": "释月磵",
        "content": "若论此道若须弥，根四部洲高无极。\n日月循环无昼夜，毗岚纵作无变易。\n欲达此宗须造颠，徧参闽楚几山碧。\n一回见得亲，万迭巍峨只卷石。",
        "dynasty": "宋",
        "collection_info": null
    },
    {
        "title": "雕匠羌若正",
        "author": "释月磵",
        "content": "古汗有敏匠，能作诸佛像。\n有相皆是妄，无相之中有真相。",
        "dynasty": "宋",
        "collection_info": null
    },
    {
        "title": "德详大师礼补陀五台",
        "author": "释月磵",
        "content": "五台峩峩五云裏，补陀峩峩东海底。\n大士元不在其中，误赚平人知几几。\n江南吴越诸导师，短偈长篇费言语。\n老僧有语写不得，一再殷勤奉劝汝。\n若论观音与曼殊，尽恒沙界无不是。\n灼然端的要见渠，不用千里与万里。\n只消着眼未生前，面目堂堂即自己。",
        "dynasty": "宋",
        "collection_info": null
    },
    {
        "title": "竹隠",
        "author": "释月磵",
        "content": "香严去沩阜，欲南阳种竹。\n片瓦太无端，等闲相击触。\n累及忘所知，嘉名受污辱。\n有人今効尤，千顷种寒玉。\n澹然冰霜中，岁晚乐幽独。\n慎勿轻击着，清风自然足。",
        "dynasty": "宋",
        "collection_info": null
    },
    {
        "title": "送善禅人",
        "author": "释月磵",
        "content": "学道如牧牛，寻牛须访迹。\n牛既已纯熟，牧乃便省力。\n靠壁旧乌藤，一朝生两翼。\n天地岂不大，去当六月息。",
        "dynasty": "宋",
        "collection_info": null
    },
    {
        "title": "送瑊侍者",
        "author": "释月磵",
        "content": "有佛处不得住，斗门硬闸。\n无佛处急走过，拦江铁网。\n赵州立者两重关，致使学者欲去被去碍，欲住被住碍。\n无自由分，伶利衲僧。\n拶得透，跳得出，方为庆快。\n虽然，更须知五里单牌，十里双堠始得。",
        "dynasty": "宋",
        "collection_info": null
    },
    {
        "title": "送僧",
        "author": "释月磵",
        "content": "勇猛发心要行脚，莫把光阴空费却。\n青山绿水眼中尘，梵语唐言皆毒药。\n瞥转机先亲见彻，万里秋空飞一鹗。",
        "dynasty": "宋",
        "collection_info": null
    },
    {
        "title": "渊侍者归天童西岩和尚塔所",
        "author": "释月磵",
        "content": "堂堂幻智翁，为宋鉅魔孽。\n我昔误见之，痛棒打得折。\n冷地蓦思量，有屈无处雪。\n渊也长庚来，言侰曾不灭。\n幻出窣堵波，黄金充一国。\n村草步头草，香风春茁茁。\n有语远寄将，捻鼻消一咄。",
        "dynasty": "宋",
        "collection_info": null
    },
    {
        "title": "送竺源合侍者",
        "author": "释月磵",
        "content": "佛道实幽远，未易可窥测。\n着眼朕非先，犹鬲恒沙国。\n一切俱放下，百不会不知。\n只在鼻笑头，元不鬲丝厘。\n吾道今如何，秋风落叶多。\n满手握春风，吹醒冰霜柯。",
        "dynasty": "宋",
        "collection_info": null
    },
    {
        "title": "送则自然书记",
        "author": "释月磵",
        "content": "老来不写送行语，送子不可无一句。\n几回特地费思量，有句可写难写意。\n从上佛与祖，别无可指示。\n只要息心仍息念，墙壁木偶恰相似。\n蓦然见得亲，不负出家志。\n茫茫日月去如飞，转得眼来老已至。\n当思祖道重千钧，凛如一髮孰可寄。\n钓雪矶头瞠老眼，秋空万里孤鸿远。",
        "dynasty": "宋",
        "collection_info": null
    },
    {
        "title": "送舜禅往庐山",
        "author": "释月磵",
        "content": "行脚须具行脚眼，当以前辈为标格。\n近来丛席说庐山，禅子竞趋不吴越。\n汝今直往虎侯溪，一香三拜依位立。\n棒如雨点打将来，当下知归方是行脚事云毕。",
        "dynasty": "宋",
        "collection_info": null
    },
    {
        "title": "宗藏主之吴越",
        "author": "释月磵",
        "content": "袅袅春风软，点点春山远。\n如来禅与祖师意，满眼满耳无不是。\n短筇拨着南北峰，钱塘万顷寒涛舂。\n一笑归去来，云中五老笑颜开。",
        "dynasty": "宋",
        "collection_info": null
    },
    {
        "title": "送昙昱侄礼拜浄慈愚极老叔",
        "author": "释月磵",
        "content": "汝今别我去行脚，听我殷勤重告汝。\n人身难得今已得，直须着意明自己。\n只今丛林未寂寥，四海一翁老愚叔。\n惠日峯前九拜时，照顾粗拳当面筑。\n白髮盈颠七十翁，期汝有成志超越。\n为报江海几故人，晚年富贵一矶雪。",
        "dynasty": "宋",
        "collection_info": null
    },
    {
        "title": "送辨藏主",
        "author": "释月磵",
        "content": "老眼正昏明，喜见哥宁馨。\n吐语{釒得}璆玕，秀发禅林英。\n斯道犹大厦，颓焉欲倾阤。\n独支期敏手，毋擅立壑美。\n大鹏一举九万里。",
        "dynasty": "宋",
        "collection_info": null
    },
    {
        "title": "珍维那归径山就简虎岩和尚",
        "author": "释月磵",
        "content": "水云相望楚与吴，三年不作问安书。\n英英禅子来岩边，为我细说岩平安。\n但言倒握无形棒，若佛若祖难近傍。\n烦寄一语休拍盲，本来无佛无众生。\n不妨借取腕头力，永为大地人知识。",
        "dynasty": "宋",
        "collection_info": null
    },
    {
        "title": "礼仗锡巳禅师塔",
        "author": "释月磵",
        "content": "吞却七峰无寸土，灼然无地着尸骸。\n不知当日谁闲管，刚把虚空掘窖埋。",
        "dynasty": "宋",
        "collection_info": null
    },
    {
        "title": "礼思大禅师塔",
        "author": "释月磵",
        "content": "岿然七十二峰秀，灵骨温温色尚新。\n我若等闲开坐具，阿师无地着浑身。",
        "dynasty": "宋",
        "collection_info": null
    },
    {
        "title": "礼杨岐禅师塔",
        "author": "释月磵",
        "content": "正脉如今一綫微，不堪惆怅泪交颐。\n冷云深没楚山顶，全体当年缩项时。",
        "dynasty": "宋",
        "collection_info": null
    },
    {
        "title": "悼霍山",
        "author": "释月磵",
        "content": "老倒霍山无頼咤，妙高峰顶恣抛沙。\n大开死口凌霄上，又是一番重退牙。",
        "dynasty": "宋",
        "collection_info": null
    },
    {
        "title": "懒瓒岩",
        "author": "释月磵",
        "content": "天子亲颁字十行，难征老子起岩房。\n只将牛粪星儿火，煨得蹲鸱万古香。",
        "dynasty": "宋",
        "collection_info": null
    },
    {
        "title": "石屏塔",
        "author": "释月磵",
        "content": "曾分定石竺峰前，回首秋风三十年。\n漠漠吴天自空阔，老猿和雨哭苍烟。",
        "dynasty": "宋",
        "collection_info": null
    },
    {
        "title": "石林塔",
        "author": "释月磵",
        "content": "云寒窣堵玉棱层，自酹西湖一勺清。\n老舌炽然无慈在，钱塘潮撼宋王城。",
        "dynasty": "宋",
        "collection_info": null
    },
    {
        "title": "礼黄龙先师塔",
        "author": "释月磵",
        "content": "钝锹搅动苍龙窟，浪激波腾海岳昏。\n一笑不知深问讯，先师灵骨俨然存。",
        "dynasty": "宋",
        "collection_info": null
    },
    {
        "title": "浙中象外诸友寄新作",
        "author": "释月磵",
        "content": "肝胆重重楚越分，别来不愿见诸君。\n那知熟血重相喷，涴却三千里水云。",
        "dynasty": "宋",
        "collection_info": null
    },
    {
        "title": "怀径山诸友",
        "author": "释月磵",
        "content": "十年交结几冤憎，别后谁能记姓名。\n遥想瞎馿成大队，挹南岳又望东溟。",
        "dynasty": "宋",
        "collection_info": null
    },
    {
        "title": "谢无文惠书不至",
        "author": "释月磵",
        "content": "一幅无文倍息全，无端流落水云边。\n秋空雁字重书出，顿首分明到不宣。",
        "dynasty": "宋",
        "collection_info": null
    },
    {
        "title": "田叟",
        "author": "释月磵",
        "content": "半亩春风箇镢头，通身泥水不曾休。\n布成荆棘参天了，老子今年大有秋。",
        "dynasty": "宋",
        "collection_info": null
    },
    {
        "title": "斗山",
        "author": "释月磵",
        "content": "四角量来四极同，干坤大地在其中。\n鰕儿没兴跳得出，衝破须百万重。",
        "dynasty": "宋",
        "collection_info": null
    },
    {
        "title": "贺庐山罗汉老子",
        "author": "释月磵",
        "content": "说法声如动地雷，小南铺席又重开。\n成羣引得獃尊者，远远也从高丽来。",
        "dynasty": "宋",
        "collection_info": null
    },
    {
        "title": "悼无文和尚",
        "author": "释月磵",
        "content": "玉几深深结死冤，错传一印漫无文。\n春雷轰破轰不破，尽尽江天飞暮云。",
        "dynasty": "宋",
        "collection_info": null
    },
    {
        "title": "玉崖朝京归住天池",
        "author": "释月磵",
        "content": "天上明光四度登，古今屈措几人曾。\n放光近向庐山顶，莫谓文殊夜放灯。",
        "dynasty": "宋",
        "collection_info": null
    },
    {
        "title": "送仁侄",
        "author": "释月磵",
        "content": "恶业相从十五年，未尝蹉口教参禅。\n而今年老心孤甚，三十乌藤趁上船。",
        "dynasty": "宋",
        "collection_info": null
    },
    {
        "title": "南侍者往送乃师朝京",
        "author": "释月磵",
        "content": "阿师北去朝金阙，款语丁宁子一回。\n京洛春风无限好，我宽襟袖裹将来。",
        "dynasty": "宋",
        "collection_info": null
    },
    {
        "title": "法相习兄小室在黄金山下",
        "author": "释月磵",
        "content": "人间万事不如闲，湖海归来紧着关。\n自笑一生贫不尽，黄金推作屋头山。",
        "dynasty": "宋",
        "collection_info": null
    },
    {
        "title": "寄和寅知客来韵",
        "author": "释月磵",
        "content": "老来怀抱转难平，棒下全无舐犊情。\n尚有一分慈悯处，教人只向棘中行。",
        "dynasty": "宋",
        "collection_info": null
    },
    {
        "title": "万杉东源和尚塔",
        "author": "释月磵",
        "content": "活葬东风百草源，只因错会祖师禅。\n十千古木匡庐顶，一一枝头啼杜鹃。",
        "dynasty": "宋",
        "collection_info": null
    },
    {
        "title": "送僧归金陵白莲庵",
        "author": "释月磵",
        "content": "石头城裏屋三椽，满屋清香是白莲。\n皎洁一心何所似，夜深淮水月初圆。",
        "dynasty": "宋",
        "collection_info": null
    },
    {
        "title": "摘茶",
        "author": "释月磵",
        "content": "拚双赤手入丛林，要觅春风一寸心。\n但觉爪牙归掌握，不知烟雾湿衣襟。",
        "dynasty": "宋",
        "collection_info": null
    },
    {
        "title": "莲社题经荐孤魂",
        "author": "释月磵",
        "content": "一卷百千万亿卷，普使幽冥趋浄方。\n越水东边明月夜，白莲朵朵晋时香。",
        "dynasty": "宋",
        "collection_info": null
    },
    {
        "title": "赠髮匠",
        "author": "释月磵",
        "content": "年来顿觉髮如丝，多少傍人笑老痴。\n妙手不须频摘剃，几人得到白头时。",
        "dynasty": "宋",
        "collection_info": null
    },
    {
        "title": "多宝寺",
        "author": "释月磵",
        "content": "千涧碧流寒漱玉，万山黄叶冷摇金。\n若言即此见多宝，猿叫岳云深更深。",
        "dynasty": "宋",
        "collection_info": null
    },
    {
        "title": "罗汉浮杯图",
        "author": "释月磵",
        "content": "神通妙用无些子，踏破沧溟几处潮。\n箇箇脚跟学逼逼，老僧无暇举藤条。",
        "dynasty": "宋",
        "collection_info": null
    },
    {
        "title": "血书金刚经",
        "author": "释月磵",
        "content": "娘生指上血一滴，染尽给孤园裏花。\n三十二枝春盎盎，不知香蔼几恒沙。",
        "dynasty": "宋",
        "collection_info": null
    },
    {
        "title": "天童四威仪  其一",
        "author": "释月磵",
        "content": "行，无端失脚堕深坑。\n转得步，笑倒更幽亭。",
        "dynasty": "宋",
        "collection_info": null
    },
    {
        "title": "天童四威仪  其二",
        "author": "释月磵",
        "content": "住，一身贫到无贫处。\n有谁知，狎鸥并宿鹭。",
        "dynasty": "宋",
        "collection_info": null
    },
    {
        "title": "天童四威仪  其三",
        "author": "释月磵",
        "content": "坐，却被蒲团先识破。\n松作声，元是微风过。",
        "dynasty": "宋",
        "collection_info": null
    },
    {
        "title": "天童四威仪  其四",
        "author": "释月磵",
        "content": "卧，太白一峰枕头大。\n伸双脚，虚空俱踏破。",
        "dynasty": "宋",
        "collection_info": null
    },
    {
        "title": "仁侍者往浙",
        "author": "释月磵",
        "content": "痛把山藤手自鞭，衔冤又上浙江船。\n东湖佛法无多子，莫打诸方肋下拳。",
        "dynasty": "宋",
        "collection_info": null
    },
    {
        "title": "送屷侍者见雪岩",
        "author": "释月磵",
        "content": "仰山作梦梦未醒，噡语如今转更乔。\n识得渠侬穷伎俩，跨门先倒用藤条。",
        "dynasty": "宋",
        "collection_info": null
    },
    {
        "title": "送富侍者入京",
        "author": "释月磵",
        "content": "灼然要敌王公富，捱到无锥卓地时。\n万里秋空双眼豁，不知身在御楼西。",
        "dynasty": "宋",
        "collection_info": null
    },
    {
        "title": "赠弋阳剪剃祝咏",
        "author": "释月磵",
        "content": "端的洪炉百炼钢，双收双放凛寒霜。\n这些柄欛捻得定，要截诸方短与长。",
        "dynasty": "宋",
        "collection_info": null
    },
    {
        "title": "定山",
        "author": "释月磵",
        "content": "诸缘外息心无喘，堕在那伽那一机。\n蹉口一回轻噫欠，疾雷轰破五须弥。",
        "dynasty": "宋",
        "collection_info": null
    },
    {
        "title": "北海",
        "author": "释月磵",
        "content": "谩将折筯探源流，直到俱卢穷尽头。\n端的这回亲见彻，百千溟渤一浮沤。",
        "dynasty": "宋",
        "collection_info": null
    },
    {
        "title": "送琇上人",
        "author": "释月磵",
        "content": "楖栗横肩犯晓寒，倚天青即是庐山。\n上人幸有娘生脚，直到高高顶𩕳间。",
        "dynasty": "宋",
        "collection_info": null
    },
    {
        "title": "掬月",
        "author": "释月磵",
        "content": "等闲𢬵取娘生手，万浪中间搅一回。\n拶得清波无透路，玉蟾辊入掌中来。",
        "dynasty": "宋",
        "collection_info": null
    },
    {
        "title": "梅山",
        "author": "释月磵",
        "content": "午夜寒香泛翠微，横斜影裏立孤危。\n看他垂手为人处，放下悬屋第一枝。",
        "dynasty": "宋",
        "collection_info": null
    },
    {
        "title": "寄呈西岩和尚",
        "author": "释月磵",
        "content": "玲珑岩下忆辞师，软语丁宁归莫迟。\n昨夜春堂轰霹雳，分明一喝再参时。",
        "dynasty": "宋",
        "collection_info": null
    },
    {
        "title": "湖东庙化元霄",
        "author": "释月磵",
        "content": "楼台鬲岸沸笙箫，万斛金莲撒碧霄。\n湖水东边杨柳树，也开青眼看元霄。",
        "dynasty": "宋",
        "collection_info": null
    },
    {
        "title": "送逊禅人",
        "author": "释月磵",
        "content": "楚天空阔鴈横秋，扬示二千年话头。\n闪电光中如不荐，满蓬烟雨上孤舟。",
        "dynasty": "宋",
        "collection_info": null
    },
    {
        "title": "赠刀镊",
        "author": "释月磵",
        "content": "如星冏冏瞭双眸，妙处工夫少与俦。\n捏定这些真柄霸，衲僧那箇不低头。",
        "dynasty": "宋",
        "collection_info": null
    },
    {
        "title": "送恢侍者",
        "author": "释月磵",
        "content": "觅安心法没来由，獃立庭前雪到腰。\n祇好别行条活路，看庐山看浙江潮。",
        "dynasty": "宋",
        "collection_info": null
    },
    {
        "title": "无相和尚塔",
        "author": "释月磵",
        "content": "怒霆轰耳记曾呼，充塞干坤恨未除。\n将谓阿师无实相，春风万迭峙康庐。",
        "dynasty": "宋",
        "collection_info": null
    },
    {
        "title": "天池资胜庵",
        "author": "释月磵",
        "content": "万箇篔筜带雪青，一庵犹自揭唐名。\n道人心欲留云住，宽着俨问屋数楹。",
        "dynasty": "宋",
        "collection_info": null
    },
    {
        "title": "天池半云亭",
        "author": "释月磵",
        "content": "脚头步步蹑云梯，到此须知恰半之。\n绝顶欲观天地阔，不妨款款策藤枝。",
        "dynasty": "宋",
        "collection_info": null
    },
    {
        "title": "寄保寿心镜",
        "author": "释月磵",
        "content": "保寿当年不渡河，箇般檐板误人多。\n劝君剩买草鞋好，弹雀何曾只就窠。",
        "dynasty": "宋",
        "collection_info": null
    },
    {
        "title": "枯山",
        "author": "释月磵",
        "content": "点点寒飙振槁枝，翠微重迭冻云垂。\n春风万斛呼不醒，别嶂一声啼子规。",
        "dynasty": "宋",
        "collection_info": null
    },
    {
        "title": "雪溪塔",
        "author": "释月磵",
        "content": "六月炎天飞片雪，山河大地冷凄凄。\n三年祇道消融尽，冻合侯家水一溪。",
        "dynasty": "宋",
        "collection_info": null
    },
    {
        "title": "寄浄慈愚极老叔",
        "author": "释月磵",
        "content": "见说翁翁老更颠，为人单只用粗拳。\n近来发得无明甚，打破虚空没半边。",
        "dynasty": "宋",
        "collection_info": null
    },
    {
        "title": "送俊侍者",
        "author": "释月磵",
        "content": "爷看千丈岩前瀑，顶雪遥应瀑雪同。\n石虎溪边倾石耳，要听铁锡响寒空。",
        "dynasty": "宋",
        "collection_info": null
    },
    {
        "title": "渊侍者自幻智塔所来就见翠岩木翁",
        "author": "释月磵",
        "content": "人从村草步头来，毒气经年不受埋。\n散作西山千嶂雨，毒花毒果几根荄。",
        "dynasty": "宋",
        "collection_info": null
    },
    {
        "title": "送肃庵长老归北",
        "author": "释月磵",
        "content": "倒跨金狮别五台，峨嵋庐岳眼中埃。\n袖藏小白花归去，人道亲提东海来。",
        "dynasty": "宋",
        "collection_info": null
    },
    {
        "title": "建育王塔",
        "author": "释月磵",
        "content": "越水新营窣堵波，与他玉几不争多。\n从今客路三千里，又累奔驰刘萨诃。",
        "dynasty": "宋",
        "collection_info": null
    },
    {
        "title": "新僧堂",
        "author": "释月磵",
        "content": "荐福重开地狱门，要从衲子结生冤。\n若还将胁沾他席，热铁烧身又一番。",
        "dynasty": "宋",
        "collection_info": null
    },
    {
        "title": "番阳大浸",
        "author": "释月磵",
        "content": "本来清浄无一物，大地山河忽渺瀰。\n童子不须抛瓦砾，老僧定观正斯时。",
        "dynasty": "宋",
        "collection_info": null
    },
    {
        "title": "矶亭",
        "author": "释月磵",
        "content": "一亭新立雪矶头，漫向空中抛直钩。\n几度无风浮子动，老僧终是懒抬眸。",
        "dynasty": "宋",
        "collection_info": null
    },
    {
        "title": "道者化栽树",
        "author": "释月磵",
        "content": "倒握仰山锹在手，掀翻大地觅知音。\n纵饶济北阴凉树，入土也须三尺深。",
        "dynasty": "宋",
        "collection_info": null
    },
    {
        "title": "送鹅湖鋔侍者",
        "author": "释月磵",
        "content": "笑穿无耳破芒鞋，赐得高低百丈摧。\n月磵有拳当赠汝，只今忙甚别时来。",
        "dynasty": "宋",
        "collection_info": null
    },
    {
        "title": "圣旨看藏经",
        "author": "释月磵",
        "content": "于一微尘出此经，万象森罗着眼听。\n殷殷春雷撼天地，同是三呼万岁声。",
        "dynasty": "宋",
        "collection_info": null
    },
    {
        "title": "送人",
        "author": "释月磵",
        "content": "青山立玉水粘䒶，祖意明明在目前。\n短堠长亭何所许，处处春风啼杜鹃。",
        "dynasty": "宋",
        "collection_info": null
    },
    {
        "title": "寄天童日东岩",
        "author": "释月磵",
        "content": "村草步头草几深，从教埋没祖师心。\n也应曾不着眼觑，觑着还应恨拍襟。",
        "dynasty": "宋",
        "collection_info": null
    },
    {
        "title": "题可长老寿塔",
        "author": "释月磵",
        "content": "汝今未老早安排，窣堵波从此地开。\n胜处笑曾舒老眼，好一矗矗送青来。",
        "dynasty": "宋",
        "collection_info": null
    },
    {
        "title": "谦侍者之天童",
        "author": "释月磵",
        "content": "长庚峰顶展炊巾，白日青天海岳昏。\n痛棒当机连架打，低声道我是师孙。",
        "dynasty": "宋",
        "collection_info": null
    },
    {
        "title": "送才首座  其一",
        "author": "释月磵",
        "content": "冤家别去幸相疎，不拟重来胆气粗。\n三十乌藤不轻恕，也知年老觉心孤。",
        "dynasty": "宋",
        "collection_info": null
    },
    {
        "title": "送才首座  其二",
        "author": "释月磵",
        "content": "海国山山叫子规，不知何处卸征衣。\n拳头自是娘生底，莫向诸方肋下挥。",
        "dynasty": "宋",
        "collection_info": null
    },
    {
        "title": "天童化五凤楼",
        "author": "释月磵",
        "content": "太白峩峩峙碧霄，百千诸佛欠遮头。\n愿君施五凤楼手，成我山中五凤楼。",
        "dynasty": "宋",
        "collection_info": null
    },
    {
        "title": "顺维那归仰山",
        "author": "释月磵",
        "content": "近日传闻小释迦，恣施瞎棒与盲枷。\n再参通我一转语，春至山山桃自花。",
        "dynasty": "宋",
        "collection_info": null
    },
    {
        "title": "送住禅人归疏山",
        "author": "释月磵",
        "content": "住住住，眨眼白云飞去。\n杜鹃声在最高处，春风花满甜桃树。",
        "dynasty": "宋",
        "collection_info": null
    },
    {
        "title": "送亲宗古住西山崇报  其一",
        "author": "释月磵",
        "content": "满天花雨忽毵毵，定起闲将鼻观参。\n却是西山山下寺，古薇枝上绽优昙。",
        "dynasty": "宋",
        "collection_info": null
    },
    {
        "title": "送亲宗古住西山崇报  其二",
        "author": "释月磵",
        "content": "法道如今危未危，老眸近觉泪霑颐。\n期君硬着腕头力，一髮千钧在此时。",
        "dynasty": "宋",
        "collection_info": null
    },
    {
        "title": "中道者",
        "author": "释月磵",
        "content": "笑问殷勤求底事，却言近离古杭州。\n开口便作佛法会，老来无力举藤条。",
        "dynasty": "宋",
        "collection_info": null
    },
    {
        "title": "仙禅人",
        "author": "释月磵",
        "content": "一人半人之所在，吴越从头验一回。\n三尺炊巾襟袖裏，向人只道看山气。",
        "dynasty": "宋",
        "collection_info": null
    },
    {
        "title": "寂林",
        "author": "释月磵",
        "content": "我国从来本晏然，萧条活计自忘年。\n无端一阵微风过，万树苍松竞说玄。",
        "dynasty": "宋",
        "collection_info": null
    },
    {
        "title": "镜清塔",
        "author": "释月磵",
        "content": "阿师活葬此江皋，障却钱塘几度潮。\n可是髑髅干不尽，蛙声依旧响春宵。",
        "dynasty": "宋",
        "collection_info": null
    },
    {
        "title": "东黄龙雪村",
        "author": "释月磵",
        "content": "一别龙峰五十年，堪嗟尘世事茫然。\n门前旧日长松树，恨杀春风啼杜鹃。",
        "dynasty": "宋",
        "collection_info": null
    },
    {
        "title": "书明月山房",
        "author": "释月磵",
        "content": "猗欤大块中，有此赤肉团。\n曾无生与死，从渠暑復寒。\n炽然常说法，风动万琅玕。\n了然无一物，满目是青山。\n以幻观吾幻，以闲乐吾闲。\n世态自消长，日月长循环。",
        "dynasty": "宋",
        "collection_info": null
    },
    {
        "title": "出山相赞",
        "author": "释月磵",
        "content": "正觉山中与么来，惭惺满面是尘埃。\n未曾空却众生界，添得人间一祸胎。",
        "dynasty": "宋",
        "collection_info": null
    },
    {
        "title": "达磨赞",
        "author": "释月磵",
        "content": "开口触着梁王讳，举步踏翻扬子江。\n比似者般底麤行，西天东土更无双。",
        "dynasty": "宋",
        "collection_info": null
    },
    {
        "title": "观音赞  其一",
        "author": "释月磵",
        "content": "蒙却头，入正定。\n定眼忽开，有何所证。\n杨柳枝头春雨暝。",
        "dynasty": "宋",
        "collection_info": null
    },
    {
        "title": "观音赞  其二",
        "author": "释月磵",
        "content": "抱膝坐盘陀，以耳观无碍。\n一匊悲心海样深，何时空却众日界。",
        "dynasty": "宋",
        "collection_info": null
    },
    {
        "title": "布袋赞  其一",
        "author": "释月磵",
        "content": "曲江矶头，奉化县裏。\n拖泼囊落落魄魄，刚道一生欢喜。\n不知月在云中笑你。",
        "dynasty": "宋",
        "collection_info": null
    },
    {
        "title": "布袋赞  其二",
        "author": "释月磵",
        "content": "无端抛却率陀天，奉化江头恣掣颠。\n拄杖夺来还痛与，我侬要结下生缘。",
        "dynasty": "宋",
        "collection_info": null
    },
    {
        "title": "寒山赞",
        "author": "释月磵",
        "content": "山河大地，犹一点埃。\n面前扫却，背后成堆。\n獃，獃。",
        "dynasty": "宋",
        "collection_info": null
    },
    {
        "title": "拾得赞",
        "author": "释月磵",
        "content": "台云万丈，犹一菜滓。\n收拾筒中，如金自夸。\n差，差。",
        "dynasty": "宋",
        "collection_info": null
    },
    {
        "title": "丰干指虎与闾丘说赞",
        "author": "释月磵",
        "content": "所指是何物，所说是何言。\n心毒不如口毒，合成生死深冤。\n闾丘老，惜尊拳。",
        "dynasty": "宋",
        "collection_info": null
    },
    {
        "title": "寒山拾得赞",
        "author": "释月磵",
        "content": "忘却自家心，却指天边月。\n更言无物比伦，分明话作两橛。\n生苕菷，何不摵。",
        "dynasty": "宋",
        "collection_info": null
    },
    {
        "title": "朝阳赞",
        "author": "释月磵",
        "content": "浑无针札处，为君道线路。\n夜半三足乌，飞上珊瑚树。",
        "dynasty": "宋",
        "collection_info": null
    },
    {
        "title": "对月赞",
        "author": "释月磵",
        "content": "白白是脱空，刚言标月指。\n便恁么回向，堕佗光影裏。",
        "dynasty": "宋",
        "collection_info": null
    },
    {
        "title": "赞罗汉共一轴",
        "author": "释月磵",
        "content": "成群作队，指东话西。\n造妖捏怪，诳惑愚痴。\n神通妙用有谁知，天台月皎，南岳云垂。",
        "dynasty": "宋",
        "collection_info": null
    },
    {
        "title": "赞丰干寒拾虎四睡图",
        "author": "释月磵",
        "content": "虎依人，人靠虎，一物我忘亦汝，肚裏各自惺惺。\n且作团打觉睡，谁管人间今与古。",
        "dynasty": "宋",
        "collection_info": null
    },
    {
        "title": "赞童科安医师",
        "author": "释月磵",
        "content": "惟吾一指，造大极玄。\n视天下人，咸若小儿。\n起膏肓疾，犹谈笑然。\n貌可丹青，玄孰传焉。",
        "dynasty": "宋",
        "collection_info": null
    },
    {
        "title": "崇宁可长老请赞",
        "author": "释月磵",
        "content": "参无所参，悟无所悟。\n空手捏双拳，要起破沙盆。\n门户用尽拍盲，少喜多怒。\n也有一分长，甜瓜生苦瓠。",
        "dynasty": "宋",
        "collection_info": null
    },
    {
        "title": "崇报洪长老请赞",
        "author": "释月磵",
        "content": "跳出黄龙三重关，撞破天童生铁网。\n量太虚空为十尺，秤须弥山作八两。\n信缘随处住院，为人处惟拳与掌，当机佛祖难近傍。\n粗行拍盲，尽直北直南数来，更无此样。\n崇报切自知机，莫学渠侬箇伎俩。",
        "dynasty": "宋",
        "collection_info": null
    },
    {
        "title": "印甥请赞",
        "author": "释月磵",
        "content": "行脚见淳佑诸老，住院历南北两朝。\n不守黄龙活业，不传太白箕裘。\n为人处惯向弓弦上结丝，横机时每于险处断桥。\n设出古老文章，解教夫子咂舌。\n举示杜撰提唱，刚要达磨点头。\n长处全无，拙处偏优。\n是为杨岐十一世孙月磵比丘。",
        "dynasty": "宋",
        "collection_info": null
    },
    {
        "title": "家兄同帧寿容",
        "author": "释月磵",
        "content": "有髮兮谁兄，无髮兮谁弟。\n不说道与禅，不谈仁与义。\n澹然相对各成翁，谁管两朝经乱治。\n丹青写出付昇彪，大似空中插标记。",
        "dynasty": "宋",
        "collection_info": null
    },
    {
        "title": "景德遂长老请赞",
        "author": "释月磵",
        "content": "禅学全无拍盲，第一住山活计。\n竹篦三尺，怒发时鞭得虚空粉碎，编辟时拶得石人脑裂。\n更有一般没思忖处，陈年破砂盆，却要向景德镇裏重新烧出。\n从头至尾数来，大元国裏长老，烈烈挈挈无如你。",
        "dynasty": "宋",
        "collection_info": null
    },
    {
        "title": "崇都寺请赞",
        "author": "释月磵",
        "content": "貌若宽闲，性尤刚急。\n不以佛法当人情，不以慈悲为利益。\n为人处热喝嗔拳，雪霜中有春消息。\n正崇为子却孝顺，见斧担重重添石。",
        "dynasty": "宋",
        "collection_info": null
    },
    {
        "title": "源侍者请赞",
        "author": "释月磵",
        "content": "渠似我，我似渠。\n子相似，恰相如如处。\n毕竟何如，甜瓜生得苦葫芦。",
        "dynasty": "宋",
        "collection_info": null
    },
    {
        "title": "崇胜东源长老请赞",
        "author": "释月磵",
        "content": "苍苔裹枯松，白云抱幽石。\n面目俨然□，易见还难识。\n临济未是白拈贼。",
        "dynasty": "宋",
        "collection_info": null
    },
    {
        "title": "荐福鲁山长老请赞",
        "author": "释月磵",
        "content": "大江以东非生缘，大江以西非受经。\n行脚见宋朝三十七员恶知识，末后撞入天童布丝网裏。\n折倒平生，视佛祖若大寇雠，视衲僧若大冤憎。\n五处住山，百无一能。\n无补宗教，不上传灯。\n効尤佛照授秀岩之法席，鲁山其克荷负，而道德深愧乎五宿观堂之老僧。\n谁费丹青，点涴太清。\n只好钓雪矶头，终朝笑看远山青。",
        "dynasty": "宋",
        "collection_info": null
    },
    {
        "title": "隠静空岩长老请赞",
        "author": "释月磵",
        "content": "受经黄龙，而不以为家。\n亲见天童，而不传其道。\n生宋绍定，阅七十历，有雪盈颠。\n住番荐福，踰二十年，无功可考。\n以棒喝结衲子深冤，以懒拙当人间至宝。\n隠静无端，凭妙峯邈出，类焉个枯桥。\n似者般无禅无道无能为底长老，尽直北直南何处讨。",
        "dynasty": "宋",
        "collection_info": null
    }
]