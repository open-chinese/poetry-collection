[
    {
        "uuid": "b9b576c456cbe20df6d407c43930d823",
        "title": "偈颂七十六首  其一",
        "author": "释子益",
        "content": "我此一门，初无关键。\n半合半开，东扇西扇。\n千闻不如一见。",
        "dynasty": "宋",
        "collection_info": null
    },
    {
        "uuid": "dcb3315fffef19eb096b1942ce52d038",
        "title": "偈颂七十六首  其二",
        "author": "释子益",
        "content": "不行喝，不行棒。\n负命衲僧，不钓自上。",
        "dynasty": "宋",
        "collection_info": null
    },
    {
        "uuid": "a22eb05635c67b25d1b27c1ec41590c7",
        "title": "偈颂七十六首  其三",
        "author": "释子益",
        "content": "一字不着画，八字没两丿。\n文彩甚分明，何待重饶舌。",
        "dynasty": "宋",
        "collection_info": null
    },
    {
        "uuid": "c37ef4fb674165be26796dadae1cdd09",
        "title": "偈颂七十六首  其四",
        "author": "释子益",
        "content": "行不到处行一步，说不到处道一句。\n径山诸公见义勇为，灵隠师伯拔剑相助。",
        "dynasty": "宋",
        "collection_info": null
    },
    {
        "uuid": "779e928fd4e743d58c894457cd872414",
        "title": "偈颂七十六首  其五",
        "author": "释子益",
        "content": "黄梅夜半，鸡足峰前。\n承虚接响，互相热瞒。",
        "dynasty": "宋",
        "collection_info": null
    },
    {
        "uuid": "926baa695773ff872605ee6d6224e546",
        "title": "偈颂七十六首  其六",
        "author": "释子益",
        "content": "最初句，向上机。\n瞿昙不会，达磨不知。\n知不知，雨余千嶂碧，春水一溪肥。",
        "dynasty": "宋",
        "collection_info": null
    },
    {
        "uuid": "f6239eda8654f3036479a5a10f6c9519",
        "title": "偈颂七十六首  其七",
        "author": "释子益",
        "content": "一槌便就，颟颟顸顸。\n不假一槌，无端无端。\n忙裏工夫闲处觅，闹中消息静中观。",
        "dynasty": "宋",
        "collection_info": null
    },
    {
        "uuid": "de5c2b329a4e9298571b770ddf4ea9fc",
        "title": "偈颂七十六首  其八",
        "author": "释子益",
        "content": "天上月圆，人间月半。\n明眼衲僧，见似不见。\n盏子扑落地，楪子成七片。",
        "dynasty": "宋",
        "collection_info": null
    },
    {
        "uuid": "7479c9ee2f6d0417fb5bb0d352bc96b0",
        "title": "偈颂七十六首  其九",
        "author": "释子益",
        "content": "向上一路，千圣不传。\n未曾拟议，早隔大千。\n雪峰辊毬，禾山打皷，仰山插锹，地藏种田。\n短绠那汲深泉。",
        "dynasty": "宋",
        "collection_info": null
    },
    {
        "uuid": "6797c71ef93dc6344c73a5643a660655",
        "title": "偈颂七十六首  其一○",
        "author": "释子益",
        "content": "去年今日逢冬节，扑头扑面迎霜雪。\n今年冬节又来临，屋角梅花弄晓晴。\n笑它鲁史谩书云。",
        "dynasty": "宋",
        "collection_info": null
    },
    {
        "uuid": "3f9d1e98c0dcc276e1cb8de4bb4becb5",
        "title": "偈颂七十六首  其一一",
        "author": "释子益",
        "content": "与么寒，何处避。\n冰棱上，深雪裏。\n有来由，没巴鼻。\n丹霞烧木佛，院主眉鬚堕。",
        "dynasty": "宋",
        "collection_info": null
    },
    {
        "uuid": "f8ff3a42c63ca12384a2b3a543088c71",
        "title": "偈颂七十六首  其一二",
        "author": "释子益",
        "content": "信手拈来，万选万中。\n轻若鸿毛轻，重似丘山重。\n虽是死蛇，也要活弄。",
        "dynasty": "宋",
        "collection_info": null
    },
    {
        "uuid": "0054bea016f4d75a2eff6dcd3e38c530",
        "title": "偈颂七十六首  其一三",
        "author": "释子益",
        "content": "四九三十六，夜眠如露宿。\n银海眩生花，玉楼寒起粟。\n翻笑二祖立雪谩齐腰，活埋一片无瑕玉。",
        "dynasty": "宋",
        "collection_info": null
    },
    {
        "uuid": "ad031a58792bd62d9f317502c8b1a893",
        "title": "偈颂七十六首  其一四",
        "author": "释子益",
        "content": "昨日雨，今日晴。\n桃花开口笑，无处觅灵云。",
        "dynasty": "宋",
        "collection_info": null
    },
    {
        "uuid": "dc360271bb97b4de92ee11848706eab4",
        "title": "偈颂七十六首  其一五",
        "author": "释子益",
        "content": "二千年前，通身是垢。\n二千年后，满面埃尘。\n直饶九曲黄河水，洗到馿年也不清。",
        "dynasty": "宋",
        "collection_info": null
    },
    {
        "uuid": "e8ab5442790c0edf55bc3dbc3a68e4fb",
        "title": "偈颂七十六首  其一六",
        "author": "释子益",
        "content": "泼天声价陈睦州，咬人火急瞌睡虎。\n行不到处行一步，道不到处道一句。\n德山临济眼𥉌𥉍，棒喝交驰无所措。\n兴化忍俊不禁，随例赫日光中飞白雨，照顾湿却袈裟角。",
        "dynasty": "宋",
        "collection_info": null
    },
    {
        "uuid": "b66117d3435389b39a844576b5e1002a",
        "title": "偈颂七十六首  其一七",
        "author": "释子益",
        "content": "世事悠悠，不如山丘。\n卧藤萝下，块石枕头。\n许由洗耳，巢父饮牛。",
        "dynasty": "宋",
        "collection_info": null
    },
    {
        "uuid": "6dddcb47ff8c7c2b69fbf93ea34b4dc9",
        "title": "偈颂七十六首  其一八",
        "author": "释子益",
        "content": "名不得，状不得。\n脱胎换骨方，起死回生诀。\n信得及底，不消一服，诸病顿除，脱体安乐。\n何必善财重采药。",
        "dynasty": "宋",
        "collection_info": null
    },
    {
        "uuid": "ac731e245bfff8fa0211f0d3d728be67",
        "title": "偈颂七十六首  其一九",
        "author": "释子益",
        "content": "一日復一日，眨眼过半夏。\n兴化老无知，钵盂安柄欛。\n引得四海参玄人，三三两两聚头商量这个话。\n阿呵呵，六月卖松风，人间恐无价。",
        "dynasty": "宋",
        "collection_info": null
    },
    {
        "uuid": "f526a58eb171a3a1b1733cfa3b4ae785",
        "title": "偈颂七十六首  其二○",
        "author": "释子益",
        "content": "欲明此道，须遇其人。\n其人既遇，十倍收成。",
        "dynasty": "宋",
        "collection_info": null
    },
    {
        "uuid": "ff8555b7ae5e0bd7df9fdb9fc7ed39be",
        "title": "偈颂七十六首  其二一",
        "author": "释子益",
        "content": "秋未霜，菊正芳。\n千朶万朶香吐蕊，三枝两枝金样黄。\n不作世谛流布，亦非佛法商量。\n九月九日是重阳。",
        "dynasty": "宋",
        "collection_info": null
    },
    {
        "uuid": "e17dcbeca8a119fc84e216dca1d3c693",
        "title": "偈颂七十六首  其二二",
        "author": "释子益",
        "content": "怪得深夜寒，破晓清霜重。\n双涧水无声，千峰云欲冻。\n这裏冷湫湫，那边热鬨鬨。\n不知那个得便宜，惭愧杨岐老冻脓。",
        "dynasty": "宋",
        "collection_info": null
    },
    {
        "uuid": "6b22e0cb9c9084f708b266c77e876fac",
        "title": "偈颂七十六首  其二三",
        "author": "释子益",
        "content": "格外提持，斗转星移。\n智藏不会，海兄不知。\n尀耐睦州担板汉，教坏临济小厮儿。\n此意明明说向谁。",
        "dynasty": "宋",
        "collection_info": null
    },
    {
        "uuid": "763c0fadd89ee4e6e8d7e3737eb8cfaf",
        "title": "偈颂七十六首  其二四",
        "author": "释子益",
        "content": "见见之时，羯谛羯谛。\n见非是见，波罗羯谛。\n见犹离见，波罗僧羯谛。\n见莫能及，菩提萨婆诃。",
        "dynasty": "宋",
        "collection_info": null
    },
    {
        "uuid": "d1fd3788da7f5dfd6314d8627f3afe95",
        "title": "偈颂七十六首  其二五",
        "author": "释子益",
        "content": "天寒地冷，昼短夜长。\n死灰拨尽，没可商量。\n昨夜三更月到窗。",
        "dynasty": "宋",
        "collection_info": null
    },
    {
        "uuid": "2b2fc1365578d9770d0ff68098d0ea56",
        "title": "偈颂七十六首  其二六",
        "author": "释子益",
        "content": "作无所作，为无所为。\n灰头土面，带水拖泥。\n恁么要见兴化，快须照顾两茎眉。",
        "dynasty": "宋",
        "collection_info": null
    },
    {
        "uuid": "81e848b87caaff349746c39d78817a6f",
        "title": "偈颂七十六首  其二七",
        "author": "释子益",
        "content": "正法轮，轻拨转。\n日出中天，云开岳面，如优昙花时一现。",
        "dynasty": "宋",
        "collection_info": null
    },
    {
        "uuid": "3a5acf011c1f6f4c2ee6e1b40d371991",
        "title": "偈颂七十六首  其二八",
        "author": "释子益",
        "content": "玄沙不出岭，拄杖生根休用剪。\n保寿不渡河，钵盂无柄不须安。",
        "dynasty": "宋",
        "collection_info": null
    },
    {
        "uuid": "73286601f658472a70a54cc97c7adecc",
        "title": "偈颂七十六首  其二九",
        "author": "释子益",
        "content": "酷暑炎炎何处避，不在镬汤炉炭裏。\n北窗一枕黑甜余，细听松风杂流水。",
        "dynasty": "宋",
        "collection_info": null
    },
    {
        "uuid": "d9bc4d357b14a5dfad169c3567de5002",
        "title": "偈颂七十六首  其三○",
        "author": "释子益",
        "content": "一见便见，天回地转。\n宗通说通，风虎云龙。\n只如百丈被马祖一喝，因甚三日耳聋。\n闽蜀同风。",
        "dynasty": "宋",
        "collection_info": null
    },
    {
        "uuid": "b5e0746d2d065459749f0ecba4e26ab1",
        "title": "偈颂七十六首  其三一",
        "author": "释子益",
        "content": "日可冷，月可热，众魔不能坏真说。\n且作么生是真说，屋头泉溜响无休，砌下寒蛩声更切。",
        "dynasty": "宋",
        "collection_info": null
    },
    {
        "uuid": "535fe8a41501d98dc22b30b260dd1381",
        "title": "偈颂七十六首  其三二",
        "author": "释子益",
        "content": "一日復一日，一秋復一秋。\n从头屈指数，屈指又从头，乌飞兔走几时休。",
        "dynasty": "宋",
        "collection_info": null
    },
    {
        "uuid": "0a0b54982d8406aa3787b3567896c225",
        "title": "偈颂七十六首  其三三",
        "author": "释子益",
        "content": "得路塞路，过桥断桥。\n不拘两岸，不滞中流。\n直饶你会得步行骑水牛，我更问你，空手因甚把锄头。",
        "dynasty": "宋",
        "collection_info": null
    },
    {
        "uuid": "da53cefbe6eb5a9e573e1d2735c80b1b",
        "title": "偈颂七十六首  其三四",
        "author": "释子益",
        "content": "冬前冬后，沙飞石走。\n时节到来，不容袖手。\n兴化虽无驱风走电之谋，也要应个时候，一九二九。",
        "dynasty": "宋",
        "collection_info": null
    },
    {
        "uuid": "236b4e51953a518bc9b13bf5685a72a1",
        "title": "偈颂七十六首  其三五",
        "author": "释子益",
        "content": "十声槌下定纲宗，送去迎来事一同。\n竖百横千有通变，笊篱无柄舀春风。",
        "dynasty": "宋",
        "collection_info": null
    },
    {
        "uuid": "2f1ea008edcc77823042d832b0673906",
        "title": "偈颂七十六首  其三六",
        "author": "释子益",
        "content": "般若锋，金刚焰。\n觌面当机，突出难辨。\n春风一阵来，落花飞片片。",
        "dynasty": "宋",
        "collection_info": null
    },
    {
        "uuid": "50a736fddcb946d5c44f11369a8acd6e",
        "title": "偈颂七十六首  其三七",
        "author": "释子益",
        "content": "忆昔玉几时，分赃不合火。\n今日蓦相逢，依然众恁么。\n不恁么，睦州担板，云门脚跛。",
        "dynasty": "宋",
        "collection_info": null
    },
    {
        "uuid": "003c9c378ca7b2ea31def5c0f88b0071",
        "title": "偈颂七十六首  其三八",
        "author": "释子益",
        "content": "心如虚空不可量，圣君寿量亦如是。\n将如是法报皇恩，天上人间更无比。",
        "dynasty": "宋",
        "collection_info": null
    },
    {
        "uuid": "bc90aba75e3760c1990d93029b10df35",
        "title": "偈颂七十六首  其三九",
        "author": "释子益",
        "content": "一夏九十日，半月已过了。\n有问蜡人冰，鼻孔仍依旧。\n我手何似佛手。",
        "dynasty": "宋",
        "collection_info": null
    },
    {
        "uuid": "ba3662fe771aef45ded30b03b7c895b6",
        "title": "偈颂七十六首  其四○",
        "author": "释子益",
        "content": "是句亦刬，非句亦刬。\n德山焚疏钞，临济烧禅板。\n堪悲堪笑，一对无孔铁锤，馿年梦见正法眼。",
        "dynasty": "宋",
        "collection_info": null
    },
    {
        "uuid": "7b430ba41a7bf29a4682ddd332754d80",
        "title": "偈颂七十六首  其四一",
        "author": "释子益",
        "content": "古佛心，即于今。\n春风浩浩，春雨霖霖，高山流水少知音。",
        "dynasty": "宋",
        "collection_info": null
    },
    {
        "uuid": "a3b27d39b871d0ac0dac4af113442bc0",
        "title": "偈颂七十六首  其四二",
        "author": "释子益",
        "content": "法身充塞太虚空，出没何曾有定踪。\n独许波旬知此意，半偷欢喜半搥胸。",
        "dynasty": "宋",
        "collection_info": null
    },
    {
        "uuid": "f41f6095d296901c4fc4ee71a115f98e",
        "title": "偈颂七十六首  其四三",
        "author": "释子益",
        "content": "时节既至，其理自彰。\n井井秧浮绿，村村麦弄黄。\n半窗山月白，一枕竹风凉，笑倒山前邓八郎。",
        "dynasty": "宋",
        "collection_info": null
    },
    {
        "uuid": "a9747622dd7e4e5fd07996b58b2ba32f",
        "title": "偈颂七十六首  其四四",
        "author": "释子益",
        "content": "进以礼，退以礼。\n录得语一篇，不在纸衣裏。\n所以智藏被马师涂糊，克宾遭兴化钝置。\n千古之下，挂人唇齿。\n恩大难酬，痛入骨髓。\n检点将来，玄沙道底。",
        "dynasty": "宋",
        "collection_info": null
    },
    {
        "uuid": "c7222d3ba4dffc87f4acc72c5e5544e8",
        "title": "偈颂七十六首  其四五",
        "author": "释子益",
        "content": "觉性海中，圆无不融。\n闻时富贵，见后贫穷。\n穷则变，变则通，草鞋狞似虎，拄杖活如龙。",
        "dynasty": "宋",
        "collection_info": null
    },
    {
        "uuid": "90647638cd39a1bd40790a883dc17434",
        "title": "偈颂七十六首  其四六",
        "author": "释子益",
        "content": "十五日已前明似镜，十五日已后曲如鎌。\n正当十五日，无人知此意，令我忆南泉。",
        "dynasty": "宋",
        "collection_info": null
    },
    {
        "uuid": "cfeee5b7ce2bc6b4a62dcfea9cb3a946",
        "title": "偈颂七十六首  其四七",
        "author": "释子益",
        "content": "秋江清，秋月白。\n登高双眼空，独步干坤窄。\n隻手未曾举，黄菊已盈握。\n好彩从来奔龊家，随分一盏茱萸茶。",
        "dynasty": "宋",
        "collection_info": null
    },
    {
        "uuid": "50670e90e82f5f92c055c5a511caebde",
        "title": "偈颂七十六首  其四八",
        "author": "释子益",
        "content": "东司头，粪坑上。\n臭气熏天，如何近傍。\n一屙便了底，痛与一锥。\n的的卓卓底，三十拄杖。\n有功者赏。",
        "dynasty": "宋",
        "collection_info": null
    },
    {
        "uuid": "b6ab7f5800554918ccb6f3fcf8b568db",
        "title": "偈颂七十六首  其四九",
        "author": "释子益",
        "content": "常光现前，壁立万仞。\n者裏一划划断，别有一条捷径。\n明眼人，因甚落井。",
        "dynasty": "宋",
        "collection_info": null
    },
    {
        "uuid": "b6b401b5a7b4cb662b24e3f7751b110c",
        "title": "偈颂七十六首  其五○",
        "author": "释子益",
        "content": "亲从宝山来，收得宝山宝。\n一片玉无瑕，千峰云脱帽。\n九莲峰畔无处藏，兜率宫中卒难讨。\n归来打鼓普请看，盘走珠兮珠走盘。",
        "dynasty": "宋",
        "collection_info": null
    },
    {
        "uuid": "f5a4428daa68fa86857dcf4baf13b070",
        "title": "偈颂七十六首  其五一",
        "author": "释子益",
        "content": "六阴既穷，群魔自殄。\n一阳来復，吾道大亨。\n拄杖竖，十方世界一时竖。\n拄杖横，十方世界一时横。\n兵随印转，将逐符行。",
        "dynasty": "宋",
        "collection_info": null
    },
    {
        "uuid": "0a23345bdd498c8fe74497fe7ba4bf27",
        "title": "偈颂七十六首  其五二",
        "author": "释子益",
        "content": "未入山时，气衝牛斗。\n出得山来，衣穿露肘。\n更言午夜见明星，不知面皮厚多少。",
        "dynasty": "宋",
        "collection_info": null
    },
    {
        "uuid": "2d3afb2549467b8d9047a3db9d690025",
        "title": "偈颂七十六首  其五三",
        "author": "释子益",
        "content": "六出花飞，无地卓锥。\n填沟塞壑，绝毫绝厘。\n嗄，忽惊捲尽青山去，又喜重携春色归。",
        "dynasty": "宋",
        "collection_info": null
    },
    {
        "uuid": "4d2dc65f08077a0fc535fd2e989c4fcd",
        "title": "偈颂七十六首  其五四",
        "author": "释子益",
        "content": "至玄至妙，至奥至微。\n不可以识识，不可以智知。\n与么会得，咈㖃啒㖀。\n不与么会，凤林咤之。",
        "dynasty": "宋",
        "collection_info": null
    },
    {
        "uuid": "9d4b96ef03cec69cdba3429c53214630",
        "title": "偈颂七十六首  其五五",
        "author": "释子益",
        "content": "拄杖生根劫外春，斩新拈出示诸人。\n擘开华岳千峰秀，放出黄河一派清。",
        "dynasty": "宋",
        "collection_info": null
    },
    {
        "uuid": "61bd54a6fadf8add9f0966425f25c2a3",
        "title": "偈颂七十六首  其五六",
        "author": "释子益",
        "content": "问处分明答处亲，太平天子太平臣。\n等闲喝散千峰雪，此土西天一样春。",
        "dynasty": "宋",
        "collection_info": null
    },
    {
        "uuid": "40a539c60a7f3a931a8a37da2e842cb4",
        "title": "偈颂七十六首  其五七",
        "author": "释子益",
        "content": "现成公案，了无迁变。\n入得门来，一见便见。\n左顾则狮子嚬呻，右盼则象王迴转。\n灵山一会俨然存，捏聚春风成一片。",
        "dynasty": "宋",
        "collection_info": null
    },
    {
        "uuid": "be0083620bd62b3456209f19b3caa851",
        "title": "偈颂七十六首  其五八",
        "author": "释子益",
        "content": "九十长期，三分过二。\n觉海浪平，铁船无底。\n寒山子水牯牛作么生，切不得道大家在这裏。",
        "dynasty": "宋",
        "collection_info": null
    },
    {
        "uuid": "4bac7cf98dce27b5e51bc2d24bedf08a",
        "title": "偈颂七十六首  其五九",
        "author": "释子益",
        "content": "伏暑未收，金风渐作。\n弹指声中，门开楼阁。",
        "dynasty": "宋",
        "collection_info": null
    },
    {
        "uuid": "9d30ec4da9fced48dc9568a5af4590c2",
        "title": "偈颂七十六首  其六○",
        "author": "释子益",
        "content": "菊花黄，茱萸香。\n时节既至，其理自彰。",
        "dynasty": "宋",
        "collection_info": null
    },
    {
        "uuid": "f5867875aa79add96a77ea125ec1978a",
        "title": "偈颂七十六首  其六一",
        "author": "释子益",
        "content": "作家相见，啐啄尤乖。\n达士相逢，握鞭回首。\n捡点将来，已落第二。",
        "dynasty": "宋",
        "collection_info": null
    },
    {
        "uuid": "198c31253b292a8854ada7cd23e7376f",
        "title": "偈颂七十六首  其六二",
        "author": "释子益",
        "content": "六载雪山修，几乎没合杀。\n半夜覩明星，和盲勃睟瞎。",
        "dynasty": "宋",
        "collection_info": null
    },
    {
        "uuid": "c8deb93017d1ec9317b6ee7636abf44f",
        "title": "偈颂七十六首  其六三",
        "author": "释子益",
        "content": "语底默底不是，非语非默亦非。\n虚庵有一转语，用处绝毫绝厘。",
        "dynasty": "宋",
        "collection_info": null
    },
    {
        "uuid": "3c393168e940d7c21a39c9762781a32d",
        "title": "偈颂七十六首  其六四",
        "author": "释子益",
        "content": "春已过半，百花竞芳。\n有些佛法，如何商量。\n千言万语无人会，又逐流鶑过短墙。",
        "dynasty": "宋",
        "collection_info": null
    },
    {
        "uuid": "c48661f15978bdb5d44a4cd5b25c471d",
        "title": "偈颂七十六首  其六五",
        "author": "释子益",
        "content": "有拄杖与拄杖，击木无声。\n无拄杖夺拄杖，敲空作响。\n还见芭蕉和尚么，莫妄想。",
        "dynasty": "宋",
        "collection_info": null
    },
    {
        "uuid": "7094b9c389e22cc862fb7dbeb17d62da",
        "title": "偈颂七十六首  其六六",
        "author": "释子益",
        "content": "瞿昙色相紫金容，雨后青山插半空。\n觌面当机如不荐，桃花依旧笑春风。",
        "dynasty": "宋",
        "collection_info": null
    },
    {
        "uuid": "5005b3274c87f3e045c059ff2d4ebf3a",
        "title": "偈颂七十六首  其六七",
        "author": "释子益",
        "content": "定本无门，从何而入。\n坐断两头，中亦不立。\n没可把，绝承当，风来一阵芰荷香。",
        "dynasty": "宋",
        "collection_info": null
    },
    {
        "uuid": "78a9af11e8e27e1ea12bbbf9c42898cf",
        "title": "偈颂七十六首  其六八",
        "author": "释子益",
        "content": "虚空年与寿山同，答处由来在问宗。\n但见皇风成一片，不知何处是疆封。",
        "dynasty": "宋",
        "collection_info": null
    },
    {
        "uuid": "51075c5ea7e49faece46f1a08958a238",
        "title": "偈颂七十六首  其六九",
        "author": "释子益",
        "content": "世尊不说说，迦叶不闻闻。\n两个无孔铁锤，打就一合干坤。",
        "dynasty": "宋",
        "collection_info": null
    },
    {
        "uuid": "d9043f5c26fc39c8f79c3611ec735e3d",
        "title": "偈颂七十六首  其七○",
        "author": "释子益",
        "content": "直下是，直下是。\n赚杀人，疑杀你。\n上是天，下是地。",
        "dynasty": "宋",
        "collection_info": null
    },
    {
        "uuid": "368590dd96fc54d691444666ac5bd629",
        "title": "偈颂七十六首  其七一",
        "author": "释子益",
        "content": "律管吹灰，勾芒布令。\n六国风清，九天云静。",
        "dynasty": "宋",
        "collection_info": null
    },
    {
        "uuid": "87244f5a29ca93d9cf3464352f118315",
        "title": "偈颂七十六首  其七二",
        "author": "释子益",
        "content": "二月十五，瞿昙灭度。\n文殊顿足普贤悲，外道拊掌波旬舞。\n甜瓜彻蒂甜，苦瓠连根苦。",
        "dynasty": "宋",
        "collection_info": null
    },
    {
        "uuid": "74671bac80165ca9c16a801739bf3c8e",
        "title": "偈颂七十六首  其七三",
        "author": "释子益",
        "content": "识得一，万事毕。\n佛法扬在它方，世法拈靠一壁。\n有问奇特因缘，立秋已过五日。",
        "dynasty": "宋",
        "collection_info": null
    },
    {
        "uuid": "6b8d102e18efb05d466bd0c66c92d1c1",
        "title": "偈颂七十六首  其七四",
        "author": "释子益",
        "content": "此段光明，辉天鉴地。\n灵山错话，曹溪错指。\n雾暗云屯兮历历常明，地陷天崩兮也只如是。\n赚杀你。",
        "dynasty": "宋",
        "collection_info": null
    },
    {
        "uuid": "eb220229ea9ddcf8515ff208bec78d29",
        "title": "偈颂七十六首  其七五",
        "author": "释子益",
        "content": "有一则语，久欲拈出。\n未动舌头，遍界狼藉。\n且作么生收拾。",
        "dynasty": "宋",
        "collection_info": null
    },
    {
        "uuid": "2e4b887d7f411d53877943f871c0e505",
        "title": "偈颂七十六首  其七六",
        "author": "释子益",
        "content": "腊月二十五，一曲重新举。\n唱寡兮和稀，韵高兮调古。\n堪悲堪笑老东山，谩说豆子山前打瓦鼓。",
        "dynasty": "宋",
        "collection_info": null
    },
    {
        "uuid": "96a330cccdd50376ed9a4db8e642ffac",
        "title": "颂古十一首  其一",
        "author": "释子益",
        "content": "心手相忘，二俱得妙，箭箭中的。\n未脱窠臼脱窠臼，好手手中呈好手。",
        "dynasty": "宋",
        "collection_info": null
    },
    {
        "uuid": "aabb3ebf769cfe70e171623b9d054880",
        "title": "颂古十一首  其二",
        "author": "释子益",
        "content": "多处添些已是讹，少处减些还是诳。\n几多着眼看机轮，谁知不在机轮上。",
        "dynasty": "宋",
        "collection_info": null
    },
    {
        "uuid": "e80bc460f9e1ad3ffb2f8c35af29f25f",
        "title": "颂古十一首  其三",
        "author": "释子益",
        "content": "狗子佛性无，铁船水上浮。\n顺风帆未挂，已过洞庭湖。",
        "dynasty": "宋",
        "collection_info": null
    },
    {
        "uuid": "2fb95294f7e5c92bb32facd3f1447981",
        "title": "颂古十一首  其四",
        "author": "释子益",
        "content": "钝如出匣吹毛剑，快似坚刚百炼锤。\n直下低头礼三拜，得便宜处落便宜。",
        "dynasty": "宋",
        "collection_info": null
    },
    {
        "uuid": "e4784db33eb4be3d2b82b7f9fc34316c",
        "title": "颂古十一首  其五",
        "author": "释子益",
        "content": "出与未出，莲花荷叶。\n老倒智门，舌头无骨。",
        "dynasty": "宋",
        "collection_info": null
    },
    {
        "uuid": "eb723d5a0c8a56244b820a153dac9415",
        "title": "颂古十一首  其六",
        "author": "释子益",
        "content": "尽道赵州勘婆子，不知婆子勘赵州。\n有意气时添意气，不风流处也风流。",
        "dynasty": "宋",
        "collection_info": null
    },
    {
        "uuid": "d2cc3317c3747164070b65e0efc1377a",
        "title": "颂古十一首  其七",
        "author": "释子益",
        "content": "不是风兮不是旛，活人只在笑谈间。\n面前坦坦平平路，背后重重迭迭山。",
        "dynasty": "宋",
        "collection_info": null
    },
    {
        "uuid": "d4b36ae80d8cb0b2252e6f07a18947b4",
        "title": "颂古十一首  其八",
        "author": "释子益",
        "content": "抛砖引玉老香严，打着南边动北边。\n听事不真钟作瓮，至今千古错流传。",
        "dynasty": "宋",
        "collection_info": null
    },
    {
        "uuid": "4372d0e1f7954ffa1c7cee427bda62a3",
        "title": "颂古十一首  其九",
        "author": "释子益",
        "content": "拨草瞻风寻剑客，桃花一见便忻然。\n直饶真到不疑地，放下更参三十年。",
        "dynasty": "宋",
        "collection_info": null
    },
    {
        "uuid": "02106b9cb1a57199263ac6c25a9bc194",
        "title": "颂古十一首  其一○",
        "author": "释子益",
        "content": "地藏栽田博饭，大似饥过心荒。\n听它三三两两，佛法浩浩商量。\n杓柄那知有短长。",
        "dynasty": "宋",
        "collection_info": null
    },
    {
        "uuid": "dc418ba67bce28c923a17be699b0a091",
        "title": "颂古十一首  其一一",
        "author": "释子益",
        "content": "撼树良久，好手手中呈好手。\n得用得体，一不成兮二不是。\n三十拄杖放渠侬，大似贼过后张弓。",
        "dynasty": "宋",
        "collection_info": null
    },
    {
        "uuid": "ebdb29da6f66a533b7379c43152b3e48",
        "title": "出山相赞",
        "author": "释子益",
        "content": "捏双拳，衣露肘。\n谓悟明星，有甚分晓。\n本为修行利济人，谁知变作不唧𠺕。",
        "dynasty": "宋",
        "collection_info": null
    },
    {
        "uuid": "c53264833498d23a0ed65cf2e6e0fbf9",
        "title": "观音赞",
        "author": "释子益",
        "content": "杨柳枝头，琉璃瓶裏。\n一滴浑无，千波竞起。\n步步金莲衬足生，何曾踏着自家底。",
        "dynasty": "宋",
        "collection_info": null
    },
    {
        "uuid": "6efecc55eedd9bef315a6ae683d403c4",
        "title": "哑子观音赞",
        "author": "释子益",
        "content": "赞者舌秃，画者口哑。\n篮裏锦鳞，愈增高价。",
        "dynasty": "宋",
        "collection_info": null
    },
    {
        "uuid": "0b1dc3a7c60cccc03bd7b36be129c589",
        "title": "维摩赞",
        "author": "释子益",
        "content": "俗气不除，病在一默。\n扁鹊卢医，医你不得。",
        "dynasty": "宋",
        "collection_info": null
    },
    {
        "uuid": "82f9e98f08f375f3c1c2313abac52dc7",
        "title": "达磨携履赞",
        "author": "释子益",
        "content": "赤双脚，携隻履。\n自东自西，谁不识你。\n最难掩是当门齿。",
        "dynasty": "宋",
        "collection_info": null
    },
    {
        "uuid": "6aa0183c20bec0d7ec467940ada8b32a",
        "title": "布袋赞",
        "author": "释子益",
        "content": "布袋横拖，肚皮捺下。\n行货有些，没人酬价。\n拊背觅钱真奉化。",
        "dynasty": "宋",
        "collection_info": null
    },
    {
        "uuid": "e68c098d31129df3d0752c0686503e47",
        "title": "寒山把蕉叶执笔赞",
        "author": "释子益",
        "content": "吟诗吟未就，执笔且搜枯。\n欲写芭蕉上，依前一字无。",
        "dynasty": "宋",
        "collection_info": null
    },
    {
        "uuid": "e76333ccbd0f1c2b80c5a45724b8b00f",
        "title": "拾得携苕箒赞",
        "author": "释子益",
        "content": "往来双磵路，脚下起尘埃。\n苕箒忙忙扫，何曾扫得来。",
        "dynasty": "宋",
        "collection_info": null
    },
    {
        "uuid": "0efd1e626bc5cd28259148241e55e5f3",
        "title": "灵照女赞",
        "author": "释子益",
        "content": "家业尽抛离，沿街卖笊篱。\n胸中无限意，不许老庞知。",
        "dynasty": "宋",
        "collection_info": null
    },
    {
        "uuid": "b9653390c4b992e480f961296e805b87",
        "title": "朝阳赞",
        "author": "释子益",
        "content": "者边才补了，又见那边穿。\n不觉日又夜，争教人少年。",
        "dynasty": "宋",
        "collection_info": null
    },
    {
        "uuid": "ddcfce3675a726daa520ebd3452d1e61",
        "title": "对月赞",
        "author": "释子益",
        "content": "黑豆忙忙数，教休不肯休。\n幸然明似镜，何用曲如鈎。",
        "dynasty": "宋",
        "collection_info": null
    },
    {
        "uuid": "d40cb9751f99110e505bbce895a0f88d",
        "title": "佛鑑和尚赞",
        "author": "释子益",
        "content": "雨过五峰，云横玉几。\n日面月面，只这便是。\n道是佛鑑，舌拄梵天。\n道非佛鑑，眉毛拖地。\n更言两对君王，三奉诏旨。\n看来元是阴平界上雍师波，谁不识你。",
        "dynasty": "宋",
        "collection_info": null
    },
    {
        "uuid": "68c0c72876d191b90973edff8973db3a",
        "title": "自赞庆成长老请",
        "author": "释子益",
        "content": "怡山顶不露，上有通天窍。\n事事总不知，虚明肯自照。\n个样䖃苴川僧，如何描邈得就。\n庆成讦露人前，早是外扬家丑。\n不用别举话头，我手何似佛手。",
        "dynasty": "宋",
        "collection_info": null
    },
    {
        "uuid": "75010e1a542b103e2782af4e529583aa",
        "title": "礼开山伏虎祖师塔",
        "author": "释子益",
        "content": "羊肠知几折，行尽水村村。\n扪壁穿云栈，攀萝过石门。\n寻踪知虎在，绕塔见师存。\n他日重来地，松枝拂藓痕。",
        "dynasty": "宋",
        "collection_info": null
    },
    {
        "uuid": "6321273ad3301d3dee9e38aab5e80760",
        "title": "绵州昙上人求语上径山",
        "author": "释子益",
        "content": "解唱东山瓦鼓歌，不知节拍有誵讹。\n要教声响如当日，快向凌霄走一遭。",
        "dynasty": "宋",
        "collection_info": null
    },
    {
        "uuid": "e5bededeced51a3e7f299105d6b6ea4f",
        "title": "祥侍者化供",
        "author": "释子益",
        "content": "祥禅为众下山来，七十高僧笑满腮。\n袖裏金锤曾未动，千门万户一时开。",
        "dynasty": "宋",
        "collection_info": null
    },
    {
        "uuid": "ea8afeb4cfa0ed4d3fcdc175b33278c2",
        "title": "偶成",
        "author": "释子益",
        "content": "那得工夫过一关，从空放下绝追攀。\n松风不入是非耳，竹径肯通人我山。\n有问对谈惟莫莫，无心袖手只闲闲。\n忽闻枝上灵禽语，似笑山翁痴復顽。",
        "dynasty": "宋",
        "collection_info": null
    },
    {
        "uuid": "ff182e92e2010df6b4985c6e24c2f34c",
        "title": "一上人之径山",
        "author": "释子益",
        "content": "一处纔通处处通，凌霄突兀对青龙。\n道途不涉最亲句，只在平常日用中。",
        "dynasty": "宋",
        "collection_info": null
    },
    {
        "uuid": "680274324218eb95bf1cbfc0fa93b298",
        "title": "钦禅人之天童",
        "author": "释子益",
        "content": "兴化三门开两边，聚头噇饭不谈禅。\n天童有问其中事，收割今年胜去年。",
        "dynasty": "宋",
        "collection_info": null
    },
    {
        "uuid": "767df1998cb13d6348672ba3bd20ed79",
        "title": "传上人之径山",
        "author": "释子益",
        "content": "佛祖不传希世宝，千人万人觑不破。\n五峰相见索看时，切忌倾出一栲栳。",
        "dynasty": "宋",
        "collection_info": null
    },
    {
        "uuid": "2222a531ad6a3fa936cad4ae805b1f9d",
        "title": "全上人之仰山",
        "author": "释子益",
        "content": "集云峰下四藤条，千载谁知恨未销。\n去去全身担荷得，石龙依旧碧岧嶤。",
        "dynasty": "宋",
        "collection_info": null
    },
    {
        "uuid": "6152a4141d60e5f3ec55bff4f61a0dec",
        "title": "祖典座往南岳",
        "author": "释子益",
        "content": "寂寞相从恰四年，不曾谈着祖师禅。\n杖藜七十二峰去，点破潇湘水底天。",
        "dynasty": "宋",
        "collection_info": null
    },
    {
        "uuid": "e73872906c20e19c0c263261931691f0",
        "title": "化夏供",
        "author": "释子益",
        "content": "兴化年来彻骨贫，口生白醭面生尘。\n不知那个无思算，来饱无心闲道人。",
        "dynasty": "宋",
        "collection_info": null
    },
    {
        "uuid": "52a9ff74ef14a9b95058dee2819fe188",
        "title": "赠月蓬相士",
        "author": "释子益",
        "content": "月蓬岩下电，相心不相面。\n剑关不露锋，向甚处相见。",
        "dynasty": "宋",
        "collection_info": null
    },
    {
        "uuid": "309eff9f5921df4b07abd5ac0da7115f",
        "title": "小师慧清游山",
        "author": "释子益",
        "content": "行脚不遇人，不如屋裏坐。\n那事本现成，何须外边讨。\n东行西行，蓦忽筑着脚指头。\n定笑玄沙，错认橘皮唤作火。",
        "dynasty": "宋",
        "collection_info": null
    },
    {
        "uuid": "a061722ae25023bdd614666bde199daf",
        "title": "题瑞云峰",
        "author": "释子益",
        "content": "山行百折路重重，到顶回头眼界空。\n但觉衲衣冰样冷，不知身在瑞云峰。",
        "dynasty": "宋",
        "collection_info": null
    },
    {
        "uuid": "5b263f9f5d1d0ec54bede82849717039",
        "title": "题幽林寺",
        "author": "释子益",
        "content": "幽林卓锡地，香火续深禅。\n但见树迷户，不知头顶天。\n云开青嶂耸，瀑溅雪珠悬。\n一脉来何处，曹溪万丈渊。",
        "dynasty": "宋",
        "collection_info": null
    },
    {
        "uuid": "ff3205de730618dc73e70ea419eac110",
        "title": "谢东禅月湖以诸祖偈颂见示",
        "author": "释子益",
        "content": "家贫路富鼻辽天，各立门风辱祖先。\n争似太平无事客，长伸两脚放憨眠。",
        "dynasty": "宋",
        "collection_info": null
    }
]