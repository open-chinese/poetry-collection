[
    {
        "uuid": "019c3ec44c6e0492780bd452118b736c",
        "title": "水退",
        "author": "苏寿元",
        "content": "转眼江流已昨非，便随鸥鹭省渔矶。\n飞花无復浪千顷，倒影依然山四围。\n不向静中观物理，更于何处觅天机。\n兴来倚杖斜阳外，弄徧潺湲未肯归。",
        "dynasty": "宋",
        "collection_info": null
    },
    {
        "uuid": "6d76bd6c47a2ffccb2b1d1655827741b",
        "title": "和雷壑先生韵",
        "author": "苏寿元",
        "content": "青紫过如拾芥轻，今吾非辱故非荣。\n海波忽与桑田改，书眼空如秋月明。\n只可一丘容鹤隠，何须万里较鹏程。\n到头更要深山住，不作终南捷径名。",
        "dynasty": "宋",
        "collection_info": null
    },
    {
        "uuid": "daeb8e7f06a50a6a5e30a59881f87a31",
        "title": "赠风鉴",
        "author": "苏寿元",
        "content": "空有奇胸贮石渠，功名不许老头颅。\n凭君细阅寒窗下，还有它年房杜无。",
        "dynasty": "宋",
        "collection_info": null
    }
]