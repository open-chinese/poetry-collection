[
    {
        "uuid": "ec38bcd49ee018a4f9efa970daf27216",
        "title": "西江月 残雪犹馀远岭",
        "author": "卢炳",
        "content": "残雪犹馀远岭。\n晚烟半隐寒林。\n溶溶春涨绿波深。\n时有渔人钓艇。\n倚岸野梅坠粉。\n蘸溪宫柳摇金。\n凭栏凝伫酒初醒。\n料得谁知此景。",
        "dynasty": "宋",
        "collection_info": null
    },
    {
        "uuid": "01e8d6ad168922859a44078d2c92de6a",
        "title": "念奴娇 晚天清楚",
        "author": "卢炳",
        "content": "晚天清楚，扫太虚纤翳，凉生江曲。\n四顾青冥天地阔，惟有残霞孤骛。\n山气凝蓝，汀烟引素，竦竦浮群木。\n白苹风定，波澄万顷寒玉。\n时有一叶渔舟，收纶垂钓，来往何幽独。\n短发萧萧襟袖冷，便觉都无袢褥。\n曳杖归来，夜深人悄，月照鳞鳞屋。\n藤床一枕，迥然清梦无俗。",
        "dynasty": "宋",
        "collection_info": null
    },
    {
        "uuid": "2d5735f84ba09d33b66bf7b1d1639de0",
        "title": "鹊桥仙 馀霞散绮",
        "author": "卢炳",
        "content": "馀霞散绮，明河翻雪。\n隐隐鹊桥初结。\n牛郎织女两逢迎，□胜却、人间欢悦。\n一宵相会，经年离别。\n此语真成浪说。\n细思怎得似嫦娥，解独宿、广寒宫阙。",
        "dynasty": "宋",
        "collection_info": null
    },
    {
        "uuid": "893d452e65869d1ccafefbc19b62b3e1",
        "title": "柳梢青 兰蕙心情",
        "author": "卢炳",
        "content": "兰蕙心情，海棠韵度，杨柳腰肢。\n步稳金莲，手纤春笋，肤似凝脂。\n歌生舞态都宜。\n拚着个、坚心共伊。\n无奈相思，带围宽尽，说与教知。",
        "dynasty": "宋",
        "collection_info": null
    },
    {
        "uuid": "32bd0ada2f7de82f50efc8693fce04df",
        "title": "柳梢青 雅淡精神",
        "author": "卢炳",
        "content": "雅淡精神，铅黄未洗，犹带残妆。\n春艳一枝，鹅儿颜色，染就纤裳。\n月移影转南窗。\n特地送、些儿暗香。\n宿酒初醒，这般滋味，梦断池塘。",
        "dynasty": "宋",
        "collection_info": null
    },
    {
        "uuid": "1824f4734a8aa738c2a900daaf4234b4",
        "title": "谒金门 春寂寂",
        "author": "卢炳",
        "content": "春寂寂。\n节物又催寒食。\n楼上卷帘双燕入。\n断魂愁似织。\n门外雨馀风急。\n满地落英红湿。\n好梦惊回无处觅。\n天涯芳草碧。",
        "dynasty": "宋",
        "collection_info": null
    },
    {
        "uuid": "4fc2528847724ddd557b2e443d84a7fb",
        "title": "谒金门 春事寂",
        "author": "卢炳",
        "content": "春事寂。\n苦笋鲥鱼初食。\n风卷绣帘飞絮入。\n柳丝萦似织。\n迅速韶光去急。\n过雨绿阴尤湿。\n回首旧游何处觅。\n远山空伫碧。",
        "dynasty": "宋",
        "collection_info": null
    },
    {
        "uuid": "d89502cef3dd5e8ed6e1fb921022ffc6",
        "title": "谒金门 门巷寂",
        "author": "卢炳",
        "content": "门巷寂。\n梅豆微酸怯食。\n别恨萦心愁易入。\n寸肠如网织。\n去橹咿哑声急。\n泪滴春衫轻湿。\n尺素待凭鱼雁觅。\n远烟凝处碧。",
        "dynasty": "宋",
        "collection_info": null
    },
    {
        "uuid": "1ce53389f1e8e349bf5f8bfb0af0dade",
        "title": "浣溪沙 水阁无尘午昼长",
        "author": "卢炳",
        "content": "水阁无尘午昼长。\n熏风十里藕花香。\n一番疏雨酿微凉。\n旋点新茶消睡思，不将醽醁恼诗肠。\n阑干倚遍挹湖光。",
        "dynasty": "宋",
        "collection_info": null
    },
    {
        "uuid": "13510a867fea6cee0ddd70254c91494e",
        "title": "贺新郎 绿遍芳郊木",
        "author": "卢炳",
        "content": "绿遍芳郊木。\n早红褪香干，堪叹韶华瞬目。\n薄幸东皇缘底事，得恁匆匆去速。\n正永日、初长晴淑。\n尤忆夜来成梦处，记分明、浑似瑶台宿。\n人语静，燕双逐。\n纱窗一炷沈烟馥。\n拚淋浪剧饮，高枕春酲草屋。\n无计留春添怅望，空写新词叠幅。\n算负却、照妆画烛。\n欲说萦心些个事，恐教人、蹙损眉峰绿。\n慵倚遍，画阑曲。",
        "dynasty": "宋",
        "collection_info": null
    },
    {
        "uuid": "b19249f1ae8550f73a85e880c572b02a",
        "title": "菩萨蛮 梦回小枕敧寒玉",
        "author": "卢炳",
        "content": "梦回小枕敧寒玉。\n博山香暖沈烟续。\n帷薄怯轻纱。\n风牵幌带斜。\n夜窗云影细。\n月送花阴至。\n身世在陶唐。\n闲愁不挂肠。",
        "dynasty": "宋",
        "collection_info": null
    },
    {
        "uuid": "1cf02308f86535cf18c28b30c83e04aa",
        "title": "好事近 庭院欲昏黄",
        "author": "卢炳",
        "content": "庭院欲昏黄，秋思恼人情乱。\n宝瑟试弹新曲，更与谁同伴。\n阳台魂梦杳无踪，奴住巫山畔。\n不似楚襄云雨，俏输他一半。",
        "dynasty": "宋",
        "collection_info": null
    },
    {
        "uuid": "0eff00d52663a4afe1600c3835c83331",
        "title": "减字木兰花 传消寄息",
        "author": "卢炳",
        "content": "传消寄息。\n咫尺远如千里隔。\n欲见无由。\n惹起新愁与旧愁。\n情怀如醉。\n敧枕连宵终不寐。\n无奈相思。\n此恨凭谁说与伊。",
        "dynasty": "宋",
        "collection_info": null
    },
    {
        "uuid": "f3ab9bc388a1464a849cf552b53e24aa",
        "title": "画堂春 轻红桃杏斗娇妍",
        "author": "卢炳",
        "content": "轻红桃杏斗娇妍。\n晓来葱蒨祥烟。\n霓旌绛节下云天。\n行地神仙。\n盛事频封锦诰，歌声齐劝金莲。\n教从沧海变桑田。\n富贵长年。",
        "dynasty": "宋",
        "collection_info": null
    },
    {
        "uuid": "9f2b2a7c1522a26d38781cd12706b05b",
        "title": "临江仙 弱水蓬莱真胜地",
        "author": "卢炳",
        "content": "弱水蓬莱真胜地，祥烟闪烁霓旌。\n瑶池欢会下云軿。\n康宁新喜事，淑善旧家声。\n戏采捧觞真乐事，蟠桃献寿千春。\n从今更愿子孙荣。\n加恩封锦诰，学道诵黄庭。",
        "dynasty": "宋",
        "collection_info": null
    },
    {
        "uuid": "e63b4b52b423dd63da36b4a9bc2c0249",
        "title": "踏莎行 秋色人家",
        "author": "卢炳",
        "content": "秋色人家，夕阳洲渚。\n西风催过黄华渡。\n江烟引素忽飞来，水禽破暝双双去。\n奔走红尘，栖迟羁旅。\n断肠犹忆江南句。\n白云低处雁回峰，明朝便踏潇湘路。",
        "dynasty": "宋",
        "collection_info": null
    },
    {
        "uuid": "f6ce31efc6d87e4bbff8e7c7c1c68802",
        "title": "杏花天 镂冰翦玉工夫费",
        "author": "卢炳",
        "content": "镂冰翦玉工夫费。\n做六出、飞花乱坠，舞风情态谁相似。\n算只有、江梅可比。\n极目处、璚瑶万里。\n海天阔、清寒似水。\n从教高卷珠帘起。\n看三白、年丰瑞气。",
        "dynasty": "宋",
        "collection_info": null
    },
    {
        "uuid": "160896c427065fba56c278e69078d428",
        "title": "水调歌头 华亭新伟观",
        "author": "卢炳",
        "content": "华亭新伟观，胜地得高雄。\n凭栏徙倚要眇，万里景无穷。\n好是江流萦绕，那更云天舒阔，叠嶂倚晴空。\n眼界无尽藏，怀抱有清风。\n主人贤，开绮席，泛金锺。\n放怀一笑，许我满酌醉颜红。\n祗恐玺书即下，促起飞凫东去，行作黑头公。\n还记今朝客，曾待一杯同。",
        "dynasty": "宋",
        "collection_info": null
    },
    {
        "uuid": "4acb0531b304c858d5cca95787d4fb00",
        "title": "鹧鸪天 初过清明春昼长",
        "author": "卢炳",
        "content": "初过清明春昼长。\n紫红香雾蔼华堂。\n朱颜阿母逢生旦，采戏儿孙捧寿觞。\n齐祝颂，喜平康。\n天教两鬓正苍苍。\n壶中日月应长久，笑看蟠桃几度芳。",
        "dynasty": "宋",
        "collection_info": null
    },
    {
        "uuid": "51f0b31e56897da7286b5c58ee1bf82d",
        "title": "菩萨蛮 石榴裙束纤腰袅",
        "author": "卢炳",
        "content": "石榴裙束纤腰袅。\n金莲稳衬弓靴小。\n娇呆□羞人。\n伞低遮半身。\n恩情如纸薄。\n方信当初错。\n邂逅苦匆匆。\n还疑是梦中。",
        "dynasty": "宋",
        "collection_info": null
    },
    {
        "uuid": "2cd201d010589f5cf3d25317aab1959e",
        "title": "踏莎行 雅淡容仪",
        "author": "卢炳",
        "content": "雅淡容仪，温柔情性。\n偏伊赋得多风韵。\n明眸剪水玉为肌，凤鞋弓小金莲衬。\n相见虽频，欢娱无定。\n蛮笺写了凭谁问。\n坚心好事有成时，须教人道都相称。",
        "dynasty": "宋",
        "collection_info": null
    },
    {
        "uuid": "7645d108bb86ed60bf0a77ac0f121b9a",
        "title": "贺新郎 池管闲凝目",
        "author": "卢炳",
        "content": "池管闲凝目。\n有玉人、向晚妖娆，洗妆梳束。\n雅淡容仪妃子样，羞使胭脂点触。\n莹冰雪、精神难掬。\n好是月明微露下，似晚凉、初向清泉浴。\n好对我，笑羞缩。\n好风拂面浑无俗。\n更撩人清兴，异香芬馥。\n惹起新愁无着处，细与端相未足。\n俏不忍、游蝶飞扑。\n可惜伊家娇媚态，问天公、底事教幽独。\n待拉向，锦屏曲。",
        "dynasty": "宋",
        "collection_info": null
    },
    {
        "uuid": "80fc3f59e423c5acbb3378dd5f688550",
        "title": "水调歌头 风驭过姑射",
        "author": "卢炳",
        "content": "风驭过姑射，云佩挹浮丘。\n丁宁月姊，为我澄霁一天秋。\n尽展冰奁玉鉴，要看瑶台银阙，万里冷浮光。\n分与世间景，好在水边楼。\n想霓裳，呈妙舞，起清讴。\n蓝桥何处，试寻玉杵恣追游。\n拟待铅霜捣就，缓引琼浆沈醉，谁信是良筹。\n长啸跨鲸背，不必愿封留。",
        "dynasty": "宋",
        "collection_info": null
    },
    {
        "uuid": "ff538d35ada41ad7b9f2ef9ed2ba535d",
        "title": "武陵春 红荻黄芦秋已老",
        "author": "卢炳",
        "content": "红荻黄芦秋已老，妆点楚江头。\n更有吴姬拨小桡。\n来往自妖娆。\n款款舣舟临别岸，短缆系花梢。\n料得前身是莫愁。\n依旧有风流。",
        "dynasty": "宋",
        "collection_info": null
    },
    {
        "uuid": "85daea64b105e7257a1b228096cd748d",
        "title": "朝中措 晓来天气十分凉",
        "author": "卢炳",
        "content": "晓来天气十分凉。\n时候近重阳。\n村落人家潇洒，篱菊有芬芳。\n年来渐觉，诗肠愈窄，酒量偏狂。\n好景不须放过，何妨一醉千觞。",
        "dynasty": "宋",
        "collection_info": null
    },
    {
        "uuid": "ba9daed2ea1a53d83cf8b8f942586cd8",
        "title": "小重山 一见情怀便雅投",
        "author": "卢炳",
        "content": "一见情怀便雅投。\n尊前成密约，意绸缪。\n已成行计理归舟。\n空相忆，无计为伊留。\n执别话离愁。\n萦萦滋味恶，在心头。\n而今无奈阻欢游。\n些子事，此恨两幽幽。",
        "dynasty": "宋",
        "collection_info": null
    },
    {
        "uuid": "f04a5ea0e13c2411f3c24563609a292b",
        "title": "玉团儿 绿云慢绾新梳束",
        "author": "卢炳",
        "content": "绿云慢绾新梳束。\n这标致、诸馀不俗。\n邂逅相逢，情怀雅合，全似深熟。\n耳边笑语论心曲。\n把不定、红生脸肉。\n若得同欢，共伊携老，心事忒足。",
        "dynasty": "宋",
        "collection_info": null
    },
    {
        "uuid": "413afd6b2b07590761dc121a15232701",
        "title": "醉蓬莱 正春回紫陌",
        "author": "卢炳",
        "content": "正春回紫陌，瑞霭飞浮，暖风轻扇。\n皓月初圆，觉严城寒浅。\n采结鳌山，纱笼银烛，与□花争艳。\n午夜融和，红莲万顷，一齐开遍。\n讼简民熙，史君行乐，簇拥朱轮，旌旗辉暖。\n鼎沸笙歌，遏行云不散。\n咫尺泥封，促朝天陛，侍玉皇香案。\n来岁元宵，龙灯影里，金杯宜劝。",
        "dynasty": "宋",
        "collection_info": null
    },
    {
        "uuid": "cb182631e2d7c192880ee211f88b9da1",
        "title": "一剪梅・一翦梅 灯火楼台万斛莲",
        "author": "卢炳",
        "content": "灯火楼台万斛莲。\n千门喜笑，素月婵娟。\n几多急莞与繁弦。\n巷陌骈阗。\n毕献芳筵。\n乐与民偕五马贤。\n绮罗丛里，一簇神仙。\n传柑雅宴约明年。\n尽夕留连。\n满泛金船。",
        "dynasty": "宋",
        "collection_info": null
    },
    {
        "uuid": "008be93150923f0d67cd999543066a73",
        "title": "满江红 碧眼真仙",
        "author": "卢炳",
        "content": "碧眼真仙，算元住、蓬莱宫里。\n记当日、等闲跨鹤，人间游戏。\n要把忠勋扶帝业，更将姓字联宗系。\n拥朱轮、特地为民来，诗书帅。\n千里地，都和气。\n十万户，生欢喜。\n祝黄堂眉寿，歌谣鼎沸。\n莫惜春醅供燕豆，便承芝检朝天陛。\n看云屏、隔坐并貂蝉，双清贵。",
        "dynasty": "宋",
        "collection_info": null
    },
    {
        "uuid": "00fe6703e061b14fd26bf8bc6b520afb",
        "title": "水调歌头 再拜识英度",
        "author": "卢炳",
        "content": "再拜识英度，喜气觉飞浮。\n神清骨秀，元是蓬莱谪仙流。\n盍去冲摩霄汉，刚向平分风月，半刺岭南州。\n素蕴未施展，阔步尚淹留。\n从此去，朝帝阙，侍宸旒。\n论思献替，要须直与古人侔。\n好是羽仪朝着，勒就鼎彝勋业，却伴赤松游。\n曳杖太湖曲，笑傲八千秋。",
        "dynasty": "宋",
        "collection_info": null
    },
    {
        "uuid": "16b6bae51925c40a5c2b2866b583d99f",
        "title": "清平乐 玻璃翦叶",
        "author": "卢炳",
        "content": "玻璃翦叶。\n点缀黄金屑。\n雅淡幽姿风味别。\n翠影婆娑弄月。\n秋光占断江南。\n清香鼻观先参。\n一朵折来和露，乌云髻畔斜簪。",
        "dynasty": "宋",
        "collection_info": null
    },
    {
        "uuid": "c83746ec3d489f0cdf4813b9e8d1dd34",
        "title": "念奴娇 凿开方沼",
        "author": "卢炳",
        "content": "凿开方沼，问何人种玉、工夫奇绝。\n幻出瀛州有□□，十万水仙罗列。\n风曳璚琚，露零珠佩，天上人装结。\n君看炎夏，堕来何处冰雪。\n我来对此凉生，红尘飞尽，却笑凌波袜。\n最爱幽姿能雅淡，自蓄芳馨孤洁。\n挹取天浆，唤将空籁，齐作清歌发。\n不知尘世，晃然身在瑶阙。",
        "dynasty": "宋",
        "collection_info": null
    },
    {
        "uuid": "c1171d3c44ccdb0a07b0a97498d68baa",
        "title": "念奴娇 碧池如染",
        "author": "卢炳",
        "content": "碧池如染，把玻璃甃就，纤埃都绝。\n西国夫人空里坠，圆盖亭亭排列。\n莹质无暇，尘心不染，远社堪重结。\n当时盛事，虎溪茗碗翻雪。\n千载此意谁论，人争买笑，醉眼看罗袜。\n坐上如今皆我辈，素蕴从来蠲洁。\n击节临风，停杯对月。\n浩气俱英发。\n两翁仙举，玉堂正在金阙。",
        "dynasty": "宋",
        "collection_info": null
    },
    {
        "uuid": "37c0482d72549f2d7fbfa317c0f5eab0",
        "title": "念奴娇 好风明月",
        "author": "卢炳",
        "content": "好风明月，共芙蕖、占作人间三绝。\n试问千花还□□，敢与英姿同列。\n一曲千锺，凌云长啸，舒放愁肠结。\n人生易老，莫教双鬓添雪。\n回首蝇利蜗名，微官多误，自笑尘生袜。\n争似玉人真妩媚，表里冰壶明洁。\n露下寒生，参横斗转，又听胡笳发。\n夜阑人静，一声清透云阙。",
        "dynasty": "宋",
        "collection_info": null
    },
    {
        "uuid": "e2ed03ec5e73a3880bcd57665eaae325",
        "title": "瑞鹧鸪 客里惊嗟又岁除",
        "author": "卢炳",
        "content": "客里惊嗟又岁除。\n萧萧寒雨滴茅庐。\n山深溪转泉声碎，夜永风摇烛影孤。\n冷甚只多烧木叶，诗成无处写桃符。\n强酬节物聊清酌，今岁屠苏自取疏。",
        "dynasty": "宋",
        "collection_info": null
    },
    {
        "uuid": "a40c76cff3015dedfe26e4f3764437c5",
        "title": "武陵春 常忆江南春欲到",
        "author": "卢炳",
        "content": "常忆江南春欲到，消息付南枝。\n疏影横斜照水时。\n月淡暗香迟。\n可惜江头千树玉，雨暗更风欺。\n传语东君管领伊。\n憔悴有谁知。",
        "dynasty": "宋",
        "collection_info": null
    },
    {
        "uuid": "e08b9fa1da15a2af4698f2bc499c0d83",
        "title": "鹧鸪天 秋月明眸两鬓浓",
        "author": "卢炳",
        "content": "秋月明眸两鬓浓。\n衫儿贴体绉轻红。\n清声宛转歌金缕，纤手殷勤捧玉锺。\n娇娅姹，语惺松。\n酒香沸沸透羞容。\n刘郎莫恨相逢晚，且喜桃源路已通。",
        "dynasty": "宋",
        "collection_info": null
    },
    {
        "uuid": "1dd5dbcfd8d53e4d505641937e5c49cf",
        "title": "蓦山溪 淡妆西子",
        "author": "卢炳",
        "content": "淡妆西子，怎比西湖好。\n南北两长堤，有罨画、楼台多少。\n翠光千顷，一片净琉璃，泛兰舟，摇画桨，尽日金尊倒。\n名园精舍，总被游人到。\n年少与佳人，共携手、嬉游歌笑。\n夕阳西下，沈醉尽归来，鞭宝马，闹竿随，簇着花藤轿。",
        "dynasty": "宋",
        "collection_info": null
    },
    {
        "uuid": "f15984bda26a3a6dd465421e5fa30bd2",
        "title": "蓦山溪 韶华七换",
        "author": "卢炳",
        "content": "韶华七换，阻庆生申旦。\n今日向高堂，载卮酒、为君满劝。\n绣帘低挂，瑞霭□香浓，倩双娥，敲象板，缓缓歌珠贯。\n芝兰挺秀，俱是皇家彦。\n只这一般奇，见方寸、平生积善。\n几多厚德，天锡与遐龄，鬓长青，颜不老，日日开华宴。",
        "dynasty": "宋",
        "collection_info": null
    },
    {
        "uuid": "9055a7fb04aedc96964cbedfac4d75db",
        "title": "减字木兰花 莎衫筠笠",
        "author": "卢炳",
        "content": "莎衫筠笠。\n正是村村农务急。\n绿水千畦。\n惭愧秧针出得齐。\n风斜雨细。\n麦欲黄时寒又至。\n馌妇耕夫。\n画作今年稔岁图。",
        "dynasty": "宋",
        "collection_info": null
    },
    {
        "uuid": "983bc853900c4ea20eb970cd8073e68c",
        "title": "满江红 积雨连朝",
        "author": "卢炳",
        "content": "积雨连朝，添新涨、一篙春碧。\n寒犹在、东风料峭，柳丝无力。\n系惹画船都不住，从教兰棹双飞急。\n泛大江、东去欲何之，瓜期迫。\n龙锺裔，神仙伯。\n金闺彦，文章客。\n算河阳花县，恁生留得。\n制锦才高书善最，鸣琴化洽人欢怿。\n想未容、坐暖诏归来，君王侧。",
        "dynasty": "宋",
        "collection_info": null
    },
    {
        "uuid": "5c20f2a9960cd0489985031cc5403dba",
        "title": "踏莎行 猎猎霜风",
        "author": "卢炳",
        "content": "猎猎霜风，蒙蒙晓雾。\n归来喜踏江南路。\n千林翠幄半红黄，试看青女工夫做。\n茅舍疏篱，竹边低户。\n谁家酒滴真珠露。\n旋酤一盏破清寒，趁晴同过黄花渡。",
        "dynasty": "宋",
        "collection_info": null
    },
    {
        "uuid": "d8f13a2bdaa2e94942cc7677745ad8e6",
        "title": "蝶恋花 满架冰蕤开遍了",
        "author": "卢炳",
        "content": "满架冰蕤开遍了。\n试问花神，留得春多少。\n清胜荀香娇韵好。\n谢庭风月应难到。\n酒酿新醅名不老。\n醉倒花前，真个无烦恼。\n满座清欢供一笑。\n春酲拼却明窗晓。",
        "dynasty": "宋",
        "collection_info": null
    },
    {
        "uuid": "37ae3db2d756aec3ee7841d2257fab1b",
        "title": "点绛唇 过眼溪山",
        "author": "卢炳",
        "content": "过眼溪山，向来都是经行处。\n骖鸾人去。\n冷落吹箫侣。\n小立江亭，愁对蒹葭浦。\n无情绪。\n酒杯慵举。\n闲看江枫舞。",
        "dynasty": "宋",
        "collection_info": null
    },
    {
        "uuid": "5df1881cd761d5d1198e6d6ad4e14e00",
        "title": "诉衷情 无端风雨送清秋",
        "author": "卢炳",
        "content": "无端风雨送清秋。\n天气冷飕飕。\n行人先自离索，直是不禁愁。\n思往事，忆前游。\n泪难收。\n重阳近也，黄花依旧，谁伴清瓯。",
        "dynasty": "宋",
        "collection_info": null
    },
    {
        "uuid": "816b7ae6eb78cea9ccde4ec19f7247fc",
        "title": "念奴娇 快风收雨",
        "author": "卢炳",
        "content": "快风收雨，正江城初霁，物华如许。\n丽日融和春思好，是处莺啼燕语。\n嫩绿成阴，落红堆绣，只恐春将暮。\n园林清昼，看看又见飞絮。\n太守无限风流，铃斋多暇，载酒郊原路。\n几队旌旗光闪烁，鼓吹更翻新谱。\n曲水流觞，兰亭修禊，俯仰成今古。\n为君一醉，归时楼上初鼓。",
        "dynasty": "宋",
        "collection_info": null
    },
    {
        "uuid": "f030c07f98d59078b3d4069261ccc995",
        "title": "冉冉云 雨洗千红又春晚",
        "author": "卢炳",
        "content": "雨洗千红又春晚。\n留牡丹、倚阑初绽。\n娇娅姹、偏赋精神君看。\n算费尽、工夫点染。\n带露天香最清远。\n太真妃、院妆体段。\n拼对花、满把流霞频劝。\n怕逐东风零乱。",
        "dynasty": "宋",
        "collection_info": null
    },
    {
        "uuid": "04490f87957d9c5779a49e72f513238f",
        "title": "减字木兰花 冰姿雪艳",
        "author": "卢炳",
        "content": "冰姿雪艳。\n天赋精神偏冷淡。\n惟有清香。\n何逊扬州暗断肠。\n孤芳好处。\n消得骚人题妙句。\n皴皵寒枝。\n未必生绡画得宜。",
        "dynasty": "宋",
        "collection_info": null
    },
    {
        "uuid": "eb8ac918cfcb08035bb27c7ef9c0dea7",
        "title": "鹧鸪天 阁雨浮云寒尚轻",
        "author": "卢炳",
        "content": "阁雨浮云寒尚轻。\n商量雪意未全成。\n莫嫌竹外萧然处，忽有幽香透鼻清。\n诗兴逸，酒魂醒。\n主人留客更多情。\n不辞满引成痴客，且把梅花醉一觥。",
        "dynasty": "宋",
        "collection_info": null
    },
    {
        "uuid": "df55d9f7df55126d89e794b7e4595d18",
        "title": "水龙吟 晚晴一碧天如水",
        "author": "卢炳",
        "content": "晚晴一碧天如水，风约尘埃都扫。\n素娥睡起，玉轮稳驾，初离海表。\n碾破秋云，涌成银阙，光欺南斗。\n想广寒宫里，风流女伴，应都把、仙歌奏。\n夜永风生悄悄。\n耀冰雪、寒侵重峤。\n今宵休道，从来此夕，阴多晴少。\n坐久更深，露冷襟袖，不禁清晓。\n更天风吹下，桂香拂袂，想蟠根老。",
        "dynasty": "宋",
        "collection_info": null
    },
    {
        "uuid": "d7bdadb35469cd258f544a363ef7b9dc",
        "title": "柳梢青 笑菊欺梅",
        "author": "卢炳",
        "content": "笑菊欺梅。\n嫌蜂却蝶，压尽寒荄。\n月下精神，醉时风韵，红透香腮。\n天工造化难猜。\n甚怪我、愁眉未开。\n故遣名花，凌霜带露，先送春来。",
        "dynasty": "宋",
        "collection_info": null
    },
    {
        "uuid": "cdf6039b5c90f40bf71e815e19e6050c",
        "title": "少年游 绣罗褑子间金丝",
        "author": "卢炳",
        "content": "绣罗褑子间金丝。\n打扮好容仪。\n晓雪明肌，秋波入鬓，鞋小步行迟。\n冠儿时样都相称，花插楝双枝。\n倩俏精神，风流情态，惟有粉郎知。",
        "dynasty": "宋",
        "collection_info": null
    },
    {
        "uuid": "51fdc41096d398ed7b3b6d1b1ea46ad2",
        "title": "汉宫春 向暖南枝",
        "author": "卢炳",
        "content": "向暖南枝，最是他潇洒，先带春回。\n因何事、向岁晚，搀占花魁。\n天公着意，安排巧、特地教开。\n知道是，仙翁诞节，琼英要泛金杯。\n人学寿阳妆面，正梁州初按，羯鼓声催。\n年年此花开后，宴启蓬莱。\n朱颜不老，算难教、绿野徘徊。\n消息好，行看父子，和羹鼎鼐盐梅。",
        "dynasty": "宋",
        "collection_info": null
    },
    {
        "uuid": "60088e6d55d6970a1d7f62e22b895b17",
        "title": "多丽 庆佳辰",
        "author": "卢炳",
        "content": "庆佳辰。\n熊罴协梦生申。\n记当年、曾游月殿，笑谈高跃龙津。\n德弥高、源流孔孟，才迥出、黼黻卿云。\n亟步华涂，蜚英腾茂，姓名端的简枫宸。\n最好是、雍容兰省，直道事吾君。\n还知否，承明倦直，来抚斯民。\n算人生、五马最贵，朱旛画戟行春。\n讼庭清、祥风和畅，铃斋静、佳气氤氲。\n寿宴香浓，梅繁柳嫩，年年今日劝芳尊。\n须信道、朱颜不老，眉寿等松椿。\n从兹去，衮衣特立，廊庙经纶。",
        "dynasty": "宋",
        "collection_info": null
    },
    {
        "uuid": "310e2330c2bce56014efbe2526af9f8d",
        "title": "满江红 媚景良时",
        "author": "卢炳",
        "content": "媚景良时，无非是、三春富贵。\n花共柳、着工夫染，嫩红轻翠。\n日丽风和熏协气。\n莺吟燕舞皆欢意。\n况生辰、恰恰值清明，笙歌沸。\n分天派，真龙裔。\n到月殿，攀仙桂。\n看眉间黄色，诏书将至。\n莫向蓝田分佐理。\n便趋紫禁参朝对。\n问玉皇、仙籍注长生，三千岁。",
        "dynasty": "宋",
        "collection_info": null
    },
    {
        "uuid": "14e7abddde246425d83427e597003c88",
        "title": "蝶恋花 罗幕护寒遮晓雾",
        "author": "卢炳",
        "content": "罗幕护寒遮晓雾。\n爱日烘晴，又是年华暮。\n潇洒江梅争欲吐。\n暗香漏泄春来处。\n何日寻芳溪畔路。\n挈榼携筇，写景论心素。\n千里相逢真会遇。\n羡君解道江南句。",
        "dynasty": "宋",
        "collection_info": null
    },
    {
        "uuid": "cb811bfccee1b862547e93da6059dbc8",
        "title": "水调歌头 富贵本何物",
        "author": "卢炳",
        "content": "富贵本何物，底用苦趋奔。\n都为造物娱弄，人事覆来翻。\n须索高抬目力，觑破祗同儿戏，不必更重论。\n但愿吾长健，赢得日加飨。\n衣轻裘，乘驷马，驾高轩。\n算来荣耀，终输渔叟钓江村。\n休叹谋身太拙，未必折腰便是，炙手几曾温。\n清议不可辱，千古要长存。",
        "dynasty": "宋",
        "collection_info": null
    },
    {
        "uuid": "424293c02e06d06fe579d0d223dcf4f1",
        "title": "满江红 罨画池亭",
        "author": "卢炳",
        "content": "罨画池亭，对十万、盈盈粉面。\n依翠盖、临风一曲，霓裳舞遍。\n亭上人如蓬岛客，坐中别有飞琼伴。\n占世间、风月最清凉，宜开宴。\n当盛旦，歌喉啭。\n齐祝寿，金尊劝。\n算才华合侍，玉皇香案。\n处事从来坚特操，立朝更要持公论。\n使他时、台阁振风声，朝天眷。",
        "dynasty": "宋",
        "collection_info": null
    },
    {
        "uuid": "5800ebe53afc94a9934e05cd8482c30d",
        "title": "诉衷情 柴扉人寂草生畦",
        "author": "卢炳",
        "content": "柴扉人寂草生畦。\n藤蔓乱萦篱。\n秋净楚天如水，云叶度墙低。\n同把盏，且伸眉。\n对残晖。\n红茱笑拈，黄菊斜簪，恋饮忘归。",
        "dynasty": "宋",
        "collection_info": null
    },
    {
        "uuid": "d41be3d1c41f44cc360fb01376027e06",
        "title": "浣溪沙 常记京华昔浪游",
        "author": "卢炳",
        "content": "常记京华昔浪游。\n青罗买笑万金酬。\n醉中曾此当貂裘。\n自恨山翁今老矣，惜花心性谩风流。\n清樽独酌更何愁。",
        "dynasty": "宋",
        "collection_info": null
    },
    {
        "uuid": "1d8019c09ea9447c731112d4c5ef42be",
        "title": "清平乐 方池小小",
        "author": "卢炳",
        "content": "方池小小。\n风摺玻璃皱。\n数朵荷花开更好。\n把住熏风一笑。\n芳容淡注胭脂。\n亭亭翠叶相依。\n只欠一双鸂鶒，便如画底屏帷。",
        "dynasty": "宋",
        "collection_info": null
    },
    {
        "uuid": "5fa15d210fcca06d09dc1b22319328a0",
        "title": "菩萨蛮 而今怕听相思曲",
        "author": "卢炳",
        "content": "而今怕听相思曲。\n多情蹙损眉峰绿。\n惜别上扁舟。\n望穷江际楼。\n蛮笺封了发。\n为忆人如雪。\n离恨写教看。\n休令盟约寒。",
        "dynasty": "宋",
        "collection_info": null
    }
]