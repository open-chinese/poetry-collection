[
    {
        "uuid": "a4477c31d77bfbdc016dd3cb26f405a2",
        "title": "游古寺",
        "author": "蔡槃",
        "content": "山烟寒日暝，鸱殿与云齐。\n松鼠下阶走，竹鸡当户啼。\n碑荒文字古，僧老语音低。\n欲往应无计，斜阳照杖藜。",
        "dynasty": "宋",
        "collection_info": null
    },
    {
        "uuid": "f6aa78032a77351ce76e323499b3db3b",
        "title": "竹",
        "author": "蔡槃",
        "content": "每爱幽窗下，烟藂与露枝。\n纔闻风起处，便是雨来时。\n节直将谁比，心虚只自知。\n青青长在眼，休说化龙迟。",
        "dynasty": "宋",
        "collection_info": null
    },
    {
        "uuid": "de47ddb66037ce612019811fc748ccb0",
        "title": "寄北磵",
        "author": "蔡槃",
        "content": "拟定书中字，山中欲问谁。\n一从分手后，尽是断肠时。\n烧叶驱残冻，挑蔬备夕饥。\n相思不但此，明月梦魂随。",
        "dynasty": "宋",
        "collection_info": null
    },
    {
        "uuid": "c36957b5f5bd335812c1edf7ee6d284c",
        "title": "留别",
        "author": "蔡槃",
        "content": "欲去休云易，相思恐弗禁。\n一床秋雨梦，千里暮云心。\n每自悲行役，知谁识老吟。\n西风闻过雁，记取问佳音。",
        "dynasty": "宋",
        "collection_info": null
    },
    {
        "uuid": "8d314887844f7084dad52685f7fdbda6",
        "title": "山城即事",
        "author": "蔡槃",
        "content": "独上山楼上，楼高望尽天。\n更无云一点，只有月孤圆。\n树老飘黄叶，湖空起白烟。\n故园音信断，愁绝不成眠。",
        "dynasty": "宋",
        "collection_info": null
    },
    {
        "uuid": "2b64a7ba602612d789a6a1e1d7dfca52",
        "title": "雪中怀祝声之",
        "author": "蔡槃",
        "content": "逢人常自说，家远欲归难。\n身暂依莲社，心犹在杏坛。\n摊书灯下读，磨剑月中看。\n近日无消息，相思雨雪寒。",
        "dynasty": "宋",
        "collection_info": null
    },
    {
        "uuid": "532f2f92f7cac50047afe3c0c01768ee",
        "title": "寄何尉",
        "author": "蔡槃",
        "content": "向晚出林麓，思君隔瀼湾。\n因看云过岭，不觉日沉山。\n犬吠疏篱下，牛归古道间。\n一声何处笛，明月上松关。",
        "dynasty": "宋",
        "collection_info": null
    },
    {
        "uuid": "b5301d6d5461e3f66b21a1c85cf35fb9",
        "title": "客中",
        "author": "蔡槃",
        "content": "举酒吟诗易，居贫作客难。\n一番思世事，半日倚阑干。\n霜重竹篱薄，风高石径寒。\n无言搔短髪，望眼到长安。",
        "dynasty": "宋",
        "collection_info": null
    },
    {
        "uuid": "d244f575be5d6e3143dc600a9ecbaedb",
        "title": "病中",
        "author": "蔡槃",
        "content": "遶舍东风急，柴门静掩时。\n交情贫裏见，药性病中知。\n沉寂心当定，清羸步懒移。\n呼童理书案，为管旧时书。",
        "dynasty": "宋",
        "collection_info": null
    },
    {
        "uuid": "a0019599889548a69a539564e5fcb26e",
        "title": "山居",
        "author": "蔡槃",
        "content": "急雨开新霁，薫风献嫩凉。\n苔花停画壁，云叶护书床。\n枕上清风细，诗中雅兴长。\n地偏人到少，幽鸟语新篁。",
        "dynasty": "宋",
        "collection_info": null
    },
    {
        "uuid": "afc56cf28a101dc61f1e28d93e4541b7",
        "title": "游梅庵",
        "author": "蔡槃",
        "content": "一点尘难着，推窗晚翠开。\n早知延话久，悔不带诗来。\n医俗可无竹，耐交惟有梅。\n平生爱闲步，踏碎几莓苔。",
        "dynasty": "宋",
        "collection_info": null
    },
    {
        "uuid": "c9a85a70bc11bd692e9362cb978d1eb1",
        "title": "宿碧瑶山房",
        "author": "蔡槃",
        "content": "市声不到处，作屋仅三间。\n洗砚添新水，开窗放远山。\n湿云侵树黑，疏雨蚀苔斑。\n近有閒生活，吟编手自删。",
        "dynasty": "宋",
        "collection_info": null
    },
    {
        "uuid": "49f24953987da164a1240153854eb837",
        "title": "人间",
        "author": "蔡槃",
        "content": "弃尽人间事，西风掩竹门。\n无人争碧嶂，有鹤伴黄昏。\n扫石移云影，浇花润月痕。\n何须嘆牢落，知我有干坤。",
        "dynasty": "宋",
        "collection_info": null
    },
    {
        "uuid": "ef218c812491fbe10f14971be095ff98",
        "title": "旅中",
        "author": "蔡槃",
        "content": "梧叶响荒塘，秋宵不耐长。\n猿啼千嶂外，人在一灯旁。\n雁影溪桥月，钟声野寺霜。\n明朝又何处，烟水正茫茫。",
        "dynasty": "宋",
        "collection_info": null
    },
    {
        "uuid": "7bfa7264cb792952094df8f673195a71",
        "title": "越州早行",
        "author": "蔡槃",
        "content": "青鞋三十里，草露惹衣斑。\n潮落曹娥渡，云荒夏禹山。\n秋声黄叶裏，天影白鸥间。\n欲问钱塘□，渔家未启关。",
        "dynasty": "宋",
        "collection_info": null
    },
    {
        "uuid": "b693d06fd85e541293b229c478f525e6",
        "title": "瓜州",
        "author": "蔡槃",
        "content": "烟际繫孤舟，芦花两岸秋。\n江空双雁落，天逈一星流。\n急鼓西津渡，残云北固楼。\n商人茅店下，沽酒话扬州。",
        "dynasty": "宋",
        "collection_info": null
    },
    {
        "uuid": "c4d3b89d0cc932a1b4db3a82cf524e56",
        "title": "金陵",
        "author": "蔡槃",
        "content": "六代帝王州，寒烟满石头。\n星河天北转，江汉水东流。\n步绝金莲雨，歌残玉树秋。\n白头有渔父，犹说景阳楼。",
        "dynasty": "宋",
        "collection_info": null
    },
    {
        "uuid": "67d795c367cf6a5a6cfaf95f66133d7c",
        "title": "春思",
        "author": "蔡槃",
        "content": "自觉无春思，春长在眼前。\n天晴梅堕雪，地暖草生烟。\n独步迷山影，空肠饱涧泉。\n乡心徒耿耿，为客又经年。",
        "dynasty": "宋",
        "collection_info": null
    },
    {
        "uuid": "e3598811d11aa936112292e232bc31ab",
        "title": "赠江湖隠者",
        "author": "蔡槃",
        "content": "湖上人家住最幽，檐牙倒影落沧洲。\n诗成梅坞三更月，酒醒蓬窗午夜秋。\n移石为添烧药竈，卖金因起读书楼。\n经年不入城闉去，长倚阑干看白鸥。",
        "dynasty": "宋",
        "collection_info": null
    },
    {
        "uuid": "4b71add22355c5652c2e8efa89193a64",
        "title": "冬夕寄友",
        "author": "蔡槃",
        "content": "壁灯花落夜将残，天远那知客思单。\n鹤帐不成云外梦，燕楼空锁雨中寒。\n千年风雅教谁主，一曲凄凉只自弹。\n又恐孤山梅渐老，明朝相约过长安。",
        "dynasty": "宋",
        "collection_info": null
    },
    {
        "uuid": "834b358e9ffce2168e703d3a12b06f80",
        "title": "自叙",
        "author": "蔡槃",
        "content": "江湖閒步几经年，穷似襄阳孟浩然。\n折简为求僧舍茗，典衣因欠酒家钱。\n真情尽向诗中见，归梦常于枕上圆。\n世路风波深可畏，结茅何日遂归田。",
        "dynasty": "宋",
        "collection_info": null
    },
    {
        "uuid": "cbe83931dc51f83fd2f5e01dcd49627c",
        "title": "次幽居",
        "author": "蔡槃",
        "content": "却粒烧丹未有方，且逃人事住山房。\n冷看桐叶含秋思，閒扫苔花背夕阳。\n墙壁徧题无酒句，衣裳多带捣茶香。\n云深自是稀来往，婆餠一声清昼长。",
        "dynasty": "宋",
        "collection_info": null
    },
    {
        "uuid": "36ba5a6c603a48788491abecbaf2d3e2",
        "title": "过横岭书信臣宅壁",
        "author": "蔡槃",
        "content": "马嘶残月醉醒中，行尽天涯西復东。\n两鬓欲霜难讳老，一心忧国不妨穷。\n只今世路浑如水，从旧交情独有公。\n彭泽门前昔时柳，也应相傍得春风。",
        "dynasty": "宋",
        "collection_info": null
    },
    {
        "uuid": "fa740359bf89bf141b7ec7461fbc14b1",
        "title": "寄雪蓬姚监丞",
        "author": "蔡槃",
        "content": "忆昔青灯夜对床，断猿声裏早梅香。\n一从去棹衝寒雪，几度凭阑到夕阳。\n秋思渐于蝉外觉，别愁偏向雁边长。\n梧桐解得离人意，不遣西风吹叶黄。",
        "dynasty": "宋",
        "collection_info": null
    },
    {
        "uuid": "aa17f78fa08da433eec13de58e120885",
        "title": "约友同游",
        "author": "蔡槃",
        "content": "买得扁舟繫海滨，梅花岭上浪游人。\n江山若欲留连客，诗酒何妨报答春。\n柳带梳风黄尚浅，草茵铺雨绿将匀。\n约君携手同行乐，趁取东郊景物新。",
        "dynasty": "宋",
        "collection_info": null
    },
    {
        "uuid": "f1a7466b40daf8c39cd3174404a78d1b",
        "title": "次倪梅村见寄韵",
        "author": "蔡槃",
        "content": "江湖不恨知心少，只怕相逢雪上头。\n万事悠悠双弊屣，百年渺渺一虚舟。\n共斟荷露吟终日，坐挹松风喜近秋。\n更好停杯溪上月，不妨为我夜深留。",
        "dynasty": "宋",
        "collection_info": null
    },
    {
        "uuid": "ef69f6d8885728ecb9a4483c6276036b",
        "title": "郑介道见访",
        "author": "蔡槃",
        "content": "数株杨柳种多年，今日方维胜客船。\n扫石共看山色坐，枕书同听雨声眠。\n溪羹旋煮莼丝滑，野饭新炊白玉圆。\n不管归心忙似箭，强留吟过菊花天。",
        "dynasty": "宋",
        "collection_info": null
    },
    {
        "uuid": "a7f45590bf8f91d1fc9cd638dcbabb13",
        "title": "谒范文正公祠",
        "author": "蔡槃",
        "content": "半龛遗像饰貂蝉，往事犹思庆历前。\n未说两朝亲捧日，且言一柱独擎天。\n山林付与书生管，香火当同信史传。\n独恨军中无此老，如今西贼又侵边。",
        "dynasty": "宋",
        "collection_info": null
    },
    {
        "uuid": "caab39a045a0450ad74d1b465d207dbd",
        "title": "钱塘怀古",
        "author": "蔡槃",
        "content": "鬰鬰东南旺气浮，吴争越战几春秋。\n一阳柳色浑无恙，五月荷花半是愁。\n隆替且容吾辈老，英雄都付此江流。\n中原苦被淮山隔，莫向西风更倚楼。",
        "dynasty": "宋",
        "collection_info": null
    },
    {
        "uuid": "e02fd4b0461daf20a718966b443dca68",
        "title": "九日僧舍偶成",
        "author": "蔡槃",
        "content": "落帽年年学孟嘉，今年偶客梵王家。\n石床斋散门初掩，细雨声中落菊花。",
        "dynasty": "宋",
        "collection_info": null
    },
    {
        "uuid": "4e2c7be83d173a5e542fa33cb0f9f660",
        "title": "宫主祠",
        "author": "蔡槃",
        "content": "玉镜台前懒画眉，伤心最是月明时。\n君恩渐绝门深掩，落尽閒花竟不知。",
        "dynasty": "宋",
        "collection_info": null
    }
]