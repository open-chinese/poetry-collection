[
    {
        "uuid": "67d183993f363779903cb6ae7e37643c",
        "title": "偈八首  其一",
        "author": "释思慧",
        "content": "板韵纔终，鼓声三迭。\n人天交接，龙象回旋。\n祖佛家风，一时漏泄。",
        "dynasty": "宋",
        "collection_info": null
    },
    {
        "uuid": "022d34a215bf22b06b3e45ef5d145f5c",
        "title": "偈八首  其二",
        "author": "释思慧",
        "content": "天地一指，万物一马。\n踏倒繫驴橛，清风满天下，庄生亦是悠悠者。",
        "dynasty": "宋",
        "collection_info": null
    },
    {
        "uuid": "8492ce3cb650f36c535a20068ff26cd3",
        "title": "偈八首  其三",
        "author": "释思慧",
        "content": "智海无这个忌讳，要开便开，要合便合。\n要打便打，要喝便喝。\n一切智通无障碍，十方世界横该抹。\n灵叟灵叟，快活快活。",
        "dynasty": "宋",
        "collection_info": null
    },
    {
        "uuid": "ea23b9f31e559b482b229d6f7c012024",
        "title": "偈八首  其四",
        "author": "释思慧",
        "content": "透得荆棘过，枯木堂中第一座。\n拈得笔头挥，长连床上第二机。\n若向个中论胜劣，得便宜是落便宜。",
        "dynasty": "宋",
        "collection_info": null
    },
    {
        "uuid": "5d9d6c48347a9ef81b95e58600082ddb",
        "title": "偈八首  其五",
        "author": "释思慧",
        "content": "青春易过，白日难留。\n始见新年，又将一月。\n生死事大，人皆知之。\n了得生死，能有几个。\n拄杖子了得死生，古今日月磨礲他不得。\n天堂地狱龙罩他不得，六道四生留连他不得，祖师言句羁绊他不得。\n如师了王，自在无畏。\n哮吼一声，羣狐屏迹。\n有时横按孤峰顶，铁眼铜睛不敢窥。",
        "dynasty": "宋",
        "collection_info": null
    },
    {
        "uuid": "a4700b6c272edfbf7c32ddf6c9405b7f",
        "title": "偈八首  其六",
        "author": "释思慧",
        "content": "一法既通，万法无碍。\n拈起笊篱，放下布袋。",
        "dynasty": "宋",
        "collection_info": null
    },
    {
        "uuid": "a6af2431350393b3b6106d0690ddadbc",
        "title": "偈八首  其七",
        "author": "释思慧",
        "content": "正说知见时，知见俱是心。\n当心即知见，知见即如今。",
        "dynasty": "宋",
        "collection_info": null
    },
    {
        "uuid": "ffcdb0a8f79a36829de546490bee125f",
        "title": "偈八首  其八",
        "author": "释思慧",
        "content": "闰年节候晚，六月始梅蒸。\n一番云过一番雨，半日阴来半日晴。\n草鞋烂却浑闲事，苦是禅人眼不醒。",
        "dynasty": "宋",
        "collection_info": null
    },
    {
        "uuid": "ce1026ccfdfd67389db98bb3e988bcf9",
        "title": "偈四首  其一",
        "author": "释思慧",
        "content": "妙高山顶，云海茫茫。\n少室岩前，雪霜凛凛。\n齐腰独立，徒自苦疲。\n七日不逢，一场懡㦬。\n别峰相见，落在半途。\n隻履西归，远之还矣。",
        "dynasty": "宋",
        "collection_info": null
    },
    {
        "uuid": "84f25fbd9cc96a494c1c5466589bc878",
        "title": "偈四首  其二",
        "author": "释思慧",
        "content": "大道只在目前，要且目前难睹。\n欲识大道真体，今朝三月十五。",
        "dynasty": "宋",
        "collection_info": null
    },
    {
        "uuid": "0fe4885f1c9799a2ef9bb0d75c086a37",
        "title": "偈四首  其三",
        "author": "释思慧",
        "content": "一切法无差，云门胡饼赵州茶。\n黄鹤楼中吹玉笛，江城五月落梅花。\n惭愧太原孚上座，五更闻鼓角，天晓弄琵琶。",
        "dynasty": "宋",
        "collection_info": null
    },
    {
        "uuid": "1eeab17cc40ab030750eaf51af4d8b2d",
        "title": "偈四首  其四",
        "author": "释思慧",
        "content": "南询诸友，踏破草鞋。\n绝学无为，坐消日月。\n凡前易脱，圣解难忘。\n但有纤毫，皆成渗漏。\n可中为道，似地击山。\n应物显形，如驴觑井。\n纵无计较，途辙已成。\n若论相应，转没交涉。\n勉诸仁者，莫错用心。\n各自归堂，更求何事。",
        "dynasty": "宋",
        "collection_info": null
    }
]