[
    {
        "uuid": "5085e28df09a7beb98154ce96a213486",
        "title": "游石桥二绝  其一",
        "author": "宋之瑞",
        "content": "石梁横亘不知春，阅尽憧憧几许人。\n正使更无蒸餠碍，可能前路绝荆榛。",
        "dynasty": "宋",
        "collection_info": null
    },
    {
        "uuid": "ecb7d24e1d14705ce19eb565897ce842",
        "title": "游石桥二绝  其二",
        "author": "宋之瑞",
        "content": "应缘心在已心空，方广那知只此中。\n金爵茗花时现灭，不妨游戏小神通。",
        "dynasty": "宋",
        "collection_info": null
    },
    {
        "uuid": "06822536d11fdaa8ae79605dab9a64e2",
        "title": "洪阳洞",
        "author": "宋之瑞",
        "content": "天台自是神仙窟，常恨平生游未足。\n朅来访古得洪阳，不惮攀跻冒炎酷。\n当年事往虽渺茫，至今峭壁摩空苍。\n豁从洞口见穿穴，始信灵蹟由天藏。\n细泉滴乳散璎珞，乱石排衙互拏攫。\n上施床几看烧丹，旁布塍畦閒种药。\n虚舟聊具仍驭风，灵源暗与江流通。\n欲携束缊恣幽讨，却疑深处藏蛟龙。\n惜哉此境真奇绝，地偏往往成湮没。\n仅存野庙傍山阿，傥非好事谁留辙。\n吾衰重到定无期，肯辞茧足陵丹梯。\n共言荆榛无路入，徒羡翠羽穿林飞。\n安知咫尺蓬莱隔，邂逅仙人还不识。\n谩书所历记吾曹，归向天台诧泉石。",
        "dynasty": "宋",
        "collection_info": null
    }
]