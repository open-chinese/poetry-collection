[
    {
        "uuid": "32a80b40e7d98c1056961e9bd56e3b95",
        "title": "水龙吟 素蛾洗尽繁妆",
        "author": "楼枎",
        "content": "素蛾洗尽繁妆，夜深步月秋千地。\n轻腮晕玉，柔肌笼粉，缁尘敛避。\n霁雪留香，晓云同梦，昭阳宫闭。\n怅仙园路杳，曲栏人寂，疏雨湿、盈盈泪。\n未放游峰叶底。\n怕春归、不禁狂吹。\n象床困倚，冰魂微醒，莺声唤起。\n愁对黄昏，恨催寒食，满襟离思。\n想千红过尽，一枝独冷，把梅花比。",
        "dynasty": "宋",
        "collection_info": null
    },
    {
        "uuid": "e2a0250044f1ec4dc9bb0993324ebac9",
        "title": "菩萨蛮 丝丝杨柳莺声近",
        "author": "楼枎",
        "content": "丝丝杨柳莺声近。\n晚风吹过秋千影。\n寒色一帘轻。\n灯残梦不成。\n耳边消息在。\n笑指花梢待。\n又是不归来。\n满庭花自开。",
        "dynasty": "宋",
        "collection_info": null
    },
    {
        "uuid": "9ed249d519fd78e71c34a4f0f9c8011f",
        "title": "沁园春 开辟以来",
        "author": "楼枎",
        "content": "开辟以来，便有此山，独当怒涛。\n正秋空万里，寒催雁信，尘寰一簇，轻等鸿毛。\n小可诗情，寻常酒量，到此应须分外豪。\n难为水，算平生未有，此番登高。\n飘飘。\n身踏金鳌。\n笑终日风波无限劳。\n看樯乌缥缈，帆归远浦，廛鱼杂沓，网带馀潮。\n待约诗人，相将月夜，取次携杯持蟹螯。\n乘桴意，问谁人领解，空立亭皋。",
        "dynasty": "宋",
        "collection_info": null
    }
]