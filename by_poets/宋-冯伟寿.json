[
    {
        "uuid": "13eaf93cd640a3c6d96152169e9e277a",
        "title": "玉连环・解连环 谪仙往矣",
        "author": "冯伟寿",
        "content": "谪仙往矣，问当年、饮中俦侣，于今谁在。\n叹沈香醉梦，胡尘日月，流浪锦袍宫带。\n高吟三峡动，舞剑九州隘。\n玉皇归觐，半空遗下，诗囊酒佩。\n云月仰挹清芬，揽虬须、尚友千载。\n晋宋颓波，羲皇春梦，尊前一慨。\n待相将共蹑，龙肩鲸背。\n海山何处，五云叆叆。",
        "dynasty": "宋",
        "collection_info": null
    },
    {
        "uuid": "7f224665a492e02db9a6216058677df3",
        "title": "春风袅娜 被梁间双燕",
        "author": "冯伟寿",
        "content": "被梁间双燕，话尽春愁。\n朝粉谢，午花柔。\n倚红阑故与，蝶围蜂绕，柳绵无数，飞上搔头。\n凤管声圆，蚕房香暖，笑挽罗衫须少留。\n隔院兰馨趁风远，邻墙桃影伴烟收。\n些子风情未减，眉头眼尾，万千事、欲说还休。\n蔷薇露，牡丹球。\n殷勤记省，前度绸缪。\n梦里飞红，觉来无觅，望中新绿，别后空稠。\n相思难偶，叹无情明月，今年已是，三度如钩。",
        "dynasty": "宋",
        "collection_info": null
    },
    {
        "uuid": "f8ba4df338cfa93586a5b48a11c6a2de",
        "title": "春云怨 春风恶劣",
        "author": "冯伟寿",
        "content": "春风恶劣。\n把数枝香锦，和莺吹折。\n雨重柳腰娇困，燕子欲扶扶不得。\n软日烘烟，干风吹雾，芍药荼䕷弄颜色。\n帘幕轻阴，图书清润，日永篆香绝。\n盈盈笑靥宫黄额。\n试红鸾小扇，丁香双结。\n团凤眉心倩郎贴。\n教洗金罍，共看西堂，醉花新月。\n曲水成空，丽人何处，往事暮云万叶。",
        "dynasty": "宋",
        "collection_info": null
    },
    {
        "uuid": "b513fbe9794cca2d8aa2a1c36951cc0a",
        "title": "云仙引 紫凤台高",
        "author": "冯伟寿",
        "content": "紫凤台高，红鸾镜里，馡馡几度秋馨。\n黄金重，绿云轻。\n丹砂鬓边滴粟，翠叶玲珑烟剪成。\n含笑出帘，月香满袖，天雾萦身。\n年时花下逢迎。\n有游女、翩翩如五云。\n乱掷芳英，为簪斜朵，事事关心。\n长向金风，一枝在手，嗅蕊悲歌双黛颦。\n绕临溪树，对初弦月，露下更深。",
        "dynasty": "宋",
        "collection_info": null
    },
    {
        "uuid": "0cc55e73f9935dbd57ecb8318191e502",
        "title": "眼儿媚 自颦双黛听啼鸦",
        "author": "冯伟寿",
        "content": "自颦双黛听啼鸦。\n帘外翠烟斜。\n社前风雨，已归燕子，未入人家。\n鞋儿试着无人看，莫是忒宽些。\n想它楼上，闷拈箫管，憔悴莺花。",
        "dynasty": "宋",
        "collection_info": null
    },
    {
        "uuid": "d4d87adee2af5fc2650e62b809a3af19",
        "title": "木兰花慢 酒醒人世换",
        "author": "冯伟寿",
        "content": "酒醒人世换，碧桃靓、海山春。\n任青鸟沈沈，紫鳞杳杳，有玉林人。\n宫袍掉头未爱，爱荷衣、不染市朝尘。\n仙样蓬莱翰墨，云间鸾凤精神。\n笑呼银汉入金鲸。\n琼苑自由身。\n羡咳唾成章，香熏花雾，音和韵钧。\n六丁夜来捧去，便天人、也自叹尖新。\n那得金笺飞洒，浩歌飞步苍旻。",
        "dynasty": "宋",
        "collection_info": null
    }
]