[
    {
        "uuid": "7060a35b77c43ea1f404ce4f7abaf78d",
        "title": "招通判沈兴宗游五泄",
        "author": "丁宝臣",
        "content": "路缘萝茑荫杉松，翠壁丹崖不计重。\n天作锦屏环十里，僧开朱屋面千峯。\n花閒越鸟钩辀语，溪外秦人髣髴逢。\n早晚车驺到山下，篮舆多日待追从。",
        "dynasty": "宋",
        "collection_info": null
    },
    {
        "uuid": "3e1182e16d9b6153cb97f9b996b147bb",
        "title": "游五泄书呈完夫节推",
        "author": "丁宝臣",
        "content": "莫厌幽寻路险辛，细思容易是山神。\n能收地巧藏深处，不惜天奇示俗人。\n古有少陵吟未到，今无摩诘画难真。\n海边见说天童好，祗待君诗判等伦。",
        "dynasty": "宋",
        "collection_info": null
    },
    {
        "uuid": "d9bdeb2cbe0085f0d342c4d551cd662e",
        "title": "留题崇法院",
        "author": "丁宝臣",
        "content": "濒湖三寺倚峥嵘，梵剎相高对县城。\n楼殿尽知随处盛，山林独爱此中清。\n翦开木末檐牙出，凿破岩腰磴道成。\n悟得祖师心印法，禅僧遥指塔灯明。",
        "dynasty": "宋",
        "collection_info": null
    },
    {
        "uuid": "51e7419ff44f7d1b794948f4b658b4ac",
        "title": "次韵十五日菊  其一",
        "author": "丁宝臣",
        "content": "秋香多日閟英华，霜脱离离抱砌斜。\n趁节不随时俗眼，近冬真是岁寒花。\n摛辞旧入骚人笔，载酒谁寻醉令家。\n曾读南华齐物论，均无迟速可惊嗟。",
        "dynasty": "宋",
        "collection_info": null
    },
    {
        "uuid": "44640d315e089d6f0e303d77d5f81e4a",
        "title": "次韵十五日菊  其二",
        "author": "丁宝臣",
        "content": "寒芳开晚独堪嘉，开日仍逢小雨斜。\n秋尽亭台凋木叶，月圆时节伴蓂花。\n幽香不入登高会，清赏终存好事家。\n黄蕊绿茎如旧岁，人心徒有后时嗟。",
        "dynasty": "宋",
        "collection_info": null
    },
    {
        "uuid": "cb1b44387c789b0d1f98b744b56c2cbe",
        "title": "题慧山翠麓亭",
        "author": "丁宝臣",
        "content": "谛看轩轩面翠微，暂来登此已忘机。\n地连佛寺楼台古，泉落山田稻蟹肥。\n晓径忽穿清气入，夜船多载白云归。\n世人谁识红尘外，终老功名未拂衣。",
        "dynasty": "宋",
        "collection_info": null
    },
    {
        "uuid": "985dd4389d1d5879f8f52702da5e5b64",
        "title": "和慧山泉",
        "author": "丁宝臣",
        "content": "谁识澄渊万古清，潢污扰扰谩纵横。\n出从山底应无极，流落人间自有声。\n江汉想能同浩渺，尘沙虽混更分明。\n从来旱岁为膏泽，安和茶经浪得名。",
        "dynasty": "宋",
        "collection_info": null
    },
    {
        "uuid": "8ef760c12af19758e36467b9f8a48fde",
        "title": "和永叔新晴独过东山",
        "author": "丁宝臣",
        "content": "芳辰百五前，选胜到林泉。\n万树绿初染，羣花红未然。\n阴岩犹贮雪，暖谷自生烟。\n妇汲溪头水，人耕草际田。\n日中林影直，风静鸟声圆。\n健令多情甚，寻春最占先。",
        "dynasty": "宋",
        "collection_info": null
    }
]