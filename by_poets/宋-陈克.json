[
    {
        "uuid": "2093fb438a9de9a3c5f6b2f7f5ca4725",
        "title": "西江月 捣玉扬珠万户",
        "author": "陈克",
        "content": "捣玉扬珠万户，膴眉高髻千峰。\n佳辰清寿黑头公，老稚扶携欢动。\n借问优游黄倚，何如强健夔龙。\n斝舡一棹百分空，浇泼胸中云梦。",
        "dynasty": "宋",
        "collection_info": null
    },
    {
        "uuid": "380a2bee1cbd5c93affd5580056b416d",
        "title": "鹧鸪天 风露绢绢玉井莲",
        "author": "陈克",
        "content": "风露绢绢玉井莲，霓旌绛节会中元。\n鬓头未学功名晚，金紫由来称长年。\n青作穗，酒如泉。\n蓬莱方丈自飞仙。\n黄麻敕胜长生箓，早送夔龙到日边。",
        "dynasty": "宋",
        "collection_info": null
    },
    {
        "uuid": "b7e26c57fbac1a4759593b18f3216012",
        "title": "南歌子 凤斝飞醇酎",
        "author": "陈克",
        "content": "凤斝飞醇酎，龙筵喷异香。\n又还仁还祝延长。\n正对金风玉露、爽秋光。\n一种庄椿老，五杸仙桂芳。\n当年天产窦家郎。\n须信来春同此、赋高唐。",
        "dynasty": "宋",
        "collection_info": null
    },
    {
        "uuid": "131c3b669ba9996f3a62a9e5e644ad9d",
        "title": "南歌子 爱日烘晴昼",
        "author": "陈克",
        "content": "爱日烘晴昼，轻寒护晓霜。\n小春庭院绕天香。\n仙风珊珊来自、五云乡。\n庭下芝兰秀，壶中日月长。\n要看发绿与瞳方。\n一笑人间千岁、饮淋浪。",
        "dynasty": "宋",
        "collection_info": null
    },
    {
        "uuid": "270d0911238b03ba4282113e974f7296",
        "title": "临江仙 枕帐依依残梦",
        "author": "陈克",
        "content": "枕帐依依残梦，斋房忽忽馀酲。\n薄衣团扇绕阶行。\n曲阑幽树，看得绿成阴。\n檐雨为谁凝咽，林花似我飘零。\n微吟休作断肠声。\n流莺百啭，解道此时情。",
        "dynasty": "宋",
        "collection_info": null
    },
    {
        "uuid": "bd73c5bbb129dd38674f9727e8b8ca2b",
        "title": "临江仙 四海十年兵不解",
        "author": "陈克",
        "content": "四海十年兵不解，胡尘直到江城。\n岁华销尽客心惊。\n疏髯浑似雪，衰涕欲生冰。\n送老齑盐何处是，我缘应在吴兴。\n故人相望若为情。\n别愁深夜雨，孤影小窗灯。",
        "dynasty": "宋",
        "collection_info": null
    },
    {
        "uuid": "44d29f418763fd4536ef9fdadf37636f",
        "title": "渔家傲 宝瑟尘生郎去后",
        "author": "陈克",
        "content": "宝瑟尘生郎去后。\n绿窗闲却春风手。\n浅色宫罗新染就。\n晴时后。\n裁缝细意花枝斗。\n象尺熏炉移永昼。\n粉涩浥浥蔷薇透。\n晚景看来浑似旧。\n沈吟久。\n个侬争得知人瘦。",
        "dynasty": "宋",
        "collection_info": null
    },
    {
        "uuid": "c782ff2c2dcc889dc49556b7267ec7eb",
        "title": "浣溪沙 浅画香膏拂紫绵",
        "author": "陈克",
        "content": "浅画香膏拂紫绵。\n牡丹花重翠云偏。\n手挼梅子并郎肩。\n病起心情终是怯，困来模样不禁怜。\n旋移针线小窗前。",
        "dynasty": "宋",
        "collection_info": null
    },
    {
        "uuid": "ae44894817094eda4b27ac59cf56ea73",
        "title": "浣溪沙 香雾空蒙堕彩蟾",
        "author": "陈克",
        "content": "香雾空蒙堕彩蟾。\n倾城催映出重帘。\n□□银烛夜厌厌。\n何物与侬供醉眼，半黄梅子带红盐。\n粉融香润玉纤纤。",
        "dynasty": "宋",
        "collection_info": null
    },
    {
        "uuid": "cb35ff394b3a630b146770d493eb74c0",
        "title": "浣溪沙 淡墨花枝掩薄罗",
        "author": "陈克",
        "content": "淡墨花枝掩薄罗。\n嫩蓝裙子窣湘波。\n水晶新样碾风荷。\n问着似羞还似恶，恼来成笑不成歌。\n芙蓉帐里奈君何。",
        "dynasty": "宋",
        "collection_info": null
    },
    {
        "uuid": "073d78c5884b9d1002101e8eb91f6249",
        "title": "浣溪沙 短烛荧荧照碧窗",
        "author": "陈克",
        "content": "短烛荧荧照碧窗。\n重重帘幕护梨霜。\n幽欢不怕夜偏长。\n罗袜钿钗红粉醉，曲屏深幔绿橙香。\n征鸿离远断人肠。",
        "dynasty": "宋",
        "collection_info": null
    },
    {
        "uuid": "2f771b821694a4d4a17dd138a705268c",
        "title": "浣溪沙 小院春来百草青",
        "author": "陈克",
        "content": "小院春来百草青。\n拂墙桃李已飘零。\n绝知春意总无凭。\n卢女嫁时终薄命，徐娘身老谩多情。\n洗香吹粉转娉婷。",
        "dynasty": "宋",
        "collection_info": null
    },
    {
        "uuid": "3b9074fe5d42a0bd289e82c70eafb7ba",
        "title": "浣溪沙 窗纸幽幽不肯明",
        "author": "陈克",
        "content": "窗纸幽幽不肯明。\n寒更忍作断肠声。\n背人残烛却多情。\n合下心期唯有梦，如今魂梦也无凭。\n几行闲泪莫纵横。",
        "dynasty": "宋",
        "collection_info": null
    },
    {
        "uuid": "d961dd6dbbfd47f24f69d5922fb4c524",
        "title": "摊破浣溪沙・山花子 □慢梳头浅画眉",
        "author": "陈克",
        "content": "□慢梳头浅画眉。\n乱莺残梦起多时。\n不道小庭花露湿，翦酴醿。\n帘额好风低燕子，窗油晴日打蜂儿。\n翠袖粉笺闲弄笔，写新诗。",
        "dynasty": "宋",
        "collection_info": null
    },
    {
        "uuid": "95012e95727bee20d4323cd6d32171e0",
        "title": "谒金门 花满院",
        "author": "陈克",
        "content": "花满院。\n飞去飞来双燕。\n红雨入帘寒不卷。\n晓屏山六扇。\n翠袖玉笙凄断。\n脉脉两娥愁浅。\n消息不知郎近远。\n一春长梦见。",
        "dynasty": "宋",
        "collection_info": null
    },
    {
        "uuid": "ce6f12b77c0a5b759c31750a55163a76",
        "title": "谒金门 柳丝碧",
        "author": "陈克",
        "content": "柳丝碧。\n柳下人家寒食。\n莺语匆匆花寂寂。\n玉阶春藓湿。\n闲凭熏笼无力。\n心事有谁知得。\n檀炷绕窗灯背壁。\n画檐残雨滴。",
        "dynasty": "宋",
        "collection_info": null
    },
    {
        "uuid": "a086ce3a547267e83c34c479684493f9",
        "title": "谒金门 深院静",
        "author": "陈克",
        "content": "深院静。\n尘暗曲房凄冷。\n黄叶满阶风不定。\n无端吹酒醒。\n露湿小园幽径。\n悄悄啼姑相应。\n半被馀熏残烛影。\n夜长人独冷。",
        "dynasty": "宋",
        "collection_info": null
    },
    {
        "uuid": "463ca86a2005e377e892f07c268ef75d",
        "title": "谒金门 春漏促",
        "author": "陈克",
        "content": "春漏促。\n谁见两人心曲。\n罨画屏风银蜡烛。\n泪珠红蔌蔌。\n懊恼欢娱不足。\n只许梦中相逐。\n今夜月明何处宿。\n画桥春水绿。",
        "dynasty": "宋",
        "collection_info": null
    },
    {
        "uuid": "7156cc5ea6c3de16f091dbd978411526",
        "title": "谒金门 春草碧",
        "author": "陈克",
        "content": "春草碧。\n忆着去年寒食。\n白纻红裙香□□，折花闹调客。\n好在江南江北。\n燕子不传消息。\n醉眼腾腾羞面赤。\n断肠侬记得。",
        "dynasty": "宋",
        "collection_info": null
    },
    {
        "uuid": "3a3aeb0dbd7551eb55356d4d7b7df24f",
        "title": "谒金门 罗帐薄",
        "author": "陈克",
        "content": "罗帐薄。\n缥缈绮疏飞阁。\n红地团花金解络。\n香囊垂四角。\n尽日春风帘幕。\n谁见绿屏纤弱。\n云压枕函钗自落。\n无端春梦恶。",
        "dynasty": "宋",
        "collection_info": null
    },
    {
        "uuid": "6908e2eb5bf7d6ee58775ecc3df31489",
        "title": "谒金门 愁脉脉",
        "author": "陈克",
        "content": "愁脉脉。\n目断江南江北。\n烟树重重芳信隔。\n小楼山几尺。\n细草孤云斜日。\n一向弄晴天色。\n帘外落花飞不得。\n东风无气力。",
        "dynasty": "宋",
        "collection_info": null
    },
    {
        "uuid": "f5a4273f3e7fbe8cd8e8693e7ca9d60d",
        "title": "谒金门 春寂寂",
        "author": "陈克",
        "content": "春寂寂。\n绿暗溪南溪北。\n溪水沈沈天一色。\n鸟飞春树黑。\n肠断小楼吹笛，醉里看朱成碧。\n愁满眼前遮不得。\n可怜双鬓白。",
        "dynasty": "宋",
        "collection_info": null
    },
    {
        "uuid": "bef38deade2ee33a6f55b1ad8994f587",
        "title": "虞美人 踏车不用青裙女",
        "author": "陈克",
        "content": "踏车不用青裙女。\n日夜歌声苦。\n风流墨绶强跻攀。\n唤起潜蛟飞舞、破天悭。\n公庭休更重门掩。\n细听催诗点。\n一尊已咏北窗风。\n卧看雪儿纤手、剥莲蓬。",
        "dynasty": "宋",
        "collection_info": null
    },
    {
        "uuid": "b36fae5b606a65747948d315d92768eb",
        "title": "虞美人 小山戢戢盆池浅",
        "author": "陈克",
        "content": "小山戢戢盆池浅。\n芳树阴阴转。\n红阑干上刺蔷薇。\n蝴蝶飞来飞去、两三枝。\n绣裙斜立腰肢困。\n翠黛萦新恨。\n风流踪迹使人猜。\n过了斗鸡时节、合归来。",
        "dynasty": "宋",
        "collection_info": null
    },
    {
        "uuid": "efb31441f1df135aba271ef85dbac5fe",
        "title": "虞美人 绿阴满院帘垂地",
        "author": "陈克",
        "content": "绿阴满院帘垂地。\n落絮萦香砌。\n池光不定药栏低。\n闲并一双鸂鶒、没人时。\n旧欢黯黯成幽梦。\n帐卷金泥重。\n日虹斜处暗尘飞。\n脉脉小窗孤枕、镜花移。",
        "dynasty": "宋",
        "collection_info": null
    },
    {
        "uuid": "b42537c5138b3a3eb41b42df69334746",
        "title": "菩萨蛮 柳条窣窣闲庭院",
        "author": "陈克",
        "content": "柳条窣窣闲庭院。\n锦波绣浪春风转。\n红日上阑干。\n晚来花更寒。\n绿檀金隐起。\n翠被香烟里。\n幽恨有谁知。\n空梁落燕泥。",
        "dynasty": "宋",
        "collection_info": null
    },
    {
        "uuid": "c6e1233e8d944c650a381c74f89e0858",
        "title": "菩萨蛮 赤阑桥尽香街直",
        "author": "陈克",
        "content": "赤阑桥尽香街直。\n笼街细柳娇无力。\n金碧上青空。\n花晴帘影红。\n黄衫飞白马。\n日日青楼下。\n醉眼不逢人。\n午香吹暗尘。",
        "dynasty": "宋",
        "collection_info": null
    },
    {
        "uuid": "febd5e7fb63d85e2bc76cb40db4c4edd",
        "title": "菩萨蛮 池塘淡淡浮鸂鶒",
        "author": "陈克",
        "content": "池塘淡淡浮鸂鶒。\n杏花吹尽垂杨碧。\n天气度清明。\n小园新雨晴。\n绿窗描绣罢。\n笑语酴醿下。\n围坐赌青梅。\n困从双脸来。",
        "dynasty": "宋",
        "collection_info": null
    },
    {
        "uuid": "a6356a7831c076a927ea1ab5437a117e",
        "title": "菩萨蛮 绿芜墙绕青苔院",
        "author": "陈克",
        "content": "绿芜墙绕青苔院。\n中庭日淡芭蕉卷。\n蝴蝶上阶飞。\n烘帘自在垂。\n玉钩双语燕。\n宝甃杨花转。\n几处簸钱声。\n绿窗春睡轻。",
        "dynasty": "宋",
        "collection_info": null
    },
    {
        "uuid": "739cb7fb02e6caf61aa4b092828d51d7",
        "title": "菩萨蛮 柳条到地莺声滑",
        "author": "陈克",
        "content": "柳条到地莺声滑。\n鸳鸯睡稳清沟阔。\n九曲转朱阑。\n花深人对闲。\n日长刀尺罢。\n试屐樱桃下。\n䰉髻玉钗风。\n云轻线脚红。",
        "dynasty": "宋",
        "collection_info": null
    },
    {
        "uuid": "dc07234ce27ecf9a53867bdcd8290c41",
        "title": "菩萨蛮 绿阴寂寂樱桃下",
        "author": "陈克",
        "content": "绿阴寂寂樱桃下。\n盆池劣照蔷薇架。\n帘影假山前。\n映阶红叶翻。\n芭蕉笼碧砌。\n猧子中庭睡。\n香径没人来。\n拂墙花又开。",
        "dynasty": "宋",
        "collection_info": null
    },
    {
        "uuid": "a544c5435721284df904de41f821d51e",
        "title": "点绛唇 曲陌春风",
        "author": "陈克",
        "content": "曲陌春风，谁家姊妹同墙看。\n映花烘暖。\n困入茸茸眼。\n细马轻衫，倚醉偷回面。\n垂杨转。\n坠鞭挥扇。\n白地肝肠断。",
        "dynasty": "宋",
        "collection_info": null
    },
    {
        "uuid": "1ff68fcfd8c35ed52b3294fa124383ae",
        "title": "好事近 寻遍石亭春",
        "author": "陈克",
        "content": "寻遍石亭春，黯黯暮山明灭。\n竹外小溪深处，倚一枝寒月。\n淡云疏雨苦无情，得折便须折。\n醉帽凤鬟归去，有馀香愁绝。",
        "dynasty": "宋",
        "collection_info": null
    },
    {
        "uuid": "8a555574ca6c6ed86336a683baea1a92",
        "title": "千秋岁 柏舟高躅",
        "author": "陈克",
        "content": "柏舟高躅。\n晚岁宜遐福。\n门户壮，疏汤沐。\n青袍围白发。\n端锦缥犀轴。\n仙桂长，交柯却映蟠桃熟。\n缥缈长江曲。\n入破□箫逐。\n香雾满，飞华屋。\n玉钩凉月挂，冰麝芙蓉馥。\n千万寿，酒中倒卧南山绿。",
        "dynasty": "宋",
        "collection_info": null
    },
    {
        "uuid": "aabdc36a8f5a7c0ffe891658ac86fa26",
        "title": "鹧鸪天 禁瘆馀寒酒半醒",
        "author": "陈克",
        "content": "禁瘆馀寒酒半醒。\n蒲萄力软被愁侵。\n鲤鱼不寄江南信，绿尽菖蒲春水深。\n疑梦断，怆离襟。\n重帘复幕静愔愔。\n赤阑干外梨花雨，还是去年寒食心。",
        "dynasty": "宋",
        "collection_info": null
    },
    {
        "uuid": "9cfc75ce88e59b6351df6fa74ac5bc1f",
        "title": "鹧鸪天 芳树阴阴脱晚红",
        "author": "陈克",
        "content": "芳树阴阴脱晚红。\n馀香不断玉钗风。\n簿情夫婿花相似，一片西飞一片东。\n金翡翠，绣芙蓉。\n从教纤媚笑床空。\n揉蓝衫子休无赖，只与离人结短封。",
        "dynasty": "宋",
        "collection_info": null
    },
    {
        "uuid": "b530f30369eaea46c845cda000476677",
        "title": "鹧鸪天 小市桥弯更向东",
        "author": "陈克",
        "content": "小市桥弯更向东。\n便门长记旧相逢。\n踏青会散秋千下，鬓影衣香怯晚风。\n悲往事，向孤鸿。\n断肠肠断旧情浓。\n梨花院落黄茅店，绣被春寒此夜同。",
        "dynasty": "宋",
        "collection_info": null
    },
    {
        "uuid": "14d2a9a77cac16a361969eeb0b14d18c",
        "title": "豆叶黄・忆王孙 粉墙丹柱柳丝中",
        "author": "陈克",
        "content": "粉墙丹柱柳丝中。\n帘箔轻明花影重。\n午醉醒来一面风。\n绿匆匆。\n几颗樱桃叶底红。",
        "dynasty": "宋",
        "collection_info": null
    },
    {
        "uuid": "58813ae4634a4df38195b8919f6857b3",
        "title": "豆叶黄・忆王孙 树头初日鹁鸠鸣",
        "author": "陈克",
        "content": "树头初日鹁鸠鸣。\n野店山桥新雨晴。\n短褐无泥竹杖轻。\n水泠泠。\n梅片飞时春草青。",
        "dynasty": "宋",
        "collection_info": null
    },
    {
        "uuid": "93809828baa050ceda4e06c5cd37e9a8",
        "title": "豆叶黄・忆王孙 秋千人散小庭空",
        "author": "陈克",
        "content": "秋千人散小庭空。\n麝冷灯昏愁杀侬。\n独有闲阶两袖风。\n月胧胧。\n一树梨花细雨中。",
        "dynasty": "宋",
        "collection_info": null
    },
    {
        "uuid": "8a6f662382accff36b867548c59a28f5",
        "title": "鹧鸪天 柳外东风不满旗",
        "author": "陈克",
        "content": "柳外东风不满旗。\n青裾白面出疏篱。\n㬠来打鼓侬吹笛，催送儿郎踏浪飞。\n倾两耳，斗双螭。\n家家春酒泻尖泥。\n侬今已是沧浪客，莫向尊前唱教池。",
        "dynasty": "宋",
        "collection_info": null
    },
    {
        "uuid": "371dfb13ed4d35a0f14b9a6d209f5687",
        "title": "浣溪沙 罨画溪头春水生",
        "author": "陈克",
        "content": "罨画溪头春水生。\n铜官山外夕阳明。\n暖风无力小舟横。\n万事悠悠生处熟，三杯兀兀醉时醒。\n杏花杨柳更多情。",
        "dynasty": "宋",
        "collection_info": null
    },
    {
        "uuid": "e59ec8345e32b972d6bba3c37ebcc26a",
        "title": "浣溪沙 桥北桥南新雨晴",
        "author": "陈克",
        "content": "桥北桥南新雨晴。\n柳边花底暮寒轻。\n万家灯火照溪明。\n凫舄差池官事了，木山彩错市人惊。\n街头酒贱唱歌声。",
        "dynasty": "宋",
        "collection_info": null
    },
    {
        "uuid": "d05ced67d83d83ec2051be45005d9cde",
        "title": "减字木兰花 阆风玄圃",
        "author": "陈克",
        "content": "阆风玄圃。\n阳羡溪头山好处。\n郁郁葱葱。\n胜日尊罍笑语中。\n十分芳酒。\n鹤发初生千万寿。\n乐事年年。\n弟劝兄酬阿母前。",
        "dynasty": "宋",
        "collection_info": null
    },
    {
        "uuid": "ea4176db6c7754febda5f7d39516f94f",
        "title": "临江仙 老屋风悲脱叶",
        "author": "陈克",
        "content": "老屋风悲脱叶，枯城月破浮烟。\n谁人惨惨把忧端。\n蛮歌犯星起，重觉在天边。\n秋色巧摧愁鬓，夜寒偏着诗肩。\n不知桂影为谁圆。\n何须照床里，终是一人眠。",
        "dynasty": "宋",
        "collection_info": null
    },
    {
        "uuid": "5cd170457c0987b0157ebf2452fc784f",
        "title": "清平乐 枕边清血",
        "author": "陈克",
        "content": "枕边清血。\n梦好离肠切。\n笑倚柳条同挽结。\n满眼河桥烟月。\n莺啼新晓璁珑。\n罗窗寂寞春空。\n只许梦魂相近，此生枉是相逢。",
        "dynasty": "宋",
        "collection_info": null
    },
    {
        "uuid": "e2bffc4bc42873984bd9e31dcc6c29d0",
        "title": "鹧鸪天 白苎吴侬红颊儿",
        "author": "陈克",
        "content": "白苎吴侬红颊儿。\n行歌半是使君诗。\n山茶处处春犹浅，灯市人人夜不归。\n拚剧饮，莫相违。\n皇恩往往下丹墀。\n挥毫却对莲花炬，忆着苹洲秉烛时。",
        "dynasty": "宋",
        "collection_info": null
    },
    {
        "uuid": "886fb423d4e58116ab09169758c7d4a3",
        "title": "南歌子 午夜添红蜡",
        "author": "陈克",
        "content": "午夜添红蜡，分曹立翠娥。\n觥筹寂寂断经过。\n谁料绮丛香里、是银河。\n老去空髯戟，愁来奈脸波。\n一杯如此断肠何。\n枉杀两人心事、只闻歌。",
        "dynasty": "宋",
        "collection_info": null
    },
    {
        "uuid": "f255738b1b6e3535516e6fe506776cf9",
        "title": "南歌子 献鲤荣今日",
        "author": "陈克",
        "content": "献鲤荣今日，凭熊瑞此邦。\n年年寿酒乐城隍。\n共道使君椿树、似甘棠。\n歌舞重城晓，从容燕席凉。\n不须苏合与都梁。\n风外荷花无数、是炉香。",
        "dynasty": "宋",
        "collection_info": null
    },
    {
        "uuid": "81d0ea48606e93620cf26d9f115f41cb",
        "title": "南歌子 北固烟中寺",
        "author": "陈克",
        "content": "北固烟中寺，西津雨后山。\n看公英气两眉间。\n如在林霏、江月袭人寒。\n展翼声名久，占熊福艾全。\n风流不是地行仙。\n好去鞭笞鸾凤、紫微天。",
        "dynasty": "宋",
        "collection_info": null
    },
    {
        "uuid": "208f853c0c72b346b4ba56939fdbc3f6",
        "title": "南歌子 云里千山暖",
        "author": "陈克",
        "content": "云里千山暖，溪头八月凉。\n华簪霭霭待萱堂。\n羡子怀中双橘、半青黄。\n老去齐眉案，闲来坦腹床。\n相如何日从长杨。\n惭愧年年高会、索槟榔。",
        "dynasty": "宋",
        "collection_info": null
    },
    {
        "uuid": "099bba4bc524afbb90f1170c82aa5e34",
        "title": "南歌子 胜日萱庭小",
        "author": "陈克",
        "content": "胜日萱庭小，西风橘柚长。\n天怜扇枕彩衣郎。\n乞与淡云纤月、十分凉。\n潋滟三危雾，氤氲百濯香。\n年来椿树更苍苍。\n不用蓝桥辛苦、捣玄霜。",
        "dynasty": "宋",
        "collection_info": null
    },
    {
        "uuid": "265a13c1e1f03928eb89561eea2da732",
        "title": "南歌子 画幛经梅润",
        "author": "陈克",
        "content": "画幛经梅润，罗衣尚麦寒。\n古苔苍石绿句栏。\n帘外映花新竹、两三竿。\n蠢蠢吴蚕卧，娉娉楚女闲。\n红阴角子共尝酸。\n肠断个侬憨态、小眉弯。",
        "dynasty": "宋",
        "collection_info": null
    },
    {
        "uuid": "55ab287f9b123a80ed7335934809113f",
        "title": "南歌子 看月凭肩枨",
        "author": "陈克",
        "content": "看月凭肩枨，娇春枕臂眠。\n不尽花絮夜来寒。\n帐底浓香残梦、更缠绵。\n起晚笼莺怪，妆迟绣伴牵。\n声声催唤药栏边。\n整髻收裙无力、上秋千。",
        "dynasty": "宋",
        "collection_info": null
    },
    {
        "uuid": "3145839a9b4212434ed6a9ab4a4cf699",
        "title": "虞美人 越罗巧画春山叠",
        "author": "陈克",
        "content": "越罗巧画春山叠。\n个里融香雪。\n满身空翠不胜寒。\n恰似那回偷印、小眉山。\n青骢油壁西陵下。\n仿佛当时话。\n而今眼底是高唐。\n拂拂淡云疏雨、断人肠。",
        "dynasty": "宋",
        "collection_info": null
    },
    {
        "uuid": "a7b6111473f70780b00f67b1bb13a3b3",
        "title": "宁王进史图",
        "author": "陈克",
        "content": "上林风暖脊令飞，玉带花骢侍讌归。\n汗简不知天上事，至尊新纳寿王妃。",
        "dynasty": "宋",
        "collection_info": null
    },
    {
        "uuid": "a400d12d53f1a6b4bf58c9bfb45bb6f1",
        "title": "善财参自在天",
        "author": "陈克",
        "content": "善财得法犹儿子，工巧仍参自在天。\n若悟菩提同戏事，不应縳律更枯禅。",
        "dynasty": "宋",
        "collection_info": null
    },
    {
        "uuid": "709dc8a6bb0da13cb24e92f769095c6c",
        "title": "题赵次张所藏贼头子二首  其一",
        "author": "陈克",
        "content": "扬鞭指点万貔貅，打取卢龙十四州。\n烦君为发禄山冢，看我快饮月氏头。",
        "dynasty": "宋",
        "collection_info": null
    },
    {
        "uuid": "758950d74e366937f1794f1574eee707",
        "title": "题赵次张所藏贼头子二首  其二",
        "author": "陈克",
        "content": "龙章鳯姿世不乏，束手无奈于此思。\n丹青王会何须尔，颈血淋漓送藁街。",
        "dynasty": "宋",
        "collection_info": null
    },
    {
        "uuid": "582984ac77ff804d62b63f5d6ff108ea",
        "title": "画梅花  其一",
        "author": "陈克",
        "content": "溪路模糊半山雪，暗淡寒梅一枝月。\n醉眸无处认冰姿，两袖香风更愁绝。",
        "dynasty": "宋",
        "collection_info": null
    },
    {
        "uuid": "499016555d5b6b41e61bd94ac9e4ad41",
        "title": "画梅花  其二",
        "author": "陈克",
        "content": "长恨飘零如楚云，梦中犹记好精神。\n忽逢冷艶冰绡上，叹息侯家占好春。",
        "dynasty": "宋",
        "collection_info": null
    },
    {
        "uuid": "56153ff12840482ed871a99bc5105ced",
        "title": "画梅花  其三",
        "author": "陈克",
        "content": "误人吹裂柯亭笛，岂有残英落绮席。\n始信寿阳人写真，不知江南近消息。",
        "dynasty": "宋",
        "collection_info": null
    },
    {
        "uuid": "b9a82e6a3527c105b3ddae925e00b0b1",
        "title": "跋赵朝议江行初雪图",
        "author": "陈克",
        "content": "我本孤舟蓑笠翁，雪厓烟树一生中。\n如今不向江湖去，鬬舰旌旗照水红。",
        "dynasty": "宋",
        "collection_info": null
    },
    {
        "uuid": "e7b05cff171bbbc54b771d762dc22149",
        "title": "雪岸图",
        "author": "陈克",
        "content": "大年貌得寒江雪，鳬雁沙头野彴微。\n箇裏有诗谁会得，情知不道一蓑归。",
        "dynasty": "宋",
        "collection_info": null
    },
    {
        "uuid": "3fb2a00a5fadf41dec6b211c2936cafb",
        "title": "江南山色",
        "author": "陈克",
        "content": "笔间烟雨漫愁人，不是溪山自在春。\n一段江南好风景，夕阳花坞净无尘。",
        "dynasty": "宋",
        "collection_info": null
    },
    {
        "uuid": "dc4647e0f538fa60ea149f3e36d072a4",
        "title": "谢曹中甫惠着色山水抺胸",
        "author": "陈克",
        "content": "曹郎富天巧，发思绮纨间。\n规模宝月团，浅淡分眉山。\n丹青缀锦树，金碧罗烟鬟。\n炉峰香自涌，楚云杳难攀。\n政宜林下风，妙想非人寰。\n飘萧河官步，罗抺陵九关。\n我家老孟光，刻画非妖嫺。\n绣鳯褐颠倒，锦鲸弃榛菅。\n忍将漫汗泽，败此修连姢。\n缄藏寄书篆，晓梦生斓斑。",
        "dynasty": "宋",
        "collection_info": null
    },
    {
        "uuid": "eee6550796d4a18e69a583915c39fae0",
        "title": "题赵宜兴万里江山图",
        "author": "陈克",
        "content": "惨淡何人画，飘飖万里心。\n云轻春树暗，日落暮江深。\n细酌渊明酒，仍弹子贱琴。\n知公湖海气，对此益骎骎。",
        "dynasty": "宋",
        "collection_info": null
    },
    {
        "uuid": "1377eecbed5c30445e45916f23862456",
        "title": "与叔易过石佛看宋大夫画山水",
        "author": "陈克",
        "content": "霜落石林江气清，隔江犹见暮山横。\n箇中只欠崔夫子，满帽秋风信马行。",
        "dynasty": "宋",
        "collection_info": null
    },
    {
        "uuid": "8993a5e36413063445d02c5719c61e02",
        "title": "大年流水绕孤村图",
        "author": "陈克",
        "content": "少游一觉扬州梦，自作清歌自写成。\n流水寒鸦总堪画，细看疑有断肠声。",
        "dynasty": "宋",
        "collection_info": null
    },
    {
        "uuid": "e8c95ce5a11994c7d45d2d0b292ea06c",
        "title": "唐人画牡丹图二首  其一",
        "author": "陈克",
        "content": "重楼杰阁上烟霞，戟带飘飘护翠华。\n侍女番休春醉着，不知野鹿犯宫花。",
        "dynasty": "宋",
        "collection_info": null
    },
    {
        "uuid": "8ad4ffdd5f3c88562b5586203b9c5c6d",
        "title": "唐人画牡丹图二首  其二",
        "author": "陈克",
        "content": "残红通白及时开，不费君王羯鼓催。\n玉笛重拈天一笑，外边蜂蝶等闲来。",
        "dynasty": "宋",
        "collection_info": null
    },
    {
        "uuid": "599b469fa9bcf10dc06f337153fc9050",
        "title": "伯时四骑",
        "author": "陈克",
        "content": "弱毫寸纸有余地，如见天闲八尺龙。\n坐想时危真致此，两军旗鼓噪西风。",
        "dynasty": "宋",
        "collection_info": null
    },
    {
        "uuid": "1831f8bc433fc6397d887c533ca3efa1",
        "title": "曹夫人牧羊图",
        "author": "陈克",
        "content": "日长永巷车音细，插竹洒盐纷妬恃。\n美人零落泾水寒，两鬓风鬟一挥涕。\n柔毛𧤏𧤏与人羣，儿女恩怨徒纷纷。\n洞房那復知许事，但画远牧连空云。\n槲叶飘萧晚风劲，羖䍽相追寒鹊并。\n短童何处沙艹深，族走羣飞各天性。\n向来鞍马曹将军，文采班班今尚存。\n林下夫人更超绝，新图不作五花文。",
        "dynasty": "宋",
        "collection_info": null
    },
    {
        "uuid": "c2c7227a880e09179eaa5fbf15f7e817",
        "title": "观钱德尝书画",
        "author": "陈克",
        "content": "临池竞赏无心笔，破产新酬没骨花。\n老子眼寒俱不识，劳君煎点入香茶。",
        "dynasty": "宋",
        "collection_info": null
    },
    {
        "uuid": "7d38c2d2b43e0202eeffe808ddd3505a",
        "title": "奉题董端明渔父醉乡烧香图十六首 渔父七首 其一",
        "author": "陈克",
        "content": "处处晴沙着钓纶，浴鳬飞鹭颇相亲。\n谁知夙昔风云会，只似寻常江海人。",
        "dynasty": "宋",
        "collection_info": null
    },
    {
        "uuid": "f97096693bac42e6253b1c5b2012961f",
        "title": "奉题董端明渔父醉乡烧香图十六首 渔父七首 其二",
        "author": "陈克",
        "content": "鲙缕丝丝雪色鱼，碧筩香细引村沽。\n江天此乐谁无分，不问官家乞鑑湖。",
        "dynasty": "宋",
        "collection_info": null
    },
    {
        "uuid": "ce67cd7acd60331afaff4340b414ec06",
        "title": "奉题董端明渔父醉乡烧香图十六首 渔父七首 其三",
        "author": "陈克",
        "content": "君王猎罢载熊罴，锡壤分茅合霸齐。\n邑有鱼盐太多事，翛然何似钓璜溪。",
        "dynasty": "宋",
        "collection_info": null
    },
    {
        "uuid": "9523651cb7d76b08f17cce734ffa11ee",
        "title": "奉题董端明渔父醉乡烧香图十六首 渔父七首 其四",
        "author": "陈克",
        "content": "倾吴佐越早经纶，朝市风波猛乞身。\n不道五湖春浪急，蓬窗还有捧心人。",
        "dynasty": "宋",
        "collection_info": null
    },
    {
        "uuid": "94a13b6a21dabce99b636e080e48b205",
        "title": "奉题董端明渔父醉乡烧香图十六首 渔父七首 其五",
        "author": "陈克",
        "content": "志和渔隐古仙真，霅水风流见后身。\n蓑笠何须访图画，貂蝉凛凛在麒麟。",
        "dynasty": "宋",
        "collection_info": null
    },
    {
        "uuid": "d5704a519cca283fdb471da561d41ef0",
        "title": "奉题董端明渔父醉乡烧香图十六首 渔父七首 其六",
        "author": "陈克",
        "content": "雷泽田渔翊圣明，射蛟南幸见升平。\n稍分天汉昭回象，更和江湖欸乃声。",
        "dynasty": "宋",
        "collection_info": null
    },
    {
        "uuid": "5b0d204af928008f9f18722e973b23ff",
        "title": "奉题董端明渔父醉乡烧香图十六首 渔父七首 其七",
        "author": "陈克",
        "content": "风烟回首钓鱼台，巾褐从容小殿开。\n自是玉皇香案吏，外边休奏客星来。",
        "dynasty": "宋",
        "collection_info": null
    },
    {
        "uuid": "59c3a850a2b8c03960ce7adcf249745c",
        "title": "奉题董端明渔父醉乡烧香图十六首 醉乡七首 其一",
        "author": "陈克",
        "content": "醉乡天地谁开闢，光景冲融古到今。\n明月清风一长啸，杯中时见昔人心。",
        "dynasty": "宋",
        "collection_info": null
    },
    {
        "uuid": "e6a3860936a614c18eadab933dc3c7aa",
        "title": "奉题董端明渔父醉乡烧香图十六首 醉乡七首 其二",
        "author": "陈克",
        "content": "昔人爱酒復能诗，阮籍陶潜盖有之。\n共道尚书兼此兴，超然异代忽同时。",
        "dynasty": "宋",
        "collection_info": null
    },
    {
        "uuid": "fa5d478211732187c5d959cabfc2ed87",
        "title": "奉题董端明渔父醉乡烧香图十六首 醉乡七首 其三",
        "author": "陈克",
        "content": "斗酒百篇元佑初，当时流辈已萧疏。\n闭门日饮身强健，得见昇平总不如。",
        "dynasty": "宋",
        "collection_info": null
    },
    {
        "uuid": "d32db98deeffd827c456ce147aa7300a",
        "title": "奉题董端明渔父醉乡烧香图十六首 醉乡七首 其四",
        "author": "陈克",
        "content": "子房帷幄赞神谋，晚岁疏封自占留。\n代邸勋劳今绝口，上恩仍与醉乡侯。",
        "dynasty": "宋",
        "collection_info": null
    },
    {
        "uuid": "15f0d84b9e83666917d9f162261c5a1d",
        "title": "奉题董端明渔父醉乡烧香图十六首 醉乡七首 其五",
        "author": "陈克",
        "content": "脱靴神气迥飘飘，平日千钟奉帝尧。\n老子浮沉人不识，酒垆争席奈渔樵。",
        "dynasty": "宋",
        "collection_info": null
    },
    {
        "uuid": "64e6be13e8384e75c7fde31f707e2794",
        "title": "奉题董端明渔父醉乡烧香图十六首 醉乡七首 其六",
        "author": "陈克",
        "content": "老瓦盆中旋泼醅，陶然乐圣且衔杯。\n只今痛饮谁能那，宝器恩从天上来。",
        "dynasty": "宋",
        "collection_info": null
    },
    {
        "uuid": "f4658175549fa629d5e3c566b7860b48",
        "title": "奉题董端明渔父醉乡烧香图十六首 醉乡七首 其七",
        "author": "陈克",
        "content": "黄金细字勒杯巡，鱼水恩私晚更亲。\n但得赐田堪种秫，向来浮议不关身。",
        "dynasty": "宋",
        "collection_info": null
    },
    {
        "uuid": "52085791bff31d1b9255e73d36cf648d",
        "title": "奉题董端明渔父醉乡烧香图十六首 烧香二首 其一",
        "author": "陈克",
        "content": "相如绿绮有新声，荀令熏炉非故情。\n曲罢空山满香雾，飘然还上赤霄行。",
        "dynasty": "宋",
        "collection_info": null
    },
    {
        "uuid": "51cb2443158887ee2b59d617d0da8ee6",
        "title": "奉题董端明渔父醉乡烧香图十六首 烧香二首 其二",
        "author": "陈克",
        "content": "琴心非佛亦非仙，座下絃歌万二千。\n一瓣香中谁会得，要须灵刹散花天。",
        "dynasty": "宋",
        "collection_info": null
    },
    {
        "uuid": "00942ca051bf40fa09bed55dbf996606",
        "title": "题叶硕父画卷二首  其一",
        "author": "陈克",
        "content": "扁舟欲向山阴去，端为林泉作此行。\n不独卷中携栗里，还于句裏得渊明。",
        "dynasty": "宋",
        "collection_info": null
    },
    {
        "uuid": "7ae4f41c26096eed9cb7e1553a5ee80f",
        "title": "题叶硕父画卷二首  其二",
        "author": "陈克",
        "content": "风烟幻出元晖画，林壑天然硕父诗。\n只似无心云出岫，轮囷萧索更多姿。",
        "dynasty": "宋",
        "collection_info": null
    },
    {
        "uuid": "4c0532735a52e4799de68fb75cc0620d",
        "title": "题张文潜画帖  其一",
        "author": "陈克",
        "content": "此老从来马如狗，却笑蹇驴难朝天。\n聊尔据鞍犹觅句，想知行处似乘船。",
        "dynasty": "宋",
        "collection_info": null
    },
    {
        "uuid": "554561f0b8d9370784310328aea94a93",
        "title": "题张文潜画帖  其二",
        "author": "陈克",
        "content": "官曹文书堆满床，愦愦度日孤昼长。\n安得如彼二三子，抱琴挟策置我旁。",
        "dynasty": "宋",
        "collection_info": null
    },
    {
        "uuid": "d3ae4568f16ffe40993d502d56707f03",
        "title": "何伯言画",
        "author": "陈克",
        "content": "何子画山心极苦，不画山林画其趣。\n不知此绢厚几许，隐隐深入疑有路。\n去年持此干贵权，数幅得官仍得钱。\n平民常产卖有尽，笔端有产无穷年。\n而今东绢知何数，不为水墨为襦袴。\n我怜何子老更痴，平民皆饱汝独饥。",
        "dynasty": "宋",
        "collection_info": null
    },
    {
        "uuid": "c54559878d3fc575a70fbee30ab2281c",
        "title": "三品石",
        "author": "陈克",
        "content": "临春结绮今何在，屹立巉巉终不改。\n可怜江总负君恩，白头仍作北朝臣。",
        "dynasty": "宋",
        "collection_info": null
    },
    {
        "uuid": "ffc7c7ee9e73d54f667b388d66900039",
        "title": "瑞香",
        "author": "陈克",
        "content": "佳人在空谷，双星思银河。\n契阔不有命，盛时岂蹉跎。\n娟娟匡庐秀，如此粲者何。\n香蜜缀红糁，宝熏罩宫罗。\n幽窗下团栾，微风自婆娑。\n寂寥千年初，戢戢逢艾多。\n何阶託方便，百金聘猗傩。\n赤栏青篾舫，丁宁护根窼。\n泥沙亦天幸，扳联入宣和。\n谁令兰蕙徒，憔悴守岩阿。",
        "dynasty": "宋",
        "collection_info": null
    },
    {
        "uuid": "aa8088cc3239eb1f19ad5d1d4731c926",
        "title": "九月瑞香盛开",
        "author": "陈克",
        "content": "宣和殿裏春风早，红锦熏笼二月时。\n流落人间真善事，九秋霜露却相宜。",
        "dynasty": "宋",
        "collection_info": null
    },
    {
        "uuid": "e33346eaa7da049905f68051cd956924",
        "title": "代王正平从谏掾乞画凭肩美人扇子二首  其一",
        "author": "陈克",
        "content": "道人已悟孩提事，弃掷泥儿坏纸鸢。\n闻道近来都识破，丹青便面亦轻捐。",
        "dynasty": "宋",
        "collection_info": null
    },
    {
        "uuid": "a06fd8da4b893a1a2373d4da8486ebcd",
        "title": "代王正平从谏掾乞画凭肩美人扇子二首  其二",
        "author": "陈克",
        "content": "难陀已幻登伽女，童子犹参苏密多。\n正士逡巡不应受，可能分供病维摩。",
        "dynasty": "宋",
        "collection_info": null
    },
    {
        "uuid": "df5a8cf78e4a1764ac8ea46a5a9a1052",
        "title": "游谢乡",
        "author": "陈克",
        "content": "雨裏落帆游谢乡，寒声古木共荒凉。\n四山为我洗苍玉，况有故人归上方。",
        "dynasty": "宋",
        "collection_info": null
    },
    {
        "uuid": "863272de4fdc5e91bbb7f0bcb7299612",
        "title": "闺情",
        "author": "陈克",
        "content": "壁间卫玠眉目是，膝下枚皋言语真。\n纵使无情似郎主，那能对此不沾巾。",
        "dynasty": "宋",
        "collection_info": null
    },
    {
        "uuid": "6446219db6062f6febe27ef1b8986c76",
        "title": "五月菊",
        "author": "陈克",
        "content": "黄菊有本性，霜余见幽茂。\n名缁喻般若，太史谨占候。",
        "dynasty": "宋",
        "collection_info": null
    },
    {
        "uuid": "9708232876b4d6684b8b8f2328e57c95",
        "title": "送僧归天宁万年禅院",
        "author": "陈克",
        "content": "朝天来诣觚棱阙，傍海归寻瀑布峰。\n才大不惭师号美，道高翻讶帝恩重。\n问程行冒江村雨，寄宿吟听水寺钟。\n到日依依赏清景，石桥云月满杉松。",
        "dynasty": "宋",
        "collection_info": null
    },
    {
        "uuid": "3ad191bb1d7da1fd441f315d84fdf019",
        "title": "舍弟书来索近诗",
        "author": "陈克",
        "content": "溪上秋风浊酒杯，白头羞见菊花开。\n夫耕妇馌吾将老，弟劝兄酬子不来。\n霜露终身思建业，云山何处是天台。\n百年怀抱今如此，纵有诗成似七哀。",
        "dynasty": "宋",
        "collection_info": null
    },
    {
        "uuid": "d579b9d368df34fe34688e8e6b43e8a9",
        "title": "谢疟鬼",
        "author": "陈克",
        "content": "皇天分四时，寒暑代翕张。\n折胶与流金，民生以为常。\n伊坎离何神，为帝司一方。\n如何纵孽鬼，乘时盗阴阳。\n睢盱四五辈，欻东西跳踉。\n诡秘各有名，为人作炎凉。\n或燔以炬火，或吹以鞴囊。\n初噤如立雪，俄赫如探汤。\n炎洲抵阴壑，那得在一床。\n阏伯追实沈，左右分寇攘。\n须臾异冬春，裘扇安可当。\n番休数汗粟，冰炭沸我肠。\n怫鬰不自聊，灾疢未渠央。\n非针艾所及，区区事祈禳。\n牺牲一物无，祝祠甚荒唐。\n殷勤谢众鬼，汝计诚未良。\n汝利在呕泄，藜苋焉足尝。\n我贫乏钱财，调汝徒披猖。\n来汝岂不闻，儒生类强梁。\n子美虽老瘦，腼颜事新粧。\n退之稍奸黠，百药更臭香。\n身病易语言，咄咄多谤伤。\n吾将援此例，勉作新诗章。\n诗以荣汝归，自可捐糗粮。\n资送于汝足，此外何所望。\n汝也宁惭，急急去我旁。",
        "dynasty": "宋",
        "collection_info": null
    },
    {
        "uuid": "4da99dccf3cd866501985c5aa99b32bd",
        "title": "阳羡春歌",
        "author": "陈克",
        "content": "石亭梅花落如积，吐鲛斓斑竹茹赤。\n祝陵有酒清若空，煮糯蒸鱼作寒食。\n长桥新晴好天气，两市儿郎棹船戏。\n溪头饶鼓狂杀侬，青盖红裙偶相值。\n风光何处最可怜，邵家高楼白日边。\n楼下游人颜色喜，溪南黄帽应羞死。\n三月未有二月残，灵龟可信渰水干。\n葑草青青促归去，短萧横笛说明年。",
        "dynasty": "宋",
        "collection_info": null
    },
    {
        "uuid": "ce79acf6eabea0ce3c37d4908c884b87",
        "title": "寿张教授",
        "author": "陈克",
        "content": "玉府多应惜谪仙，紫皇留恋到残年。\n画眉京溜风流在，借箸先生节概全。\n禄比书辞增百万，寿如门弟及三千。\n互乡不解华祝封，只诵天长地久篇。",
        "dynasty": "宋",
        "collection_info": null
    },
    {
        "uuid": "d866639d3405c692867093824d4232ba",
        "title": "游善权山留题三首 干洞",
        "author": "陈克",
        "content": "神仙何时开，中虚仰萦盘。\n呀然九地低，怪此天壤宽。\n窈窅闢琼户，璁珑缀珠鬘。\n阴道差险绝，真形谢雕剜。\n阆风安在哉，突兀浮云端。\n天高鬼神恶，欲往良独难。\n空飞遽未暇，穴处如何安。\n相将三重茅，势面玄都坛。\n仙田满嘉植，玉彩长阑干。\n心空腹自实，宁计米盐残。",
        "dynasty": "宋",
        "collection_info": null
    },
    {
        "uuid": "2adbf8c75ca737969c39d9809ab426fa",
        "title": "游善权山留题三首 水洞",
        "author": "陈克",
        "content": "逶迤步哀壑，跼蹐生微澜。\n惨惨白日暮，萧萧朱夏寒。\n崖倾势方壮，石出水益湍。\n淙流响磬瑟，突起横镆干。\n微踪乍渺茫，妙想忺盘桓。\n我今人世间，所向行路难。\n如何洞宫脚，危磴仍屈蟠。\n神伤阻独往，髪竖两股酸。\n了知仙凡隔，坐惜岁月残。\n心违泪交堕，已去犹长嘆。",
        "dynasty": "宋",
        "collection_info": null
    },
    {
        "uuid": "b5e9f39a368a16b41c19998153855f27",
        "title": "游善权山留题三首 寺后湫水",
        "author": "陈克",
        "content": "冈峦谁穿空，脉液互吞吐。\n凭虚倚翠岩，发地涵潼乳。\n哀絃响崖寺，清镜照林坞。\n萦坻骤曲折，嚙石犹飞舞。\n津涯浩无穷，神怪传自古。\n参差见坤轴，晃荡连水府。\n微生寄荒绝，多病厌咸苦。\n永怀宅清泠，戮力事农圃。\n青秧渐出水，紫笋新过雨。\n无惭种秫陶，更似煎茶羽。",
        "dynasty": "宋",
        "collection_info": null
    },
    {
        "uuid": "219a4ae59041f09007fe62186b9a393c",
        "title": "返魂梅次苏藉韵  其一",
        "author": "陈克",
        "content": "谁道春归无觅处，眠斋香雾作春昏。\n君诗似说江南信，试与梅花招断魂。",
        "dynasty": "宋",
        "collection_info": null
    },
    {
        "uuid": "d03080ece9b5422821d3a33e77fba77c",
        "title": "返魂梅次苏藉韵  其二",
        "author": "陈克",
        "content": "花开莫奏伤心曲，花落休矜称面妆。\n只忆梦为蝴蝶去，香云密处有春光。",
        "dynasty": "宋",
        "collection_info": null
    },
    {
        "uuid": "004d43efbf3c165da29807f2d312f5b9",
        "title": "返魂梅次苏藉韵  其三",
        "author": "陈克",
        "content": "老夫粥后惟耽睡，灰暖香浓百念消。\n不学朱门贵公子，鸭炉烟裏逞风标。",
        "dynasty": "宋",
        "collection_info": null
    },
    {
        "uuid": "b5572a00f678783e8f994cb10dd3b5c2",
        "title": "返魂梅次苏藉韵  其四",
        "author": "陈克",
        "content": "鼻根无奈重烟绕，偏处春随夜色匀。\n眼裏狂花开底事，依然看作一枝春。",
        "dynasty": "宋",
        "collection_info": null
    },
    {
        "uuid": "73b5d2da805e33ae3d587f34aac2ab3a",
        "title": "返魂梅次苏藉韵  其五",
        "author": "陈克",
        "content": "漫道君家四壁空，衣篝沈水晚朦胧。\n诗情似被花相恼，入我香奁境界中。",
        "dynasty": "宋",
        "collection_info": null
    },
    {
        "uuid": "3e1b0a8ec542d0263082c878631a4f83",
        "title": "句  其一",
        "author": "陈克",
        "content": "鸟声妨客梦，花片搅春心。",
        "dynasty": "宋",
        "collection_info": null
    },
    {
        "uuid": "2f2cc345f1faaf1a3b4d9a3a2a62585d",
        "title": "句  其二",
        "author": "陈克",
        "content": "易照水姿容，非復我登楼。",
        "dynasty": "宋",
        "collection_info": null
    },
    {
        "uuid": "f001dce143422cbaf1ad5c9ac4aa55d6",
        "title": "句  其三",
        "author": "陈克",
        "content": "徘徊临北顾，慷慨俯东流。",
        "dynasty": "宋",
        "collection_info": null
    },
    {
        "uuid": "090421d78b35e2690bf612ab83ea7ea3",
        "title": "句  其四",
        "author": "陈克",
        "content": "泪眼生憎好天色，离觞偏触病心情。",
        "dynasty": "宋",
        "collection_info": null
    },
    {
        "uuid": "53713ca8241928a4ee8824212b85d790",
        "title": "句  其五",
        "author": "陈克",
        "content": "莫向边鸿问消息，断肠书信不如无。",
        "dynasty": "宋",
        "collection_info": null
    },
    {
        "uuid": "c6607cace9a29899691f01ed1bd7d09e",
        "title": "句  其六",
        "author": "陈克",
        "content": "小楫登鱼蟹，平原聚鸟乌。",
        "dynasty": "宋",
        "collection_info": null
    },
    {
        "uuid": "1540f455cde441a4204ecec5fa64a835",
        "title": "句  其七",
        "author": "陈克",
        "content": "俯临铁瓮重城迥，远接金陵胜气来。",
        "dynasty": "宋",
        "collection_info": null
    },
    {
        "uuid": "397410732be189f787fa2462d6aa1727",
        "title": "句  其八",
        "author": "陈克",
        "content": "北固天下奇，凭虚倚楼堞。\n大江走天去，控以高崨嶪。",
        "dynasty": "宋",
        "collection_info": null
    },
    {
        "uuid": "1af6424f1e0048aac5cbe80ab25df79b",
        "title": "句  其九",
        "author": "陈克",
        "content": "君今向姑孰，山好江漫漫。\n炯如谪仙人，千载欣復还。",
        "dynasty": "宋",
        "collection_info": null
    },
    {
        "uuid": "db3cae7ff29b16d3648af8b2cf6cfe13",
        "title": "句  其一○",
        "author": "陈克",
        "content": "渺渺大江流。",
        "dynasty": "宋",
        "collection_info": null
    },
    {
        "uuid": "59db863b0491cfafb6309e7b27121f62",
        "title": "句  其一一",
        "author": "陈克",
        "content": "老眼不供愁。",
        "dynasty": "宋",
        "collection_info": null
    },
    {
        "uuid": "67bcd9dc1349dc5933121271561fbcd9",
        "title": "句  其一二",
        "author": "陈克",
        "content": "真成汗漫游。",
        "dynasty": "宋",
        "collection_info": null
    },
    {
        "uuid": "47fbc2517f64407a848bae764a3fbea8",
        "title": "句  其一三",
        "author": "陈克",
        "content": "殷勤一双眼。",
        "dynasty": "宋",
        "collection_info": null
    },
    {
        "uuid": "f22163c856f65d25d3a6e98b580d025b",
        "title": "句  其一四",
        "author": "陈克",
        "content": "白头何所恨。",
        "dynasty": "宋",
        "collection_info": null
    },
    {
        "uuid": "9099fd8b17c777b81c3c25cb2323876e",
        "title": "句  其一五",
        "author": "陈克",
        "content": "万事从来一笑空。",
        "dynasty": "宋",
        "collection_info": null
    },
    {
        "uuid": "85787b2e62673a4bddb493112d238011",
        "title": "句  其一六",
        "author": "陈克",
        "content": "病叟中闲已白鬚。",
        "dynasty": "宋",
        "collection_info": null
    },
    {
        "uuid": "e1d792248eb39d17ffbeb20988740895",
        "title": "句  其一七",
        "author": "陈克",
        "content": "何妨莲社醉渊明。",
        "dynasty": "宋",
        "collection_info": null
    },
    {
        "uuid": "89ed632cd5915173e3dd99dff9fff71b",
        "title": "句  其一八",
        "author": "陈克",
        "content": "剩欲题诗写怀抱。",
        "dynasty": "宋",
        "collection_info": null
    },
    {
        "uuid": "d87f698076c639cf1f9c6646741c2e12",
        "title": "句  其一九",
        "author": "陈克",
        "content": "园林初日破朝寒。",
        "dynasty": "宋",
        "collection_info": null
    },
    {
        "uuid": "4830ad34710bc962fc8787c3e625cc68",
        "title": "句  其二○",
        "author": "陈克",
        "content": "窈窕阶除天一方。",
        "dynasty": "宋",
        "collection_info": null
    },
    {
        "uuid": "f5b6c00bc339ebb25a1f53cd9d87f7f7",
        "title": "句  其二一",
        "author": "陈克",
        "content": "苍颜白髪不时新。",
        "dynasty": "宋",
        "collection_info": null
    },
    {
        "uuid": "f55f69742a38c52aa21c192bda026014",
        "title": "句  其二二",
        "author": "陈克",
        "content": "诗孱无奈陈桥月。",
        "dynasty": "宋",
        "collection_info": null
    },
    {
        "uuid": "1c16f8f1a16c8a21480072e3e27a5b49",
        "title": "句  其二三",
        "author": "陈克",
        "content": "冷蘂疏花次第匀。",
        "dynasty": "宋",
        "collection_info": null
    },
    {
        "uuid": "9e5f964e6f1fbd8a2cf7155041ce35d8",
        "title": "句  其二四",
        "author": "陈克",
        "content": "郊原空阔凈无尘。",
        "dynasty": "宋",
        "collection_info": null
    },
    {
        "uuid": "7a062300fe2cab4d7e664c8d0509bd4a",
        "title": "句  其二五",
        "author": "陈克",
        "content": "莫嘆劳生三十九。",
        "dynasty": "宋",
        "collection_info": null
    },
    {
        "uuid": "81775a0fec2451c28e2022a12173c999",
        "title": "句  其二六",
        "author": "陈克",
        "content": "老去光阴非我春。",
        "dynasty": "宋",
        "collection_info": null
    },
    {
        "uuid": "5ec0aedbdf988fe11fcb33176358aa6c",
        "title": "句  其二七",
        "author": "陈克",
        "content": "角中飘去凄于骨，笛裏吹来妙入神。",
        "dynasty": "宋",
        "collection_info": null
    },
    {
        "uuid": "27acf08e6fea5caf574c92316b241c08",
        "title": "句  其二八",
        "author": "陈克",
        "content": "愁眼不供千树雪，醉头犹奈一枝春。",
        "dynasty": "宋",
        "collection_info": null
    },
    {
        "uuid": "4b1912f2f8670d134974719220b1c95f",
        "title": "句  其二九",
        "author": "陈克",
        "content": "蒙蒙清露濯幽葩，醉质斓斑衬晓霞。",
        "dynasty": "宋",
        "collection_info": null
    },
    {
        "uuid": "8c55c44b7d070b25838de1c649328b65",
        "title": "句  其三○",
        "author": "陈克",
        "content": "顾我从来贫到骨，经营藜藿亦艰辛。",
        "dynasty": "宋",
        "collection_info": null
    },
    {
        "uuid": "6a43706e77e7ef1e88f71ec64724f47f",
        "title": "句  其三一",
        "author": "陈克",
        "content": "楼下旌旗五丈余，府中贤尹计魁梧。",
        "dynasty": "宋",
        "collection_info": null
    }
]