[
    {
        "uuid": "761005e367484c13b47e4c2960cef47d",
        "title": "西江月 捣玉扬珠万户",
        "author": "陈克",
        "content": "捣玉扬珠万户，膴眉高髻千峰。\n佳辰清寿黑头公，老稚扶携欢动。\n借问优游黄倚，何如强健夔龙。\n斝舡一棹百分空，浇泼胸中云梦。",
        "dynasty": "宋",
        "collection_info": null
    },
    {
        "uuid": "84bc5315bdbfcba8d900e4f18b5410d1",
        "title": "鹧鸪天 风露绢绢玉井莲",
        "author": "陈克",
        "content": "风露绢绢玉井莲，霓旌绛节会中元。\n鬓头未学功名晚，金紫由来称长年。\n青作穗，酒如泉。\n蓬莱方丈自飞仙。\n黄麻敕胜长生箓，早送夔龙到日边。",
        "dynasty": "宋",
        "collection_info": null
    },
    {
        "uuid": "bbc1ec7df0590bc4ab5d4665d1cee132",
        "title": "南歌子 凤斝飞醇酎",
        "author": "陈克",
        "content": "凤斝飞醇酎，龙筵喷异香。\n又还仁还祝延长。\n正对金风玉露、爽秋光。\n一种庄椿老，五杸仙桂芳。\n当年天产窦家郎。\n须信来春同此、赋高唐。",
        "dynasty": "宋",
        "collection_info": null
    },
    {
        "uuid": "d0ee233b7317bede955c0ee11ac84414",
        "title": "南歌子 爱日烘晴昼",
        "author": "陈克",
        "content": "爱日烘晴昼，轻寒护晓霜。\n小春庭院绕天香。\n仙风珊珊来自、五云乡。\n庭下芝兰秀，壶中日月长。\n要看发绿与瞳方。\n一笑人间千岁、饮淋浪。",
        "dynasty": "宋",
        "collection_info": null
    },
    {
        "uuid": "f99eaaad695d8db0b33a280614dea505",
        "title": "临江仙 枕帐依依残梦",
        "author": "陈克",
        "content": "枕帐依依残梦，斋房忽忽馀酲。\n薄衣团扇绕阶行。\n曲阑幽树，看得绿成阴。\n檐雨为谁凝咽，林花似我飘零。\n微吟休作断肠声。\n流莺百啭，解道此时情。",
        "dynasty": "宋",
        "collection_info": null
    },
    {
        "uuid": "e13d20385bb8398874418ab7c5f4fec1",
        "title": "临江仙 四海十年兵不解",
        "author": "陈克",
        "content": "四海十年兵不解，胡尘直到江城。\n岁华销尽客心惊。\n疏髯浑似雪，衰涕欲生冰。\n送老齑盐何处是，我缘应在吴兴。\n故人相望若为情。\n别愁深夜雨，孤影小窗灯。",
        "dynasty": "宋",
        "collection_info": null
    },
    {
        "uuid": "eae66fc8a266a8195892b63951e2dcee",
        "title": "渔家傲 宝瑟尘生郎去后",
        "author": "陈克",
        "content": "宝瑟尘生郎去后。\n绿窗闲却春风手。\n浅色宫罗新染就。\n晴时后。\n裁缝细意花枝斗。\n象尺熏炉移永昼。\n粉涩浥浥蔷薇透。\n晚景看来浑似旧。\n沈吟久。\n个侬争得知人瘦。",
        "dynasty": "宋",
        "collection_info": null
    },
    {
        "uuid": "d84eb2ddb9db7968a0920024c6ccd569",
        "title": "浣溪沙 浅画香膏拂紫绵",
        "author": "陈克",
        "content": "浅画香膏拂紫绵。\n牡丹花重翠云偏。\n手挼梅子并郎肩。\n病起心情终是怯，困来模样不禁怜。\n旋移针线小窗前。",
        "dynasty": "宋",
        "collection_info": null
    },
    {
        "uuid": "9b5002baae9a956f97c93800cd90d266",
        "title": "浣溪沙 香雾空蒙堕彩蟾",
        "author": "陈克",
        "content": "香雾空蒙堕彩蟾。\n倾城催映出重帘。\n□□银烛夜厌厌。\n何物与侬供醉眼，半黄梅子带红盐。\n粉融香润玉纤纤。",
        "dynasty": "宋",
        "collection_info": null
    },
    {
        "uuid": "cbf332e0a0c4b13ee030545c0670f2fd",
        "title": "浣溪沙 淡墨花枝掩薄罗",
        "author": "陈克",
        "content": "淡墨花枝掩薄罗。\n嫩蓝裙子窣湘波。\n水晶新样碾风荷。\n问着似羞还似恶，恼来成笑不成歌。\n芙蓉帐里奈君何。",
        "dynasty": "宋",
        "collection_info": null
    },
    {
        "uuid": "bcdd588ad7ac8f83fbcc7e314caf1daf",
        "title": "浣溪沙 短烛荧荧照碧窗",
        "author": "陈克",
        "content": "短烛荧荧照碧窗。\n重重帘幕护梨霜。\n幽欢不怕夜偏长。\n罗袜钿钗红粉醉，曲屏深幔绿橙香。\n征鸿离远断人肠。",
        "dynasty": "宋",
        "collection_info": null
    },
    {
        "uuid": "e2118410f584f514e8268eb0b0c02dc2",
        "title": "浣溪沙 小院春来百草青",
        "author": "陈克",
        "content": "小院春来百草青。\n拂墙桃李已飘零。\n绝知春意总无凭。\n卢女嫁时终薄命，徐娘身老谩多情。\n洗香吹粉转娉婷。",
        "dynasty": "宋",
        "collection_info": null
    },
    {
        "uuid": "8d047fa27a9e8d9d1e19c1cc81eb34e1",
        "title": "浣溪沙 窗纸幽幽不肯明",
        "author": "陈克",
        "content": "窗纸幽幽不肯明。\n寒更忍作断肠声。\n背人残烛却多情。\n合下心期唯有梦，如今魂梦也无凭。\n几行闲泪莫纵横。",
        "dynasty": "宋",
        "collection_info": null
    },
    {
        "uuid": "2d220cb54ff28d396c53774e23016338",
        "title": "摊破浣溪沙・山花子 □慢梳头浅画眉",
        "author": "陈克",
        "content": "□慢梳头浅画眉。\n乱莺残梦起多时。\n不道小庭花露湿，翦酴醿。\n帘额好风低燕子，窗油晴日打蜂儿。\n翠袖粉笺闲弄笔，写新诗。",
        "dynasty": "宋",
        "collection_info": null
    },
    {
        "uuid": "314872453c4dc44e7c6cccb6ee70e9ab",
        "title": "谒金门 花满院",
        "author": "陈克",
        "content": "花满院。\n飞去飞来双燕。\n红雨入帘寒不卷。\n晓屏山六扇。\n翠袖玉笙凄断。\n脉脉两娥愁浅。\n消息不知郎近远。\n一春长梦见。",
        "dynasty": "宋",
        "collection_info": null
    },
    {
        "uuid": "72c2884aa8ba1b04d80a873358862312",
        "title": "谒金门 柳丝碧",
        "author": "陈克",
        "content": "柳丝碧。\n柳下人家寒食。\n莺语匆匆花寂寂。\n玉阶春藓湿。\n闲凭熏笼无力。\n心事有谁知得。\n檀炷绕窗灯背壁。\n画檐残雨滴。",
        "dynasty": "宋",
        "collection_info": null
    },
    {
        "uuid": "fc4489282e3b386ed1d1353dc3950ffc",
        "title": "谒金门 深院静",
        "author": "陈克",
        "content": "深院静。\n尘暗曲房凄冷。\n黄叶满阶风不定。\n无端吹酒醒。\n露湿小园幽径。\n悄悄啼姑相应。\n半被馀熏残烛影。\n夜长人独冷。",
        "dynasty": "宋",
        "collection_info": null
    },
    {
        "uuid": "2b0c1691ce7c78d918f9cf92c1a7d09f",
        "title": "谒金门 春漏促",
        "author": "陈克",
        "content": "春漏促。\n谁见两人心曲。\n罨画屏风银蜡烛。\n泪珠红蔌蔌。\n懊恼欢娱不足。\n只许梦中相逐。\n今夜月明何处宿。\n画桥春水绿。",
        "dynasty": "宋",
        "collection_info": null
    },
    {
        "uuid": "298b7c11aff4cad129b3ce7dceaa7831",
        "title": "谒金门 春草碧",
        "author": "陈克",
        "content": "春草碧。\n忆着去年寒食。\n白纻红裙香□□，折花闹调客。\n好在江南江北。\n燕子不传消息。\n醉眼腾腾羞面赤。\n断肠侬记得。",
        "dynasty": "宋",
        "collection_info": null
    },
    {
        "uuid": "54a1934a6dd85ecc904249dca9d47488",
        "title": "谒金门 罗帐薄",
        "author": "陈克",
        "content": "罗帐薄。\n缥缈绮疏飞阁。\n红地团花金解络。\n香囊垂四角。\n尽日春风帘幕。\n谁见绿屏纤弱。\n云压枕函钗自落。\n无端春梦恶。",
        "dynasty": "宋",
        "collection_info": null
    },
    {
        "uuid": "2b07cb8c237c38fc768edc9cf5caa3f7",
        "title": "谒金门 愁脉脉",
        "author": "陈克",
        "content": "愁脉脉。\n目断江南江北。\n烟树重重芳信隔。\n小楼山几尺。\n细草孤云斜日。\n一向弄晴天色。\n帘外落花飞不得。\n东风无气力。",
        "dynasty": "宋",
        "collection_info": null
    },
    {
        "uuid": "de0d6643456c9bcb8a743e7df5b82030",
        "title": "谒金门 春寂寂",
        "author": "陈克",
        "content": "春寂寂。\n绿暗溪南溪北。\n溪水沈沈天一色。\n鸟飞春树黑。\n肠断小楼吹笛，醉里看朱成碧。\n愁满眼前遮不得。\n可怜双鬓白。",
        "dynasty": "宋",
        "collection_info": null
    },
    {
        "uuid": "0879f5ab1f5eada4848507ce8455ef40",
        "title": "虞美人 踏车不用青裙女",
        "author": "陈克",
        "content": "踏车不用青裙女。\n日夜歌声苦。\n风流墨绶强跻攀。\n唤起潜蛟飞舞、破天悭。\n公庭休更重门掩。\n细听催诗点。\n一尊已咏北窗风。\n卧看雪儿纤手、剥莲蓬。",
        "dynasty": "宋",
        "collection_info": null
    },
    {
        "uuid": "b12a0e54bccdcc72bf0d08bc5061b3b0",
        "title": "虞美人 小山戢戢盆池浅",
        "author": "陈克",
        "content": "小山戢戢盆池浅。\n芳树阴阴转。\n红阑干上刺蔷薇。\n蝴蝶飞来飞去、两三枝。\n绣裙斜立腰肢困。\n翠黛萦新恨。\n风流踪迹使人猜。\n过了斗鸡时节、合归来。",
        "dynasty": "宋",
        "collection_info": null
    },
    {
        "uuid": "e174d89ff69699dc14eb4b48f10613f7",
        "title": "虞美人 绿阴满院帘垂地",
        "author": "陈克",
        "content": "绿阴满院帘垂地。\n落絮萦香砌。\n池光不定药栏低。\n闲并一双鸂鶒、没人时。\n旧欢黯黯成幽梦。\n帐卷金泥重。\n日虹斜处暗尘飞。\n脉脉小窗孤枕、镜花移。",
        "dynasty": "宋",
        "collection_info": null
    },
    {
        "uuid": "376d90b0457d50b7a46cc209a029a9d1",
        "title": "菩萨蛮 柳条窣窣闲庭院",
        "author": "陈克",
        "content": "柳条窣窣闲庭院。\n锦波绣浪春风转。\n红日上阑干。\n晚来花更寒。\n绿檀金隐起。\n翠被香烟里。\n幽恨有谁知。\n空梁落燕泥。",
        "dynasty": "宋",
        "collection_info": null
    },
    {
        "uuid": "c3716c36e402bb2c96ca72182dd17c61",
        "title": "菩萨蛮 赤阑桥尽香街直",
        "author": "陈克",
        "content": "赤阑桥尽香街直。\n笼街细柳娇无力。\n金碧上青空。\n花晴帘影红。\n黄衫飞白马。\n日日青楼下。\n醉眼不逢人。\n午香吹暗尘。",
        "dynasty": "宋",
        "collection_info": null
    },
    {
        "uuid": "b0b13eeade04fb7455c8139b8c7bfeaa",
        "title": "菩萨蛮 池塘淡淡浮鸂鶒",
        "author": "陈克",
        "content": "池塘淡淡浮鸂鶒。\n杏花吹尽垂杨碧。\n天气度清明。\n小园新雨晴。\n绿窗描绣罢。\n笑语酴醿下。\n围坐赌青梅。\n困从双脸来。",
        "dynasty": "宋",
        "collection_info": null
    },
    {
        "uuid": "4cebc3f67dc2c2400782a6df5587e825",
        "title": "菩萨蛮 绿芜墙绕青苔院",
        "author": "陈克",
        "content": "绿芜墙绕青苔院。\n中庭日淡芭蕉卷。\n蝴蝶上阶飞。\n烘帘自在垂。\n玉钩双语燕。\n宝甃杨花转。\n几处簸钱声。\n绿窗春睡轻。",
        "dynasty": "宋",
        "collection_info": null
    },
    {
        "uuid": "67156370560cd98523c7550ce2f02b47",
        "title": "菩萨蛮 柳条到地莺声滑",
        "author": "陈克",
        "content": "柳条到地莺声滑。\n鸳鸯睡稳清沟阔。\n九曲转朱阑。\n花深人对闲。\n日长刀尺罢。\n试屐樱桃下。\n䰉髻玉钗风。\n云轻线脚红。",
        "dynasty": "宋",
        "collection_info": null
    },
    {
        "uuid": "b7dce536b72558c0de2e527ed588aed2",
        "title": "菩萨蛮 绿阴寂寂樱桃下",
        "author": "陈克",
        "content": "绿阴寂寂樱桃下。\n盆池劣照蔷薇架。\n帘影假山前。\n映阶红叶翻。\n芭蕉笼碧砌。\n猧子中庭睡。\n香径没人来。\n拂墙花又开。",
        "dynasty": "宋",
        "collection_info": null
    },
    {
        "uuid": "30273f5093e8508f984833670915f0ca",
        "title": "点绛唇 曲陌春风",
        "author": "陈克",
        "content": "曲陌春风，谁家姊妹同墙看。\n映花烘暖。\n困入茸茸眼。\n细马轻衫，倚醉偷回面。\n垂杨转。\n坠鞭挥扇。\n白地肝肠断。",
        "dynasty": "宋",
        "collection_info": null
    },
    {
        "uuid": "cb8c913b314c6eb95689d8834b087121",
        "title": "好事近 寻遍石亭春",
        "author": "陈克",
        "content": "寻遍石亭春，黯黯暮山明灭。\n竹外小溪深处，倚一枝寒月。\n淡云疏雨苦无情，得折便须折。\n醉帽凤鬟归去，有馀香愁绝。",
        "dynasty": "宋",
        "collection_info": null
    },
    {
        "uuid": "3868f8c33d9f81fcf8f842e62264f55f",
        "title": "千秋岁 柏舟高躅",
        "author": "陈克",
        "content": "柏舟高躅。\n晚岁宜遐福。\n门户壮，疏汤沐。\n青袍围白发。\n端锦缥犀轴。\n仙桂长，交柯却映蟠桃熟。\n缥缈长江曲。\n入破□箫逐。\n香雾满，飞华屋。\n玉钩凉月挂，冰麝芙蓉馥。\n千万寿，酒中倒卧南山绿。",
        "dynasty": "宋",
        "collection_info": null
    },
    {
        "uuid": "36fb245210684f6012394b6d65203e5c",
        "title": "鹧鸪天 禁瘆馀寒酒半醒",
        "author": "陈克",
        "content": "禁瘆馀寒酒半醒。\n蒲萄力软被愁侵。\n鲤鱼不寄江南信，绿尽菖蒲春水深。\n疑梦断，怆离襟。\n重帘复幕静愔愔。\n赤阑干外梨花雨，还是去年寒食心。",
        "dynasty": "宋",
        "collection_info": null
    },
    {
        "uuid": "553af4fb1617f93771b002e62c245479",
        "title": "鹧鸪天 芳树阴阴脱晚红",
        "author": "陈克",
        "content": "芳树阴阴脱晚红。\n馀香不断玉钗风。\n簿情夫婿花相似，一片西飞一片东。\n金翡翠，绣芙蓉。\n从教纤媚笑床空。\n揉蓝衫子休无赖，只与离人结短封。",
        "dynasty": "宋",
        "collection_info": null
    },
    {
        "uuid": "1454aaa4c1d009fc05d7b116844b8e4d",
        "title": "鹧鸪天 小市桥弯更向东",
        "author": "陈克",
        "content": "小市桥弯更向东。\n便门长记旧相逢。\n踏青会散秋千下，鬓影衣香怯晚风。\n悲往事，向孤鸿。\n断肠肠断旧情浓。\n梨花院落黄茅店，绣被春寒此夜同。",
        "dynasty": "宋",
        "collection_info": null
    },
    {
        "uuid": "ee965aeb526fb57fe691bdb2cdece0c3",
        "title": "豆叶黄・忆王孙 粉墙丹柱柳丝中",
        "author": "陈克",
        "content": "粉墙丹柱柳丝中。\n帘箔轻明花影重。\n午醉醒来一面风。\n绿匆匆。\n几颗樱桃叶底红。",
        "dynasty": "宋",
        "collection_info": null
    },
    {
        "uuid": "9262c187fbc2137b1e4d4e8f8d52e3d7",
        "title": "豆叶黄・忆王孙 树头初日鹁鸠鸣",
        "author": "陈克",
        "content": "树头初日鹁鸠鸣。\n野店山桥新雨晴。\n短褐无泥竹杖轻。\n水泠泠。\n梅片飞时春草青。",
        "dynasty": "宋",
        "collection_info": null
    },
    {
        "uuid": "fd525ceeb6c8958390ccdf3ac290da5f",
        "title": "豆叶黄・忆王孙 秋千人散小庭空",
        "author": "陈克",
        "content": "秋千人散小庭空。\n麝冷灯昏愁杀侬。\n独有闲阶两袖风。\n月胧胧。\n一树梨花细雨中。",
        "dynasty": "宋",
        "collection_info": null
    },
    {
        "uuid": "24c70e50129dd5f16e7aebfac76386aa",
        "title": "鹧鸪天 柳外东风不满旗",
        "author": "陈克",
        "content": "柳外东风不满旗。\n青裾白面出疏篱。\n㬠来打鼓侬吹笛，催送儿郎踏浪飞。\n倾两耳，斗双螭。\n家家春酒泻尖泥。\n侬今已是沧浪客，莫向尊前唱教池。",
        "dynasty": "宋",
        "collection_info": null
    },
    {
        "uuid": "f5e7cd798a95a58137c6cd2ea6330cfb",
        "title": "浣溪沙 罨画溪头春水生",
        "author": "陈克",
        "content": "罨画溪头春水生。\n铜官山外夕阳明。\n暖风无力小舟横。\n万事悠悠生处熟，三杯兀兀醉时醒。\n杏花杨柳更多情。",
        "dynasty": "宋",
        "collection_info": null
    },
    {
        "uuid": "405cf3e7472360934c373e6eb313666a",
        "title": "浣溪沙 桥北桥南新雨晴",
        "author": "陈克",
        "content": "桥北桥南新雨晴。\n柳边花底暮寒轻。\n万家灯火照溪明。\n凫舄差池官事了，木山彩错市人惊。\n街头酒贱唱歌声。",
        "dynasty": "宋",
        "collection_info": null
    },
    {
        "uuid": "0d95e064a9615fc7975d03203f4bdacf",
        "title": "减字木兰花 阆风玄圃",
        "author": "陈克",
        "content": "阆风玄圃。\n阳羡溪头山好处。\n郁郁葱葱。\n胜日尊罍笑语中。\n十分芳酒。\n鹤发初生千万寿。\n乐事年年。\n弟劝兄酬阿母前。",
        "dynasty": "宋",
        "collection_info": null
    },
    {
        "uuid": "c74e71e7b471f36eb5f5163e6b639801",
        "title": "临江仙 老屋风悲脱叶",
        "author": "陈克",
        "content": "老屋风悲脱叶，枯城月破浮烟。\n谁人惨惨把忧端。\n蛮歌犯星起，重觉在天边。\n秋色巧摧愁鬓，夜寒偏着诗肩。\n不知桂影为谁圆。\n何须照床里，终是一人眠。",
        "dynasty": "宋",
        "collection_info": null
    },
    {
        "uuid": "752145c59a74cfc6d8b701000a3ca5b0",
        "title": "清平乐 枕边清血",
        "author": "陈克",
        "content": "枕边清血。\n梦好离肠切。\n笑倚柳条同挽结。\n满眼河桥烟月。\n莺啼新晓璁珑。\n罗窗寂寞春空。\n只许梦魂相近，此生枉是相逢。",
        "dynasty": "宋",
        "collection_info": null
    },
    {
        "uuid": "4757302391bc5323406f4f10b9b5c89b",
        "title": "鹧鸪天 白苎吴侬红颊儿",
        "author": "陈克",
        "content": "白苎吴侬红颊儿。\n行歌半是使君诗。\n山茶处处春犹浅，灯市人人夜不归。\n拚剧饮，莫相违。\n皇恩往往下丹墀。\n挥毫却对莲花炬，忆着苹洲秉烛时。",
        "dynasty": "宋",
        "collection_info": null
    },
    {
        "uuid": "7bc60b591e8b979725caeb23b548d641",
        "title": "南歌子 午夜添红蜡",
        "author": "陈克",
        "content": "午夜添红蜡，分曹立翠娥。\n觥筹寂寂断经过。\n谁料绮丛香里、是银河。\n老去空髯戟，愁来奈脸波。\n一杯如此断肠何。\n枉杀两人心事、只闻歌。",
        "dynasty": "宋",
        "collection_info": null
    },
    {
        "uuid": "e814f5fdf3cea9107db28a5f9c53f310",
        "title": "南歌子 献鲤荣今日",
        "author": "陈克",
        "content": "献鲤荣今日，凭熊瑞此邦。\n年年寿酒乐城隍。\n共道使君椿树、似甘棠。\n歌舞重城晓，从容燕席凉。\n不须苏合与都梁。\n风外荷花无数、是炉香。",
        "dynasty": "宋",
        "collection_info": null
    },
    {
        "uuid": "40388f086c3930848cbdca3a947f184f",
        "title": "南歌子 北固烟中寺",
        "author": "陈克",
        "content": "北固烟中寺，西津雨后山。\n看公英气两眉间。\n如在林霏、江月袭人寒。\n展翼声名久，占熊福艾全。\n风流不是地行仙。\n好去鞭笞鸾凤、紫微天。",
        "dynasty": "宋",
        "collection_info": null
    },
    {
        "uuid": "1114c75d0fd242d9f0dca441855ede14",
        "title": "南歌子 云里千山暖",
        "author": "陈克",
        "content": "云里千山暖，溪头八月凉。\n华簪霭霭待萱堂。\n羡子怀中双橘、半青黄。\n老去齐眉案，闲来坦腹床。\n相如何日从长杨。\n惭愧年年高会、索槟榔。",
        "dynasty": "宋",
        "collection_info": null
    },
    {
        "uuid": "a5e14d5110ad41fe460038d06aef6064",
        "title": "南歌子 胜日萱庭小",
        "author": "陈克",
        "content": "胜日萱庭小，西风橘柚长。\n天怜扇枕彩衣郎。\n乞与淡云纤月、十分凉。\n潋滟三危雾，氤氲百濯香。\n年来椿树更苍苍。\n不用蓝桥辛苦、捣玄霜。",
        "dynasty": "宋",
        "collection_info": null
    },
    {
        "uuid": "d6c5a3ba8a4e2d6b908eba754097b9d2",
        "title": "南歌子 画幛经梅润",
        "author": "陈克",
        "content": "画幛经梅润，罗衣尚麦寒。\n古苔苍石绿句栏。\n帘外映花新竹、两三竿。\n蠢蠢吴蚕卧，娉娉楚女闲。\n红阴角子共尝酸。\n肠断个侬憨态、小眉弯。",
        "dynasty": "宋",
        "collection_info": null
    },
    {
        "uuid": "4b39eb986b41db8da1210cd1b5071256",
        "title": "南歌子 看月凭肩枨",
        "author": "陈克",
        "content": "看月凭肩枨，娇春枕臂眠。\n不尽花絮夜来寒。\n帐底浓香残梦、更缠绵。\n起晚笼莺怪，妆迟绣伴牵。\n声声催唤药栏边。\n整髻收裙无力、上秋千。",
        "dynasty": "宋",
        "collection_info": null
    },
    {
        "uuid": "fc372e676b438e42470c870acc4eced2",
        "title": "虞美人 越罗巧画春山叠",
        "author": "陈克",
        "content": "越罗巧画春山叠。\n个里融香雪。\n满身空翠不胜寒。\n恰似那回偷印、小眉山。\n青骢油壁西陵下。\n仿佛当时话。\n而今眼底是高唐。\n拂拂淡云疏雨、断人肠。",
        "dynasty": "宋",
        "collection_info": null
    },
    {
        "uuid": "e3de6b4ff95ed9a24b49e05128f7fb57",
        "title": "宁王进史图",
        "author": "陈克",
        "content": "上林风暖脊令飞，玉带花骢侍讌归。\n汗简不知天上事，至尊新纳寿王妃。",
        "dynasty": "宋",
        "collection_info": null
    },
    {
        "uuid": "1596c7aa48935d5872d82b58fea45162",
        "title": "善财参自在天",
        "author": "陈克",
        "content": "善财得法犹儿子，工巧仍参自在天。\n若悟菩提同戏事，不应縳律更枯禅。",
        "dynasty": "宋",
        "collection_info": null
    },
    {
        "uuid": "d1158522895f9c7fcab4c660478be06f",
        "title": "题赵次张所藏贼头子二首  其一",
        "author": "陈克",
        "content": "扬鞭指点万貔貅，打取卢龙十四州。\n烦君为发禄山冢，看我快饮月氏头。",
        "dynasty": "宋",
        "collection_info": null
    },
    {
        "uuid": "22a3c3464e71e18bb3bf6b90e7fc0417",
        "title": "题赵次张所藏贼头子二首  其二",
        "author": "陈克",
        "content": "龙章鳯姿世不乏，束手无奈于此思。\n丹青王会何须尔，颈血淋漓送藁街。",
        "dynasty": "宋",
        "collection_info": null
    },
    {
        "uuid": "7e92af6d5ce7538df4016cbc578ee2e7",
        "title": "画梅花  其一",
        "author": "陈克",
        "content": "溪路模糊半山雪，暗淡寒梅一枝月。\n醉眸无处认冰姿，两袖香风更愁绝。",
        "dynasty": "宋",
        "collection_info": null
    },
    {
        "uuid": "ae31f7947fdbe5883327c1fd5e2c89b7",
        "title": "画梅花  其二",
        "author": "陈克",
        "content": "长恨飘零如楚云，梦中犹记好精神。\n忽逢冷艶冰绡上，叹息侯家占好春。",
        "dynasty": "宋",
        "collection_info": null
    },
    {
        "uuid": "503b864d54ea5e4c2a98d533b499d80e",
        "title": "画梅花  其三",
        "author": "陈克",
        "content": "误人吹裂柯亭笛，岂有残英落绮席。\n始信寿阳人写真，不知江南近消息。",
        "dynasty": "宋",
        "collection_info": null
    },
    {
        "uuid": "07879aca022dcfeaef34ff6f97d4617c",
        "title": "跋赵朝议江行初雪图",
        "author": "陈克",
        "content": "我本孤舟蓑笠翁，雪厓烟树一生中。\n如今不向江湖去，鬬舰旌旗照水红。",
        "dynasty": "宋",
        "collection_info": null
    },
    {
        "uuid": "f8f14f15a28762a257b778b609b1d9cc",
        "title": "雪岸图",
        "author": "陈克",
        "content": "大年貌得寒江雪，鳬雁沙头野彴微。\n箇裏有诗谁会得，情知不道一蓑归。",
        "dynasty": "宋",
        "collection_info": null
    },
    {
        "uuid": "072cc5ef431e0a0d39d8fada460e050a",
        "title": "江南山色",
        "author": "陈克",
        "content": "笔间烟雨漫愁人，不是溪山自在春。\n一段江南好风景，夕阳花坞净无尘。",
        "dynasty": "宋",
        "collection_info": null
    },
    {
        "uuid": "b35700aac3bc86e95a7678cc7336cb03",
        "title": "谢曹中甫惠着色山水抺胸",
        "author": "陈克",
        "content": "曹郎富天巧，发思绮纨间。\n规模宝月团，浅淡分眉山。\n丹青缀锦树，金碧罗烟鬟。\n炉峰香自涌，楚云杳难攀。\n政宜林下风，妙想非人寰。\n飘萧河官步，罗抺陵九关。\n我家老孟光，刻画非妖嫺。\n绣鳯褐颠倒，锦鲸弃榛菅。\n忍将漫汗泽，败此修连姢。\n缄藏寄书篆，晓梦生斓斑。",
        "dynasty": "宋",
        "collection_info": null
    },
    {
        "uuid": "f5196c846bcbef03cbc8a0966a3b857a",
        "title": "题赵宜兴万里江山图",
        "author": "陈克",
        "content": "惨淡何人画，飘飖万里心。\n云轻春树暗，日落暮江深。\n细酌渊明酒，仍弹子贱琴。\n知公湖海气，对此益骎骎。",
        "dynasty": "宋",
        "collection_info": null
    },
    {
        "uuid": "6276649728e7a48e32ff3ec16a7e572a",
        "title": "大年流水绕孤村图",
        "author": "陈克",
        "content": "少游一觉扬州梦，自作清歌自写成。\n流水寒鸦总堪画，细看疑有断肠声。",
        "dynasty": "宋",
        "collection_info": null
    },
    {
        "uuid": "b429be702ad5426a229dba5b1828fdc5",
        "title": "唐人画牡丹图二首  其一",
        "author": "陈克",
        "content": "重楼杰阁上烟霞，戟带飘飘护翠华。\n侍女番休春醉着，不知野鹿犯宫花。",
        "dynasty": "宋",
        "collection_info": null
    },
    {
        "uuid": "8a85cf3970a24138e98385a9ea49bfcf",
        "title": "唐人画牡丹图二首  其二",
        "author": "陈克",
        "content": "残红通白及时开，不费君王羯鼓催。\n玉笛重拈天一笑，外边蜂蝶等闲来。",
        "dynasty": "宋",
        "collection_info": null
    },
    {
        "uuid": "c398629cafe296d923f4e5168294f197",
        "title": "伯时四骑",
        "author": "陈克",
        "content": "弱毫寸纸有余地，如见天闲八尺龙。\n坐想时危真致此，两军旗鼓噪西风。",
        "dynasty": "宋",
        "collection_info": null
    },
    {
        "uuid": "2387e49d6dc20085e6f59775cb3503ba",
        "title": "曹夫人牧羊图",
        "author": "陈克",
        "content": "日长永巷车音细，插竹洒盐纷妬恃。\n美人零落泾水寒，两鬓风鬟一挥涕。\n柔毛𧤏𧤏与人羣，儿女恩怨徒纷纷。\n洞房那復知许事，但画远牧连空云。\n槲叶飘萧晚风劲，羖䍽相追寒鹊并。\n短童何处沙艹深，族走羣飞各天性。\n向来鞍马曹将军，文采班班今尚存。\n林下夫人更超绝，新图不作五花文。",
        "dynasty": "宋",
        "collection_info": null
    },
    {
        "uuid": "ae329476b559d0bfc9aea5e3abb9388f",
        "title": "观钱德尝书画",
        "author": "陈克",
        "content": "临池竞赏无心笔，破产新酬没骨花。\n老子眼寒俱不识，劳君煎点入香茶。",
        "dynasty": "宋",
        "collection_info": null
    },
    {
        "uuid": "b4eac6f793896153bf67a8dde3201db3",
        "title": "奉题董端明渔父醉乡烧香图十六首 渔父七首 其一",
        "author": "陈克",
        "content": "处处晴沙着钓纶，浴鳬飞鹭颇相亲。\n谁知夙昔风云会，只似寻常江海人。",
        "dynasty": "宋",
        "collection_info": null
    },
    {
        "uuid": "a9fb35cc76a99ee92a9c5ac940a3de7c",
        "title": "奉题董端明渔父醉乡烧香图十六首 渔父七首 其二",
        "author": "陈克",
        "content": "鲙缕丝丝雪色鱼，碧筩香细引村沽。\n江天此乐谁无分，不问官家乞鑑湖。",
        "dynasty": "宋",
        "collection_info": null
    },
    {
        "uuid": "2dead418ce0b1f7d048d88882087c4ae",
        "title": "奉题董端明渔父醉乡烧香图十六首 渔父七首 其三",
        "author": "陈克",
        "content": "君王猎罢载熊罴，锡壤分茅合霸齐。\n邑有鱼盐太多事，翛然何似钓璜溪。",
        "dynasty": "宋",
        "collection_info": null
    },
    {
        "uuid": "1020ef7196ebd34a66d9b7cbdc93cb16",
        "title": "奉题董端明渔父醉乡烧香图十六首 渔父七首 其四",
        "author": "陈克",
        "content": "倾吴佐越早经纶，朝市风波猛乞身。\n不道五湖春浪急，蓬窗还有捧心人。",
        "dynasty": "宋",
        "collection_info": null
    },
    {
        "uuid": "c2eccc19461db7d6ba48501b5e3dc726",
        "title": "奉题董端明渔父醉乡烧香图十六首 渔父七首 其五",
        "author": "陈克",
        "content": "志和渔隐古仙真，霅水风流见后身。\n蓑笠何须访图画，貂蝉凛凛在麒麟。",
        "dynasty": "宋",
        "collection_info": null
    },
    {
        "uuid": "f8739589a25d240673914cb9232661ca",
        "title": "奉题董端明渔父醉乡烧香图十六首 渔父七首 其六",
        "author": "陈克",
        "content": "雷泽田渔翊圣明，射蛟南幸见升平。\n稍分天汉昭回象，更和江湖欸乃声。",
        "dynasty": "宋",
        "collection_info": null
    },
    {
        "uuid": "08f83a524e982c9f4af9070a0e77bd85",
        "title": "奉题董端明渔父醉乡烧香图十六首 渔父七首 其七",
        "author": "陈克",
        "content": "风烟回首钓鱼台，巾褐从容小殿开。\n自是玉皇香案吏，外边休奏客星来。",
        "dynasty": "宋",
        "collection_info": null
    },
    {
        "uuid": "ad1fec73cb37b6aa655dca90138386c5",
        "title": "奉题董端明渔父醉乡烧香图十六首 醉乡七首 其一",
        "author": "陈克",
        "content": "醉乡天地谁开闢，光景冲融古到今。\n明月清风一长啸，杯中时见昔人心。",
        "dynasty": "宋",
        "collection_info": null
    },
    {
        "uuid": "cf2c0feefb19c10d2e59f27853d6aa9c",
        "title": "奉题董端明渔父醉乡烧香图十六首 醉乡七首 其二",
        "author": "陈克",
        "content": "昔人爱酒復能诗，阮籍陶潜盖有之。\n共道尚书兼此兴，超然异代忽同时。",
        "dynasty": "宋",
        "collection_info": null
    },
    {
        "uuid": "216fe69a7726093bc55f5de6a1c420ba",
        "title": "奉题董端明渔父醉乡烧香图十六首 醉乡七首 其三",
        "author": "陈克",
        "content": "斗酒百篇元佑初，当时流辈已萧疏。\n闭门日饮身强健，得见昇平总不如。",
        "dynasty": "宋",
        "collection_info": null
    },
    {
        "uuid": "b67bbb31d3cfd6ef02777876c0c0cb83",
        "title": "奉题董端明渔父醉乡烧香图十六首 醉乡七首 其四",
        "author": "陈克",
        "content": "子房帷幄赞神谋，晚岁疏封自占留。\n代邸勋劳今绝口，上恩仍与醉乡侯。",
        "dynasty": "宋",
        "collection_info": null
    },
    {
        "uuid": "e46b9d93c044cd4ba35765e01d5c3979",
        "title": "奉题董端明渔父醉乡烧香图十六首 醉乡七首 其五",
        "author": "陈克",
        "content": "脱靴神气迥飘飘，平日千钟奉帝尧。\n老子浮沉人不识，酒垆争席奈渔樵。",
        "dynasty": "宋",
        "collection_info": null
    },
    {
        "uuid": "c3a757d5b134dd84a710d7ed1acff1ba",
        "title": "奉题董端明渔父醉乡烧香图十六首 醉乡七首 其六",
        "author": "陈克",
        "content": "老瓦盆中旋泼醅，陶然乐圣且衔杯。\n只今痛饮谁能那，宝器恩从天上来。",
        "dynasty": "宋",
        "collection_info": null
    },
    {
        "uuid": "4ef89134507dacfd3a535bc06a6432d8",
        "title": "奉题董端明渔父醉乡烧香图十六首 醉乡七首 其七",
        "author": "陈克",
        "content": "黄金细字勒杯巡，鱼水恩私晚更亲。\n但得赐田堪种秫，向来浮议不关身。",
        "dynasty": "宋",
        "collection_info": null
    },
    {
        "uuid": "0419c0bf7f3e097e5a95c9bbd569136f",
        "title": "奉题董端明渔父醉乡烧香图十六首 烧香二首 其一",
        "author": "陈克",
        "content": "相如绿绮有新声，荀令熏炉非故情。\n曲罢空山满香雾，飘然还上赤霄行。",
        "dynasty": "宋",
        "collection_info": null
    },
    {
        "uuid": "ca37359db7cf5e8f30bc42d2c16bef79",
        "title": "奉题董端明渔父醉乡烧香图十六首 烧香二首 其二",
        "author": "陈克",
        "content": "琴心非佛亦非仙，座下絃歌万二千。\n一瓣香中谁会得，要须灵刹散花天。",
        "dynasty": "宋",
        "collection_info": null
    },
    {
        "uuid": "5d2efa008cdc3d7907c322364916ba90",
        "title": "题叶硕父画卷二首  其一",
        "author": "陈克",
        "content": "扁舟欲向山阴去，端为林泉作此行。\n不独卷中携栗里，还于句裏得渊明。",
        "dynasty": "宋",
        "collection_info": null
    },
    {
        "uuid": "6138fa8a0cf1a1c367cfa2faabff3a96",
        "title": "题叶硕父画卷二首  其二",
        "author": "陈克",
        "content": "风烟幻出元晖画，林壑天然硕父诗。\n只似无心云出岫，轮囷萧索更多姿。",
        "dynasty": "宋",
        "collection_info": null
    },
    {
        "uuid": "92738897a2aa3d17065b169241cb9325",
        "title": "题张文潜画帖  其一",
        "author": "陈克",
        "content": "此老从来马如狗，却笑蹇驴难朝天。\n聊尔据鞍犹觅句，想知行处似乘船。",
        "dynasty": "宋",
        "collection_info": null
    },
    {
        "uuid": "1e24d20bc77c3f2e9aef25aa724e818d",
        "title": "题张文潜画帖  其二",
        "author": "陈克",
        "content": "官曹文书堆满床，愦愦度日孤昼长。\n安得如彼二三子，抱琴挟策置我旁。",
        "dynasty": "宋",
        "collection_info": null
    },
    {
        "uuid": "d89185dd88b433ba4f1fa1f41c4c21f8",
        "title": "何伯言画",
        "author": "陈克",
        "content": "何子画山心极苦，不画山林画其趣。\n不知此绢厚几许，隐隐深入疑有路。\n去年持此干贵权，数幅得官仍得钱。\n平民常产卖有尽，笔端有产无穷年。\n而今东绢知何数，不为水墨为襦袴。\n我怜何子老更痴，平民皆饱汝独饥。",
        "dynasty": "宋",
        "collection_info": null
    },
    {
        "uuid": "7443b19ae00d393b255a9b42244a6b74",
        "title": "三品石",
        "author": "陈克",
        "content": "临春结绮今何在，屹立巉巉终不改。\n可怜江总负君恩，白头仍作北朝臣。",
        "dynasty": "宋",
        "collection_info": null
    },
    {
        "uuid": "0639a69684dcd7510c55f05412299419",
        "title": "瑞香",
        "author": "陈克",
        "content": "佳人在空谷，双星思银河。\n契阔不有命，盛时岂蹉跎。\n娟娟匡庐秀，如此粲者何。\n香蜜缀红糁，宝熏罩宫罗。\n幽窗下团栾，微风自婆娑。\n寂寥千年初，戢戢逢艾多。\n何阶託方便，百金聘猗傩。\n赤栏青篾舫，丁宁护根窼。\n泥沙亦天幸，扳联入宣和。\n谁令兰蕙徒，憔悴守岩阿。",
        "dynasty": "宋",
        "collection_info": null
    },
    {
        "uuid": "6a9819381580a62aa98eb2f38f02b0dc",
        "title": "九月瑞香盛开",
        "author": "陈克",
        "content": "宣和殿裏春风早，红锦熏笼二月时。\n流落人间真善事，九秋霜露却相宜。",
        "dynasty": "宋",
        "collection_info": null
    },
    {
        "uuid": "566e9af3f6dc8ab665f9d1dcf72e08f5",
        "title": "代王正平从谏掾乞画凭肩美人扇子二首  其一",
        "author": "陈克",
        "content": "道人已悟孩提事，弃掷泥儿坏纸鸢。\n闻道近来都识破，丹青便面亦轻捐。",
        "dynasty": "宋",
        "collection_info": null
    },
    {
        "uuid": "1e610558af0c6d2728f5165308b5231f",
        "title": "代王正平从谏掾乞画凭肩美人扇子二首  其二",
        "author": "陈克",
        "content": "难陀已幻登伽女，童子犹参苏密多。\n正士逡巡不应受，可能分供病维摩。",
        "dynasty": "宋",
        "collection_info": null
    },
    {
        "uuid": "d46513b61eda61e104acead027387a3c",
        "title": "游谢乡",
        "author": "陈克",
        "content": "雨裏落帆游谢乡，寒声古木共荒凉。\n四山为我洗苍玉，况有故人归上方。",
        "dynasty": "宋",
        "collection_info": null
    },
    {
        "uuid": "7c8a856953e8b1a7070ede812be29d28",
        "title": "闺情",
        "author": "陈克",
        "content": "壁间卫玠眉目是，膝下枚皋言语真。\n纵使无情似郎主，那能对此不沾巾。",
        "dynasty": "宋",
        "collection_info": null
    },
    {
        "uuid": "d7b28615685cabfb907e97f6c8f26ddc",
        "title": "五月菊",
        "author": "陈克",
        "content": "黄菊有本性，霜余见幽茂。\n名缁喻般若，太史谨占候。",
        "dynasty": "宋",
        "collection_info": null
    },
    {
        "uuid": "f46466e25568fee523b93680fb39760c",
        "title": "送僧归天宁万年禅院",
        "author": "陈克",
        "content": "朝天来诣觚棱阙，傍海归寻瀑布峰。\n才大不惭师号美，道高翻讶帝恩重。\n问程行冒江村雨，寄宿吟听水寺钟。\n到日依依赏清景，石桥云月满杉松。",
        "dynasty": "宋",
        "collection_info": null
    },
    {
        "uuid": "e63e9ec30ffd9f314fdc91280b5f01c9",
        "title": "舍弟书来索近诗",
        "author": "陈克",
        "content": "溪上秋风浊酒杯，白头羞见菊花开。\n夫耕妇馌吾将老，弟劝兄酬子不来。\n霜露终身思建业，云山何处是天台。\n百年怀抱今如此，纵有诗成似七哀。",
        "dynasty": "宋",
        "collection_info": null
    },
    {
        "uuid": "cc89733f18536e6f8bbd4e3835077a82",
        "title": "谢疟鬼",
        "author": "陈克",
        "content": "皇天分四时，寒暑代翕张。\n折胶与流金，民生以为常。\n伊坎离何神，为帝司一方。\n如何纵孽鬼，乘时盗阴阳。\n睢盱四五辈，欻东西跳踉。\n诡秘各有名，为人作炎凉。\n或燔以炬火，或吹以鞴囊。\n初噤如立雪，俄赫如探汤。\n炎洲抵阴壑，那得在一床。\n阏伯追实沈，左右分寇攘。\n须臾异冬春，裘扇安可当。\n番休数汗粟，冰炭沸我肠。\n怫鬰不自聊，灾疢未渠央。\n非针艾所及，区区事祈禳。\n牺牲一物无，祝祠甚荒唐。\n殷勤谢众鬼，汝计诚未良。\n汝利在呕泄，藜苋焉足尝。\n我贫乏钱财，调汝徒披猖。\n来汝岂不闻，儒生类强梁。\n子美虽老瘦，腼颜事新粧。\n退之稍奸黠，百药更臭香。\n身病易语言，咄咄多谤伤。\n吾将援此例，勉作新诗章。\n诗以荣汝归，自可捐糗粮。\n资送于汝足，此外何所望。\n汝也宁惭，急急去我旁。",
        "dynasty": "宋",
        "collection_info": null
    },
    {
        "uuid": "d28163062701517bfe64ae931ba60a8c",
        "title": "阳羡春歌",
        "author": "陈克",
        "content": "石亭梅花落如积，吐鲛斓斑竹茹赤。\n祝陵有酒清若空，煮糯蒸鱼作寒食。\n长桥新晴好天气，两市儿郎棹船戏。\n溪头饶鼓狂杀侬，青盖红裙偶相值。\n风光何处最可怜，邵家高楼白日边。\n楼下游人颜色喜，溪南黄帽应羞死。\n三月未有二月残，灵龟可信渰水干。\n葑草青青促归去，短萧横笛说明年。",
        "dynasty": "宋",
        "collection_info": null
    },
    {
        "uuid": "d37f2252ac515344d4f7c80cfdda90aa",
        "title": "寿张教授",
        "author": "陈克",
        "content": "玉府多应惜谪仙，紫皇留恋到残年。\n画眉京溜风流在，借箸先生节概全。\n禄比书辞增百万，寿如门弟及三千。\n互乡不解华祝封，只诵天长地久篇。",
        "dynasty": "宋",
        "collection_info": null
    },
    {
        "uuid": "7efe48fc952ae0c405363b7337606b49",
        "title": "游善权山留题三首 干洞",
        "author": "陈克",
        "content": "神仙何时开，中虚仰萦盘。\n呀然九地低，怪此天壤宽。\n窈窅闢琼户，璁珑缀珠鬘。\n阴道差险绝，真形谢雕剜。\n阆风安在哉，突兀浮云端。\n天高鬼神恶，欲往良独难。\n空飞遽未暇，穴处如何安。\n相将三重茅，势面玄都坛。\n仙田满嘉植，玉彩长阑干。\n心空腹自实，宁计米盐残。",
        "dynasty": "宋",
        "collection_info": null
    },
    {
        "uuid": "3ae5a05bd016d37b562fa73ab9e598de",
        "title": "游善权山留题三首 水洞",
        "author": "陈克",
        "content": "逶迤步哀壑，跼蹐生微澜。\n惨惨白日暮，萧萧朱夏寒。\n崖倾势方壮，石出水益湍。\n淙流响磬瑟，突起横镆干。\n微踪乍渺茫，妙想忺盘桓。\n我今人世间，所向行路难。\n如何洞宫脚，危磴仍屈蟠。\n神伤阻独往，髪竖两股酸。\n了知仙凡隔，坐惜岁月残。\n心违泪交堕，已去犹长嘆。",
        "dynasty": "宋",
        "collection_info": null
    },
    {
        "uuid": "e00ef641b9b0df94add5d1f6c52c13f9",
        "title": "游善权山留题三首 寺后湫水",
        "author": "陈克",
        "content": "冈峦谁穿空，脉液互吞吐。\n凭虚倚翠岩，发地涵潼乳。\n哀絃响崖寺，清镜照林坞。\n萦坻骤曲折，嚙石犹飞舞。\n津涯浩无穷，神怪传自古。\n参差见坤轴，晃荡连水府。\n微生寄荒绝，多病厌咸苦。\n永怀宅清泠，戮力事农圃。\n青秧渐出水，紫笋新过雨。\n无惭种秫陶，更似煎茶羽。",
        "dynasty": "宋",
        "collection_info": null
    },
    {
        "uuid": "dd0ca89d986ffca31cf3b79ab751bc93",
        "title": "返魂梅次苏藉韵  其一",
        "author": "陈克",
        "content": "谁道春归无觅处，眠斋香雾作春昏。\n君诗似说江南信，试与梅花招断魂。",
        "dynasty": "宋",
        "collection_info": null
    },
    {
        "uuid": "e3266d713a79948e3e5a69b56988e078",
        "title": "返魂梅次苏藉韵  其二",
        "author": "陈克",
        "content": "花开莫奏伤心曲，花落休矜称面妆。\n只忆梦为蝴蝶去，香云密处有春光。",
        "dynasty": "宋",
        "collection_info": null
    },
    {
        "uuid": "e58637b0a5a6b23fc482aa5e15a47bdb",
        "title": "返魂梅次苏藉韵  其三",
        "author": "陈克",
        "content": "老夫粥后惟耽睡，灰暖香浓百念消。\n不学朱门贵公子，鸭炉烟裏逞风标。",
        "dynasty": "宋",
        "collection_info": null
    },
    {
        "uuid": "cd974aace3c1ec507e5171ef8e5828f8",
        "title": "返魂梅次苏藉韵  其四",
        "author": "陈克",
        "content": "鼻根无奈重烟绕，偏处春随夜色匀。\n眼裏狂花开底事，依然看作一枝春。",
        "dynasty": "宋",
        "collection_info": null
    },
    {
        "uuid": "df7936c08a5409676862fd4858bc8982",
        "title": "返魂梅次苏藉韵  其五",
        "author": "陈克",
        "content": "漫道君家四壁空，衣篝沈水晚朦胧。\n诗情似被花相恼，入我香奁境界中。",
        "dynasty": "宋",
        "collection_info": null
    },
    {
        "uuid": "04893e6607fe670318aa14cd83cda212",
        "title": "句  其一",
        "author": "陈克",
        "content": "鸟声妨客梦，花片搅春心。",
        "dynasty": "宋",
        "collection_info": null
    },
    {
        "uuid": "1fa338812b172efe2002c3038a1fb109",
        "title": "句  其二",
        "author": "陈克",
        "content": "易照水姿容，非復我登楼。",
        "dynasty": "宋",
        "collection_info": null
    },
    {
        "uuid": "566516b07e74386f52f71cb90c99c58f",
        "title": "句  其三",
        "author": "陈克",
        "content": "徘徊临北顾，慷慨俯东流。",
        "dynasty": "宋",
        "collection_info": null
    },
    {
        "uuid": "e13a585f95e7bafdb78e9ccac45c234a",
        "title": "句  其四",
        "author": "陈克",
        "content": "泪眼生憎好天色，离觞偏触病心情。",
        "dynasty": "宋",
        "collection_info": null
    },
    {
        "uuid": "6620083769594b298117f43bd139447a",
        "title": "句  其五",
        "author": "陈克",
        "content": "莫向边鸿问消息，断肠书信不如无。",
        "dynasty": "宋",
        "collection_info": null
    },
    {
        "uuid": "14b5e2a2fae382c3f12151175cce3025",
        "title": "句  其六",
        "author": "陈克",
        "content": "小楫登鱼蟹，平原聚鸟乌。",
        "dynasty": "宋",
        "collection_info": null
    },
    {
        "uuid": "164a556affa5f7be2aabc11413fad21f",
        "title": "句  其七",
        "author": "陈克",
        "content": "俯临铁瓮重城迥，远接金陵胜气来。",
        "dynasty": "宋",
        "collection_info": null
    },
    {
        "uuid": "01bbc673c3d0b09c7125cef3dd0783c3",
        "title": "句  其八",
        "author": "陈克",
        "content": "北固天下奇，凭虚倚楼堞。\n大江走天去，控以高崨嶪。",
        "dynasty": "宋",
        "collection_info": null
    },
    {
        "uuid": "b72a5ed66e8683e1c3f9775026551a05",
        "title": "句  其九",
        "author": "陈克",
        "content": "君今向姑孰，山好江漫漫。\n炯如谪仙人，千载欣復还。",
        "dynasty": "宋",
        "collection_info": null
    },
    {
        "uuid": "6d96a195fdbc86907c38e268a9cf224d",
        "title": "句  其一○",
        "author": "陈克",
        "content": "渺渺大江流。",
        "dynasty": "宋",
        "collection_info": null
    },
    {
        "uuid": "1a7a904e0b3c86665e0ef74ebaba051e",
        "title": "句  其一一",
        "author": "陈克",
        "content": "老眼不供愁。",
        "dynasty": "宋",
        "collection_info": null
    },
    {
        "uuid": "b53e3935c036b749fb2d32e966d2bad8",
        "title": "句  其一二",
        "author": "陈克",
        "content": "真成汗漫游。",
        "dynasty": "宋",
        "collection_info": null
    },
    {
        "uuid": "a3c15f825f3b9b3e4f0c9c9768fabbe5",
        "title": "句  其一三",
        "author": "陈克",
        "content": "殷勤一双眼。",
        "dynasty": "宋",
        "collection_info": null
    },
    {
        "uuid": "3f2912668508afc0e55964e0428e1dc3",
        "title": "句  其一四",
        "author": "陈克",
        "content": "白头何所恨。",
        "dynasty": "宋",
        "collection_info": null
    },
    {
        "uuid": "bf4cc1325c3bf12b353afc330494400b",
        "title": "句  其一五",
        "author": "陈克",
        "content": "万事从来一笑空。",
        "dynasty": "宋",
        "collection_info": null
    },
    {
        "uuid": "52f6f420a5e71f225c1bd04f443d07fe",
        "title": "句  其一六",
        "author": "陈克",
        "content": "病叟中闲已白鬚。",
        "dynasty": "宋",
        "collection_info": null
    },
    {
        "uuid": "143a19ebccef60a83ef54cc722fa4751",
        "title": "句  其一七",
        "author": "陈克",
        "content": "何妨莲社醉渊明。",
        "dynasty": "宋",
        "collection_info": null
    },
    {
        "uuid": "d372643ca6f78a4f7b5d02b3e6b19923",
        "title": "句  其一八",
        "author": "陈克",
        "content": "剩欲题诗写怀抱。",
        "dynasty": "宋",
        "collection_info": null
    },
    {
        "uuid": "d7ba7b83a8685a7674cd0dc239e8c898",
        "title": "句  其一九",
        "author": "陈克",
        "content": "园林初日破朝寒。",
        "dynasty": "宋",
        "collection_info": null
    },
    {
        "uuid": "c6b0cd558ec80f2a583c0c89e5b1982a",
        "title": "句  其二○",
        "author": "陈克",
        "content": "窈窕阶除天一方。",
        "dynasty": "宋",
        "collection_info": null
    },
    {
        "uuid": "64fce09beee59d96f227fb62e746e4f7",
        "title": "句  其二一",
        "author": "陈克",
        "content": "苍颜白髪不时新。",
        "dynasty": "宋",
        "collection_info": null
    },
    {
        "uuid": "29be5a18057994674229662fb195d31c",
        "title": "句  其二二",
        "author": "陈克",
        "content": "诗孱无奈陈桥月。",
        "dynasty": "宋",
        "collection_info": null
    },
    {
        "uuid": "9e3769a3485aa2f0bb62d404b5ed262c",
        "title": "句  其二三",
        "author": "陈克",
        "content": "冷蘂疏花次第匀。",
        "dynasty": "宋",
        "collection_info": null
    },
    {
        "uuid": "7084062b5aa095a46c7f1e8d2b365c34",
        "title": "句  其二四",
        "author": "陈克",
        "content": "郊原空阔凈无尘。",
        "dynasty": "宋",
        "collection_info": null
    },
    {
        "uuid": "294cd2dfa9fad2a4f8b84c6838ed7551",
        "title": "句  其二五",
        "author": "陈克",
        "content": "莫嘆劳生三十九。",
        "dynasty": "宋",
        "collection_info": null
    },
    {
        "uuid": "6841faef4d4237fd0bcf7fcac5cc2d43",
        "title": "句  其二六",
        "author": "陈克",
        "content": "老去光阴非我春。",
        "dynasty": "宋",
        "collection_info": null
    },
    {
        "uuid": "c2c5b433dbd7758596443a9659f85b2c",
        "title": "句  其二七",
        "author": "陈克",
        "content": "角中飘去凄于骨，笛裏吹来妙入神。",
        "dynasty": "宋",
        "collection_info": null
    },
    {
        "uuid": "dc88bba6c17e4d149954aa545a04e9fb",
        "title": "句  其二八",
        "author": "陈克",
        "content": "愁眼不供千树雪，醉头犹奈一枝春。",
        "dynasty": "宋",
        "collection_info": null
    },
    {
        "uuid": "65815bfa5d59d1797d84f3116ac5b7cb",
        "title": "句  其二九",
        "author": "陈克",
        "content": "蒙蒙清露濯幽葩，醉质斓斑衬晓霞。",
        "dynasty": "宋",
        "collection_info": null
    },
    {
        "uuid": "702f8835f2520656cd5c19306bb68ffb",
        "title": "句  其三○",
        "author": "陈克",
        "content": "顾我从来贫到骨，经营藜藿亦艰辛。",
        "dynasty": "宋",
        "collection_info": null
    },
    {
        "uuid": "0af924e9e4a421dbfcf3539f9d586baf",
        "title": "句  其三一",
        "author": "陈克",
        "content": "楼下旌旗五丈余，府中贤尹计魁梧。",
        "dynasty": "宋",
        "collection_info": null
    }
]