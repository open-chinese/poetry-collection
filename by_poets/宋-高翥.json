[
    {
        "uuid": "ee150639d2dd54bd6d073a5bd3615085",
        "title": "秋日田父辞 啄黍黄鸡没骨肥",
        "author": "高翥",
        "content": "啄黍黄鸡没骨肥。\n绕篱绿橘缀枝垂。\n新酿酒，旋裁衣。\n正是昏男嫁女时。",
        "dynasty": "宋",
        "collection_info": null
    },
    {
        "uuid": "4c1fa452c43acbdf20f1439622d88233",
        "title": "秋日田父辞 少妇挼蓝旋染裙",
        "author": "高翥",
        "content": "少妇挼蓝旋染裙。\n大儿敲葛自浆巾。\n新摘摘，笑欣欣。\n相唤相呼看赛神。",
        "dynasty": "宋",
        "collection_info": null
    },
    {
        "uuid": "c222518e619f8b5f7d898f5eeefa8c3a",
        "title": "春日即事",
        "author": "高翥",
        "content": "人间闲日月，春后乍晴阴。\n半夜雨声急，一溪流水深。\n鸟啼花自发，诗就客能吟。\n短策西湖路，幽芳信意寻。",
        "dynasty": "宋",
        "collection_info": null
    },
    {
        "uuid": "3d34eb612e05c8ef1e76625ddf4bd7b4",
        "title": "送别",
        "author": "高翥",
        "content": "老去情怀怕别离，年来不作送行诗。\n人前举似终难信，问着垂杨便可知。",
        "dynasty": "宋",
        "collection_info": null
    },
    {
        "uuid": "6c5e785cd97db8745dc3ee4e2088869f",
        "title": "春日北山二首  其一",
        "author": "高翥",
        "content": "人缘白石溯清溪，手剥苍苔认旧题。\n春色满山归不去，拆桐花裏画眉啼。",
        "dynasty": "宋",
        "collection_info": null
    },
    {
        "uuid": "21d9200c74130702ed5e5a556fd79f93",
        "title": "春日北山二首  其二",
        "author": "高翥",
        "content": "插花吹笛两山中，桃李尊前日日同。\n待得马头飞絮满，更来沽酒看残红。",
        "dynasty": "宋",
        "collection_info": null
    },
    {
        "uuid": "4092724a962113fd077bcba0dd17a92b",
        "title": "僧房夜坐",
        "author": "高翥",
        "content": "万枝松裏一篝镫，知是山房第几层。\n静夜数声清磬响，上方应有诵经僧。",
        "dynasty": "宋",
        "collection_info": null
    },
    {
        "uuid": "0d6704ba9ab572ca89baaf20cbc53dc4",
        "title": "访诸葛炼师不遇",
        "author": "高翥",
        "content": "青铜留着布囊中，去谒人间小卧龙。\n久欲共君谋一醉，有钱却又不相逢。",
        "dynasty": "宋",
        "collection_info": null
    },
    {
        "uuid": "b173c93618030190f4ac12e8665bc490",
        "title": "杂兴二首  其一",
        "author": "高翥",
        "content": "新分菊本自鉏山，手缚枯藤作矮阑。\n比似着书空用力，种花犹得一年看。",
        "dynasty": "宋",
        "collection_info": null
    },
    {
        "uuid": "cef0a81ee191666c9b251ac360b17030",
        "title": "杂兴二首  其二",
        "author": "高翥",
        "content": "二十年前欲住山，不禁寂寞掩柴关。\n如今寂寞禁当得，欲掩柴关又却难。",
        "dynasty": "宋",
        "collection_info": null
    },
    {
        "uuid": "0432439567a407baf7c61e9cc94b09ce",
        "title": "秋日田父辞二首  其一",
        "author": "高翥",
        "content": "啄黍黄鸡没骨肥，绕篱绿橘缀枝垂。\n新酿酒，旋裁衣，正是昏男嫁女时。",
        "dynasty": "宋",
        "collection_info": null
    },
    {
        "uuid": "448dc501866569968712bc805a8c97da",
        "title": "秋日田父辞二首  其二",
        "author": "高翥",
        "content": "少妇挼蓝旋染裙，大儿敲葛自浆巾。\n新摘摘，笑欣欣，相唤相呼看赛神。",
        "dynasty": "宋",
        "collection_info": null
    },
    {
        "uuid": "eca0b9061014530981e733a79d7cecb8",
        "title": "孤山雪后",
        "author": "高翥",
        "content": "雪后骑馿行步迟，孤山何似灞桥时。\n近来行辈无和靖，见说梅花不要诗。",
        "dynasty": "宋",
        "collection_info": null
    },
    {
        "uuid": "49458e00bbfbcca78022e1261905a942",
        "title": "天台曹园",
        "author": "高翥",
        "content": "蔡岭桑麻地，曹家桃李庄。\n溪流春水滑，梅度晚风香。\n竹屋解留客，笋舆休俶装。\n平生看花法，不学蜜蜂忙。",
        "dynasty": "宋",
        "collection_info": null
    },
    {
        "uuid": "c536f273b845208974bdb31507da3339",
        "title": "西湖春雪",
        "author": "高翥",
        "content": "小艇沿湖看雪飞，正当骑马蹋春时。\n是谁乞与杨花舞，先占东风一月期。",
        "dynasty": "宋",
        "collection_info": null
    },
    {
        "uuid": "e4a4eeda3e01232c7808f6a9a82a7ab5",
        "title": "闲居杂兴三首  其一",
        "author": "高翥",
        "content": "开门遣蛮童，买花供铜佛。\n春风随花来，为我一披拂。\n风和花气清，下帘休放出。\n回施佛因果，供此老诗骨。",
        "dynasty": "宋",
        "collection_info": null
    },
    {
        "uuid": "262d6fb1669fba8b55bad8263eee9b51",
        "title": "闲居杂兴三首  其二",
        "author": "高翥",
        "content": "点镫酌春酒，襞纸题小诗。\n读尽列仙传，引调学语儿。\n自饮復自笑，不觉春漏迟。\n且了今日事，明日还任之。",
        "dynasty": "宋",
        "collection_info": null
    },
    {
        "uuid": "b19c05cde6962844ad42dce4f9936478",
        "title": "闲居杂兴三首  其三",
        "author": "高翥",
        "content": "杜鹃休忉忉，布谷休聒聒。\n无田不须耕，无家自能活。\n行藏莫非时，造化安可夺。\n更放心地宽，出门行路阔。",
        "dynasty": "宋",
        "collection_info": null
    },
    {
        "uuid": "6e157dfd18200ca4cfc3ddd78208c175",
        "title": "春日湖上",
        "author": "高翥",
        "content": "乘兴行新路，凝情独老翁。\n马蹄春草上，人影夕阳中。\n飞絮沿湖白，残花染浪红。\n晚归云气合，双桨破空蒙。",
        "dynasty": "宋",
        "collection_info": null
    },
    {
        "uuid": "4752163589289e4935c815878e1d8757",
        "title": "春怀",
        "author": "高翥",
        "content": "江南春尽尚春寒，添尽征衣独掩关。\n日暮酒醒闻谢豹，所欢多在水云间。",
        "dynasty": "宋",
        "collection_info": null
    },
    {
        "uuid": "5afdb36a76aebaee75e282da2d6c2572",
        "title": "过临平",
        "author": "高翥",
        "content": "征帆一似白鸥轻，起揭船篷看晓晴。\n梅子着花霜压岸，自披风帽过临平。",
        "dynasty": "宋",
        "collection_info": null
    },
    {
        "uuid": "a284c0f260f2ca3e36bf5b12088774ed",
        "title": "古庙",
        "author": "高翥",
        "content": "古庙依乔木，开门对浅沙。\n短篱红槿树，深径碧苔花。\n屋破香烟湿，庭空日脚斜。\n山寒无赛鼓，鸣噪集神鸦。",
        "dynasty": "宋",
        "collection_info": null
    },
    {
        "uuid": "1b331d5efe16d2c66136ddda368cd68c",
        "title": "古寺",
        "author": "高翥",
        "content": "山路荒凉出小亭，土墙斑驳带枯藤。\n欹斜古殿三尊佛，黯澹寒篝一点镫。\n碣石半磨天宝字，禅房空老政和僧。\n头陀礼拜迎人说，门外浮屠欠两层。",
        "dynasty": "宋",
        "collection_info": null
    },
    {
        "uuid": "3a4fec4bbe2af609d025078be0cf9305",
        "title": "卜居",
        "author": "高翥",
        "content": "结屋离黄道，开门对白沙。\n一庄千古月，三径四时花。\n客至旋沽酒，身闲自煮茶。\n相闻虫鸟外，不復听喧譁。",
        "dynasty": "宋",
        "collection_info": null
    },
    {
        "uuid": "b0913b650b15aa5496d50ba89cb513bd",
        "title": "秋日三首  其一",
        "author": "高翥",
        "content": "旋买扁舟载一翁，片帆吹下夕阳东。\n西风欲织江头锦，催染秋林叶叶红。",
        "dynasty": "宋",
        "collection_info": null
    },
    {
        "uuid": "137ac43628cc9065556721de0d15faa6",
        "title": "秋日三首  其二",
        "author": "高翥",
        "content": "庭草衔秋自短长，悲蛩传响答寒螀。\n豆花似解通邻好，引蔓殷勤远过墙。",
        "dynasty": "宋",
        "collection_info": null
    },
    {
        "uuid": "fd0fd710d75deadc120934dc631d6407",
        "title": "秋日三首  其三",
        "author": "高翥",
        "content": "独客飘然物外游，江南江北总宜秋。\n芭蕉昨夜缘何事，和雨和风作许愁。",
        "dynasty": "宋",
        "collection_info": null
    },
    {
        "uuid": "d4717e19e3734619c7b2415d5f7e82fd",
        "title": "松溪庙",
        "author": "高翥",
        "content": "庙自何年立，门深昼不扃。\n寒藤扶坏壁，秋草带疏櫺。\n溪接东西碧，山分远近青。\n老巫逢客至，谩说有神灵。",
        "dynasty": "宋",
        "collection_info": null
    },
    {
        "uuid": "820aaf699302bf44ea3358256c8f5a3c",
        "title": "莲实",
        "author": "高翥",
        "content": "腻玉肌肤碧玉房，纍纍波面趁红芳。\n坐忘佛土三生梦，来结人间一夏凉。\n青子绽时仙掌湿，绿包分处蜜脾香。\n尊前笑摘酬风露，犹记西湖古柳傍。",
        "dynasty": "宋",
        "collection_info": null
    },
    {
        "uuid": "f0f4b1a04d0fe9ed18781a2fd53454a9",
        "title": "无题二首  其一",
        "author": "高翥",
        "content": "独展罗衾无梦成，宝香熏彻转愁生。\n痴心不愿郎思妾，只愿郎今厌客情。",
        "dynasty": "宋",
        "collection_info": null
    },
    {
        "uuid": "f6daa2d35b22338983e7c0129a33c08a",
        "title": "无题二首  其二",
        "author": "高翥",
        "content": "风竹萧萧淡月明，孤眠真箇可怜生。\n不知昨夜相思梦，去到伊行是几更。",
        "dynasty": "宋",
        "collection_info": null
    },
    {
        "uuid": "5eeec732a6008e30ecb06ae786f68e7c",
        "title": "秋兴",
        "author": "高翥",
        "content": "数声新鴈夜初长，晓起开门衣袂凉。\n篱菊褪黄秋兴懒，瓦沟财试一痕霜。",
        "dynasty": "宋",
        "collection_info": null
    },
    {
        "uuid": "76f955e0cac10ff27b1b076bc01cd231",
        "title": "秋晚即事",
        "author": "高翥",
        "content": "江头风叶舞低回，催得浓云顷刻开。\n万里碧天红日晚，数声新鴈送寒来。",
        "dynasty": "宋",
        "collection_info": null
    },
    {
        "uuid": "e72d3cc689cc45adc83b42d395d5d3da",
        "title": "毋自欺斋夜宴",
        "author": "高翥",
        "content": "毋自欺斋清更严，斋中人物斗之南。\n七朝宰相得瞻仰，四海诗人交笑谈。\n古调喜听琴再弄，深杯休惜酒重添。\n玉堂今夜无宣唤，且与江湖作小参。",
        "dynasty": "宋",
        "collection_info": null
    },
    {
        "uuid": "5fcb250ebade57d1f8e94f275ad12f2c",
        "title": "晓出黄山寺",
        "author": "高翥",
        "content": "晓上篮舆出宝坊，野塘山路尽春光。\n试穿松影登平陆，已觉钟声在上方。\n草色溪流高下碧，菜花杨柳浅深黄。\n杖藜切莫匆匆去，有伴行春不要忙。",
        "dynasty": "宋",
        "collection_info": null
    },
    {
        "uuid": "b0075e749e45472091fdf88bfbc01692",
        "title": "育王寺",
        "author": "高翥",
        "content": "晓策乌藤上育王，入山随处得徜徉。\n碑头龙护先皇字，塔下鱼悬外国香。\n徧谒禅房尝苦茗，闲听社媪说豪光。\n山深日短行难尽，僧遣头陀办客床。",
        "dynasty": "宋",
        "collection_info": null
    },
    {
        "uuid": "ee53f75c80c953b9f214d48be4260c09",
        "title": "春日湖上",
        "author": "高翥",
        "content": "清波门外放船时，尽日轻寒恋客衣。\n花下笑声人共语，柳边樯影燕初飞。\n晓风不定棠梨瘦，夜雨相连荠麦肥。\n最忆故山春更好，夜来先遣梦魂归。",
        "dynasty": "宋",
        "collection_info": null
    },
    {
        "uuid": "9ccb0e9e2048a3ba0057b8c5cc7bba3b",
        "title": "黄居士山房",
        "author": "高翥",
        "content": "浮利浮名心已灰，三间茅屋白云堆。\n先生自酿松精酒，侍女能持藤瘿杯。\n养鹿晓随原草去，放猿时摘野花来。\n近闻身口浑无累，槲叶黄菁绕宅栽。",
        "dynasty": "宋",
        "collection_info": null
    },
    {
        "uuid": "2a26ad4d3b0e3f86d4a6ff4ef626a0f3",
        "title": "育王寺",
        "author": "高翥",
        "content": "精蓝游历地，景物自情亲。\n鹤引登山客，僧迎礼塔人。\n名花千佛供，乔木万夫身。\n碑刻东坡作，重来为拂尘。",
        "dynasty": "宋",
        "collection_info": null
    },
    {
        "uuid": "180dee87550c6953488a0b3d3a984180",
        "title": "送春",
        "author": "高翥",
        "content": "韶光催去太无情，祇为东君去住轻。\n虽欲迟留芳草梦，如何禁得杜鹃声。\n桐花快落春风老，梅子微酸晚雨晴。\n从此嬉游时节少，不须日日报诗成。",
        "dynasty": "宋",
        "collection_info": null
    },
    {
        "uuid": "841d071f738d13c5919c7372761c5044",
        "title": "秋山散步",
        "author": "高翥",
        "content": "乍晴沙路软于尘，新着芒鞋更可人。\n谁道秋山不宜客，桂花多处胜行春。",
        "dynasty": "宋",
        "collection_info": null
    },
    {
        "uuid": "a516590fc3df4dfc0395d08d07cf50f9",
        "title": "即事",
        "author": "高翥",
        "content": "秋来高处不宜登，闲却西楼最上层。\n读罢黄庭窗户晚，自敲清磬上香镫。",
        "dynasty": "宋",
        "collection_info": null
    },
    {
        "uuid": "36b7430d2a1effec14bc15c21f0c878e",
        "title": "乌镇普静寺寺沈休文故居也",
        "author": "高翥",
        "content": "寂寞梁朝寺，深廊十数閒。\n碑存知殿古，香冷觉僧残。\n断岸舟横浦，平坡树补山。\n休文如好在，依旧带围宽。",
        "dynasty": "宋",
        "collection_info": null
    },
    {
        "uuid": "4a8e9f034bdfc42fc683c8b82704d643",
        "title": "渡钱塘",
        "author": "高翥",
        "content": "小立晴江上，潮生落照边。\n晚花低映水，春草暗迷烟。\n燕子飞官驿，鸥羣引客船。\n关情南浦别，相对独依然。",
        "dynasty": "宋",
        "collection_info": null
    },
    {
        "uuid": "1b4dc71ce713a9fa93ec32b27e54fcbc",
        "title": "七夕",
        "author": "高翥",
        "content": "一枕新凉供醉眠，觉来风物已凄然。\n山云带雨重重合，宫树鸣秋叶叶颠。\n满进一杯酬好节，休看两鬓换流年。\n双星回施痴儿等，容我长斋绣佛前。",
        "dynasty": "宋",
        "collection_info": null
    },
    {
        "uuid": "3462efa8b54dcbe9308722a59235d921",
        "title": "荆棘中见梅花",
        "author": "高翥",
        "content": "荆棘丛中数点春，春云态度月精神。\n依然竹屋茅檐下，靓女盈盈不嫁人。",
        "dynasty": "宋",
        "collection_info": null
    },
    {
        "uuid": "dca723c3dc6516cb370fba1d019a99b5",
        "title": "感春",
        "author": "高翥",
        "content": "人事日纷纷，不知春已分。\n问梅成绿叶，看杏落红云。\n燕向晴空语，蛙从夜静闻。\n感时伤老大，孤坐对鑪熏。",
        "dynasty": "宋",
        "collection_info": null
    },
    {
        "uuid": "d55c932dc7112430ebe47107539797bb",
        "title": "送刘允叔主簿归山中",
        "author": "高翥",
        "content": "浮利浮名輓不来，故山归去恰春回。\n马兰旋摘和菘煮，枸杞新生傍菊栽。\n庭树夜留山鸟宿，洞门早为野云开。\n明年我亦天台寺，相伴芒鞋蹋古苔。",
        "dynasty": "宋",
        "collection_info": null
    },
    {
        "uuid": "7f3107f6df3e22a0c537b8e6a0774b55",
        "title": "江居晓咏",
        "author": "高翥",
        "content": "家住清江江上村，江云山影自平分。\n几回早起开门看，不见青山见白云。",
        "dynasty": "宋",
        "collection_info": null
    },
    {
        "uuid": "e18809afcd5b0d2a3be887faf0f8179e",
        "title": "题二小姬扇二首  其一",
        "author": "高翥",
        "content": "庆娘颦翠眉，春瘦怯罗衣。\n笑问采花蝶，如何成对飞。",
        "dynasty": "宋",
        "collection_info": null
    },
    {
        "uuid": "498723b00b8823e3974f803413b3bf4b",
        "title": "题二小姬扇二首  其二",
        "author": "高翥",
        "content": "湘湘未识羞，独坐抱箜篌。\n贪学耆婆舞，抬身拜部头。",
        "dynasty": "宋",
        "collection_info": null
    },
    {
        "uuid": "67fccfd88d05e75241786fdcf6061071",
        "title": "小楼雨中",
        "author": "高翥",
        "content": "云浮江雨暗，独客苦淹留。\n白髮羞明镜，青山对小楼。\n酒功书下下，心事付悠悠。\n安得并州翦，从头翦断愁。",
        "dynasty": "宋",
        "collection_info": null
    },
    {
        "uuid": "7d022dbd20e223ff989f04a0dcacb9b1",
        "title": "首夏",
        "author": "高翥",
        "content": "漾漾池塘碧染衣，阴阴草树绿成围。\n江村寂寞春归后，一点杨花不见飞。",
        "dynasty": "宋",
        "collection_info": null
    },
    {
        "uuid": "d8182f5bb1ba8152e79a05fa5a657141",
        "title": "寄方岩",
        "author": "高翥",
        "content": "绿髮仙人山泽癯，出游入息几曾拘。\n种花甚少四时有，谏草不多千古无。\n阅世眼高磨日月，好贤名重满江湖。\n行藏到得无心处，钟鼎山林岂异涂。",
        "dynasty": "宋",
        "collection_info": null
    },
    {
        "uuid": "2e52b519a13644e39e6cf1bba607f669",
        "title": "自赋",
        "author": "高翥",
        "content": "蜗角蝇头总是虚，何须留恋市朝居。\n老于亲戚情当密，贫与公卿分合疏。\n小涧草荒元种菊，故山尘满旧抄书。\n几时归去重料理，啸月眠云得自如。",
        "dynasty": "宋",
        "collection_info": null
    },
    {
        "uuid": "5f2a3cfa04b9592f7b935ecf63bfb456",
        "title": "蕺山登高",
        "author": "高翥",
        "content": "醉眼横斜看菊枝，又成客裏过佳期。\n去年行路犹持酒，今日登高懒赋诗。\n老泪怕从衣袖见，闲情但有帽檐知。\n阿髯故国才归得，岁岁须来举一巵。",
        "dynasty": "宋",
        "collection_info": null
    },
    {
        "uuid": "13496b824fc44c7a908d052e0364a92a",
        "title": "戍妇吟二首  其一",
        "author": "高翥",
        "content": "将身托战争，世事百无情。\n相对生离别，浑如落叶轻。",
        "dynasty": "宋",
        "collection_info": null
    },
    {
        "uuid": "3e6e58de18f90cee61497e602375aa99",
        "title": "戍妇吟二首  其二",
        "author": "高翥",
        "content": "辞家出戍边，北望隔青烟。\n怕作沙场梦，秋宵不敢眠。",
        "dynasty": "宋",
        "collection_info": null
    },
    {
        "uuid": "fec9598628afa90511d24bc35aede4b4",
        "title": "重游无量院",
        "author": "高翥",
        "content": "佛屋欹斜老翠微，小轩犹记昔游时。\n江云带雨凉生竹，野水迎潮暗入篱。\n门外风波僧自识，山中朝莫客曾知。\n眼明素壁关情久，十载财能写此诗。",
        "dynasty": "宋",
        "collection_info": null
    },
    {
        "uuid": "48173f70c1b02fe2e3abd99a995e8ef1",
        "title": "春霁",
        "author": "高翥",
        "content": "积雨才收云尽归，长空一色碧琉璃。\n日移帘影临书案，风飐缾花落研池。\n巢燕学飞犹恋母，笼鷄得食旋呼儿。\n眼看景物关情甚，喜为新晴赋此诗。",
        "dynasty": "宋",
        "collection_info": null
    },
    {
        "uuid": "c4beb6579f5b45499bfe493e34db68f9",
        "title": "岁除登岝崿山精舍",
        "author": "高翥",
        "content": "萧寺经行无尽情，倚阑长是眼增明。\n溪因宿雨十分急，山为凝寒一味清。\n竹外飞花随晚吹，树头幽鸟试春声。\n重来又是明年事，临出门犹款款行。",
        "dynasty": "宋",
        "collection_info": null
    },
    {
        "uuid": "1ed47799852ae708d6e1de40eebc95b4",
        "title": "张氏曲江",
        "author": "高翥",
        "content": "一曲澄江两派分，满山修竹绿齐云。\n矮窗风月侵帆腹，小径烟霞隠屐痕。\n白鹭夜依花影宿，清猨时共艣声闻。\n主人与客心如水，同倚阑干得细论。",
        "dynasty": "宋",
        "collection_info": null
    },
    {
        "uuid": "e3a9e7560d489bdbf2df035160294678",
        "title": "登九华楼",
        "author": "高翥",
        "content": "高阁临江可契心，兴来时得一登临。\n山云浦树重重合，野水汀蒲日日深。\n鸦背夕阳供晚哺，蝉迎凉吹试秋吟。\n倚阑尽见诸峰出，如对风流李翰林。",
        "dynasty": "宋",
        "collection_info": null
    },
    {
        "uuid": "1d9f686e2e25e50e252774a0506128e7",
        "title": "赵仲庄都钤山居",
        "author": "高翥",
        "content": "一官难换北山薇，结屋栽花度四时。\n果熟不妨禽摘尽，酒香惟恐客来迟。\n小苹低唱花间曲，阿广高吟李下诗。\n客久办心分半隠，尚嫌风骨欠仙姿。",
        "dynasty": "宋",
        "collection_info": null
    },
    {
        "uuid": "a6ad2b389b2f9b1064ab37ba0ca19b3f",
        "title": "船户",
        "author": "高翥",
        "content": "尽将家具载轻舟，来往长江春復秋。\n三世儿孙居柁尾，四方知识会沙头。\n老翁晓起占风信，少妇晨粧照水流。\n自笑此生漂泊甚，爱渠生理付浮悠。",
        "dynasty": "宋",
        "collection_info": null
    },
    {
        "uuid": "d1e8759f5c167fc3c8bf4d99cdd2d75f",
        "title": "归寓舍",
        "author": "高翥",
        "content": "门前流水碧粼粼，岁晚归来亦可人。\n梅欲开时多是雨，草财生处便成春。\n娇儿对面两痴绝，老子关情一欠伸。\n快洗竹篘篘浊酒，举杯先为洗京尘。",
        "dynasty": "宋",
        "collection_info": null
    },
    {
        "uuid": "900e713302c09d19fdf36ddfa9231a43",
        "title": "忆西湖",
        "author": "高翥",
        "content": "西湖春二月，结客少年游。\n骏马黄金勒，长身紫绮裘。\n爱花论担买，嗜酒满船浮。\n两载缘何事，台州又越州。",
        "dynasty": "宋",
        "collection_info": null
    },
    {
        "uuid": "a10332b0747771e36f0b5f154853d146",
        "title": "小楼雨中",
        "author": "高翥",
        "content": "长安市上僦楼居，闲裏身心尽自如。\n十日雨声春对酒，一窗镫影夜观书。\n茶经未展愁先醒，药录才看病已除。\n所欠短檐晴景好，拆桐花月共扶疏。",
        "dynasty": "宋",
        "collection_info": null
    },
    {
        "uuid": "2da4cfc42a12a3cdd00cf61868c54fe7",
        "title": "喜乡友来",
        "author": "高翥",
        "content": "萧萧春夜雨，有客渡江来。\n世事攒眉说，乡谈信口开。\n晚肴供苦笋，时果荐青梅。\n甚欲浇离恨，呼镫拨酒醅。",
        "dynasty": "宋",
        "collection_info": null
    },
    {
        "uuid": "af581013a5160736544ffa16df197f00",
        "title": "春寒",
        "author": "高翥",
        "content": "料峭东风破客衣，春寒不比腊前时。\n绝怜墙角樱桃树，全似梅花雪后枝。",
        "dynasty": "宋",
        "collection_info": null
    },
    {
        "uuid": "6ff6cf75a12ad8412d5d99143179eb94",
        "title": "昌国县普济寺小亭",
        "author": "高翥",
        "content": "鲸海中流地，龙峰小洞天。\n亭高先得月，树老久忘年。\n大士居邻境，闲僧指便船。\n若为风浪息，更结补陀缘。",
        "dynasty": "宋",
        "collection_info": null
    },
    {
        "uuid": "545b7046e195360fbbe2b0ea5456feb1",
        "title": "春情四首  其一",
        "author": "高翥",
        "content": "楼头上马苦匆匆，百计相留无计从。\n正好看花郎却去，江边春色为谁浓。",
        "dynasty": "宋",
        "collection_info": null
    },
    {
        "uuid": "674f1aa792b1573fe40144b29fdd1b0d",
        "title": "春情四首  其二",
        "author": "高翥",
        "content": "天涯海角水云宽，人在吴头楚尾间。\n弹彻箜篌难寄恨，海棠庭院独凭阑。",
        "dynasty": "宋",
        "collection_info": null
    },
    {
        "uuid": "30126666ecc5e2d4499e5f79bf6a80da",
        "title": "春情四首  其三",
        "author": "高翥",
        "content": "深院沈沈照落晖，宝香熏彻旧时衣。\n一春行乐谁为伴，羞见花前蛱蝶飞。",
        "dynasty": "宋",
        "collection_info": null
    },
    {
        "uuid": "12d9715915a5d61975228f1185b1fb53",
        "title": "春情四首  其四",
        "author": "高翥",
        "content": "斗草归来上玉阶，香尘微涴合欢鞋。\n全筹赢得无人赏，依旧春愁自满怀。",
        "dynasty": "宋",
        "collection_info": null
    },
    {
        "uuid": "46fc2c08b74a39664dfabee7266e70c8",
        "title": "晚春即事",
        "author": "高翥",
        "content": "轻烟终日锁楼台，细雨丝丝半湿苔。\n杜宇一声青嶂外，溪流时送落花来。",
        "dynasty": "宋",
        "collection_info": null
    },
    {
        "uuid": "005b11c595f98cd54057fbca08c0d93d",
        "title": "蕺山戒珠寺寺王右军故居也",
        "author": "高翥",
        "content": "叶叶东风吹客衣，昌安寺裏晚游时。\n欹斜竹屋羲之宅，磨灭经幢率府碑。\n佛化是谁留实相，鹅亡犹自见方池。\n逢僧小作煎茶供，略问源流笑不知。",
        "dynasty": "宋",
        "collection_info": null
    },
    {
        "uuid": "d8b723460e8cc740aa971d29ebb5f9c8",
        "title": "冬日即事",
        "author": "高翥",
        "content": "江上凝冰约水痕，门前残雪缀溪云。\n杖藜独立梅梢月，成就清寒到十分。",
        "dynasty": "宋",
        "collection_info": null
    },
    {
        "uuid": "739873ed92bbff98ca7e40ec191a16c8",
        "title": "访铦朴翁不遇二首  其一",
        "author": "高翥",
        "content": "乱花飞絮趁长髯，来访西湖竹裏庵。\n行尽白云三十里，诗人又在白云南。",
        "dynasty": "宋",
        "collection_info": null
    },
    {
        "uuid": "28407dcdd63b6750dfa597e3855a29ae",
        "title": "访铦朴翁不遇二首  其二",
        "author": "高翥",
        "content": "乘兴寻僧入翠微，山中无限野蔷薇。\n主人不见从谁赏，折得繁枝自插归。",
        "dynasty": "宋",
        "collection_info": null
    },
    {
        "uuid": "ad8738c3197e541edaa8ba89ecc5782a",
        "title": "聚景园口号二首  其一",
        "author": "高翥",
        "content": "浅碧池塘连路口，淡黄杨柳护檐牙。\n旧时岁岁春风裏，长见君王出看花。",
        "dynasty": "宋",
        "collection_info": null
    },
    {
        "uuid": "acdf956067a80754ca49f71bef8f7943",
        "title": "聚景园口号二首  其二",
        "author": "高翥",
        "content": "竹影参差临断岸，花阴历寂浸清流。\n游人难到阑干角，尽日垂杨盖御舟。",
        "dynasty": "宋",
        "collection_info": null
    },
    {
        "uuid": "c3e6c1f47916bfd22cf18a337293e058",
        "title": "恭跋思陵宸翰拓本卷后",
        "author": "高翥",
        "content": "淡黄越纸打残碑，尽是先皇御赐诗。\n白髮内人和泪读，为曾亲见写诗时。",
        "dynasty": "宋",
        "collection_info": null
    },
    {
        "uuid": "2632ec0a89392f0f1253fbedf2c578d1",
        "title": "山行即事二首  其一",
        "author": "高翥",
        "content": "落尽桐花春已休，过墙新竹箨初抽。\n山行步步黄泥滑，小立溪桥听雨鸠。",
        "dynasty": "宋",
        "collection_info": null
    },
    {
        "uuid": "15068ca932e5b27e0be4df29fff8b963",
        "title": "山行即事二首  其二",
        "author": "高翥",
        "content": "捲地东风晚更狂，樱桃吹子落泥墙。\n溪云自为催诗黑，忙杀条桑窈窕娘。",
        "dynasty": "宋",
        "collection_info": null
    },
    {
        "uuid": "688484986ca66426c986b25a0137f114",
        "title": "寄林征君",
        "author": "高翥",
        "content": "老无闲事上双眉，问着穷通尽不知。\n两鹤忽飞因客到，一牛方病得妻医。\n案头几卷阴功录，壁上诸家劝世诗。\n见说今年公八十，鬓边财有数茎丝。",
        "dynasty": "宋",
        "collection_info": null
    },
    {
        "uuid": "e3a86ca5f51320e694d8a8428b07ea31",
        "title": "晓行",
        "author": "高翥",
        "content": "跨马登长路，闻鷄度远关。\n水光斜漾月，云影倒薶山。\n人迹霜桥外，禽声烟树间。\n自惭林下客，清梦未曾还。",
        "dynasty": "宋",
        "collection_info": null
    },
    {
        "uuid": "ada3f2350d3b7c1636819411968507b1",
        "title": "三峰废寺",
        "author": "高翥",
        "content": "荒林依约旧山门，秋草离离故迹存。\n双瀑有声传宿雨，一龛无地住闲云。\n蜗沿坏壁丹青古，龟负残碑字画昏。\n三叹废兴谁可问，乱鸦鸣噪自成羣。",
        "dynasty": "宋",
        "collection_info": null
    },
    {
        "uuid": "6bfd623203367331b83e5d48c60b13fe",
        "title": "下塘",
        "author": "高翥",
        "content": "日出移船日又斜，芦根时復见人家。\n水乡占得秋多少，岸岸红云是蓼花。",
        "dynasty": "宋",
        "collection_info": null
    },
    {
        "uuid": "908a9bb8600498ad3a35410834aaccfa",
        "title": "行淮",
        "author": "高翥",
        "content": "老翁八十鬓如丝，手缚黄芦作短篱。\n劝客莫嗔无凳坐，去年今日是流移。",
        "dynasty": "宋",
        "collection_info": null
    },
    {
        "uuid": "8221e1759a8d5c81b7dccb7f93a71f30",
        "title": "兰亭",
        "author": "高翥",
        "content": "老来浑不爱春游，来对兰亭烂熳秋。\n亭下水非当日曲，山前竹似旧时修。\n二三客子因怀古，八百余年续胜流。\n试与山灵论往事，不知还肯点头不。",
        "dynasty": "宋",
        "collection_info": null
    },
    {
        "uuid": "f412b87a67d3cc477860cd18b35ac5fa",
        "title": "赠丁子植抚干",
        "author": "高翥",
        "content": "幙府归来赴调时，清声籍籍满京师。\n真如白璧藏奇石，判得黄金博断碑。\n借宅先寻笼鹤地，买盆权作养鱼池。\n客中高致犹如此，明日还山乐可知。",
        "dynasty": "宋",
        "collection_info": null
    },
    {
        "uuid": "da13852c3b0c8de012b87d9dd2604f85",
        "title": "天章寺",
        "author": "高翥",
        "content": "地胜秋清人欲仙，倚阑时节月初圆。\n不知寺在烟霞表，但觉身临星斗边。\n宝墨旧归天上去，高名今向世间传。\n登临莫作匆匆会，去后重来又几年。",
        "dynasty": "宋",
        "collection_info": null
    },
    {
        "uuid": "70658d809a6aa2c6607fabe38041f537",
        "title": "天衣寺",
        "author": "高翥",
        "content": "万壑千岩非浪闻，十峰双涧不须论。\n袈裟旋化空王服，宫殿曾招帝子魂。\n山向马头回禹穴，溪分燕尾入云门。\n秋行既了登临愿，草草题诗对绿尊。",
        "dynasty": "宋",
        "collection_info": null
    },
    {
        "uuid": "4d3290f26a6bb38d4b44ec42775c9623",
        "title": "毅斋郑秘书道山领客",
        "author": "高翥",
        "content": "羣玉堂前春昼阴，主人领客步清深。\n上方图画无真贋，东壁诗书有古今。\n手转玉玑看测日，指挥金井试为霖。\n山翁不作蓬莱梦，但愿时来洗此心。",
        "dynasty": "宋",
        "collection_info": null
    },
    {
        "uuid": "5c78211fa94d55be31debb79c50c4ce6",
        "title": "元日",
        "author": "高翥",
        "content": "长忆儿时二老傍，元正岁岁有风光。\n搀先礼数修人事，着好衣裳侍酒觞。\n回首不堪追日月，感情空叹换星霜。\n尚期我老如亲老，却看儿童作节忙。",
        "dynasty": "宋",
        "collection_info": null
    },
    {
        "uuid": "dba34380ad6560e443eb521d7e948ce2",
        "title": "重五日怀旧",
        "author": "高翥",
        "content": "独守空庭日欲晡，满斟浊酒不须沽。\n白头兄弟三年别，青眼交游一字无。\n醉看葵榴怀旧事，馋思樱笋梦吾庐。\n向时痴绝今愁绝，自读离骚些老夫。",
        "dynasty": "宋",
        "collection_info": null
    },
    {
        "uuid": "12159915066eb5ae07d0bbb72b5f3630",
        "title": "赠番昜程克己",
        "author": "高翥",
        "content": "见说番昜有老程，与人怀抱亦分明。\n一千里外未识面，二十年间长慕名。\n因听酒边谈旧事，便从客裏定交情。\n他时我老君犹健，海内重逢即弟兄。",
        "dynasty": "宋",
        "collection_info": null
    },
    {
        "uuid": "8105a839fe0eb7dba63a5d03f38f1f1a",
        "title": "初闻雷声",
        "author": "高翥",
        "content": "二月寒犹在，春云湿未开。\n洒窗终夜雨，发轫数声雷。\n荠麦绿生脑，棠梨红拆腮。\n西湖花事动，从此日裴回。",
        "dynasty": "宋",
        "collection_info": null
    },
    {
        "uuid": "3478c88d8491d4c650e467607c66f25d",
        "title": "灵岩寺",
        "author": "高翥",
        "content": "天柱峰高逼太清，灵岩端足擅高名。\n人间有石皆奴仆，天下无山可弟兄。\n樵径雪深多虎迹，清溪风暖尽猿声。\n客身元是山林种，见此如何不动情。",
        "dynasty": "宋",
        "collection_info": null
    },
    {
        "uuid": "8d7070890222435484fef6a5411b692c",
        "title": "秋夜",
        "author": "高翥",
        "content": "小屏相对两眉攒，长夜迢迢不肯残。\n鼠向镫前窥坐卧，人从梦裏说悲欢。\n故山无计行秋晚，客路从谁守岁寒。\n留得浊醪相慰藉，酒肠犹喜十分宽。",
        "dynasty": "宋",
        "collection_info": null
    },
    {
        "uuid": "0d3eb6dfb5208fbd8baa6c18ed960c8d",
        "title": "寄王仲彝仲彝留三衢久不归省因以箴之",
        "author": "高翥",
        "content": "别君三见鴈南飞，梦裏相逢觉又非。\n书去不知何日到，人来先问几时归。\n正堪镫火亲书卷，莫遣尘埃染客衣。\n二老倚门知已久，交情于此亦依依。",
        "dynasty": "宋",
        "collection_info": null
    },
    {
        "uuid": "8871a8e722b187022ae35c5dcd7f0dbb",
        "title": "李将",
        "author": "高翥",
        "content": "自小在行伍，得官因用兵。\n筹边头髮竖，入阵骨毛轻。\n战马惜如命，宝刀都有名。\n酒酣常駡坐，嫌客话昇平。",
        "dynasty": "宋",
        "collection_info": null
    },
    {
        "uuid": "5bc77ab92cb506f01072df988096b444",
        "title": "无锡县春日",
        "author": "高翥",
        "content": "吴楚新岐路，江湖旧散人。\n放船来古县，沽酒供闲身。\n花卸一村雨，鸟啼千树春。\n野塘风捲地，无復见芳尘。",
        "dynasty": "宋",
        "collection_info": null
    },
    {
        "uuid": "3bea2bb42baed798dfa454fc610ff702",
        "title": "常熟县破山寺",
        "author": "高翥",
        "content": "古县沧浪外，精蓝缥渺间。\n木枯曾阅世，龙老解分山。\n鸟道秋迷迹，禅房昼掩关。\n诗成游子去，流水自潺潺。",
        "dynasty": "宋",
        "collection_info": null
    },
    {
        "uuid": "4f139e4d8c4f1795204a5cc402b19d5b",
        "title": "曹娥浦泊舟",
        "author": "高翥",
        "content": "夜宿曹娥浦，停舟是几更。\n闻钟知寺近，听艣信潮生。\n风向沙头起，天从柁尾明。\n梦回无意绪，两岸杜鹃声。",
        "dynasty": "宋",
        "collection_info": null
    },
    {
        "uuid": "9aa02dff7976c205c728515a102a7e04",
        "title": "拜林和靖墓",
        "author": "高翥",
        "content": "玉函香骨老云根，占断孤山水月村。\n荐菊泉清涵竹影，种梅地冷带苔痕。\n生前已自全名节，身后从谁问子孙。\n惟是年年寒食日，游人来与酹清尊。",
        "dynasty": "宋",
        "collection_info": null
    },
    {
        "uuid": "3b11cd2066b68f8cb1bbe42da525e7ca",
        "title": "多景楼",
        "author": "高翥",
        "content": "一带青山欲尽头，精蓝深处着危楼。\n下无余地容车马，上有重檐接斗牛。\n鸦落野田长趁晚，鴈沉烟渚最宜秋。\n江南好景从来少，北望空多故国愁。",
        "dynasty": "宋",
        "collection_info": null
    },
    {
        "uuid": "6be85afe7b6885245b2ba66c81e3b65b",
        "title": "赏心亭",
        "author": "高翥",
        "content": "江亭如倚钓鱼矶，面面云檐势欲飞。\n西望汀洲依白鹭，东连巷陌接乌衣。\n六朝更代人何在，千古兴亡事总非。\n客子独怜风景好，倚阑长是欲忘归。",
        "dynasty": "宋",
        "collection_info": null
    },
    {
        "uuid": "8c9f195f56349dd9e67a852dcfd86430",
        "title": "夜过马当山",
        "author": "高翥",
        "content": "独载诗书趁野航，自怜漂泊度时光。\n残年准拟登牛首，连夜勿忙过马当。\n古庙荒寒江浸影，断崖凄惨石凝霜。\n壮怀未分甘衰老，回首长淮恨更长。",
        "dynasty": "宋",
        "collection_info": null
    },
    {
        "uuid": "339df4fee45910a146a9d371771d6f3a",
        "title": "輓章朋举",
        "author": "高翥",
        "content": "相逢便拜十年兄，自此交游得尽情。\n草纸抄书传遁甲，竹筩沽酒命添丁。\n他时结屋期来往，今日登门隔死生。\n从此苕溪明月夜，小舟不復为君停。",
        "dynasty": "宋",
        "collection_info": null
    },
    {
        "uuid": "f4749fe47377afab148d0d481d54647a",
        "title": "雨中",
        "author": "高翥",
        "content": "霍地春归唤不譍，客中容易鬓星星。\n漫山风雨樱桃紫，绕屋烟云薜荔青。\n姑恶恨谁能自苦，子规催客厌人听。\n闭门独坐难抛酒，生怕离愁到短屏。",
        "dynasty": "宋",
        "collection_info": null
    },
    {
        "uuid": "9c99da6d41e58cd159a04507989a004a",
        "title": "拜李谪仙墓",
        "author": "高翥",
        "content": "萧萧高冢占云根，故老相传太白坟。\n白骨定随风月冷，青山长共姓名存。\n平生出处犹如见，一死浮沈异所闻。\n客子开元书记后，故来浇酒些清魂。",
        "dynasty": "宋",
        "collection_info": null
    },
    {
        "uuid": "b64ffa3ed6c8be32afd240e7b2fa0203",
        "title": "舍侄来",
        "author": "高翥",
        "content": "自从清晓至黄昏，閒坐閒眠深闭门。\n犹子雨中来息担，老夫镫下起开樽。\n故山坟墓何人守，旧宅园亭几处存。\n问答恍然如隔世，若非沈醉定消魂。",
        "dynasty": "宋",
        "collection_info": null
    },
    {
        "uuid": "11ca3e096fa426a37c41e0cceefa0a3d",
        "title": "丁卯冬送方岩",
        "author": "高翥",
        "content": "忠言历历未曾行，尽载图书出帝城。\n余子但知才可忌，先生当以去为荣。\n门阑竹石关心久，部曲溪山照眼明。\n长啸归欤莫怊怅，浙江风定自潮平。",
        "dynasty": "宋",
        "collection_info": null
    },
    {
        "uuid": "c87bf861f296464bbb32fdd03fad0dfe",
        "title": "春夜",
        "author": "高翥",
        "content": "小窗兀兀守更残，案上诗书亦懒观。\n频翦烛花听夜雨，尽垂帘影隔春寒。\n破除梦幻从头了，安置身心向下看。\n老子静中消日月，全然不似客长安。",
        "dynasty": "宋",
        "collection_info": null
    },
    {
        "uuid": "d08124da3842d1c3e5ddd53e863e43aa",
        "title": "杨花",
        "author": "高翥",
        "content": "万缕千丝拂水滨，尽催飞絮送残春。\n风前轻薄佳人命，天外飘零宕子身。\n绕路铺时成素毯，就泥沾处衬芳尘。\n江头雨过遗踪尽，留得柔条折赠人。",
        "dynasty": "宋",
        "collection_info": null
    },
    {
        "uuid": "2d92fc37c6b9e2c3bd68f47f04f7d3e4",
        "title": "清明日对酒",
        "author": "高翥",
        "content": "南北山头多墓田，清明祭扫各纷然。\n纸灰飞作白胡蜨，泪血染成红杜鹃。\n日落狐狸眠冢上，夜归儿女笑镫前。\n人生有酒须当醉，一滴何曾到九泉。",
        "dynasty": "宋",
        "collection_info": null
    },
    {
        "uuid": "f64dbb41dc3efcec99736ccea0dc37cc",
        "title": "秋兴",
        "author": "高翥",
        "content": "老去无心世事轻，但从景物略关情。\n晓看鴈阵惊秋晚，夜听鹤声知月明。\n石鼎煮茶论水品，土墙题字记花名。\n出门更自有真乐，閒向通衢稳步行。",
        "dynasty": "宋",
        "collection_info": null
    },
    {
        "uuid": "312ea33bca50ae2e295a993a4de63f84",
        "title": "山行即事",
        "author": "高翥",
        "content": "篮舆破晓入山家，独木桥低小径斜。\n屋角尽悬牛蒡菜，篱根多发马兰花。\n主人一笑先呼酒，劝客三杯便当茶。\n我已经年无此乐，为怜身久在京华。",
        "dynasty": "宋",
        "collection_info": null
    },
    {
        "uuid": "53eff6023377ca4d71eb110cfbe057d0",
        "title": "灵鹫寺",
        "author": "高翥",
        "content": "灵鹫名山万古名，几回无事绕廊行。\n殿前流水晴犹急，塔上春云晚自生。\n鹤傍经床听梵语，鸟窥斋钵候钟声。\n我来借得团蒲坐，归去閒眠梦亦清。",
        "dynasty": "宋",
        "collection_info": null
    },
    {
        "uuid": "ad46dff48ffdd100d8d776857755d28e",
        "title": "老将",
        "author": "高翥",
        "content": "垂头终日坐当门，两臂苍龙隠墨纹。\n笑捻白须传阵法，手摊黄纸说君恩。\n中年主帅皆为鬼，晚岁虞兵见领军。\n每劝儿孙学刀箭，解衣教看旧瘢痕。",
        "dynasty": "宋",
        "collection_info": null
    },
    {
        "uuid": "12f36d13275c9628c800ff3fdc4a4f40",
        "title": "秋夜书怀",
        "author": "高翥",
        "content": "明灭孤镫缥缈香，沈沈更漏隔宫墙。\n秋风倦客家千里，夜雨怀人天一方。\n世事从他多鉏铻，生涯如我亦凄凉。\n亟须唤酒消长夜，休梦黄华绕涧傍。",
        "dynasty": "宋",
        "collection_info": null
    },
    {
        "uuid": "4533a3c6a60055fc2be109a5c6d9a8b5",
        "title": "投老",
        "author": "高翥",
        "content": "投老纔营一把茅，前临官路后林坳。\n最宜鸡犬无邻舍，好放牛羊有近郊。\n春韮采来胜市食，秋鲈留取续山肴。\n吾庐谁道难寻觅，古树排门尽鹊巢。",
        "dynasty": "宋",
        "collection_info": null
    },
    {
        "uuid": "1ca7b33cc9cffb4235c1382e20ac64a0",
        "title": "喜杜仲高移居清湖",
        "author": "高翥",
        "content": "笑携鸡犬入城居，无復游从叹阔疏。\n河水通船堪载酒，桐阴近屋可修书。\n饭香休忆辛田米，羹美何惭丙穴鱼。\n我亦买山湖上住，效芹时拟贡园蔬。",
        "dynasty": "宋",
        "collection_info": null
    },
    {
        "uuid": "2cfd6538b50c322bdc3dd096f624c17b",
        "title": "虎丘寺",
        "author": "高翥",
        "content": "西出吴门步屧轻，浮屠唤客入山行。\n石从试剑何年裂，池自通泉尽日平。\n烟径远传僧磬响，云龛深锁佛灯明。\n移舟更宿枫桥寺，要听疎钟半夜鸣。",
        "dynasty": "宋",
        "collection_info": null
    },
    {
        "uuid": "953041b3b14aaac112e371aa0756833c",
        "title": "焦山",
        "author": "高翥",
        "content": "山拥中流翠作堆，四围竹树鬰崔嵬。\n殿前云向檐牙出，门外潮从海口来。\n乞食僧归斋鼓动，打碑人去渡船开。\n焦公羽化将名迹，付与瞿昙亦壮哉。",
        "dynasty": "宋",
        "collection_info": null
    },
    {
        "uuid": "bd0513b97eb65c2978b7e7d3333bf0b0",
        "title": "蛾眉亭",
        "author": "高翥",
        "content": "千尺悬崖巨浪撞，危亭高峙对微茫。\n远峰凝黛双蛾澹，流水连云一带长。\n日落江容难可尽，天寒山色不成妆。\n停舟欲试登临眼，北望青烟欲断肠。",
        "dynasty": "宋",
        "collection_info": null
    },
    {
        "uuid": "7542dc615100516aa87256d2f79a40eb",
        "title": "凌歊台",
        "author": "高翥",
        "content": "宋祖高台山上头，三閒破屋蔽层丘。\n离离荒草迷行殿，漠漠寒沙拥故洲。\n塔影远招孤客恨，江声长替古人愁。\n题诗自旧知多少，清绝难磨许郢州。",
        "dynasty": "宋",
        "collection_info": null
    },
    {
        "uuid": "70a112324af0213451e2e259d9a0808b",
        "title": "三峡桥",
        "author": "高翥",
        "content": "倦游华髮冷萧骚，长夏来登三峡桥。\n山吐湿云何日尽，溪流冻雪几时消。\n陆公泉在犹堪汲，五老峰高不易招。\n客子倚栏思羽化，未仙衣袂已飘飘。",
        "dynasty": "宋",
        "collection_info": null
    },
    {
        "uuid": "d96e7958fa908287d4e3b787115e9eee",
        "title": "雪堂",
        "author": "高翥",
        "content": "胜地从来迹易陈，东坡日月久尤新。\n小桥曾压归时雪，老柳长摇别后春。\n城郭寥寥怀独鹤，江山历历见斯人。\n客生较晚空惆怅，梦想陈潘结旧隣。",
        "dynasty": "宋",
        "collection_info": null
    },
    {
        "uuid": "806148f63041398c5512d41c9ee093fe",
        "title": "竹楼",
        "author": "高翥",
        "content": "老竹平分当建瓴，小楼从此擅高名。\n地连云堞登临稳，栏俯晴江梦寐清。\n一记自能追正始，三閒谁与续咸平。\n涛音日日烟中落，依约焚香读易声。",
        "dynasty": "宋",
        "collection_info": null
    },
    {
        "uuid": "0b5ebcf82518ca4e46329bf1d5ce660e",
        "title": "八月旦日永定寺作",
        "author": "高翥",
        "content": "萧然一室坐清虚，又见西风到客居。\n老去身心便懒惰，人来情意任亲疎。\n从僧借地秋移菊，与佛分镫夜读书。\n幽事復为行计夺，去留端的合何如。",
        "dynasty": "宋",
        "collection_info": null
    },
    {
        "uuid": "ae0f1b78c0183e5d94317034fdf3bdd6",
        "title": "小楼",
        "author": "高翥",
        "content": "小楼终日脱冠巾，白髮萧疎不受尘。\n虽是客身犹足乐，苦无世累未为贫。\n家书远寄凭游子，邸报频看念故人。\n自叹此心清似水，为他閒事恼天真。",
        "dynasty": "宋",
        "collection_info": null
    },
    {
        "uuid": "e946605a1f6144a29521be1bff30b26e",
        "title": "清明日约宋正甫黄行之兄弟为东湖之集",
        "author": "高翥",
        "content": "自在嬉游徧四方，不曾孤负独春光。\n醉眠芳草衣裳冷，笑嚼名花齿颊香。\n既是烟霞令久任，岂应风月断来章。\n故人尚有閒情不，相伴湖边举一觞。",
        "dynasty": "宋",
        "collection_info": null
    },
    {
        "uuid": "c01cb277a9f8c6d0785f3c815f34c667",
        "title": "过方孚若寺丞故庐",
        "author": "高翥",
        "content": "诗境园林万柳閒，四围秋草带愁颜。\n楼台寂寞鼠成穴，岩石崔嵬蚊负山。\n三径昔嫌前辈窄，一区今欠此翁閒。\n客来莫怪匆匆去，万感催人鬓易斑。",
        "dynasty": "宋",
        "collection_info": null
    },
    {
        "uuid": "750e3fc86636a5b164bff2f9599108bf",
        "title": "宿囊山寺",
        "author": "高翥",
        "content": "小泊囊山古化城，山林端足擅高名。\n楼台影外秋风老，钟磬声中夜气清。\n客子情怀宜淡薄，主人言语亦分明。\n只应海月堂前境，从此江湖有梦成。",
        "dynasty": "宋",
        "collection_info": null
    },
    {
        "uuid": "02ea04f35caa7126da25bfc63335e76b",
        "title": "潜夫约中途遣诗相送至江山无耗寄诗督之",
        "author": "高翥",
        "content": "望诗十步九回头，目断江山望未休。\n所幸临行曾举似，仅能记忆可遮羞。\n碧云漏日村村雨，红树吟风叶叶秋。\n不见夜光生歇处，客身却恨欠迟留。",
        "dynasty": "宋",
        "collection_info": null
    },
    {
        "uuid": "b76abf5aee96d801391f4c3e2afed333",
        "title": "门径",
        "author": "高翥",
        "content": "门径萧然独自居，入无给侍出无车。\n江湖故旧音尘绝，里巷游从酒盏疎。\n豪举已抛三尺剑，神交惟有一床书。\n吾兄白髮家空谷，岁晚灯前最忆渠。",
        "dynasty": "宋",
        "collection_info": null
    },
    {
        "uuid": "2d04c5ca4b76b4d79455567c9fa36996",
        "title": "破屋",
        "author": "高翥",
        "content": "破屋三间书五车，一翁醉髮老髿髿。\n萧墙甚窄难栽竹，草地虽平不种花。\n井浅自能供日用，楼高谁怕被云遮。\n过门人问何人住，题扇桥西百姓家。",
        "dynasty": "宋",
        "collection_info": null
    },
    {
        "uuid": "5e291760daef4a39c42dbc1a8dbb80cd",
        "title": "清明日招社友",
        "author": "高翥",
        "content": "面皮如铁鬓如丝，依旧粗豪似向时。\n嗜酒更拚三日醉，看花因费一春诗。\n生前富贵谁能必，身后声名我不知。\n且趁酴醾对醽醁，共来相与一伸眉。",
        "dynasty": "宋",
        "collection_info": null
    },
    {
        "uuid": "f13c37c6fa2c9dcc0c84f0a4b3731c32",
        "title": "感怀二首  其一",
        "author": "高翥",
        "content": "漂泊南州又过年，恰如杜子客鄜川。\n酒堪度日难为醉，诗怕伤时未可传。\n店舍无烟兵火后，街坊有月试灯前。\n荒凉古驿闻吹笛，老泪纵横落枕边。",
        "dynasty": "宋",
        "collection_info": null
    },
    {
        "uuid": "045b957c677333e5c79a06f47369c90a",
        "title": "感怀二首  其二",
        "author": "高翥",
        "content": "行遍千山復万山，不应蜀道若为难。\n数茎髮向殊方白，一寸心从故国丹。\n弓软臂无三斗力，杯深量欠十分宽。\n粗豪到了非吾事，只盍家居度岁寒。",
        "dynasty": "宋",
        "collection_info": null
    },
    {
        "uuid": "9f1b7149074eabc9548f64558871205e",
        "title": "挽陈復斋",
        "author": "高翥",
        "content": "忧世心劳鬓易斑，笑颦还与世相关。\n秋霜烈日君臣际，和气春风母子閒。\n学道期传千载统，献言先办一生閒。\n堂堂仰止人何在，独有名如不动山。",
        "dynasty": "宋",
        "collection_info": null
    },
    {
        "uuid": "5cc3043be75ac7a500df27c68a75a189",
        "title": "同刘潜夫登乌石山望海有怀方孚若柯东海陈復斋旧游",
        "author": "高翥",
        "content": "念念思归身欲翰，旧题无暇徧寻看。\n故人尽入黄泉路，远客空登乌石山。\n休起痴心乘九鲤，莫劳病眼望三韩。\n神仙未必知吾事，道在何妨两鬓斑。",
        "dynasty": "宋",
        "collection_info": null
    },
    {
        "uuid": "bf3b6da51b6f8c95ccfafd6fda802d12",
        "title": "山中哭復斋",
        "author": "高翥",
        "content": "封章字少纳忠多，袖疏前陈无柰何。\n但得中天行日月，不愁平地起风波。\n台官论罪终投笔，山贼闻名亦倒戈。\n惆怅脊梁如铁硬，天胡忍使閟山河。",
        "dynasty": "宋",
        "collection_info": null
    },
    {
        "uuid": "93b6c9d2592c5c7a216e398cea80bb29",
        "title": "怀安王宰索得助诗奉题一首",
        "author": "高翥",
        "content": "亭在唐贤好句中，阑干六曲尽春风。\n不知脚下是官府，但见面前如渚宫。\n江水逢潮音激切，山云因雨思溟蒙。\n主人雅兴居诗外，花影琴声事事工。",
        "dynasty": "宋",
        "collection_info": null
    },
    {
        "uuid": "aa8e1226b1ebae1a49094d38fca0dcba",
        "title": "清明日延平道上",
        "author": "高翥",
        "content": "自从闽峤至延平，试问归涂第几程。\n人向烟岚深处出，鸟依云树密边鸣。\n润沾破屐春泥滑，寒入征衫晓雨晴。\n多谢山家插杨柳，报侬今日是清明。",
        "dynasty": "宋",
        "collection_info": null
    },
    {
        "uuid": "4dbc0979144568aa8cfa5b0f06416253",
        "title": "赵忠定公帅蜀时题雪锦楼有扁舟衡岳问归程之句后来人以为谶题跋者甚多邵阳节使君以墨本见赠敬书其右",
        "author": "高翥",
        "content": "九鼎重安国势牢，功名易办谤难逃。\n手扶日月扫云雾，身向江湖直羽毛。\n雪锦诗成如谶兆，金縢书启见勤劳。\n纷纷论定知忠定，不负朝廷两字褒。",
        "dynasty": "宋",
        "collection_info": null
    },
    {
        "uuid": "05286d29d2ac4a30db970c89a5a87259",
        "title": "秋阴",
        "author": "高翥",
        "content": "冉冉日将莫，萧萧秋欲残。\n浮云低阁雨，宿霭密藏山。\n扇觉轻蒲重，衣嫌细葛单。\n更交一寒暑，精进独衰颜。",
        "dynasty": "宋",
        "collection_info": null
    },
    {
        "uuid": "f04f43279d6f8fd8163f93c8053a9410",
        "title": "富阳县秋日",
        "author": "高翥",
        "content": "古井梧桐老，平田䆉稏收。\n鷄豚百里社，砧杵十分秋。\n干鹊催归兴，寒蝉唤客愁。\n衔杯忆霜蟹，沙尾暮停舟。",
        "dynasty": "宋",
        "collection_info": null
    },
    {
        "uuid": "789b5961f3b122fd3f5d82be583df5bb",
        "title": "秋日入无量院",
        "author": "高翥",
        "content": "僧閒甘寂寞，寺古绝纷华。\n鸟摘过墙枣，猿争守树樝。\n雨多溪没井，藤老蔓缘笆。\n莫坐庭前石，怕伤苔藓花。",
        "dynasty": "宋",
        "collection_info": null
    },
    {
        "uuid": "df7e3e9352bef9d5817489b728a24d3d",
        "title": "小楼夜雨",
        "author": "高翥",
        "content": "心懒缘忘世，身閒为不才。\n客愁随病散，老眼共书开。\n嗜酒有天戒，爱花无地栽。\n小楼风雨夜，还我鼻如雷。",
        "dynasty": "宋",
        "collection_info": null
    },
    {
        "uuid": "cbad8e0cb503b0bc6143831f3e5f7aa2",
        "title": "夜过西兴",
        "author": "高翥",
        "content": "宵济向西兴，钟声隔岸听。\n浅滩淘落月，远树纳残星。\n客路悠悠去，征桡在在停。\n明朝故山近，不必问邮亭。",
        "dynasty": "宋",
        "collection_info": null
    },
    {
        "uuid": "668f5323f8a9935ba75ad3d95bd431b1",
        "title": "度仙霞岭",
        "author": "高翥",
        "content": "尽日度僊霞，西风吹鬓华。\n乍寒抛白苎，临晚见黄花。\n山险全无路，溪晴半是沙。\n岭头逢宿处，斜月带栖鸦。",
        "dynasty": "宋",
        "collection_info": null
    },
    {
        "uuid": "b51ef0c56a2f85f7d9221b64d380c73f",
        "title": "建昌道上",
        "author": "高翥",
        "content": "凛凛北风劲，行行西路赊。\n客情甘淡薄，世事苦参差。\n酒易逢知己，诗难遇作家。\n林閒数点雪，错认是梅花。",
        "dynasty": "宋",
        "collection_info": null
    },
    {
        "uuid": "03e853dffb18024341addb0416f4f3d6",
        "title": "隆兴借东湖驿度夏杂题",
        "author": "高翥",
        "content": "西风来几日，荷柳早衰容。\n百感闻秋笛，孤吟答晚钟。\n事能如意少，酒不教愁浓。\n忆着莼鲈美，家山隔几重。",
        "dynasty": "宋",
        "collection_info": null
    },
    {
        "uuid": "69e801b4dc707d99758977ad7cc9cea8",
        "title": "春日杂兴二首  其一",
        "author": "高翥",
        "content": "檐铃奏曲响珊珊，尽日重门不启关。\n多插缾花供宴坐，为渠消受一春閒。",
        "dynasty": "宋",
        "collection_info": null
    },
    {
        "uuid": "7ac6779d560248e562de072636d7327c",
        "title": "春日杂兴二首  其二",
        "author": "高翥",
        "content": "春归门巷静深深，老去无情不彊吟。\n风絮入帘晴昼永，自烧香餠试花沈。",
        "dynasty": "宋",
        "collection_info": null
    },
    {
        "uuid": "6d3e79f52f90c5e6196d1da4fd1ae564",
        "title": "雨中",
        "author": "高翥",
        "content": "浓云漠漠雨飞飞，不放东风取次吹。\n先自一春晴意少，那堪梅子欲黄时。",
        "dynasty": "宋",
        "collection_info": null
    },
    {
        "uuid": "396478dcb22e4a200de5255bf06a784e",
        "title": "山堂即事",
        "author": "高翥",
        "content": "杜鹃声裏桐花落，山馆无人昼掩扃。\n老去未能忘结习，自调浓墨写黄庭。",
        "dynasty": "宋",
        "collection_info": null
    },
    {
        "uuid": "58c3b01b18bfea61d7f1260f88e008a1",
        "title": "秋夜",
        "author": "高翥",
        "content": "老去惊秋白髮添，不禁凉吹逼疏帘。\n楼高幸自蛩声远，争柰梧桐又傍檐。",
        "dynasty": "宋",
        "collection_info": null
    },
    {
        "uuid": "1b9fb057b137fc775cfeb2dcee011e0b",
        "title": "孺子祠堂",
        "author": "高翥",
        "content": "三间官屋老湖滨，孺子名声日日新。\n下榻本非天上事，后人空自愧前人。",
        "dynasty": "宋",
        "collection_info": null
    },
    {
        "uuid": "6cfaeada9c5c73bbdc674782e66796c5",
        "title": "西湖二首  其一",
        "author": "高翥",
        "content": "浅水摇船冷戛沙，平林暝色接栖鸦。\n湖边老树垂垂白，半是梅花半雪花。",
        "dynasty": "宋",
        "collection_info": null
    },
    {
        "uuid": "aeb2fba93bbefe95a640c19d1157c3ba",
        "title": "西湖二首  其二",
        "author": "高翥",
        "content": "老鹤无踪野鸭飞，鸣琴声裏画船归。\n伤心旧日经行地，不独人非物亦非。",
        "dynasty": "宋",
        "collection_info": null
    },
    {
        "uuid": "98b9d5a366cdcb93a229657b71ff8b00",
        "title": "鬰孤台  其一",
        "author": "高翥",
        "content": "十年重上鬰孤台，带得江湖白髮来。\n满眼青山旧相识，晚鸦羣噪莫惊猜。",
        "dynasty": "宋",
        "collection_info": null
    },
    {
        "uuid": "19ca51ff217ac0349006026cd73f284e",
        "title": "鬰孤台  其二",
        "author": "高翥",
        "content": "登临犹觉酒边豪，往事新愁付一陶。\n深浅不常章贡水，崆峒只似旧时高。",
        "dynasty": "宋",
        "collection_info": null
    },
    {
        "uuid": "145c044f824147d9640e4cc631bf100c",
        "title": "涧傍菊花",
        "author": "高翥",
        "content": "历寂黄花老涧傍，不因风雨减清芳。\n从教衰谢随秋草，到了能全晚节香。",
        "dynasty": "宋",
        "collection_info": null
    },
    {
        "uuid": "7a297f5834564c63a7027ce85afe0fd2",
        "title": "看弄潮回",
        "author": "高翥",
        "content": "弄罢江潮晚入城，红旗飐飐白旗轻。\n不因会吃翻头浪，争得天街鼓乐迎。",
        "dynasty": "宋",
        "collection_info": null
    },
    {
        "uuid": "99006ecd373f460a65e298a44fd35632",
        "title": "西湖暮归",
        "author": "高翥",
        "content": "风荷百顷占涟漪，烟树溟蒙乳鸭飞。\n买断小舟休唤客，时穿萍叶载诗归。",
        "dynasty": "宋",
        "collection_info": null
    },
    {
        "uuid": "6b354b86d5026ddc99535ac62c2cefef",
        "title": "西湖杂兴二首  其一",
        "author": "高翥",
        "content": "城中无处听蝉鸣，短策轻鞋晚出城。\n行到柳阴松影下，恰纔闻得两三声。",
        "dynasty": "宋",
        "collection_info": null
    },
    {
        "uuid": "84f824b01becb4b55db00ecf0c71f38d",
        "title": "西湖杂兴二首  其二",
        "author": "高翥",
        "content": "十三楼寺早餐饭，六一泉寺晚咏歌。\n坐断竹风无暑气，乳禽鸣处绿阴多。",
        "dynasty": "宋",
        "collection_info": null
    },
    {
        "uuid": "4cbf98e50263758cff4de1e090a09e4c",
        "title": "夜步天街书所见",
        "author": "高翥",
        "content": "赛罢祠山赛二郎，酒行明日欲祠张。\n愚民可是都忘本，香火何曾到杜康。",
        "dynasty": "宋",
        "collection_info": null
    },
    {
        "uuid": "b3ce2089dee4a9e8f2ca255fef3d267f",
        "title": "吴山绝句",
        "author": "高翥",
        "content": "拂晓官来簿录时，未曾吹彻玉参差。\n旁人不忍听鹦鹉，犹向金笼唤太师。",
        "dynasty": "宋",
        "collection_info": null
    },
    {
        "uuid": "f1ba24208bd15e43f7366f826dbb9c12",
        "title": "菊花  其一",
        "author": "高翥",
        "content": "白白黄黄自岁寒，诗人但作菊花看。\n牡丹茉莉非吾事，自是时人被眼瞒。",
        "dynasty": "宋",
        "collection_info": null
    },
    {
        "uuid": "6f4caab59d34bf17d3b644bfa7656132",
        "title": "菊花  其二",
        "author": "高翥",
        "content": "亲向东篱手自栽，夕阳小径重徘徊。\n花应得似人乖角，过了重阳烂漫开。",
        "dynasty": "宋",
        "collection_info": null
    },
    {
        "uuid": "b1e017556b62e6cb55b448b6ae8ccfa4",
        "title": "菊花  其三",
        "author": "高翥",
        "content": "爱花千古说渊明，肯把秋光不似春。\n我重此花全晚节，剩栽三径伴閒身。",
        "dynasty": "宋",
        "collection_info": null
    },
    {
        "uuid": "699ddb3e0c67fce25fb11c6c3f5eda96",
        "title": "岩桂花",
        "author": "高翥",
        "content": "玉蕊琅玕树，天香知意熏。\n露寒清透骨，风定远含芬。",
        "dynasty": "宋",
        "collection_info": null
    },
    {
        "uuid": "64a0644a81ec320d60d64951d3b694c9",
        "title": "兄寿弟",
        "author": "高翥",
        "content": "再岁佳辰捧寿巵，今年清梦浙江湄。\n鹡鸰地冷真堪□，鸿雁云飞会有时。\n芍药泛杯犹共醉，梅花照座可重期。\n直须千岁州成日，铜狄摩挲世自知。",
        "dynasty": "宋",
        "collection_info": null
    },
    {
        "uuid": "b7b084296a48297e52e8f2284da73931",
        "title": "贺杨东山休致",
        "author": "高翥",
        "content": "莫言纳禄寻常事，试读唐人梦谒赋。\n骑馿径上东山椒，九州四海风萧萧。\n大瓢贮云杓斟月，却跨阴崖听冰柝。\n松萝影薄寒花妍，白鸥飞来亦欣然。",
        "dynasty": "宋",
        "collection_info": null
    },
    {
        "uuid": "994d6afeb7e5469ad4a5195dcb59af7d",
        "title": "寂上人禅房",
        "author": "高翥",
        "content": "俗尘浮垢闭禅关，百岁身心几日闲。\n安得此生同草木，无营长在四时閒。",
        "dynasty": "宋",
        "collection_info": null
    },
    {
        "uuid": "924214fdfa3920bc073021aa27ad9190",
        "title": "崇圣寺斌公房",
        "author": "高翥",
        "content": "近来唯一食，树下掩禅扉。\n落日寒山磬，多年坏衲衣。\n白鬚长更剃，青霭远还归。\n仍说游南岳，经行是息机。",
        "dynasty": "宋",
        "collection_info": null
    },
    {
        "uuid": "0479c888dc4353f32a3e03e52e48fee0",
        "title": "下塘",
        "author": "高翥",
        "content": "河水新添三尺高，河边芦苇有龟巢。\n波流夜夜飘渔箔，空点篮灯照树梢。",
        "dynasty": "宋",
        "collection_info": null
    },
    {
        "uuid": "43a3c1bab41595ced3f0555346b2bfcb",
        "title": "题信天巢集",
        "author": "高翥",
        "content": "信天巢小仅容身，中有图书障俗尘。\n不与世争闲意气，且随时养老精神。\n破铛安稳齐钟鼎，短褐参差比缙绅。\n渴饮三杯饥二饭，主人日用未为贫。",
        "dynasty": "宋",
        "collection_info": null
    },
    {
        "uuid": "32bf190b066a8d6024a428f98a7397c0",
        "title": "静对",
        "author": "高翥",
        "content": "静对炉烟一缕霞，谢天成就澹生涯。\n安排瓦砚临章草，收拾甆瓶插郑花。\n莫问家储无担石，休嫌人事似团沙。\n三杯竟醉醒时晚，卧看春云送日斜。",
        "dynasty": "宋",
        "collection_info": null
    },
    {
        "uuid": "ab1be6a2abb485e9b714830b07d8c533",
        "title": "无计",
        "author": "高翥",
        "content": "无计留连日，争来断送春。\n落花终日雨，流水一溪云。\n山鸟呼名急，林梢着色新。\n诗成真谩兴，吾懒事因循。",
        "dynasty": "宋",
        "collection_info": null
    },
    {
        "uuid": "92150967c610d78ba95da6f12a2813d1",
        "title": "客枕",
        "author": "高翥",
        "content": "客枕眠僧舍，巍然鹤髮翁。\n事如前日异，心与少年同。\n一夜送春雨，五更临晓风。\n梦回思往事，愁在不言中。",
        "dynasty": "宋",
        "collection_info": null
    },
    {
        "uuid": "261e08e69308f74ac260b3f6361cdcde",
        "title": "庐山道中",
        "author": "高翥",
        "content": "沿路梅花管送迎，庐山初别雪初晴。\n若无急事相驱役，有酒人家便不行。",
        "dynasty": "宋",
        "collection_info": null
    },
    {
        "uuid": "f70d1c08fe28845ad03d364954444d9c",
        "title": "采石",
        "author": "高翥",
        "content": "采石兴亡地，声名宇宙齐。\n山眉间吴楚，江口折东西。\n今古多遗恨，英雄几噬脐。\n征尘何日尽，北望转悲悽。",
        "dynasty": "宋",
        "collection_info": null
    },
    {
        "uuid": "78509a2f215a02fd550553dec54c78fd",
        "title": "叹息",
        "author": "高翥",
        "content": "叹息闲身不自如，长年借屋客中居。\n事多只为人情熟，贫甚还因世法疎。\n兄弟候归应有梦，交游散去更无书。\n攒心万感争催老，白髮萧骚欲满梳。",
        "dynasty": "宋",
        "collection_info": null
    },
    {
        "uuid": "24c86f8c846a14abc1e0b6c338e9ef8a",
        "title": "拜尹和靖先生墓",
        "author": "高翥",
        "content": "和靖祠堂在半村，敬瞻遗像忆师门。\n洛中虽去名犹重，吴下曾来道益尊。\n言立岂徒规后学，书存端可识真源。\n瓣香再拜公应鉴，自愧传衣忝嫡孙。",
        "dynasty": "宋",
        "collection_info": null
    },
    {
        "uuid": "b82fe549f0f1254d5e08df582d66239b",
        "title": "重阳述怀",
        "author": "高翥",
        "content": "年年客裏过佳期，时节难逢莫皱眉。\n酒量且为重九尽，杯行不必再三辞。\n登高兴懒诗仍赋，怀古情深泪自垂。\n纵使西风落乌帽，黄花犹恋鬓边丝。",
        "dynasty": "宋",
        "collection_info": null
    },
    {
        "uuid": "a6f0e52b7a06473d2e9572d8315f34ae",
        "title": "归来",
        "author": "高翥",
        "content": "归来成倦客，随分乐闲居。\n供佛换新水，课儿温旧书。\n已荒三径菊，且种一园蔬。\n来往多邻舍，余无长者车。",
        "dynasty": "宋",
        "collection_info": null
    },
    {
        "uuid": "b70e7902bb1f52b3269a60343b023a4f",
        "title": "杂兴",
        "author": "高翥",
        "content": "短帽轻盈出晚峦，儿童夹道竞来看。\n老夫何足惊人眼，为有猿猴把钓竿。",
        "dynasty": "宋",
        "collection_info": null
    },
    {
        "uuid": "d4c1dc08f0edd1d4eb29f76ba4111919",
        "title": "冬日书怀用正甫韵",
        "author": "高翥",
        "content": "惯将双手託虚空，岁事虽穷道不穷。\n身健不知行路远，心安还与在家同。\n客携酒至一樽绿，兄寄书来三印红。\n看罢兄书斟客酒，闲愁无事置胸中。",
        "dynasty": "宋",
        "collection_info": null
    },
    {
        "uuid": "5e2b9f03ae7ed672c36ace602daf3bd5",
        "title": "同周晋仙夜宿",
        "author": "高翥",
        "content": "□□□□□□□，□□□□□□□。\n更有诗人穷似我，夜深来共纸衾眠。",
        "dynasty": "宋",
        "collection_info": null
    },
    {
        "uuid": "bfdbc8344714c4a423581251ce4b503e",
        "title": "句",
        "author": "高翥",
        "content": "早知花木今无主，不把丰碑累放翁。",
        "dynasty": "宋",
        "collection_info": null
    }
]