[
    {
        "title": "卖花声 湿逗晚香残",
        "author": "萧汉杰",
        "content": "湿逗晚香残。\n春浅春寒，洒窗填户着幽兰。\n惨惨凄凄仍滴滴，做出多般。\n和霰撒珠盘。\n枕上更阑。\n芭蕉怨曲带愁弹。\n绿遍阶前苔一片，晓起谁看。",
        "dynasty": "宋",
        "collection_info": null
    },
    {
        "title": "菩萨蛮 春愁一段来无影",
        "author": "萧汉杰",
        "content": "春愁一段来无影。\n着人似醉昏难醒。\n烟雨湿阑干。\n杏花惊蛰寒。\n唾壶敲欲破。\n绝叫凭谁和。\n今夜欠添衣。\n那人知不知。",
        "dynasty": "宋",
        "collection_info": null
    },
    {
        "title": "蝶恋花 一缕春情风里絮",
        "author": "萧汉杰",
        "content": "一缕春情风里絮。\n海阔天高，那更云无数。\n娇颤画梁非为雨。\n怜伊只合和伊去。\n欲话因缘愁日暮。\n细认帘旌，几度来还去。\n万一这回航可渡。\n共渠活处寻条路。",
        "dynasty": "宋",
        "collection_info": null
    },
    {
        "title": "浪淘沙 愁似晚天云",
        "author": "萧汉杰",
        "content": "愁似晚天云。\n醉亦无凭。\n秋光此夕属何人。\n贫得今年无月看，留滞江城。\n夜起候檐声。\n似雨还晴。\n旧家谁信此时情。\n惟有桂香时入梦，勾引诗成。",
        "dynasty": "宋",
        "collection_info": null
    }
]