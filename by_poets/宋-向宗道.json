[
    {
        "uuid": "0e8c5a07201e1a34bf1e68564adb54c8",
        "title": "斑石枕联句",
        "author": "向宗道",
        "content": "斸得西山骨，磨砻露斑駮。\n凝结一何怪，形模万难学。\n直疑彩云根，又讶紫珉𮁅。\n中瘦{胁皮}蛟腹，外文灼龟殻。\n冷剖清泉肝，𥡥榰老鳌脚。\n坚方君子性，清纯圣人璞。\n有气当补天，无暇应并瑴。\n定渍盘古苔，想漏神农药。\n堪作梦寐宝，尤是炎蒸託。\n眠月病头愈，横风酲肺濯。\n珊瑚侈可唾，陶甄脃堪扑。\n夜深魇鬼惊，昼冷诗魔愕。\n首惬无俗梦，心清去烦恶。\n蕲簟方敢友，蜀筇良可攫。\n何必檄愈风，何必文驱疟。\n质任儿女嗤，顽宜童仆谑。\n枕流固迂诞，藉糟徒落魄。\n润生审将雨，辉发疑有珏。\n髑髅庄生狂，虎魄宋武薄。\n欲镵中郎铭，文章体犹弱。\n欲秘淮南书，神仙志非乐。\n我疑混沌矿，谁与砻窍凿。\n可作甘寝舆，华胥诣冥寞。\n子道足施为，我拙困婴缚。\n已谋具巾屦，行当老嵩霍。\n子其乞我归，终焉卧云壑。\n嗜好我已痴，须求子惟悫。\n毡旧王固惜，瓢陋颜不博。\n异时一经子，便当千金橐。\n客退独摩拂，卧送山月落。",
        "dynasty": "宋",
        "collection_info": null
    },
    {
        "uuid": "6d764df1c5d02f6cb4e35ebbb8739802",
        "title": "别诸禅众  其一",
        "author": "向宗道",
        "content": "四绝之名岂浪传，千岩万石五云间。\n无才可述无穷景，祇爱真山似假山。",
        "dynasty": "宋",
        "collection_info": null
    },
    {
        "uuid": "fd8d0e01faf986742495d0a0ead5390a",
        "title": "别诸禅众  其二",
        "author": "向宗道",
        "content": "古殿琅珰木鱼响，匆匆策马长松间。\n迴头却恨归时早，月淡烟昏不见山。",
        "dynasty": "宋",
        "collection_info": null
    },
    {
        "uuid": "11e07b8eebe7111093305a7378419a4d",
        "title": "宝华山",
        "author": "向宗道",
        "content": "松风山月送人归，几处溪声拂马蹄。\n殿角参差浦云隐，回头真似武陵迷。",
        "dynasty": "宋",
        "collection_info": null
    }
]