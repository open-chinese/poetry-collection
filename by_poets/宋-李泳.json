[
    {
        "uuid": "b1e8bfb4caf3bdf34da4b1263d942f1c",
        "title": "水调歌头 危楼云雨上",
        "author": "李泳",
        "content": "危楼云雨上，其下水扶天。\n群山四合，飞动寒翠落檐前。\n尽是秋清栏槛，一笑波翻涛怒，雪阵卷苍烟。\n炎暑去无迹，清驶久翩翩。\n夜将阑，人欲静，月初圆。\n素娥弄影，光射空际绿婵娟。\n不用濯缨垂钓，唤取龙宫仙驾，耕此万琼田。\n横笛望中起，吾意已超然。",
        "dynasty": "宋",
        "collection_info": null
    },
    {
        "uuid": "b8d569376bb2d683ddaa86b6c278db8f",
        "title": "贺新郎 门掩长安道",
        "author": "李泳",
        "content": "门掩长安道。\n卷重帘、垂杨散暑，嫩凉生早。\n午梦惊回庭阴翠，蝶舞莺吟未了。\n政露冷、芙蓉池沼。\n金雁尘昏么弦断，理馀音、尚想腰支袅。\n欢渐远，思还绕。\n临皋望极苍江渺。\n晚潮平、湘烟万顷，断虹残照。\n彩舫凌波分飞后，别浦菱花自老。\n问锦鲤、何时重到。\n楼迥层城看不见，对潇潇、暮雨怜芳草。\n幽恨阔、楚天杳。",
        "dynasty": "宋",
        "collection_info": null
    },
    {
        "uuid": "dae6cd46b92bb7327884e410e25f2ab8",
        "title": "定风波 点点行人趁落晖",
        "author": "李泳",
        "content": "点点行人趁落晖。\n摇摇烟艇出渔扉。\n一路水香流不断。\n零乱。\n春潮绿浸野蔷薇。\n南去北来愁几许，登临怀古欲沾衣。\n试问越王歌舞地。\n佳丽。\n只今惟有鹧鸪啼。",
        "dynasty": "宋",
        "collection_info": null
    },
    {
        "uuid": "94ae9f2d2b463d87eac40408de0c4c28",
        "title": "题甘将军庙卷雪楼",
        "author": "李泳",
        "content": "卷雪楼前万里江，乱峰卓列森旗枪。\n上有甘公古祠宇，节制洪流掌风雨。\n甘公一去踰千年，至今忠义犹凛然。\n我来再拜揽尘迹，斜阳白鸟横苍烟。",
        "dynasty": "宋",
        "collection_info": null
    },
    {
        "uuid": "83a76cdc59b7325be64f9b09d5fe95fe",
        "title": "新昌逢故人",
        "author": "李泳",
        "content": "草县一相值，忽思倾盖时。\n年来无限事，别后几篇诗。\n石乱水流急，竹深烟散迟。\n兵戈方满眼，我辈欲何之。",
        "dynasty": "宋",
        "collection_info": null
    },
    {
        "uuid": "7265047e982f9ef0ca0f260c4b1590f7",
        "title": "西兴",
        "author": "李泳",
        "content": "山拥千家邑，江涵万顷天。\n洪涛舂落日，老树秣荒烟。\n失路或搔首，夷途争着鞭。\n劳生几寒暑，半鬓已苍然。",
        "dynasty": "宋",
        "collection_info": null
    },
    {
        "uuid": "0c89c167278c395720354981632977a0",
        "title": "华髮",
        "author": "李泳",
        "content": "华髮中年感，青阳万物和。\n倦寻先友记，贫羡力田科。\n江远千帆落，天空一雁过。\n还家得新岁，童稚想婆娑。",
        "dynasty": "宋",
        "collection_info": null
    },
    {
        "uuid": "68f18008e9657097d38099e367ffcfa5",
        "title": "秋江打鱼  其一",
        "author": "李泳",
        "content": "沧洲叶脱风有声，渔舠两两从復横。\n菁江步口日欲没，竹山潭边潮欲生。",
        "dynasty": "宋",
        "collection_info": null
    },
    {
        "uuid": "cbdee1e3a031f2a0aee50bacafe479b9",
        "title": "秋江打鱼  其二",
        "author": "李泳",
        "content": "鸣榔四合波围蹙，挂网雪鳞穿翠束。\n惊起沙头白雁群，斜行书破秋天绿。",
        "dynasty": "宋",
        "collection_info": null
    },
    {
        "uuid": "9ca344b327de4f76d4cc3425fe6308c1",
        "title": "拟古",
        "author": "李泳",
        "content": "鲜鲜歌者衣，扎扎机中练。\n美人富千绮，寒女无一綫。\n古风日以远，薄俗日以变。\n悲哉扊扅歌，女子羞自衒。\n男儿乖持操，蹙踖叹贫贱。",
        "dynasty": "宋",
        "collection_info": null
    }
]