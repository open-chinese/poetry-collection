[
    {
        "uuid": "1eec4e0ffafb9d30b8847aedc94cb7ec",
        "title": "念奴娇 午风清暑",
        "author": "黄谈",
        "content": "午风清暑，过西湖隐约，曾游堤路。\n云径烟扉人境绝，真是珠宫玄圃。\n倦倚阑干，笑呼艇子，同入荷花去。\n一杯相属，恍然身在何许。\n休怪梦入巫云，凌波罗袜，我在迷湘浦。\n缥缈惊鸿飞燕举，却怨严城钟鼓。\n百斛明珠，千金骏马，豪气今犹故。\n归来清晓，幅巾犹带香露。",
        "dynasty": "宋",
        "collection_info": null
    }
]