[
    {
        "title": "寺中闻射因成",
        "author": "丘浚",
        "content": "殿宇时闻燕雀喧，虚庭尽日少人行。\n孤吟独坐情何限，时喜风传中鹄声。",
        "dynasty": "宋",
        "collection_info": null
    },
    {
        "title": "仪真太守召看牡丹",
        "author": "丘浚",
        "content": "何事化工情愈重，偏教此卉大妖妍。\n王孙欲种无余地，颜巷安贫欠买钱。\n晓槛竞开香世界，夜阑谁结醉因缘。\n须知村落桑耘处，田叟饥耕妇不眠。",
        "dynasty": "宋",
        "collection_info": null
    },
    {
        "title": "赠五羊太守",
        "author": "丘浚",
        "content": "碧睛蛮婢头蒙布，黑面胡儿耳带环。\n几处楼台皆枕水，四周城郭半围山。",
        "dynasty": "宋",
        "collection_info": null
    },
    {
        "title": "秩满寄茅山道友",
        "author": "丘浚",
        "content": "鸣凤相邀览德辉，松萝从此与心违。\n孤峰万仞月正照，古屋数间人未归。\n欲助唐虞开有道，深惭巢许劝忘机。\n明朝又引轻帆去，紫朮年年空自肥。",
        "dynasty": "宋",
        "collection_info": null
    },
    {
        "title": "题圣果寺介亭诗",
        "author": "丘浚",
        "content": "金商肃肃淬龙渊，白晓挥开东北天。\n天孙引下翡翠烟，层层堆列参井边。\n便于裸壤蟠危巅，城雉岧峣暗接连。\n地祇欲夸融结权，藓花斸破蛰虫迁。\n皮刳骨露判混元，一支一节相贯穿。\n洞庭波浪彻底干，驱来不用暴秦鞭。\n大者臲尯下腾骞，尊卑序立鸿雁联。\n欲觐曜宝礼法专，貘豹甝虎竞差肩。\n禀命踧蹜未敢前，精神张王腰挛拳。\n霸臣纳土穷海堧，怪状埋没几百年。\n中和有美既争先，磷磷丹漆排雕椽。\n太守择之继曩贤，念此嵌空清且坚。\n遽于峭绝创墀轩，名之以介非徒然。\n介是长男变初世，六二爻辞藴深秘。\n重门待暴乃其卦，未兆未萌堪畏避。\n公性中正仍尽瘁，悔吝何忧忧道义。\n道义兴行皇纲备，乃是择之之本志。\n平湖巨浸六幕宽，此时非独图宴憙。\n暑月芙蓉秋月涛，截断风光千百里。\n鹏云沆瀣南北透，离朱瞪目旷倾耳。\n料公岂恋苇苕地，才业施为自兹始。\n或借前筯或赤棰，式遏蛮戎顺文轨。\n炎上润下火兼水，无燥无烈无圮毁。\n张衡巧制尘灰纍，八虬困睡金丸止。\n劝公速为苍生起，起辅垂裳圣天子。\n永永勋庸辉信史，此亭万古镇星纪。",
        "dynasty": "宋",
        "collection_info": null
    },
    {
        "title": "咏钱塘",
        "author": "丘浚",
        "content": "南屏高瞰府城西，画舸千艘共醉迷。\n四柱台边烟是幕，百花桥畔葑连堤。\n龙檀咽路迎舆隼，绮绣登山污粉题。\n暮色沈沈郛郭闭，宝灯辉映梵天低。",
        "dynasty": "宋",
        "collection_info": null
    },
    {
        "title": "登西湖北楼  其一",
        "author": "丘浚",
        "content": "寻游心绪忍阑珊，高处重登始是观。\n晚吹划开三面碧，晨曦收住一天寒。\n南屏洞户萝阴合，东极鳌峰雪浪漫。\n远近声形穷不得，离朱师旷漫凭栏。",
        "dynasty": "宋",
        "collection_info": null
    },
    {
        "title": "登西湖北楼  其二",
        "author": "丘浚",
        "content": "澄霁无涯混一区，似开尘网到华胥。\n图抨水墨烟昏处，国占清凉月上初。\n云梦泽宽城邑远，华严川好酒胥疏。\n祇期摆脱名缰了，来约真仙傍此居。",
        "dynasty": "宋",
        "collection_info": null
    },
    {
        "title": "句  其一",
        "author": "丘浚",
        "content": "春云片片揭新绵。",
        "dynasty": "宋",
        "collection_info": null
    },
    {
        "title": "句  其二",
        "author": "丘浚",
        "content": "丑却天下美人面，正得世间君子心。",
        "dynasty": "宋",
        "collection_info": null
    },
    {
        "title": "句  其三",
        "author": "丘浚",
        "content": "阶上腥臊堆蚬子，口中浓血吐槟榔。",
        "dynasty": "宋",
        "collection_info": null
    },
    {
        "title": "句  其四",
        "author": "丘浚",
        "content": "风腥蛮市合，日上瘴云红。",
        "dynasty": "宋",
        "collection_info": null
    },
    {
        "title": "句  其五",
        "author": "丘浚",
        "content": "郭京杨式刘无忌，皆在东南卧白云。",
        "dynasty": "宋",
        "collection_info": null
    }
]