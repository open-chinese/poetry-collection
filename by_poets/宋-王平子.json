[
    {
        "uuid": "3140f3d676a478e51164e0f1a5e9591c",
        "title": "谒金门 书一纸",
        "author": "王平子",
        "content": "书一纸。\n小砑吴笺香细。\n读到别来心下事。\n蹙残眉上翠。\n怕落傍人眼底。\n握向抹胸儿里。\n针线不忺收拾起。\n和衣和闷睡。",
        "dynasty": "宋",
        "collection_info": null
    },
    {
        "uuid": "a31eeeb2133014309472b19b10798ac1",
        "title": "题雪猎图",
        "author": "王平子",
        "content": "烽火一息三千年，汉家将军画凌烟。\n胡儿不识征战事，龙沙万里今桑田。\n丽谯声裏梅花角，云暗雪深风色恶。\n长嘶一骑骢蝉联，狼帽毡裘寒矍铄。\n鞴鹰走犬登平冈，狂狐剔眼魂飞扬。\n贯鵰落雁真戏剧，高鸟略尽良弓藏。\n凤鸣居士双眼碧，少年读书勇无敌。\n但知横行翰墨场，岂料一禽终不获。\n向来百非今已无，笔端有口聊自娱。\n故将胸中磊落事，写作人间雪猎图。",
        "dynasty": "宋",
        "collection_info": null
    }
]