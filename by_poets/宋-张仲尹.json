[
    {
        "uuid": "aa451ca9e55023bbd265849acae0af12",
        "title": "玉兔凈居诗",
        "author": "张仲尹",
        "content": "何事回真馆，标名作凈坊。\n金园存废趾，玉兔效殊祥。\n跃汉劳罝网，环山莹雪霜。\n来疑昆岫出，去讶月轮藏。\n隠显经千载，熏修荫一方。\n宝坛隳道祖，华榜耀空王。\n奥域居全晋，灵祠接庆唐。\n烟霞生四面，楼殿起中央。\n暎日杉阴合，飘空磬韵长。\n伊余闻胜槩，宁惜寄篇章。",
        "dynasty": "宋",
        "collection_info": null
    }
]