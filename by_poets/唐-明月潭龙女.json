[
    {
        "uuid": "32cf9d8f487133d59abbe948628d3601",
        "title": "与何光远赠荅诗 一",
        "author": "明月潭龙女",
        "content": "檐上檐前燕语新，花开柳发自伤神。\n谁能将我相思意，说与江隈解佩人。",
        "dynasty": "唐",
        "collection_info": null
    },
    {
        "uuid": "8470a1353e8b8e7a09ecf2d258e02baa",
        "title": "与何光远赠荅诗 二",
        "author": "明月潭龙女",
        "content": "坐久风吹绿绮寒，九天月照水精盘。\n不思却返沈潜去，为惜春光一夜欢。",
        "dynasty": "唐",
        "collection_info": null
    },
    {
        "uuid": "2c8439dfcfa9a776aa140a566a3fd4de",
        "title": "与何光远赠荅诗 三",
        "author": "明月潭龙女",
        "content": "澹荡春光物象饶，一枝琼艳不胜娇。\n若能许解相思佩，何羡星天渡鹊桥。",
        "dynasty": "唐",
        "collection_info": null
    },
    {
        "uuid": "83daf4e240db3ff448d232c2110c3592",
        "title": "与何光远赠荅诗 四",
        "author": "明月潭龙女",
        "content": "玉漏涓涓银汉清，鹊桥新架路初成。\n催妆既要裁篇咏，凤吹鸾歌早会迎。",
        "dynasty": "唐",
        "collection_info": null
    },
    {
        "uuid": "ede006f64f360cafbae37cd04ccdf5d4",
        "title": "与何光远赠荅诗 五",
        "author": "明月潭龙女",
        "content": "宝车辗驻彩云开，误到蓬莱顶上来。\n琼室既登花得折，永将凡骨逐风雷。",
        "dynasty": "唐",
        "collection_info": null
    },
    {
        "uuid": "f1a3dbdd20d2d3ef945745057f63c010",
        "title": "与何光远赠荅诗 六",
        "author": "明月潭龙女",
        "content": "负妾当时寤寐求，从兹粉面阻绸缪。\n宫空月苦瑶云断，寂寞巴江水自流。",
        "dynasty": "唐",
        "collection_info": null
    }
]