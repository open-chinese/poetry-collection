[
    {
        "title": "满江红 赤壁矶头",
        "author": "戴复古",
        "content": "赤壁矶头，一番过、一番怀古。\n想当时、周郎年少，气吞区宇。\n万骑临江貔虎噪，千艘列炬鱼龙怒。\n卷长波、一鼓困曹瞒，今如许。\n江上渡，江边路。\n形胜地，兴亡处。\n览遗踪，胜读史书言语。\n几度东风吹世换，千年往事随潮去。\n问道傍、杨柳为谁春，摇金缕。",
        "dynasty": "宋",
        "collection_info": null
    },
    {
        "title": "水调歌头 雕鹗上云汉",
        "author": "戴复古",
        "content": "雕鹗上云汉，虎豹守天关。\n一官游戏，笑向古郢试朱轓。\n天下封疆几郡，尽得公为太守，奉诏仰天宽。\n万物一吐气，千里贺平安。\n雪楼高，三百尺，玉栏干。\n政成无事，时复把酒对江山。\n问讯莫愁安在，见说风流宋玉，犹有屋三间。\n请和阳春曲，留与世人看。",
        "dynasty": "宋",
        "collection_info": null
    },
    {
        "title": "沁园春 一曲狂歌",
        "author": "戴复古",
        "content": "一曲狂歌，有百馀言，说尽一生。\n费十年灯火，读书读史，四方奔走，求利求名。\n蹭蹬归来，闭门独坐，赢得穷吟诗句清。\n夫诗者，皆吾侬平日，愁叹之声。\n空馀豪气峥嵘。\n安得良田二顷耕。\n向临邛涤器，可怜司马，成都卖卜，谁识君平。\n分则宜然，吾何敢怨，蝼蚁逍遥戴粒行。\n开怀抱，有青梅荐酒，绿树啼莺。",
        "dynasty": "宋",
        "collection_info": null
    },
    {
        "title": "贺新郎 说与黄花道",
        "author": "戴复古",
        "content": "说与黄花道。\n九秋深、三光五岳，气锺英表。\n金马玉堂真学士，蕴藉诗书奥妙。\n一一是、经纶才调。\n斟酌古今来活国，算忠言、谠论知多少。\n又入奏，金门晓。\n朝回问寝披萱草。\n对高堂长说，一片君恩难报。\n更待痴儿千载遇，膝下十分荣耀。\n趁绿鬓、朱颜不老。\n整顿干坤济时了，奉板舆、拜国夫人号。\n可谓忠，可谓孝。",
        "dynasty": "宋",
        "collection_info": null
    },
    {
        "title": "贺新郎 忆把金罍酒",
        "author": "戴复古",
        "content": "忆把金罍酒。\n叹别来、光阴荏苒，江湖宿留。\n世事不堪频着眼，赢得两眉长皱。\n但东望、故人翘首。\n木落山空天远大，送飞鸿、北去伤怀久。\n天下事，公知否。\n钱塘风月西湖柳。\n渡江来、百年机会，从前未有。\n唤起东山丘壑梦，莫惜风霜老手。\n要整顿、封疆如旧。\n早晚枢庭开幕府，是英雄、尽为公奔走。\n看金印，大如斗。",
        "dynasty": "宋",
        "collection_info": null
    },
    {
        "title": "贺新郎 百尺连云起",
        "author": "戴复古",
        "content": "百尺连云起。\n试登临、江山人物，一时俱伟。\n旁挹金陵龙虎势，京岘诸峰对峙。\n隐隐接、扬州歌吹。\n雪浪舞从三峡下，乍逢迎、海若谈秋水。\n形胜地，有如此。\n使君一世经纶志。\n把风斤月斧，来此等闲游戏。\n见说楼成无多日，大手一何容易。\n笑天下、纷纷血指。\n酝酿春风与和气，举长江、变作香醪美。\n人共乐，醉桃李。",
        "dynasty": "宋",
        "collection_info": null
    },
    {
        "title": "水调歌头 轮奂半天上",
        "author": "戴复古",
        "content": "轮奂半天上，胜概压南楼。\n筹边独坐，岂欲登览快双眸。\n浪说胸吞云梦，直把气吞残虏，西北望神州。\n百载一机会，人事恨悠悠。\n骑黄鹤，赋鹦鹉，谩风流。\n岳王祠畔，杨柳烟锁古今愁。\n整顿干坤手段，指授英雄方略，雅志若为酬。\n杯酒不在手，双鬓恐惊秋。",
        "dynasty": "宋",
        "collection_info": null
    },
    {
        "title": "满庭芳 三日春光",
        "author": "戴复古",
        "content": "三日春光，群贤胜践，山阴何似山阳。\n鹅池墨妙，曲水记流觞。\n自许风流丘壑，何人共、击楫长江。\n新亭上，山河有异，举目恨堂堂。\n使君，经世志，十年边上，两鬓风霜。\n问池边杨柳，因甚凄凉。\n万树重新种了，株株在、桃李花傍。\n仍须待，剩栽兰芷，为国洗河湟。",
        "dynasty": "宋",
        "collection_info": null
    },
    {
        "title": "满庭芳 赤壁矶头",
        "author": "戴复古",
        "content": "赤壁矶头，临皋亭下，扁舟两度经过。\n江山如画，风月奈愁何。\n三国英雄安在，而今但、一目烟波。\n风流处，竹楼无恙，相对有东坡。\n登临，还自笑，狂游四海，一向忘家。\n算天寒路远，早早归呵。\n明日片帆东下，沧洲上、千里芦花。\n真堪爱，买鱼沽酒，到处听吴歌。",
        "dynasty": "宋",
        "collection_info": null
    },
    {
        "title": "醉落魄・一斛珠 龙山行乐",
        "author": "戴复古",
        "content": "龙山行乐。\n何如今日登黄鹤。\n风光政要人酬酢。\n欲赋归来，莫是渊明错。\n江山登览长如昨。\n飞鸿影里秋光薄。\n此怀祗有黄花觉。\n牢裹乌纱，一任西风作。",
        "dynasty": "宋",
        "collection_info": null
    },
    {
        "title": "柳梢青 袖剑飞吟",
        "author": "戴复古",
        "content": "袖剑飞吟。\n洞庭青草，秋水深深。\n万顷波光，岳阳楼上，一快披襟。\n不须携酒登临。\n问有酒、何人共斟。\n变尽人间，君山一点，自古如今。",
        "dynasty": "宋",
        "collection_info": null
    },
    {
        "title": "锦帐春 处处逢花",
        "author": "戴复古",
        "content": "处处逢花，家家插柳。\n政寒食、清明时候。\n奉板舆行乐，使星随后。\n人间稀有。\n出郭寻仙，绣衣春昼。\n马上列、两行红袖。\n对韶华一笑，劝国夫人酒。\n百千长寿。",
        "dynasty": "宋",
        "collection_info": null
    },
    {
        "title": "行香子 万石崔嵬",
        "author": "戴复古",
        "content": "万石崔嵬，二水涟漪。\n此江山、天下之奇。\n太平气象，百姓熙熙。\n有文章公，经纶手，把州麾。\n满斟寿酒，笑拈梅枝。\n管年年、长见花时。\n佳人休唱，浅近歌词。\n读浯溪颂，愚公记，澹岩诗。",
        "dynasty": "宋",
        "collection_info": null
    },
    {
        "title": "鹊桥仙 新荷池沼",
        "author": "戴复古",
        "content": "新荷池沼，绿槐庭院。\n檐外雨声初断。\n喧喧两部乱蛙鸣，怎得似、啼莺睍睆。\n风光流转。\n客游汗漫。\n莫问鬓丝长短。\n即时杯酒醉时歌，算省得、闲愁一半。",
        "dynasty": "宋",
        "collection_info": null
    },
    {
        "title": "木兰花慢 莺啼啼不尽",
        "author": "戴复古",
        "content": "莺啼啼不尽，任燕语、语难通。\n这一点闲愁，十年不断，恼乱春风。\n重来故人不见，但依然、杨柳小楼东。\n记得同题粉壁，而今壁破无踪。\n兰皋新涨绿溶溶。\n流恨落花红。\n念着破春衫，当时送别，灯下裁缝。\n相思谩然自苦，算云烟、过眼总成空。\n落日楚天无际，凭栏目送飞鸿。",
        "dynasty": "宋",
        "collection_info": null
    },
    {
        "title": "洞仙歌 卖花担上",
        "author": "戴复古",
        "content": "卖花担上，菊蕊金初破。\n说着重阳怎虚过。\n看画城簇簇，酒肆歌楼，奈没个巧处，安排着我。\n家乡煞远哩，抵死思量，枉把眉头万千锁。\n一笑且开怀，小阁团栾，旋簇着、几般蔬果。\n把三杯两盏记时光，问有甚曲儿，好唱一个。",
        "dynasty": "宋",
        "collection_info": null
    },
    {
        "title": "西江月 宿酒才醒又醉",
        "author": "戴复古",
        "content": "宿酒才醒又醉，春霄欲雨还晴。\n柳边花底听莺声。\n白发莫教临镜。\n过隙光阴易去，浮云富贵难凭。\n但将一笑对公卿。\n我是无名百姓。",
        "dynasty": "宋",
        "collection_info": null
    },
    {
        "title": "西江月 三过武昌台下",
        "author": "戴复古",
        "content": "三过武昌台下，却逢三度重阳。\n菊花祗作旧时黄。\n白雪堆人头上。\n昨日将军亭馆，今朝陶令壶觞。\n醉来东望海茫茫。\n家近蓬莱方丈。",
        "dynasty": "宋",
        "collection_info": null
    },
    {
        "title": "贺新郎 蜗角争多少",
        "author": "戴复古",
        "content": "蜗角争多少。\n是英雄、割据干坤，到头休了。\n一片泥涂荒草地，尽是鱼龙故道。\n新堤上、风涛难保。\n沧海桑田何时变，怕桑田、未变人先老。\n休为此，生烦恼。\n讼庭不许频频到。\n这官坊、翻来覆去，有何分晓。\n无诤人中为第一，长讼元非吉兆。\n但有恨、平章不早。\n尊酒唤回和气在，看从来、兄弟依然好。\n把前事，付一笑。",
        "dynasty": "宋",
        "collection_info": null
    },
    {
        "title": "沁园春 请赋林堂",
        "author": "戴复古",
        "content": "请赋林堂，林堂未成，吾何赋哉。\n想胸中丘壑，山中风月，亭台几所，花木千栽。\n应接光阴，品题胜概，须待堂成我再来。\n听分付，是经行去处，莫放苍苔。\n吾曹不堕尘埃。\n要胸次长随笑口开。\n任江湖浪迹，鸥盟雁序，功名到手，凤阁鸾台。\n它日相寻，有逾此约，酌水浮君三百杯。\n闻斯语，有冠山突兀，袍岭崔嵬。",
        "dynasty": "宋",
        "collection_info": null
    },
    {
        "title": "鹧鸪天 圉圉洋洋各自由",
        "author": "戴复古",
        "content": "圉圉洋洋各自由。\n或行或舞或沈浮。\n观鱼未必知鱼乐，政恐清波照白头。\n休结纲，莫垂钩。\n机心一露使鱼愁。\n终知不是池中物，掉尾江湖汗漫游。",
        "dynasty": "宋",
        "collection_info": null
    },
    {
        "title": "减字木兰花 羊城旧路",
        "author": "戴复古",
        "content": "羊城旧路。\n檀板一声惊客去。\n不拟重来。\n白发飘飘上越台。\n故人居处。\n曲巷深深通竹所。\n问讯桃花。\n欲访刘郎不在家。",
        "dynasty": "宋",
        "collection_info": null
    },
    {
        "title": "减字木兰花 天台狂客",
        "author": "戴复古",
        "content": "天台狂客。\n醉里不知秋鬓白。\n应接风光。\n忆在江亭醉几场。\n吴姬劝酒。\n唱得廉颇能饭否。\n西雨东晴。\n人道无情又有情。",
        "dynasty": "宋",
        "collection_info": null
    },
    {
        "title": "减字木兰花 阻风中酒",
        "author": "戴复古",
        "content": "阻风中酒。\n流落江湖成白首。\n历尽艰关。\n赢得虚名在世间。\n浩然归去。\n忆着石屏茅屋趣。\n想见山村。\n树有交柯犊有孙。",
        "dynasty": "宋",
        "collection_info": null
    },
    {
        "title": "浣溪沙 病起无聊倚绣床",
        "author": "戴复古",
        "content": "病起无聊倚绣床。\n玉容清瘦懒梳妆。\n水沈烟冷橘花香。\n说个话儿方有味，吃些酒子又何妨。\n一声啼鴂断人肠。",
        "dynasty": "宋",
        "collection_info": null
    },
    {
        "title": "清平乐 醉狂痴作",
        "author": "戴复古",
        "content": "醉狂痴作。\n误信青楼约。\n酒醒梅花吹画角。\n翻得一场寂寞。\n相如谩赋凌云。\n琴台不遇文君。\n江上琵琶旧曲，只堪分付商人。",
        "dynasty": "宋",
        "collection_info": null
    },
    {
        "title": "临江仙 误入风尘门户",
        "author": "戴复古",
        "content": "误入风尘门户，驱来花月楼台。\n樽前几度得徘徊。\n可怜容易别，不见牡丹开。\n莫恨银瓶酒尽，但将妾泪添杯。\n江头恰限北风回。\n再三相祝去，千万寄书来。",
        "dynasty": "宋",
        "collection_info": null
    },
    {
        "title": "鹊桥仙 西山岩壑",
        "author": "戴复古",
        "content": "西山岩壑，东湖亭馆，尽是经行旧路。\n别时方见有荷花，还又见、梅花岁暮。\n宋家兄弟，黄家兄弟，一一烦君传语。\n相忘不寄一行书，元自有、不相忘处。",
        "dynasty": "宋",
        "collection_info": null
    },
    {
        "title": "祝英台近 泛杭川",
        "author": "戴复古",
        "content": "泛杭川，临尘水。\n几日共游戏。\n歌笑开怀，酒醒又还醉。\n奈何一但分携，连宵风雨，剪不断、客愁千里。\n水云际。\n遥望一片飞鸿，苦是失群地。\n满眼春风，管甚闲桃李。\n此行归老家山，相逢难又，但一味、相思而已。",
        "dynasty": "宋",
        "collection_info": null
    },
    {
        "title": "大江西上曲・念奴娇 大江西去",
        "author": "戴复古",
        "content": "大江西去，郁孤台八境，人间图画。\n地涌千峰摇翠浪，两派玉虹如泻。\n弹压江山，品题风月，四海今王谢。\n风流人物，如公一世雄也。\n一片忧国丹心，弹丝吹笛，未必能陶写。\n西北风尘方澒洞，宰相闲归绿野。\n月斧争鸣，风斤运巧，不用修亭榭。\n紫枢黄阁，要公整顿天下。",
        "dynasty": "宋",
        "collection_info": null
    },
    {
        "title": "满江红 太守风流",
        "author": "戴复古",
        "content": "太守风流，何人似、金华仙伯。\n试看取、珠篇玉句，银钩铁画。\n叶叶柳眉齐抹翠，梢梢花脸争匀白。\n比池塘、春草梦来诗，尤奇绝。\n胸中有，蛾眉月。\n笔头带，蓬□雪。\n笑归来万里，不登今阙。\n鹿瑞堂前冬日暖，螺山江上春波阔。\n但伤时、一念不能休，添华发。",
        "dynasty": "宋",
        "collection_info": null
    },
    {
        "title": "望江南・忆江南 壶山好",
        "author": "戴复古",
        "content": "壶山好，博古又通今。\n结屋三间藏万卷，挥毫一字直千金。\n四海有知音。\n门外路，咫尺是湖阴。\n万柳堤边行处乐，百花洲上醉时吟。\n不负一生心。",
        "dynasty": "宋",
        "collection_info": null
    },
    {
        "title": "望江南・忆江南 壶山好",
        "author": "戴复古",
        "content": "壶山好，胆气不妨粗。\n手奋空拳成活计，眼穿故纸下功夫。\n处世未全疏。\n生涯事，近日果何如。\n背锦奚奴能检典，画眉老妇出交租。\n且喜有赢馀。",
        "dynasty": "宋",
        "collection_info": null
    },
    {
        "title": "望江南・忆江南 壶山好",
        "author": "戴复古",
        "content": "壶山好，文字满胸中。\n诗律变成长庆体，歌词渐有稼轩风。\n最会说穷通。\n中年后，虽老未成翁。\n儿大相传书种在，客来不放酒尊空。\n相对醉颜红。",
        "dynasty": "宋",
        "collection_info": null
    },
    {
        "title": "望江南・忆江南 壶山好",
        "author": "戴复古",
        "content": "壶山好，也解忆狂夫。\n转首便成千里别，经年不寄一行书。\n浑似不相疏。\n催归曲，一唱一愁予。\n有剑卖来酤酒吃，无钱归去买山居。\n安处即吾庐。",
        "dynasty": "宋",
        "collection_info": null
    },
    {
        "title": "望江南・忆江南 石屏老",
        "author": "戴复古",
        "content": "石屏老，家住海东云。\n本是寻常田舍子，如何呼唤作诗人。\n无益费精神。\n千首富，不救一生贫。\n贾岛形模元自瘦，杜陵言语不妨村。\n谁解学西昆。",
        "dynasty": "宋",
        "collection_info": null
    },
    {
        "title": "望江南・忆江南 石屏老",
        "author": "戴复古",
        "content": "石屏老，长忆少年游。\n自谓虎头须食肉，谁知猿臂不封侯。\n身世一虚舟。\n平生事，说着也堪羞。\n四海九州双脚底，千愁万恨两眉头。\n白发早归休。",
        "dynasty": "宋",
        "collection_info": null
    },
    {
        "title": "望江南・忆江南 石屏老",
        "author": "戴复古",
        "content": "石屏老，悔不住山林。\n注定一生知有命，老来万事付无心。\n巧语不如喑。\n贫亦乐，莫负好光阴。\n但愿有头生白发，何忧无地觅黄金。\n遇酒且须斟。",
        "dynasty": "宋",
        "collection_info": null
    },
    {
        "title": "清平乐 今朝欲去",
        "author": "戴复古",
        "content": "今朝欲去。\n忽有留人处。\n说与江头杨柳树。\n系我扁舟且住。\n十分酒兴诗肠。\n难禁冷落秋光。\n借取春风一笑，狂夫到老犹狂。",
        "dynasty": "宋",
        "collection_info": null
    },
    {
        "title": "醉太平 长亭短亭",
        "author": "戴复古",
        "content": "长亭短亭。\n春风酒醒。\n无端惹起离情。\n有黄鹂数声。\n芙蓉绣茵。\n江山画屏。\n梦中昨夜分明。\n悔先行一程。",
        "dynasty": "宋",
        "collection_info": null
    },
    {
        "title": "满庭芳 草木生春",
        "author": "戴复古",
        "content": "草木生春，楼台不夜，团团月上云霄。\n太平官府，民物共逍遥。\n指点江梅一笑，几番负、雨秀风娇。\n今年好，花边把酒，歌舞醉元宵。\n风流，贤太守，青云志气，玉树丰标。\n是神仙班里，旧日王乔。\n出奉板舆行乐，金莲照、十里笙箫。\n收灯后，看看丹诏，催入圣明朝。",
        "dynasty": "宋",
        "collection_info": null
    },
    {
        "title": "渔父・渔歌子 渔父饮",
        "author": "戴复古",
        "content": "渔父饮，不须钱。\n柳枝斜贯锦鳞鲜。\n换酒却归船。",
        "dynasty": "宋",
        "collection_info": null
    },
    {
        "title": "渔父・渔歌子 渔父醉",
        "author": "戴复古",
        "content": "渔父醉，钓竿闲。\n柳下呼儿牢系船。\n高眠风月天。",
        "dynasty": "宋",
        "collection_info": null
    },
    {
        "title": "渔父・渔歌子 渔父醒",
        "author": "戴复古",
        "content": "渔父醒，荻花洲。\n三千六百钓鱼钩。\n从头下复休。",
        "dynasty": "宋",
        "collection_info": null
    },
    {
        "title": "渔父・渔歌子 渔父笑",
        "author": "戴复古",
        "content": "渔父笑，笑何人。\n古来豪杰尽成尘。\n江山秋复春。",
        "dynasty": "宋",
        "collection_info": null
    },
    {
        "title": "沁园春 访衡山之顶",
        "author": "戴复古",
        "content": "访衡山之顶，雪鸿渺渺，湘江之上，梅竹娟娟。\n寄语波臣，传言鸥鹭，稳护渠侬书画船。",
        "dynasty": "宋",
        "collection_info": null
    }
]